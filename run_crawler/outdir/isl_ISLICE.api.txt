40001001	Ættartala Jesú Krists, sonar Davíðs, sonar Abrahams.
40001002	Abraham gat Ísak, Ísak gat Jakob, Jakob gat Júda og bræður hans.
40001003	Júda gat Peres og Sara við Tamar, Peres gat Esrom, Esrom gat Ram,
40001004	Ram gat Ammínadab, Ammínadab gat Nakson, Nakson gat Salmon,
40001005	Salmon gat Bóas við Rahab og Bóas gat Óbeð við Rut. Óbeð gat Ísaí
40001006	og Ísaí gat Davíð konung. Davíð gat Salómon við konu Úría,
40001007	Salómon gat Róbóam, Róbóam gat Abía, Abía gat Asaf,
40001008	Asaf gat Jósafat, Jósafat gat Jóram, Jóram gat Ússía,
40001009	Ússía gat Jótam, Jótam gat Akas, Akas gat Esekía,
40001010	Esekía gat Manasse, Manasse gat Amos, Amos gat Jósía.
40001011	Jósía gat Jekonja og bræður hans á tíma útlegðarinnar í Babýlon.
40001012	Eftir útlegðina í Babýlon gat Jekonja Sealtíel, Sealtíel gat Serúbabel,
40001013	Serúbabel gat Abíúd, Abíúd gat Eljakím, Eljakím gat Asór,
40001014	Asór gat Sadók, Sadók gat Akím, Akím gat Elíúd,
40001015	Elíúd gat Eleasar, Eleasar gat Mattan, Mattan gat Jakob
40001016	og Jakob gat Jósef, mann Maríu, en hún ól Jesú sem kallast Kristur.
40001017	Þannig eru alls fjórtán ættliðir frá Abraham til Davíðs, fjórtán ættliðir frá Davíð fram að útlegðinni í Babýlon og fjórtán ættliðir frá útlegðinni til Krists.
40001018	Fæðing Jesú Krists varð á þennan hátt: María, móðir hans, var föstnuð Jósef. En áður en þau komu saman reyndist hún þunguð af heilögum anda.
40001019	Jósef, festarmaður hennar, sem var valmenni, vildi ekki gera henni opinbera minnkun og hugðist skilja við hana í kyrrþey.
40001020	Hann hafði ráðið þetta með sér en þá vitraðist honum engill Drottins í draumi og sagði: „Jósef, sonur Davíðs, óttast þú ekki að taka til þín Maríu, heitkonu þína. Barnið, sem hún gengur með, er af heilögum anda.
40001021	Hún mun son ala og hann skaltu láta heita Jesú því að hann mun frelsa lýð sinn frá syndum hans.“
40001022	Allt varð þetta til þess að rætast skyldi það sem Drottinn lét spámanninn boða:
40001023	„Sjá, yngismær mun þunguð verða og fæða son og lætur hann heita Immanúel,“ það þýðir: Guð með oss.
40001024	Þegar Jósef vaknaði gerði hann eins og engill Drottins hafði boðið honum og tók konu sína til sín.
40001025	Hann kenndi hennar ekki fyrr en hún hafði alið son. Og hann gaf honum nafnið JESÚS.
40002001	Þegar Jesús var fæddur í Betlehem í Júdeu á dögum Heródesar konungs komu vitringar frá Austurlöndum til Jerúsalem
40002002	og sögðu: „Hvar er hinn nýfæddi konungur Gyðinga? Við sáum stjörnu hans renna upp og erum komnir að veita honum lotningu.“
40002003	Þegar Heródes heyrði þetta varð hann skelkaður og öll Jerúsalem með honum.
40002004	Og hann stefndi saman öllum æðstu prestum og fræðimönnum og spurði þá: „Hvar á Kristur að fæðast?“
40002005	Þeir svöruðu honum: „Í Betlehem í Júdeu. En þannig er ritað hjá spámanninum:
40002006	Þú Betlehem, í landi Júda, ekki ert þú síst meðal hefðarborga Júda. Því að höfðingi mun frá þér koma sem verður hirðir lýðs míns, Ísraels.“
40002007	Þá kallaði Heródes vitringana til sín á laun og grófst eftir því hjá þeim hvenær stjarnan hefði birst.
40002008	Hann sendi þá síðan til Betlehem og sagði: „Farið og spyrjist vandlega fyrir um barnið og er þið finnið það látið mig vita til þess að ég geti einnig komið og veitt því lotningu.“
40002009	Þeir hlýddu á konung og fóru. Og stjarnan, sem þeir sáu austur þar, fór fyrir þeim uns hana bar þar yfir sem barnið var.
40002010	Þegar þeir sáu stjörnuna glöddust þeir harla mjög,
40002011	þeir gengu inn í húsið og sáu barnið og Maríu, móður þess, féllu fram og veittu því lotningu. Síðan luku þeir upp fjárhirslum sínum og færðu því gjafir, gull, reykelsi og myrru.
40002012	En þar sem þeir fengu bendingu í draumi að snúa ekki aftur til Heródesar fóru þeir aðra leið heim í land sitt.
40002013	Þegar vitringarnir voru farnir þá vitrast engill Drottins Jósef í draumi og segir: „Rís upp, tak barnið og móður þess og flý til Egyptalands. Þar skaltu vera uns ég segi þér því að Heródes mun leita barnsins til að fyrirfara því.“
40002014	Jósef vaknaði, tók barnið og móður þess um nóttina og fór til Egyptalands.
40002015	Þar dvöldust þau þangað til Heródes var allur. Það átti að rætast sem Drottinn lét spámanninn segja: „Frá Egyptalandi kallaði ég son minn.“
40002016	Þá sá Heródes að vitringarnir höfðu gabbað hann og varð afar reiður, sendi menn og lét myrða öll sveinbörn í Betlehem og nágrenni hennar, tvævetur og yngri en það svaraði þeim tíma er hann hafði komist að hjá vitringunum.
40002017	Nú rættist það sem Jeremía spámaður hafði sagt fyrir um:
40002018	Rödd heyrist í Rama, harmakvein, beiskur grátur. Rakel grætur börnin sín, hún vill ekki huggast láta, því að þau eru ekki framar lífs.
40002019	Þegar Heródes var dáinn þá vitrast engill Drottins Jósef í draumi í Egyptalandi
40002020	og segir: „Rís upp, tak barnið og móður þess og far til Ísraelslands. Nú eru þeir dánir sem sátu um líf barnsins.“
40002021	Jósef tók sig upp og fór til Ísraelslands með barnið og móður þess.
40002022	En þá er hann heyrði að Arkelás réð ríkjum í Júdeu í stað Heródesar, föður síns, óttaðist hann að fara þangað og hélt til Galíleubyggða eftir bendingu í draumi.
40002023	Þar settist hann að í borg sem heitir Nasaret en það átti að rætast sem spámennirnir sögðu fyrir um: „Nasarei skal hann kallast.“
40003001	Á þeim dögum kemur Jóhannes skírari fram og prédikar í óbyggðum Júdeu
40003002	með þessum orðum: „Takið sinnaskiptum, himnaríki er í nánd.“
40003003	Nú rættist það sem Jesaja spámaður segir: Rödd hrópanda í eyðimörk: Greiðið veg Drottins, gerið beinar brautir hans.
40003004	Jóhannes bar klæði úr úlfaldahári og leðurbelti um lendar sér og hafði til matar engisprettur og villihunang.
40003005	Menn streymdu til hans frá Jerúsalem, allri Júdeu og Jórdanbyggð,
40003006	létu hann skíra sig í ánni Jórdan og játuðu syndir sínar.
40003007	Þegar Jóhannes sá að margir farísear og saddúkear komu til skírnar sagði hann við þá: „Þið nöðrukyn, hver kenndi ykkur að flýja komandi reiði?
40003008	Sýnið í verki að þið hafið tekið sinnaskiptum!
40003009	Látið ykkur ekki til hugar koma að þið getið sagt með sjálfum ykkur: Við eigum Abraham að föður. Ég segi ykkur að Guð getur vakið Abraham börn af steinum þessum.
40003010	Öxin er þegar lögð að rótum trjánna og hvert það tré, sem ber ekki góðan ávöxt, verður upp höggvið og því í eld kastað.
40003011	Ég skíri ykkur með vatni til þess að þið takið sinnaskiptum en sá sem kemur eftir mig er mér máttugri og er ég ekki verður að bera skó hans. Hann mun skíra ykkur með heilögum anda og eldi.
40003012	Hann er með varpskófluna í hendi sér og mun gjörhreinsa láfa sinn og safna hveiti sínu í hlöðu en hismið mun hann brenna í óslökkvanda eldi.“
40003013	Þá kom Jesús frá Galíleu að Jórdan til Jóhannesar að taka skírn hjá honum.
40003014	Jóhannes vildi varna honum þess og sagði: „Mér er þörf að skírast af þér og þú kemur til mín!“
40003015	Jesús svaraði honum: „Lát það nú eftir. Þannig ber okkur að fullnægja öllu réttlæti.“ Og Jóhannes lét það eftir honum.
40003016	En þegar Jesús hafði verið skírður sté hann jafnskjótt upp úr vatninu. Og þá opnuðust himnarnir og hann sá anda Guðs stíga niður eins og dúfu og koma yfir sig.
40003017	Og rödd kom af himnum: „Þessi er minn elskaði sonur sem ég hef velþóknun á.“
40004001	Þá leiddi andinn Jesú út í óbyggðina til þess að djöfullinn gæti freistað hans.
40004002	Þar fastaði Jesús fjörutíu daga og fjörutíu nætur og var þá orðinn hungraður.
40004003	Þá kom djöfullinn og sagði við hann: „Ef þú ert sonur Guðs þá bjóð þú að steinar þessir verði að brauðum.“
40004004	Jesús svaraði: „Ritað er: Eigi lifir maðurinn á einu saman brauði heldur á hverju því orði sem fram gengur af Guðs munni.“
40004005	Þá tekur djöfullinn Jesú með sér í borgina helgu, setur hann á brún musterisins
40004006	og segir við hann: „Ef þú ert sonur Guðs þá kasta þér ofan því að ritað er: Hann mun fela þig englum sínum og þeir munu bera þig á höndum sér að þú steytir ekki fót þinn við steini.“
40004007	Jesús svaraði honum: „Aftur er ritað: Þú skalt ekki freista Drottins, Guðs þíns.“
40004008	Enn tekur djöfullinn hann með sér upp á ofurhátt fjall, sýnir honum öll ríki heims og dýrð þeirra
40004009	og segir: „Allt þetta mun ég gefa þér ef þú fellur fram og tilbiður mig.“
40004010	En Jesús sagði við hann: „Vík brott, Satan! Ritað er: Drottin, Guð þinn, skalt þú tilbiðja og þjóna honum einum.“
40004011	Þá fór djöfullinn frá Jesú. Og englar komu og þjónuðu honum.
40004012	Þegar Jesús heyrði að Jóhannes hefði verið tekinn höndum hélt hann til Galíleu.
40004013	Hann fór frá Nasaret og settist að í Kapernaúm við vatnið í byggðum Sebúlons og Naftalí.
40004014	Þannig rættist það sem Jesaja spámaður mælti:
40004015	Sebúlonsland og Naftalíland við vatnið, landið handan Jórdanar, Galílea heiðingjanna.
40004016	Sú þjóð sem í myrkri gengur sér mikið ljós. Yfir þau sem búa í skuggalandi dauðans skín ljós.
40004017	Upp frá þessu tekur Jesús að prédika og segja: „Takið sinnaskiptum, himnaríki er í nánd.“
40004018	Jesús gekk með fram Galíleuvatni og sá tvo bræður, Símon, sem kallaður var Pétur, og Andrés, bróður hans, vera að kasta neti í vatnið en þeir voru fiskimenn.
40004019	Hann sagði við þá: „Komið og fylgið mér og mun ég láta ykkur menn veiða.“
40004020	Og þegar í stað yfirgáfu þeir netin og fylgdu honum.
40004021	Hann gekk áfram þaðan og sá tvo aðra bræður, Jakob Sebedeusson og Jóhannes, bróður hans. Þeir voru í bátnum með Sebedeusi, föður sínum, að búa net sín. Jesús kvaddi þá til fylgdar við sig
40004022	og þeir yfirgáfu jafnskjótt bátinn og föður sinn og fylgdu honum.
40004023	Jesús fór nú um alla Galíleu, kenndi í samkundum þeirra, prédikaði fagnaðarerindið um ríkið og læknaði hvers kyns sjúkdóm og veikindi meðal fólksins.
40004024	Orðstír hans barst um allt Sýrland og menn færðu til hans alla sem þjáðust af ýmsum sjúkdómum og kvölum, voru haldnir illum öndum, tunglsjúka menn og lama. Og hann læknaði þá.
40004025	Mikill mannfjöldi fylgdi honum úr Galíleu, Dekapólis, Jerúsalem, Júdeu og landinu handan Jórdanar.
40005001	Þegar Jesús sá mannfjöldann gekk hann upp á fjallið. Þar settist hann og lærisveinar hans komu til hans.
40005002	Þá hóf hann að kenna þeim og sagði:
40005003	„Sælir eru fátækir í anda því að þeirra er himnaríki.
40005004	Sælir eru syrgjendur því að þeir munu huggaðir verða.
40005005	Sælir eru hógværir því að þeir munu jörðina erfa.
40005006	Sælir eru þeir sem hungrar og þyrstir eftir réttlætinu því að þeir munu saddir verða.
40005007	Sælir eru miskunnsamir því að þeim mun miskunnað verða.
40005008	Sælir eru hjartahreinir því að þeir munu Guð sjá.
40005009	Sælir eru friðflytjendur því að þeir munu Guðs börn kallaðir verða.
40005010	Sælir eru þeir sem ofsóttir eru fyrir réttlætis sakir því að þeirra er himnaríki.
40005011	Sæl eruð þér þá er menn smána yður, ofsækja og ljúga á yður öllu illu mín vegna.
40005012	Gleðjist og fagnið því að laun yðar eru mikil á himnum. Þannig ofsóttu þeir spámennina sem voru á undan yður.
40005013	Þér eruð salt jarðar. Ef saltið dofnar, með hverju á að selta það? Það er þá til einskis nýtt, menn fleygja því og troða undir fótum.
40005014	Þér eruð ljós heimsins. Borg, sem á fjalli stendur, fær ekki dulist.
40005015	Ekki kveikja menn heldur ljós og setja undir mæliker heldur á ljósastiku og þá lýsir það öllum í húsinu.
40005016	Þannig lýsi ljós yðar meðal mannanna að þeir sjái góð verk yðar og vegsami föður yðar sem er á himnum.
40005017	Ætlið ekki að ég sé kominn til að afnema lögmálið eða spámennina. Ég kom ekki til að afnema heldur uppfylla.
40005018	Sannlega segi ég yður: Þar til himinn og jörð líða undir lok mun ekki einn smástafur eða stafkrókur falla úr lögmálinu uns allt er komið fram.
40005019	Hver sem því brýtur eitt af þessum minnstu boðum og kennir öðrum það mun kallast minnstur í himnaríki en sá sem heldur þau og kennir mun mikill kallast í himnaríki.
40005020	Ég segi yður: Ef réttlæti yðar ber ekki af réttlæti fræðimanna og farísea komist þér aldrei í himnaríki.
40005021	Þér hafið heyrt að sagt var við forfeðurna: Þú skalt ekki morð fremja. Sá sem morð fremur skal svara til saka fyrir dómi.
40005022	En ég segi yður: Hver sem reiðist bróður sínum skal svara til saka fyrir dómi. Sá sem hrakyrðir bróður sinn skal svara til saka fyrir ráðinu og hver sem svívirðir hann hefur unnið til eldsvítis.
40005023	Sértu því að færa fórn þína á altarið og minnist þess þar að bróðir þinn hefur eitthvað á móti þér
40005024	þá skaltu skilja gjöf þína eftir fyrir framan altarið, fara fyrst og sættast við bróður þinn, koma síðan og færa fórn þína.
40005025	Vertu skjótur til sátta við andstæðing þinn meðan þú ert enn á vegi með honum til þess að hann selji þig ekki dómaranum í hendur og dómarinn þjóninum og þér verði varpað í fangelsi.
40005026	Sannlega segi ég þér: Eigi munt þú komast út þaðan fyrr en þú hefur borgað síðasta eyri.
40005027	Þér hafið heyrt að sagt var: Þú skalt ekki drýgja hór.
40005028	En ég segi yður: Hver sem horfir á konu í girndarhug hefur þegar drýgt hór með henni í hjarta sínu.
40005029	Ef hægra auga þitt tælir þig til falls þá ríf það úr og kasta frá þér. Betra er þér að einn lima þinna glatist en öllum líkama þínum verði kastað í helvíti.
40005030	Ef hægri hönd þín tælir þig til falls þá sníð hana af og kasta frá þér. Betra er þér að einn lima þinna glatist en allur líkami þinn fari til helvítis.
40005031	Þá var og sagt: Sá sem skilur við konu sína skal gefa henni skilnaðarbréf.
40005032	En ég segi yður: Hver sem skilur við konu sína, nema fyrir hórsök, verður til þess að hún drýgir hór. Og sá sem gengur að eiga fráskilda konu drýgir hór.
40005033	Enn hafið þér heyrt að sagt var við forfeðurna: Þú skalt ekki vinna rangan eið en halda skaltu eiða þína við Drottin.
40005034	En ég segi yður að þér eigið alls ekki að sverja, hvorki við himininn, því hann er hásæti Guðs,
40005035	né við jörðina, því hún er skör fóta hans, né við Jerúsalem, því hún er borg hins mikla konungs.
40005036	Og eigi skaltu sverja við höfuð þitt því að þú getur ekki gert eitt hár hvítt eða svart.
40005037	En þegar þér talið sé já yðar já og nei sé nei. Það sem umfram er kemur frá hinum vonda.
40005038	Þér hafið heyrt að sagt var: Auga fyrir auga og tönn fyrir tönn.
40005039	En ég segi yður: Rísið ekki gegn þeim sem gerir yður mein. Nei, slái einhver þig á hægri kinn þá bjóð honum einnig hina.
40005040	Og vilji einhver þreyta lög við þig og hafa af þér kyrtil þinn gef honum eftir yfirhöfnina líka.
40005041	Og neyði einhver þig með sér eina mílu þá far með honum tvær.
40005042	Gef þeim sem biður þig og snú ekki baki við þeim sem vill fá lán hjá þér.
40005043	Þér hafið heyrt að sagt var: Þú skalt elska náunga þinn og hata óvin þinn.
40005044	En ég segi yður: Elskið óvini yðar og biðjið fyrir þeim sem ofsækja yður.
40005045	Þannig sýnið þér að þér eruð börn föður yðar á himnum er lætur sól sína renna upp yfir vonda sem góða og rigna yfir réttláta sem rangláta.
40005046	Þótt þér elskið þá sem yður elska, hver laun eigið þér fyrir það? Gera ekki tollheimtumenn hið sama?
40005047	Og hvað er það þótt þér heilsið bræðrum yðar og systrum einum? Það gera jafnvel heiðnir menn.
40005048	Verið því fullkomin eins og faðir yðar himneskur er fullkominn.
40006001	Varist að iðka réttlæti yðar fyrir mönnum þeim til sýnis, annars eigið þér engin laun hjá föður yðar á himnum.
40006002	Þegar þú gefur ölmusu skaltu ekki láta þeyta lúður fyrir þér eins og hræsnarar gera í samkunduhúsum og á strætum til þess að hljóta lof af mönnum. Sannlega segi ég yður, þeir hafa tekið út laun sín.
40006003	En þegar þú gefur ölmusu viti vinstri hönd þín ekki hvað sú hægri gerir
40006004	svo að ölmusa þín sé í leynum og faðir þinn, sem sér í leynum, mun umbuna þér.
40006005	Og þegar þér biðjist fyrir þá verið ekki eins og hræsnararnir. Þeir vilja helst standa og biðjast fyrir í samkundum og á gatnamótum til þess að menn sjái þá. Sannlega segi ég yður, þeir hafa tekið út laun sín.
40006006	En þegar þú biðst fyrir skaltu ganga inn í herbergi þitt, loka dyrunum og biðja föður þinn sem er í leynum. Faðir þinn, sem sér í leynum, mun umbuna þér.
40006007	Þegar þér biðjist fyrir skuluð þér ekki fara með fánýta mælgi eins og heiðingjarnir. Þeir hyggja að þeir verði bænheyrðir fyrir mælgi sína.
40006008	Líkist þeim ekki. Faðir yðar veit hvers þér þurfið áður en þér biðjið hann.
40006009	En þannig skuluð þér biðja: Faðir vor, þú sem ert á himnum. Helgist þitt nafn,
40006010	til komi þitt ríki, verði þinn vilji, svo á jörðu sem á himni.
40006011	Gef oss í dag vort daglegt brauð.
40006012	Fyrirgef oss vorar skuldir svo sem vér og fyrirgefum vorum skuldunautum.
40006013	Og eigi leið þú oss í freistni heldur frelsa oss frá illu. [Því að þitt er ríkið, mátturinn og dýrðin að eilífu, amen.]
40006014	Ef þér fyrirgefið mönnum misgjörðir þeirra þá mun og faðir yðar himneskur fyrirgefa yður.
40006015	En ef þér fyrirgefið ekki öðrum mun faðir yðar ekki heldur fyrirgefa misgjörðir yðar.
40006016	Þegar þér fastið þá verið ekki döpur í bragði eins og hræsnarar. Þeir afmynda andlit sín svo að engum dyljist að þeir fasta. Sannlega segi ég yður, þeir hafa tekið út laun sín.
40006017	En þegar þú fastar þá smyr höfuð þitt og þvo andlit þitt
40006018	svo að menn verði ekki varir við að þú fastir heldur faðir þinn sem er í leynum. Og faðir þinn, sem sér í leynum, mun umbuna þér.
40006019	Safnið yður ekki fjársjóðum á jörðu þar sem mölur og ryð eyðir og þjófar brjótast inn og stela.
40006020	Safnið yður heldur fjársjóðum á himni þar sem hvorki eyðir mölur né ryð og þjófar brjótast ekki inn og stela.
40006021	Því hvar sem fjársjóður þinn er þar mun og hjarta þitt vera.
40006022	Augað er lampi líkamans. Sé auga þitt heilt mun allur líkami þinn bjartur.
40006023	En sé auga þitt spillt verður allur líkami þinn dimmur. Ef nú ljósið í þér er myrkur, hvílíkt verður þá myrkrið.
40006024	Enginn getur þjónað tveimur herrum. Annaðhvort hatar hann annan og elskar hinn eða þýðist annan og afrækir hinn. Þér getið ekki þjónað Guði og mammón.
40006025	Því segi ég yður: Verið ekki áhyggjufull um líf yðar, hvað þér eigið að eta eða drekka né heldur um líkama yðar, hverju þér eigið að klæðast. Er lífið ekki meira en fæðan og líkaminn meira en klæðin?
40006026	Lítið til fugla himinsins. Hvorki sá þeir né uppskera né safna í hlöður og faðir yðar himneskur fæðir þá. Eruð þér ekki miklu fremri þeim?
40006027	Og hver yðar getur með áhyggjum aukið einni spönn við aldur sinn?
40006028	Og hví eruð þér áhyggjufull um klæðnað? Hyggið að liljum vallarins, hversu þær vaxa. Hvorki vinna þær né spinna.
40006029	En ég segi yður: Jafnvel Salómon í allri sinni dýrð var ekki svo búinn sem ein þeirra.
40006030	Fyrst Guð skrýðir svo gras vallarins sem í dag stendur en á morgun verður í ofn kastað, skyldi hann þá ekki miklu fremur klæða yður, þér trúlítil!
40006031	Segið því ekki áhyggjufull: Hvað eigum vér að eta? Hvað eigum vér að drekka? Hverju eigum vér að klæðast?
40006032	Allt þetta stunda heiðingjarnir og yðar himneski faðir veit að þér þarfnist alls þessa.
40006033	En leitið fyrst ríkis hans og réttlætis, þá mun allt þetta veitast yður að auki.
40006034	Hafið því ekki áhyggjur af morgundeginum. Morgundagurinn mun hafa sínar áhyggjur. Hverjum degi nægir sín þjáning.
40007001	Dæmið ekki svo að þér verðið ekki dæmd.
40007002	Því að með þeim dómi, sem þér dæmið, munuð þér dæmd verða og með þeim mæli, sem þér mælið, mun yður mælt verða.
40007003	Hví sér þú flísina í auga bróður þíns en tekur ekki eftir bjálkanum í auga þínu?
40007004	Eða hvernig fær þú sagt við bróður þinn: Lát mig draga flísina úr auga þér? Og þó er bjálki í auga þínu.
40007005	Hræsnari, drag fyrst bjálkann úr auga þér og þá sérðu glöggt til að draga flísina úr auga bróður þíns.
40007006	Gefið ekki hundum það sem heilagt er og kastið eigi perlum yðar fyrir svín. Þau mundu troða þær undir fótum og þeir snúa sér við og rífa yður í sig.
40007007	Biðjið og yður mun gefast, leitið og þér munuð finna, knýið á og fyrir yður mun upp lokið verða.
40007008	Því að hver sá öðlast sem biður, sá finnur sem leitar, og fyrir þeim sem á knýr mun upp lokið verða.
40007009	Eða hver er sá maður meðal yðar sem gefur barni sínu stein er það biður um brauð?
40007010	Eða höggorm þegar það biður um fisk?
40007011	Fyrst þér sem eruð vond hafið vit á að gefa börnum yðar góðar gjafir, hve miklu fremur mun þá faðir yðar á himnum gefa þeim góðar gjafir sem biðja hann?
40007012	Allt sem þér viljið að aðrir menn geri yður, það skuluð þér og þeim gera. Því að þetta er lögmálið og spámennirnir.
40007013	Gangið inn um þrönga hliðið. Því að vítt er hliðið og vegurinn breiður sem liggur til glötunar og margir þeir sem þar fara inn.
40007014	Hve þröngt er það hlið og mjór sá vegur er liggur til lífsins og fáir þeir sem finna hann.
40007015	Varist falsspámenn. Þeir koma til yðar í sauðaklæðum en innra eru þeir gráðugir vargar.
40007016	Af ávöxtum þeirra skuluð þér þekkja þá. Hvort lesa menn vínber af þyrnum eða fíkjur af þistlum?
40007017	Þannig ber sérhvert gott tré góða ávöxtu en slæmt tré vonda.
40007018	Gott tré getur ekki borið vonda ávöxtu, ekki heldur slæmt tré góða ávöxtu.
40007019	Hvert það tré, sem ber ekki góðan ávöxt, verður upp höggvið og því í eld kastað.
40007020	Af ávöxtum þeirra skuluð þér því þekkja þá.
40007021	Ekki mun hver sá sem segir við mig: Drottinn, Drottinn, ganga inn í himnaríki heldur sá einn er gerir vilja föður míns sem er á himnum.
40007022	Margir munu segja við mig á þeim degi: Drottinn, Drottinn, höfum vér ekki í þínu nafni flutt orð Guðs, rekið út illa anda og gert mörg kraftaverk?
40007023	Þá mun ég votta þetta: Aldrei þekkti ég yður. Farið frá mér, illgjörðamenn.
40007024	Hver sem heyrir þessi orð mín og breytir eftir þeim, sá er líkur hyggnum manni er byggði hús sitt á bjargi.
40007025	Nú skall á steypiregn, vatnið flæddi, stormar blésu og buldu á því húsi en það féll eigi því það var grundvallað á bjargi.
40007026	En hver sem heyrir þessi orð mín og breytir ekki eftir þeim, sá er líkur heimskum manni er byggði hús sitt á sandi.
40007027	Steypiregn skall á, vatnið flæddi, stormar blésu og buldu á því húsi. Það féll og fall þess var mikið.“
40007028	Þegar Jesús hafði lokið þessari ræðu varð mannfjöldinn djúpt snortinn af orðum hans
40007029	því að hann kenndi eins og sá er vald hefur og ekki eins og fræðimenn þeirra.
40008001	Nú gekk Jesús niður af fjallinu og fylgdi honum mikill mannfjöldi.
40008002	Þá kom til hans líkþrár maður, laut honum og sagði: „Drottinn, ef þú vilt getur þú hreinsað mig.“
40008003	Jesús rétti út höndina, snart hann og mælti: „Ég vil, verð þú hreinn!“ Jafnskjótt varð hann hreinn af líkþránni.
40008004	Jesús sagði við hann: „Gæt þess að segja þetta engum en far þú, sýn þig prestinum og færðu þá fórn sem Móse bauð, þeim til vitnisburðar.“
40008005	Þegar Jesús kom til Kapernaúm gekk til hans hundraðshöfðingi og bað hann:
40008006	„Drottinn, sveinn minn liggur heima lami, mjög þungt haldinn.“
40008007	Jesús sagði: „Ég kem og lækna hann.“
40008008	Þá sagði hundraðshöfðinginn: „Drottinn, ég er ekki verður þess að þú gangir inn undir þak mitt. Mæl þú aðeins eitt orð og mun sveinn minn heill verða.
40008009	Því að sjálfur er ég maður sem verð að lúta valdi og ræð yfir hermönnum og ég segi við einn: Far þú, og hann fer, og við annan: Kom þú, og hann kemur, og við þjón minn: Ger þetta, og hann gerir það.“
40008010	Þegar Jesús heyrði þetta undraðist hann og mælti við þau sem fylgdu honum: „Sannlega segi ég ykkur, þvílíka trú hef ég ekki fundið hjá neinum í Ísrael.
40008011	En ég segi ykkur: Margir munu koma frá austri og vestri og sitja til borðs með Abraham, Ísak og Jakob í himnaríki
40008012	en börn ríkisins munu út rekin í ystu myrkur. Þar verður grátur og gnístran tanna.“
40008013	Þá sagði Jesús við hundraðshöfðingjann: „Far þú, verði þér sem þú trúir.“ Og sveinninn varð heill á þeirri stundu.
40008014	Jesús kom í hús Péturs og sá að tengdamóðir hans lá með sótthita.
40008015	Hann snart hönd hennar og sótthitinn fór úr henni. Hún reis á fætur og gekk honum fyrir beina.
40008016	Þegar kvöld var komið færðu menn til hans marga er haldnir voru illum öndum. Illu andana rak hann út með orði einu og alla þá er sjúkir voru læknaði hann.
40008017	Orð Jesaja spámanns áttu að rætast: „Hann tók á sig mein vor og bar sjúkdóma vora.“
40008018	En þegar Jesús sá mikinn mannfjölda kringum sig bauð hann lærisveinunum að fara með sig yfir vatnið.
40008019	Þá kom fræðimaður einn til hans og sagði: „Meistari, ég vil fylgja þér hvert sem þú ferð.“
40008020	Jesús sagði við hann: „Refar eiga greni og fuglar himins hreiður en Mannssonurinn á hvergi höfði sínu að að halla.“
40008021	Annar, úr hópi lærisveinanna, sagði við hann: „Drottinn, leyf mér fyrst að fara og jarða föður minn.“
40008022	Jesús svarar honum: „Fylg þú mér en lát hina dauðu jarða sína dauðu.“
40008023	Nú fór Jesús í bátinn og lærisveinar hans fylgdu honum.
40008024	Þá gerði svo mikið veður á vatninu að bylgjurnar gengu yfir bátinn. En Jesús svaf.
40008025	Þeir fara til, vekja hann og segja: „Drottinn, bjarga okkur, við förumst.“
40008026	Hann sagði við þá: „Hví eruð þið hræddir, þið trúlitlir?“ Síðan reis hann upp, hastaði á vindinn og vatnið og varð stillilogn.
40008027	Mennirnir undruðust og sögðu: „Hvílíkur maður er þetta? Jafnvel vindar og vatn hlýða honum.“
40008028	Þegar Jesús kom yfir um, í byggð Gadarena, komu á móti honum frá gröfunum tveir menn haldnir illum öndum, svo skæðir að enginn mátti þann veg fara.
40008029	Þeir æpa: „Hvað vilt þú okkur, sonur Guðs? Komstu hingað að kvelja okkur fyrir tímann?“
40008030	En langt frá þeim var mikil svínahjörð á beit.
40008031	Illu andarnir báðu hann og sögðu: „Ef þú rekur okkur út sendu okkur þá í svínahjörðina.“
40008032	Hann sagði: „Farið!“ Út fóru þeir og í svínin og öll hjörðin ruddist fram af bröttum árbakkanum í vatnið og týndist þar.
40008033	En hirðarnir flýðu, komu til borgarinnar og sögðu öll tíðindin, líka frá mönnunum sem haldnir voru illum öndum.
40008034	Og allir borgarmenn fóru út til móts við Jesú og þegar þeir sáu hann báðu þeir hann að fara burt úr héruðum þeirra.
40009001	Þá sté Jesús í bát og hélt yfir um og kom til borgar sinnar.
40009002	Þar færa menn honum lama mann sem lá í rekkju. Þegar Jesús sá trú þeirra sagði hann við lama manninn: „Vertu hughraustur, barnið mitt, syndir þínar eru fyrirgefnar.“
40009003	Nokkrir fræðimenn hugsuðu þá með sjálfum sér: „Hann guðlastar!“
40009004	En Jesús þekkti hugsanir þeirra og sagði: „Hví hugsið þið illt í hjörtum ykkar?
40009005	Hvort er auðveldara að segja: Syndir þínar eru fyrirgefnar, eða: Statt upp og gakk?
40009006	En til þess að þið vitið að Mannssonurinn hefur vald á jörðu að fyrirgefa syndir þá segi ég þér,“ − og nú talar hann við lama manninn: „Statt upp, tak rekkju þína og far heim til þín!“
40009007	Og hann stóð upp og fór heim til sín.
40009008	En fólkið, sem horfði á þetta, varð óttaslegið og lofaði Guð sem gefið hafði mönnum slíkt vald.
40009009	Þá er hann gekk þaðan sá hann mann sitja hjá tollbúðinni, Matteus að nafni, og hann segir við hann: „Fylg þú mér!“ Og hann stóð upp og fylgdi honum.
40009010	Nú bar svo við er Jesús sat að borði í húsi hans að margir tollheimtumenn og bersyndugir komu og settust þar með honum og lærisveinum hans.
40009011	Þegar farísear sáu það sögðu þeir við lærisveinana: „Hvers vegna etur meistari ykkar með tollheimtumönnum og bersyndugum?“
40009012	Jesús heyrði þetta og sagði: „Ekki þurfa heilbrigðir læknis við heldur þeir sem sjúkir eru.
40009013	Farið og nemið hvað þetta merkir: Miskunnsemi vil ég, ekki fórnir. Ég er ekki kominn til að kalla réttláta heldur syndara.“
40009014	Þá koma til Jesú lærisveinar Jóhannesar og segja: „Hví föstum við og farísear en þínir lærisveinar fasta ekki?“
40009015	Jesús svaraði þeim: „Hvort geta brúðkaupsgestir verið hryggir meðan brúðguminn er hjá þeim? En koma munu þeir dagar er brúðguminn verður frá þeim tekinn. Þá munu þeir fasta.
40009016	Enginn lætur bót af óþæfðum dúk á gamalt fat því þá rífur bótin út frá sér og verður af verri rifa.
40009017	Ekki láta menn heldur nýtt vín á gamla belgi því þá springa belgirnir og vínið fer niður en belgirnir ónýtast. Menn láta nýtt vín á nýja belgi og varðveitist þá hvort tveggja.“
40009018	Meðan Jesús mælti þetta við þá kom forstöðumaður einn, laut honum og sagði: „Dóttir mín var að skilja við, kom og legg hönd þína yfir hana, þá mun hún lifna.“
40009019	Jesús stóð upp og fór með honum og lærisveinar hans.
40009020	Kona, sem hafði haft blóðlát í tólf ár, kom þá að baki Jesú og snart fald klæða hans.
40009021	Hún hugsaði með sér: „Ef ég fæ aðeins snert klæði hans mun ég heil verða.“
40009022	Jesús sneri sér við og er hann sá hana sagði hann: „Vertu hughraust, dóttir, trú þín hefur bjargað þér.“ Og konan varð heil frá þeirri stundu.
40009023	Þegar Jesús kom að húsi forstöðumannsins og sá pípuleikara og fólkið í uppnámi
40009024	sagði hann: „Farið burt! Stúlkan er ekki dáin, hún sefur.“ En þeir hlógu að honum.
40009025	Þegar fólkið hafði verið látið fara gekk hann inn og tók hönd hennar og reis þá stúlkan upp.
40009026	Og þessi tíðindi bárust um allt héraðið.
40009027	Þá er Jesús hélt þaðan fóru tveir blindir menn eftir honum og kölluðu: „Miskunna þú okkur, sonur Davíðs.“
40009028	Þegar hann kom heim gengu blindu mennirnir til hans. Jesús spyr þá: „Trúið þið að ég geti gert þetta?“ Þeir sögðu: „Já, Drottinn.“
40009029	Þá snart hann augu þeirra og mælti: „Verði ykkur að trú ykkar.“
40009030	Og augu þeirra lukust upp. Jesús lagði ríkt á við þá og sagði: „Gætið þess að enginn fái að vita þetta.“
40009031	En þeir fóru og víðfrægðu hann í öllu því héraði.
40009032	Þegar þeir voru að fara var komið til Jesú með mállausan mann, haldinn illum anda.
40009033	Og er illi andinn var út rekinn tók málleysinginn að mæla. Mannfjöldinn undraðist og sagði: „Aldrei hefur þvílíkt sést í Ísrael.“
40009034	En farísearnir sögðu: „Með fulltingi höfðingja illra anda rekur hann út illu andana.“
40009035	Jesús fór nú um allar borgir og þorp og kenndi í samkundum þeirra. Hann flutti fagnaðarerindið um ríkið og læknaði hvers kyns sjúkdóm og veikindi.
40009036	En er Jesús sá mannfjöldann kenndi hann í brjósti um hann því menn voru hrjáðir og umkomulausir eins og sauðir er engan hirði hafa.
40009037	Þá sagði hann við lærisveina sína: „Uppskeran er mikil en verkamenn fáir.
40009038	Biðjið því Drottin uppskerunnar að senda verkamenn til uppskeru sinnar.“
40010001	Og Jesús kallaði til sín lærisveina sína tólf og gaf þeim vald til að reka út óhreina anda og lækna hvers kyns sjúkdóm og veikindi.
40010002	Nöfn postulanna tólf eru þessi: Fyrstur Símon, sem kallast Pétur, og Andrés bróðir hans, þá Jakob Sebedeusson og Jóhannes bróðir hans,
40010003	Filippus og Bartólómeus, Tómas og Matteus tollheimtumaður, Jakob Alfeusson og Taddeus,
40010004	Símon vandlætari og Júdas Ískaríot, sá er sveik hann.
40010005	Þessa tólf sendi Jesús út og mælti svo fyrir: „Leggið ekki leið yðar til heiðinna manna og farið ekki í samverska borg.
40010006	Farið heldur til týndra sauða af Ísraelsætt.
40010007	Farið og prédikið: Himnaríki er í nánd.
40010008	Læknið sjúka, vekið upp dauða, hreinsið líkþráa, rekið út illa anda. Gefins hafið þér fengið, gefins skuluð þér láta í té.
40010009	Takið ekki gull, silfur né eir í belti,
40010010	eigi mal til ferðar né tvo kyrtla og hvorki skó né staf. Verður er verkamaðurinn fæðis síns.
40010011	Hvar sem þér komið í borg eða þorp, spyrjist þá fyrir um hver þar sé verðugur og þar sé aðsetur yðar uns þér leggið upp að nýju.
40010012	Þegar þér komið í hús þá árnið því góðs
40010013	og sé það verðugt skal friður yðar koma yfir það en sé það ekki verðugt skal friður yðar aftur hverfa til yðar.
40010014	Og taki einhver ekki við yður né hlýði á orð yðar, farið þá úr því húsi eða þeirri borg og hristið dustið af fótum yðar.
40010015	Sannlega segi ég yður: Bærilegra mun landi Sódómu og Gómorru á dómsdegi en þeirri borg.
40010016	Ég sendi yður eins og sauði meðal úlfa. Verið því kænir sem höggormar og falslausir sem dúfur.
40010017	Varið yður á mönnunum. Þeir munu draga yður fyrir dómstóla og húðstrýkja yður í samkundum sínum.
40010018	Þér munuð leiddir fyrir landshöfðingja og konunga mín vegna til þess að bera vitni um mig fyrir þeim og heiðingjunum.
40010019	En þá er menn draga yður fyrir rétt skuluð þér ekki hafa áhyggjur af því hvernig eða hvað þér eigið að tala. Yður verður gefið á sömu stundu hvað segja skal.
40010020	Það eruð ekki þér sem talið heldur talar andi föður yðar í yður.
40010021	Bróðir mun selja bróður í dauða og faðir barn sitt. Börn munu rísa gegn foreldrum og valda þeim dauða.
40010022	Allir munu hata yður af því að þér trúið á mig. En sá sem staðfastur er allt til enda mun frelsast.
40010023	Þegar menn ofsækja yður í einni borg þá flýið í aðra. Sannlega segi ég yður: Þér munuð ekki hafa náð til allra borga Ísraels áður en Mannssonurinn kemur.
40010024	Ekki er lærisveinn meistaranum fremri né þjónn herra sínum.
40010025	Nægja má lærisveini að vera sem meistari hans og þjóni sem herra hans. Fyrst menn kölluðu húsföðurinn Beelsebúl, hvað kalla þeir þá heimamenn hans?
40010026	Óttist þá því eigi. Ekkert er hulið sem eigi verður opinbert, né leynt er eigi verður kunnugt.
40010027	Það sem ég segi yður í myrkri skuluð þér tala í birtu og það sem þér heyrið hvíslað í eyra skuluð þér kunngjöra á þökum uppi.
40010028	Hræðist ekki þá sem líkamann deyða en fá ekki deytt sálina. Hræðist heldur þann sem megnar að tortíma bæði sálu og líkama í helvíti.
40010029	Eru ekki tveir spörvar seldir fyrir smápening? Og ekki fellur einn þeirra til jarðar án vitundar föður yðar.
40010030	Á yður eru jafnvel höfuðhárin öll talin.
40010031	Verið því óhræddir, þér eruð meira virði en margir spörvar.
40010032	Hvern þann sem kannast við mig fyrir mönnum mun og ég við kannast fyrir föður mínum á himnum.
40010033	En þeim sem afneitar mér fyrir mönnum mun og ég afneita fyrir föður mínum á himnum.
40010034	Ætlið ekki að ég sé kominn að færa frið á jörð. Ég kom ekki að færa frið heldur valda sundrungu.
40010035	Ég er kominn að gera son andvígan föður sínum, dóttur móður sinni og tengdadóttur tengdamóður sinni.
40010036	Og heimamenn manns verða óvinir hans.
40010037	Sá sem ann föður eða móður meir en mér er mín ekki verður og sá sem ann syni eða dóttur meir en mér er mín ekki verður.
40010038	Hver sem tekur ekki sinn kross og fylgir mér er mín ekki verður.
40010039	Sá sem ætlar að finna líf sitt týnir því og sá sem týnir lífi sínu mín vegna finnur það.
40010040	Sá sem tekur við yður tekur við mér og sá sem tekur við mér tekur við þeim er sendi mig.
40010041	Sá sem tekur við spámanni, vegna þess að hann er spámaður, mun fá spámanns laun og sá sem tekur við réttlátum manni, vegna þess að hann er réttlátur, mun fá laun réttláts manns.
40010042	Og hver sem gefur einum þessara smælingja svaladrykk vegna þess eins að hann er lærisveinn, sannlega segi ég yður, hann mun alls ekki missa af launum sínum.“
40011001	Þá er Jesús hafði mælt svo fyrir við lærisveina sína tólf hélt hann þaðan að kenna og prédika í borgum þeirra.
40011002	Jóhannes heyrði í fangelsinu um verk Krists. Þá sendi hann honum orð með lærisveinum sínum og spurði:
40011003	„Ert þú sá sem koma skal eða eigum við að vænta annars?“
40011004	Jesús svaraði þeim: „Farið og kunngjörið Jóhannesi það sem þið heyrið og sjáið:
40011005	Blindir fá sýn og haltir ganga, líkþráir hreinsast og daufir heyra, dauðir rísa upp og fátækum er flutt fagnaðarerindi.
40011006	Og sæll er sá sem ekki hneykslast á mér.“
40011007	Þegar þeir voru farnir tók Jesús að tala til mannfjöldans um Jóhannes: „Hvað fóruð þér að sjá í óbyggðum? Reyr af vindi skekinn?
40011008	Hvað fóruð þér að sjá? Prúðbúinn mann? Nei, prúðbúna menn er að finna í sölum konunga.
40011009	Til hvers fóruð þér? Að sjá spámann? Já, segi ég yður, og það meira en spámann.
40011010	Hann er sá sem um er ritað: Ég sendi sendiboða minn á undan þér, hann á að greiða þér veg.
40011011	Sannlega segi ég yður: Enginn er sá af konu fæddur sem meiri sé en Jóhannes skírari. En hinn minnsti í himnaríki er honum meiri.
40011012	Frá dögum Jóhannesar skírara og til þessa er ríki himnanna valdi beitt og árásarmenn reyna að hremma það.
40011013	Spámennirnir allir og lögmálið, allt fram að Jóhannesi, sögðu fyrir um þetta.
40011014	Og ef þér viljið við því taka þá er hann Elía, sá sem koma skyldi.
40011015	Hver sem eyru hefur hann heyri.
40011016	Við hvað á ég að líkja þessari kynslóð? Lík er hún börnum sem á torgum sitja og kallast á:
40011017	Vér lékum fyrir yður á flautu og ekki vilduð þér dansa. Vér sungum yður sorgarljóð og ekki vilduð þér syrgja.
40011018	Jóhannes kom, át hvorki né drakk, og menn segja: Hann hefur illan anda.
40011019	Mannssonurinn kom, át og drakk, og menn segja: Hann er mathákur og vínsvelgur, vinur tollheimtumanna og bersyndugra! En spekin sannast af verkum sínum.“
40011020	Þá tók Jesús að ávíta borgirnar, þar sem hann hafði gert flest kraftaverk sín, fyrir að hafa ekki tekið sinnaskiptum.
40011021	„Vei þér, Korasín! Vei þér, Betsaída! Ef gerst hefðu í Týrus og Sídon kraftaverkin, sem gerðust í ykkur, hefðu þær löngu iðrast í sekk og ösku.
40011022	En ég segi ykkur: Týrus og Sídon mun bærilegra á dómsdegi en ykkur.
40011023	Og þú, Kapernaúm. Verður þú hafin til himins? Nei, til heljar mun þér steypt verða. Ef gerst hefðu í Sódómu kraftaverkin, sem gerðust í þér, þá stæði hún enn í dag.
40011024	En ég segi yður: Landi Sódómu mun bærilegra á dómsdegi en þér.“
40011025	Á þeim tíma tók Jesús svo til orða: „Ég vegsama þig, faðir, Drottinn himins og jarðar, að þú hefur hulið þetta spekingum og hyggindamönnum en opinberað það smælingjum.
40011026	Já, faðir, svo var þér þóknanlegt.
40011027	Allt hefur faðir minn falið mér og enginn þekkir soninn nema faðirinn, né þekkir nokkur föðurinn nema sonurinn og sá er sonurinn vill opinbera hann.
40011028	Komið til mín, öll þér sem erfiðið og þunga eruð hlaðin, og ég mun veita yður hvíld.
40011029	Takið á yður mitt ok og lærið af mér því að ég er hógvær og af hjarta lítillátur og þá munuð þér finna hvíld sálum yðar.
40011030	Því að mitt ok er ljúft og byrði mín létt.“
40012001	Um þessar mundir fór Jesús um sáðlönd á hvíldardegi. Lærisveinar hans kenndu hungurs og tóku að tína kornöx og eta.
40012002	Þegar farísear sáu það sögðu þeir við hann: „Lít á, lærisveinar þínir gera það sem ekki er leyft að gera á hvíldardegi.“
40012003	Jesús svaraði þeim: „Hafið þið ekki lesið hvað Davíð gerði þegar hann hungraði og menn hans?
40012004	Hann fór inn í Guðs hús og þeir átu skoðunarbrauðin sem hvorki hann né menn hans og engir nema prestarnir máttu eta.
40012005	Eða hafið þið ekki lesið í lögmálinu að prestar vanhelga hvíldardaginn í musterinu á hvíldardögum og eru þó án saka?
40012006	En ég segi ykkur: Hér er meira en musterið.
40012007	Ef þið hefðuð skilið hvað felst í orðunum: Miskunnsemi vil ég, ekki fórnir, munduð þið ekki hafa sakfellt saklausa menn.
40012008	Því að Mannssonurinn er Drottinn hvíldardagsins.“
40012009	Jesús fór þaðan og kom í samkundu þeirra.
40012010	Þar var maður með visna hönd. Og þeir spurðu Jesú: „Er leyfilegt að lækna á hvíldardegi?“ Þeir hugðust kæra hann.
40012011	Hann svarar þeim: „Nú á einhver ykkar eina sauðkind og hún fellur í gryfju á hvíldardegi. Mundi hann ekki taka hana og draga upp úr?
40012012	Hve miklu er þó maðurinn sauðkindinni fremri! Það er því leyfilegt að gera góðverk á hvíldardegi.“
40012013	Síðan segir hann við manninn: „Réttu fram hönd þína.“ Hann rétti fram höndina og hún varð heil sem hin.
40012014	Þá gengu farísearnir út og tóku saman ráð sín gegn honum hvernig þeir gætu náð lífi hans.
40012015	Þegar Jesús varð þess vís fór hann þaðan. Margir fylgdu honum og alla læknaði hann.
40012016	En hann lagði ríkt á við þá að þeir gerðu hann eigi kunnan.
40012017	Þannig átti það að rætast sem Jesaja spámaður sagði fyrir um:
40012018	Sjá þjón minn sem ég hef útvalið, minn elskaða sem ég hef velþóknun á. Ég mun láta anda minn koma yfir hann og hann mun boða þjóðunum rétt.
40012019	Hvorki mun hann þrátta né hrópa og lætur ekki heyra rödd sína á strætum.
40012020	Brákaðan reyr brýtur hann ekki og dapraðan hörkveik slekkur hann ekki, uns hann hefur leitt réttinn til sigurs.
40012021	Á nafn hans munu þjóðirnar vona.
40012022	Þá var maður færður til Jesú haldinn illum anda, blindur og mállaus. Hann læknaði hann svo að hinn mállausi gat talað og séð.
40012023	Allt fólkið varð furðu lostið og sagði: „Hann er þó ekki sonur Davíðs?“
40012024	Þegar farísear heyrðu það sögðu þeir: „Þessi maður rekur ekki út illa anda nema með fulltingi Beelsebúls, höfðingja illra anda.“
40012025	En Jesús vissi hugsanir þeirra og sagði við þá: „Hvert það ríki sem er sjálfu sér sundurþykkt leggst í auðn og hver sú borg eða heimili sem er sjálfu sér sundurþykkt fær ekki staðist.
40012026	Ef Satan rekur Satan út er hann sjálfum sér sundurþykkur. Hvernig fær ríki hans þá staðist?
40012027	Og ef ég rek illu andana út með fulltingi Beelsebúls, með hverju reka þá yðar menn þá út? Því skulu þeir vera dómarar yðar.
40012028	En ef ég rek illu andana út með Guðs anda, þá er Guðs ríki þegar yfir yður komið.
40012029	Eða hvernig fær nokkur brotist inn í hús hins sterka og rænt eigum hans nema hann bindi áður hinn sterka, þá getur hann rænt hús hans.
40012030	Hver sem er ekki með mér er á móti mér og hver sem safnar ekki saman með mér, hann sundurdreifir.
40012031	Þess vegna segi ég yður: Hver synd og guðlöstun verður mönnum fyrirgefin en guðlast gegn andanum verður ekki fyrirgefið.
40012032	Hverjum sem mælir gegn Mannssyninum verður það fyrirgefið en þeim sem mælir gegn heilögum anda verður ekki fyrirgefið, hvorki í þessum heimi né í hinum komanda.
40012033	Annaðhvort er tréð gott og ávöxturinn góður eða tréð vont og ávöxturinn vondur. Því af ávextinum þekkist tréð.
40012034	Þér nöðrukyn, hvernig getið þér, sem eruð vond, talað gott? Af gnægð hjartans mælir munnurinn.
40012035	Góður maður ber gott fram úr góðum sjóði en vondur maður ber vont fram úr vondum sjóði.
40012036	En ég segi yður: Á dómsdegi munu menn verða að svara fyrir hvert ónytjuorð sem þeir mæla.
40012037	Því af orðum þínum muntu sýknaður og af orðum þínum muntu sakfelldur verða.“
40012038	Þá sögðu nokkrir fræðimenn og farísear við Jesú: „Meistari, við viljum sjá þig gera tákn.“
40012039	Jesús svaraði þeim: „Vond og ótrú kynslóð heimtar tákn en eigi verður henni annað tákn gefið en tákn Jónasar spámanns.
40012040	Jónas var í kviði stórhvelisins þrjá daga og þrjár nætur og eins mun Mannssonurinn vera þrjá daga og þrjár nætur í skauti jarðar.
40012041	Nínívemenn munu koma fram í dóminum ásamt kynslóð þessari og sakfella hana því að þeir tóku sinnaskiptum við prédikun Jónasar og hér er meira en Jónas.
40012042	Drottning Suðurlanda mun rísa upp í dóminum ásamt þessari kynslóð og sakfella hana því að hún kom frá endimörkum jarðar að heyra speki Salómons og hér er meira en Salómon.“
40012043	Enn sagði Jesús: „Þegar óhreinn andi fer út af manni reikar hann um eyðihrjóstur og leitar hælis en finnur ekki.
40012044	Þá segir hann: Ég vil hverfa aftur í hús mitt þaðan sem ég fór. Og er hann kemur og finnur það tómt, sópað og prýtt
40012045	fer hann og tekur með sér sjö aðra anda sér verri og þeir fara inn og setjast þar að og verður svo hlutskipti þess manns verra eftir en áður. Eins mun fara fyrir þessari vondu kynslóð.“
40012046	Meðan Jesús var enn að tala við fólkið komu móðir hans og bræður. Þau stóðu úti og vildu tala við hann.
40012047	Einhver sagði við hann: „Móðir þín og bræður standa hér úti og vilja tala við þig.“
40012048	Jesús svaraði þeim er við hann mælti: „Hver er móðir mín og hverjir eru bræður mínir?“
40012049	Og hann rétti út höndina yfir lærisveina sína og sagði: „Hér er móðir mín og bræður mínir.
40012050	Hver sem gerir vilja föður míns sem er á himnum, sá er bróðir minn, systir og móðir.“
40013001	Sama dag gekk Jesús að heiman og settist við vatnið.
40013002	Svo mikill mannfjöldi safnaðist að honum að hann varð að stíga í bát og sitja þar. En allt fólkið stóð á ströndinni.
40013003	Jesús talaði margt til þess í dæmisögum. Hann sagði: „Sáðmaður gekk út að sá
40013004	og þá er hann sáði féll sumt hjá götunni og fuglar komu og átu það upp.
40013005	Sumt féll í grýtta jörð þar sem var lítill jarðvegur og það rann skjótt upp því það hafði ekki djúpa jörð.
40013006	Þegar sól hækkaði visnaði það og sökum þess að það hafði ekki rótfestu skrælnaði það.
40013007	Sumt féll meðal þyrna og þyrnarnir uxu og kæfðu það.
40013008	En sumt féll í góða jörð og bar ávöxt, sumt hundraðfaldan, sumt sextugfaldan og sumt þrítugfaldan.
40013009	Hver sem eyru hefur hann heyri.“
40013010	Þá komu lærisveinarnir til hans og spurðu: „Hvers vegna talar þú til fólksins í dæmisögum?“
40013011	Hann svaraði: „Ykkur er gefið að þekkja leynda dóma himnaríkis, öðrum er það ekki gefið.
40013012	Því að þeim sem hefur mun gefið verða og hann mun hafa gnægð en frá þeim sem eigi hefur mun tekið verða jafnvel það sem hann hefur.
40013013	Þess vegna tala ég til þeirra í dæmisögum að sjáandi sjá þau ekki og heyrandi heyra þau ekki né skilja.
40013014	Á þeim rætist spádómur Jesaja: Með eyrum munuð þér heyra og alls ekki skilja og sjáandi munuð þér horfa og ekkert sjá.
40013015	Því að hjarta lýðs þessa er sljótt orðið og illa heyra þeir með eyrum sínum og augunum hafa þeir lokað, svo að þeir sjái ekki með augunum né heyri með eyrunum og skilji með hjartanu og snúi sér og ég lækni þá.
40013016	En sæl eru augu ykkar af því að þau sjá og eyru ykkar af því að þau heyra.
40013017	Sannlega segi ég ykkur: Margir spámenn og réttlátir menn þráðu að sjá það sem þið sjáið en sáu það ekki og heyra það sem þið heyrið en heyrðu það ekki.
40013018	Heyrið þá hvað dæmisagan um sáðmanninn merkir:
40013019	Þegar einhver heyrir orðið um ríkið og skilur ekki þá kemur hinn vondi og rænir því sem sáð var í hjarta hans. Það sem sáð var við götuna merkir þetta.
40013020	Það sem sáð var í grýtta jörð merkir þann sem tekur orðinu með fögnuði um leið og hann heyrir það
40013021	en hefur enga rótfestu. Hann er hvikull og er þrenging verður eða ofsókn vegna orðsins bregst hann þegar.
40013022	Það er sáð var meðal þyrna merkir þann sem heyrir orðið en áhyggjur heimsins og tál auðæfanna kefja orðið svo það ber engan ávöxt.
40013023	En það er sáð var í góða jörð merkir þann sem heyrir orðið og skilur það. Hann er sá sem ber ávöxt og gefur af sér hundraðfalt, sextugfalt eða þrítugfalt.“
40013024	Aðra dæmisögu sagði Jesús þeim: „Líkt er um himnaríki og mann er sáði góðu sæði í akur sinn.
40013025	En er menn voru í svefni kom óvinur hans, sáði illgresi meðal hveitisins og fór síðan.
40013026	Þegar sæðið spratt upp og tók að bera ávöxt kom illgresið og í ljós.
40013027	Þá komu þjónar húsbóndans til hans og sögðu við hann: Herra, sáðir þú ekki góðu sæði í akur þinn? Hvaðan kemur illgresið?
40013028	Hann svaraði þeim: Þetta hefur einhver óvinur gert. Þjónarnir sögðu við hann: Viltu að við förum og reytum það?
40013029	Hann sagði: Nei, með því að tína illgresið gætuð þið slitið upp hveitið um leið.
40013030	Látið hvort tveggja vaxa saman fram að kornskurði. Þegar komin er kornskurðartíð mun ég segja við kornskurðarmenn: Safnið fyrst illgresinu og bindið í bundin til að brenna því en hirðið hveitið í hlöðu mína.“
40013031	Aðra dæmisögu sagði Jesús þeim: „Líkt er himnaríki mustarðskorni sem maður tók og sáði í akur sinn.
40013032	Smæst er það allra sáðkorna en nær það vex er það öllum jurtum meira, það verður tré, og fuglar himins koma og hreiðra sig í greinum þess.“
40013033	Aðra dæmisögu sagði Jesús þeim: „Líkt er himnaríki súrdeigi er kona tók og fól í þrem mælum mjöls uns það sýrðist allt.“
40013034	Þetta allt talaði Jesús í dæmisögum til fólksins og án dæmisagna talaði hann ekki til þess.
40013035	Það átti að rætast sem Guð lét spámanninn segja: Ég mun tala í dæmisögum og boða það sem hulið var frá sköpun heims.
40013036	Þá skildi Jesús við mannfjöldann og fór inn. Lærisveinar hans komu til hans og sögðu: „Skýrðu fyrir okkur dæmisöguna um illgresið á akrinum.“
40013037	Hann mælti: „Sá er sáir góða sæðinu er Mannssonurinn,
40013038	akurinn er heimurinn, góða sæðið merkir börn ríkisins en illgresið börn hins vonda.
40013039	Óvinurinn, sem sáði því, er djöfullinn. Kornskurðurinn er endir veraldar og kornskurðarmennirnir englar.
40013040	Eins og illgresinu er safnað og brennt í eldi, þannig verður við endi veraldar.
40013041	Mannssonurinn mun senda engla sína og þeir munu nema brott úr ríki hans allt sem leiðir í villu og alla er illt fremja
40013042	og kasta þeim í eldsofninn. Þar verður grátur og gnístran tanna.
40013043	Þá munu þau sem hlýtt hafa Guði skína sem sól í ríki föður þeirra. Hver sem eyru hefur hann heyri.“
40013044	Enn sagði Jesús: „Líkt er himnaríki fjársjóði sem fólginn var í jörðu og maður fann og leyndi. Í fögnuði sínum fór hann, seldi allar eigur sínar og keypti akur þann.
40013045	Enn er himnaríki líkt kaupmanni sem leitaði að fögrum perlum.
40013046	Og er hann fann eina dýrmæta perlu fór hann, seldi allt sem hann átti og keypti hana.
40013047	Enn er himnaríki líkt neti sem lagt er í sjó og safnar alls kyns fiski.
40013048	Þegar það er fullt draga menn það á land, setjast við og safna þeim góðu í ker en kasta þeim óætu burt.
40013049	Svo mun verða þegar veröld endar: Englarnir munu koma, skilja vonda menn frá réttlátum
40013050	og kasta þeim í eldsofninn. Þar verður grátur og gnístran tanna.
40013051	Hafið þið skilið allt þetta?“ „Já,“ svöruðu lærisveinarnir.
40013052	Jesús sagði við þá: „Þannig er sérhver fræðimaður sem orðinn er lærisveinn himnaríkis líkur húsföður sem ber fram nýtt og gamalt úr forðabúri sínu.“
40013053	Þegar Jesús hafði lokið þessum dæmisögum hélt hann þaðan.
40013054	Hann kom í ættborg sína og tók að kenna þeim í samkundu þeirra. Þeir undruðust stórum og sögðu: „Hvaðan kemur honum þessi speki og kraftaverkin?
40013055	Er þetta ekki sonur smiðsins? Heitir ekki móðir hans María og bræður hans Jakob, Jósef, Símon og Júdas?
40013056	Og eru ekki systur hans allar hjá okkur? Hvaðan kemur honum þá allt þetta?“
40013057	Og þeir höfnuðu honum hneykslaðir. En Jesús sagði við þá: „Hvergi er spámaður minna metinn en í landi sínu og með heimamönnum.“
40013058	Og hann gerði þar ekki mörg kraftaverk sökum vantrúar þeirra.
40014001	Um þessar mundir spyr Heródes fjórðungsstjóri tíðindin af Jesú.
40014002	Og hann segir við sveina sína: „Þetta er Jóhannes skírari, hann er risinn frá dauðum, þess vegna gerir hann þessi kraftaverk.“
40014003	En Heródes hafði látið taka Jóhannes höndum, fjötra hann og varpa í fangelsi vegna Heródíasar, konu Filippusar, bróður síns,
40014004	því Jóhannes hafði sagt við hann: „Þú mátt ekki eiga hana.“
40014005	Heródes vildi deyða hann en óttaðist fólkið þar eð menn töldu hann vera spámann.
40014006	En á afmælisdegi Heródesar sté dóttir Heródíasar dans frammi fyrir gestunum og hreif Heródes svo
40014007	að hann sór þess eið að veita henni hvað sem hún bæði um.
40014008	Að undirlagi móður sinnar segir hún: „Gef mér hér á fati höfuð Jóhannesar skírara.“
40014009	Konungur varð hryggur við en vegna eiðsins og gesta sinna bauð hann að veita henni þetta.
40014010	Hann sendi böðla í fangelsið og lét hálshöggva Jóhannes þar.
40014011	Höfuð hans var borið inn á fati og fengið stúlkunni en hún færði móður sinni.
40014012	Lærisveinar Jóhannesar komu, tóku líkið og greftruðu, fóru síðan og sögðu Jesú.
40014013	Þegar Jesús heyrði þetta fór hann þaðan á báti á óbyggðan stað og vildi vera einn. En fólkið frétti það og fór gangandi á eftir honum úr borgunum.
40014014	Þegar Jesús steig á land sá hann þar margt manna, hann kenndi í brjósti um þá og læknaði þá er sjúkir voru.
40014015	Um kvöldið komu lærisveinarnir að máli við Jesú og sögðu: „Hér er engin mannabyggð og dagur liðinn. Lát nú fólkið fara svo að það geti náð til þorpanna og keypt sér vistir.“
40014016	Jesús svaraði þeim: „Fólkið þarf ekki að fara, gefið því sjálfir mat.“
40014017	Þeir svara honum: „Við höfum hér ekki nema fimm brauð og tvo fiska.“
40014018	Hann segir: „Færið mér það hingað.“
40014019	Og hann bauð fólkinu að setjast í grasið. Þá tók hann brauðin fimm og fiskana tvo, leit upp til himins, þakkaði Guði, braut brauðin og gaf lærisveinunum en þeir fólkinu.
40014020	Og allir neyttu og urðu mettir. Og þeir tóku saman brauðbitana er af gengu, tólf körfur fullar.
40014021	En þeir sem neytt höfðu voru um fimm þúsundir karlmanna, auk kvenna og barna.
40014022	Tafarlaust knúði Jesús lærisveina sína að fara í bátinn og halda á undan sér yfir um meðan hann sendi fólkið brott.
40014023	Og er hann hafði látið fólkið fara gekk hann til fjalls að biðjast fyrir í einrúmi. Þegar kvöld var komið var hann þar einn.
40014024	En báturinn var þegar kominn langt frá landi og lá undir áföllum því að vindur var á móti.
40014025	En er langt var liðið nætur kom Jesús til þeirra, gangandi á vatninu.
40014026	Þegar lærisveinarnir sáu hann ganga á vatninu varð þeim bilt við. Þeir sögðu: „Þetta er vofa,“ og æptu af hræðslu.
40014027	En Jesús mælti jafnskjótt til þeirra: „Verið hughraustir, það er ég, verið óhræddir.“
40014028	Pétur svaraði honum: „Ef það ert þú, Drottinn, þá bjóð mér að koma til þín á vatninu.“
40014029	Jesús svaraði: „Kom þú!“ Og Pétur sté úr bátnum og gekk á vatninu til hans.
40014030	En er hann sá ofviðrið varð hann hræddur og tók að sökkva. Þá kallaði hann: „Drottinn, bjarga þú mér!“
40014031	Jesús rétti þegar út höndina, tók í hann og sagði: „Trúlitli maður, hví efaðist þú?“
40014032	Þeir stigu í bátinn og þá lægði vindinn.
40014033	En þeir sem í bátnum voru féllu fram fyrir honum og sögðu: „Sannarlega ert þú sonur Guðs.“
40014034	Þegar þeir höfðu náð yfir um komu þeir að landi við Genesaret.
40014035	Fólkið á þeim stað þekkti Jesú og sendi boð um allt nágrennið og menn færðu til hans alla þá er sjúkir voru.
40014036	Þeir báðu hann að mega rétt snerta fald klæða hans og allir, sem snertu hann, urðu alheilir.
40015001	Nú komu til Jesú farísear og fræðimenn frá Jerúsalem og sögðu:
40015002	„Hvers vegna brjóta lærisveinar þínir erfikenning forfeðranna? Þeir þvo ekki hendur sínar áður en þeir neyta matar.“
40015003	Hann svaraði þeim: „Hvers vegna brjótið þið sjálfir boðorð Guðs sakir erfikenningar ykkar?
40015004	Guð hefur sagt: Heiðra föður þinn og móður, og: Hver sem formælir föður eða móður skal deyja.
40015005	En þið segið: Hver sem segir við föður sinn eða móður: Það sem ég hefði átt að styrkja þig með gef ég til musterisins,
40015006	hann þarf ekki að heiðra föður sinn [eða móður]. Þið ógildið orð Guðs með erfikenningu ykkar.
40015007	Hræsnarar, sannspár var Jesaja um ykkur er hann segir:
40015008	Þessir menn heiðra mig með vörunum en hjarta þeirra er langt frá mér.
40015009	Til einskis dýrka þeir mig því að þeir kenna það eitt sem menn hafa samið.“
40015010	Og Jesús kallaði til sín mannfjöldann og sagði: „Heyrið og skiljið.
40015011	Ekki saurgar það manninn sem inn fer í munninn, hitt saurgar manninn sem út fer af munni.“
40015012	Þá komu lærisveinar hans og sögðu við hann: „Veistu að farísearnir fyrtust við það sem þú sagðir?“
40015013	Jesús svaraði: „Sérhver jurt, sem faðir minn himneskur hefur eigi gróðursett, mun upprætt verða.
40015014	Látið þá eiga sig! Þeir eru blindir, leiðtogar blindra. Ef blindur leiðir blindan falla báðir í gryfju.“
40015015	Þá sagði Pétur við Jesú: „Skýrðu fyrir okkur líkinguna.“
40015016	Hann svaraði: „Hafið þið ekki enn skilið?
40015017	Skiljið þið ekki að allt, sem inn kemur í munninn, fer í magann og lendir síðan í safnþrónni?
40015018	En það sem út fer af munni kemur frá hjartanu. Og slíkt saurgar manninn.
40015019	Því að frá hjartanu koma illar hugsanir, manndráp, hórdómur, saurlifnaður, þjófnaður, ljúgvitni, lastmælgi.
40015020	Þetta er það sem saurgar manninn. En að eta með óþvegnum höndum saurgar engan mann.“
40015021	Þaðan hélt Jesús til byggða Týrusar og Sídonar.
40015022	Þá kom kona nokkur kanversk úr þeim héruðum og kallaði: „Miskunna þú mér, Drottinn, sonur Davíðs! Dóttir mín er mjög kvalin af illum anda.“
40015023	En Jesús svaraði henni engu orði. Lærisveinar hans komu þá og báðu hann: „Láttu hana fara, hún eltir okkur með hrópum.“
40015024	Jesús mælti: „Ég er ekki sendur nema til týndra sauða af Ísraelsætt.“
40015025	Konan kom, laut honum og sagði: „Drottinn, hjálpa þú mér!“
40015026	Hann svaraði: „Ekki sæmir að taka brauð barnanna og kasta því fyrir hundana.“
40015027	Hún sagði: „Satt er það, Drottinn, þó eta hundarnir mola þá sem falla af borðum húsbænda þeirra.“
40015028	Þá mælti Jesús við hana: „Kona, mikil er trú þín. Verði þér sem þú vilt.“ Og dóttir hennar varð heil frá þeirri stundu.
40015029	Þaðan fór Jesús og kom að Galíleuvatni. Og hann gekk upp á fjall og settist þar.
40015030	Menn komu til hans hópum saman og höfðu með sér halta menn og blinda, fatlaða, mállausa og marga aðra og lögðu þá fyrir fætur hans og hann læknaði þá.
40015031	Fólkið undraðist þegar það sá mállausa mæla, fatlaða heila, halta ganga og blinda sjá. Og þeir lofuðu Guð Ísraels.
40015032	Jesús kallaði til sín lærisveina sína og sagði: „Ég kenni í brjósti um mannfjöldann. Menn hafa nú hjá mér verið þrjá daga og hafa ekkert til matar. Ég vil ekki láta þá fara fastandi frá mér, þeir gætu örmagnast á leiðinni.“
40015033	Lærisveinarnir sögðu: „Hvar fáum við nóg brauð til að metta allt þetta fólk hér í óbyggðum?“
40015034	Jesús spyr: „Hve mörg brauð hafið þið?“ Þeir svara: „Sjö og fáeina smáfiska.“
40015035	Þá bauð hann fólkinu að setjast á jörðina,
40015036	tók brauðin sjö og fiskana, gerði þakkir og braut þau og gaf lærisveinunum en lærisveinarnir fólkinu.
40015037	Allir neyttu og urðu mettir. Síðan tóku þeir saman leifarnar, sjö körfur fullar.
40015038	En þeir sem neytt höfðu voru fjórar þúsundir karlmanna, auk kvenna og barna.
40015039	Síðan lét Jesús fólkið fara, sté í bátinn og kom í Magadanbyggðir.
40016001	Þá komu farísear og saddúkear, vildu freista Jesú og báðu hann að sýna sér tákn af himni.
40016002	Jesús svaraði þeim: „Að kvöldi segið þið: Það verður góðviðri því að roði er á lofti.
40016003	Og að morgni: Illviðri í dag, himinninn er rauður og þungbúinn. Útlit loftsins kunnið þið að ráða en ekki tákn tímanna.
40016004	Vond og ótrú kynslóð heimtar tákn en eigi verður henni annað tákn gefið en tákn Jónasar.“ Síðan skildi hann við þá og fór.
40016005	Þegar lærisveinarnir fóru yfir um vatnið höfðu þeir gleymt að taka með sér brauð.
40016006	Jesús sagði við þá: „Gætið ykkar, varist súrdeig farísea og saddúkea.“
40016007	En lærisveinarnir ræddu sín á milli að þeir hefðu ekki tekið brauð.
40016008	Jesús varð þess vís og sagði: „Hvað eruð þið að tala um það, trúlitlir menn, að þið hafið ekki brauð?
40016009	Skynjið þið ekki enn? Minnist þið ekki brauðanna fimm handa fimm þúsundum og hve margar körfur þið tókuð saman?
40016010	Eða brauðanna sjö handa fjórum þúsundum og hve margar körfur þið tókuð saman?
40016011	Hvernig má það vera að þið skynjið ekki að ég var ekki að tala um brauð við ykkur? Varist súrdeig farísea og saddúkea.“
40016012	Þá skildu þeir að hann hafði ekki talað um að varast súrdeig í brauði heldur kenningu farísea og saddúkea.
40016013	Þegar Jesús kom í byggðir Sesareu Filippí spurði hann lærisveina sína: „Hvern segja menn Mannssoninn vera?“
40016014	Þeir svöruðu: „Sumir Jóhannes skírara, aðrir Elía og enn aðrir Jeremía eða einn af spámönnunum.“
40016015	Hann spyr: „En þið, hvern segið þið mig vera?“
40016016	Símon Pétur svarar: „Þú ert Kristur, sonur hins lifanda Guðs.“
40016017	Þá segir Jesús við hann: „Sæll ert þú, Símon Jónasson! Enginn maður hefur opinberað þér þetta heldur faðir minn í himninum.
40016018	Og ég segi þér: Þú ert Pétur, kletturinn, og á þessum kletti mun ég byggja kirkju mína og máttur heljar mun ekki á henni sigrast.
40016019	Ég mun fá þér lykla himnaríkis og hvað sem þú bindur á jörðu mun bundið á himnum og hvað sem þú leysir á jörðu mun leyst á himnum.“
40016020	Þá lagði hann ríkt á við lærisveinana að segja engum að hann væri Kristur.
40016021	Upp frá þessu tók Jesús að skýra lærisveinum sínum frá því að hann ætti að fara til Jerúsalem og líða þar mikið af völdum öldunga, æðstu presta og fræðimanna og verða líflátinn en rísa upp á þriðja degi.
40016022	En Pétur tók hann á einmæli og fór að átelja hann: „Guð forði þér frá því, Drottinn, þetta má aldrei fyrir þig koma.“
40016023	Jesús sneri sér við og mælti til Péturs: „Vík frá mér, Satan, þú vilt bregða fæti fyrir mig, þú hugsar ekki um það sem Guðs er heldur það sem manna er.“
40016024	Þá mælti Jesús við lærisveina sína: „Hver sem vill fylgja mér afneiti sjálfum sér, taki kross sinn og fylgi mér.
40016025	Því að hver sem vill bjarga lífi sínu mun týna því og hver sem týnir lífi sínu mín vegna mun finna það.
40016026	Hvað stoðar það manninn að eignast allan heiminn og glata sálu sinni? Eða hvað gæti maður látið til endurgjalds fyrir sálu sína?
40016027	Mannssonurinn mun koma í dýrð föður síns með englum sínum og þá mun hann gjalda sérhverjum eftir breytni hans.
40016028	Sannlega segi ég ykkur: Nokkrir þeirra sem hér standa munu ekki mæta dauða sínum fyrr en þeir sjá Mannssoninn koma í ríki sínu.“
40017001	Eftir sex daga tekur Jesús með sér þá Pétur, Jakob og Jóhannes, bróður hans, og fer með þá upp á hátt fjall að þeir væru einir saman.
40017002	Þar ummyndaðist hann fyrir augum þeirra, ásjóna hans skein sem sól og klæði hans urðu björt eins og ljós.
40017003	Og Móse og Elía birtust þeim og voru þeir á tali við Jesú.
40017004	Pétur tók til máls og sagði við Jesú: „Drottinn, gott er að við erum hér. Ef þú vilt skal ég gera hér þrjár tjaldbúðir, þér eina, Móse eina og Elía eina.“
40017005	Meðan Pétur var enn að tala skyggði yfir þá bjart ský og rödd úr skýinu sagði: „Þessi er minn elskaði sonur sem ég hef velþóknun á. Hlýðið á hann!“
40017006	Þegar lærisveinarnir heyrðu þetta féllu þeir fram á ásjónur sínar og hræddust mjög.
40017007	Jesús gekk til þeirra, snart þá og mælti: „Rísið upp og óttist ekki.“
40017008	En er þeir hófu upp augu sín sáu þeir engan nema Jesú einan.
40017009	Á leiðinni ofan fjallið bauð Jesús þeim: „Segið engum frá sýninni fyrr en Mannssonurinn er risinn upp frá dauðum.“
40017010	Lærisveinarnir spurðu hann: „Hví segja fræðimennirnir að Elía eigi fyrst að koma?“
40017011	Jesús svaraði: „Víst kemur Elía og færir allt í lag.
40017012	En ég segi ykkur: Elía er þegar kominn og menn þekktu hann ekki heldur gerðu honum allt sem þeir vildu. Eins munu þeir láta Mannssoninn þola píslir.“
40017013	Þá skildu lærisveinarnir að Jesús hafði talað við þá um Jóhannes skírara.
40017014	Þegar þeir komu til fólksins gekk maður til Jesú, féll á kné fyrir honum
40017015	og sagði: „Drottinn, miskunna þú syni mínum. Hann er tunglsjúkur og illa haldinn. Oft fellur hann á eld og oft í vatn.
40017016	Ég fór með hann til lærisveina þinna en þeir gátu ekki læknað hann.“
40017017	Jesús svaraði: „Þú vantrúa og rangsnúna kynslóð, hversu lengi á ég að vera hjá ykkur? Hversu lengi á ég að umbera ykkur? Færið hann hingað til mín.“
40017018	Og Jesús hastaði á hann og illi andinn fór úr honum. Og sveinninn varð heill frá þeirri stundu.
40017019	Þá komu lærisveinarnir til Jesú og spurðu hann einslega: „Hvers vegna gátum við ekki rekið hann út?“
40017020	Jesús svaraði þeim: „Vegna þess að ykkur skortir trú. Sannlega segi ég ykkur: Ef þið hafið trú eins og mustarðskorn getið þið sagt við fjall þetta: Flyt þig héðan og þangað og það mun flytja sig. Ekkert verður ykkur um megn.
40017021	[En þetta kyn verður eigi út rekið nema með bæn og föstu.]“
40017022	Þegar þeir voru saman í Galíleu sagði Jesús við þá: „Mannssonurinn verður framseldur í manna hendur
40017023	og þeir munu lífláta hann en á þriðja degi mun hann upp rísa.“ Þeir urðu mjög hryggir.
40017024	Þá er þeir komu til Kapernaúm gengu menn þeir sem heimta inn musterisgjaldið til Péturs og spurðu: „Geldur meistari ykkar eigi musterisgjaldið?“
40017025	Pétur kvað svo vera. En er hann kom inn tók Jesús fyrr til máls og mælti: „Hvað líst þér, Símon? Af hverjum heimta konungar jarðarinnar toll eða skatt? Af börnum sínum eða vandalausum?“
40017026	„Af vandalausum,“ sagði Pétur. Jesús mælti: „Þá þurfa börnin ekki að greiða skatt.
40017027	En til þess við hneykslum þá ekki skaltu fara niður að vatni og renna öngli, taktu síðan fyrsta fiskinn, sem þú dregur, opna munn hans og muntu finna pening. Tak hann og greið þeim fyrir mig og þig.“
40018001	Um þetta leyti komu lærisveinarnir til Jesú og spurðu: „Hver er mestur í himnaríki?“
40018002	Jesús kallaði til sín lítið barn, setti það meðal þeirra
40018003	og sagði: „Sannlega segi ég yður: Þér komist aldrei í himnaríki nema þér snúið við og verðið eins og börn.
40018004	Hver sem auðmýkir sig og verður eins og barn þetta, sá er mestur í himnaríki.
40018005	Hver sem tekur við einu slíku barni í mínu nafni tekur við mér.
40018006	En hverjum þeim sem tælir til falls einn af þessum smælingjum, sem á mig trúa, væri betra að vera sökkt í sjávardjúp með mylnustein hengdan um háls.
40018007	Vei heiminum vegna ginninga hans. Hjá ginningum verður eigi komist en vei þeim manni sem veldur.
40018008	Ef hönd þín eða fótur tælir þig til falls þá sníð hann af og kasta frá þér. Betra er þér handarvana eða höltum inn að ganga til lífsins en hafa báðar hendur og báða fætur og verða kastað í hinn eilífa eld.
40018009	Og ef auga þitt tælir þig til falls, þá ríf það úr og kasta frá þér. Betra er þér eineygðum inn að ganga til lífsins en hafa bæði augu og verða kastað í eldsvítið.
40018010	Varist að forsmá nokkurn þessara smælingja. Ég segi yður að englar þeirra á himnum njóta jafnan návistar míns himneska föður. [
40018011	Því að Mannssonurinn er kominn að frelsa hið týnda.]
40018012	Hvað virðist yður? Ef einhver á hundrað sauði og einn þeirra villist frá, skilur hann ekki þá níutíu og níu eftir í fjallinu og fer að leita þess sem villtur er?
40018013	Og auðnist honum að finna hann, þá segi ég yður með sanni að hann fagnar meir yfir honum en þeim níutíu og níu sem villtust ekki frá.
40018014	Þannig er það eigi vilji yðar himneska föður að nokkur þessara smælingja glatist.
40018015	Ef bróðir þinn syndgar [gegn þér] skaltu fara og tala um fyrir honum og sé það ykkar einna í milli. Láti hann sér segjast hefur þú endurheimt bróður þinn.
40018016	En láti hann sér ekki segjast skaltu taka með þér einn eða tvo að „hvert orð sé staðfest með framburði tveggja eða þriggja vitna“.
40018017	Ef hann skeytir þeim ekki þá seg það söfnuðinum. Skeyti hann ekki söfnuðinum heldur, sé hann þér sem heiðingi eða tollheimtumaður.
40018018	Sannlega segi ég yður: Hvað sem þér bindið á jörðu mun bundið á himni og hvað sem þér leysið á jörðu mun leyst á himni.
40018019	Enn segi ég yður: Ef tveir yðar verða einhuga hér á jörð í bæn sinni mun faðir minn á himnum veita þeim allt sem þeir biðja um.
40018020	Því að hvar sem tveir eða þrír eru saman komnir í mínu nafni þar er ég mitt á meðal þeirra.“
40018021	Þá gekk Pétur til hans og spurði: „Drottinn, hve oft á ég að fyrirgefa bróður mínum ef hann misgerir við mig? Svo sem sjö sinnum?“
40018022	Jesús svaraði: „Ekki segi ég þér sjö sinnum heldur sjötíu sinnum sjö.
40018023	Því að líkt er um himnaríki og konung sem vildi láta þjóna sína gera skil.
40018024	Hann hóf reikningsskilin og var færður til hans maður er skuldaði tíu þúsund talentur.
40018025	Sá gat ekkert borgað og bauð konungur þá að hann skyldi seldur ásamt konu og börnum og öllu sem hann átti til lúkningar skuldinni.
40018026	Þá féll þjónninn til fóta honum og sagði: Haf biðlund við mig og ég mun borga þér allt.
40018027	Og herra þjónsins kenndi í brjósti um hann, lét hann lausan og gaf honum upp skuldina.
40018028	Þegar þjónn þessi kom út hitti hann einn samþjón sinn sem skuldaði honum hundrað denara. Hann greip hann, tók fyrir kverkar honum og sagði: Borga það sem þú skuldar!
40018029	Samþjónn hans féll þá til fóta honum og bað hann: Haf biðlund við mig og ég mun borga þér.
40018030	En hann vildi það ekki, heldur fór og lét varpa honum í fangelsi uns hann hefði borgað skuldina.
40018031	Þegar samþjónar hans sáu hvað orðið var urðu þeir mjög hryggir og sögðu herra sínum allt sem gerst hafði.
40018032	Konungurinn kallar þá þjóninn fyrir sig og segir við hann: Illi þjónn, alla þessa skuld gaf ég þér upp af því að þú baðst mig.
40018033	Bar þér þá ekki einnig að miskunna samþjóni þínum eins og ég miskunnaði þér?
40018034	Og konungur varð reiður og afhenti hann böðlunum uns hann hefði goldið allt sem hann skuldaði honum.
40018035	Þannig mun og faðir minn himneskur gera við yður nema þér fyrirgefið af hjarta hvert öðru.“
40019001	Þegar Jesús hafði lokið þessum orðum fór hann úr Galí leu og hélt til byggða Júdeu handan Jórdanar.
40019002	Fjöldi manna fylgdi honum og þar læknaði hann þá.
40019003	Þá komu farísear til Jesú og vildu reyna hann. Þeir spurðu: „Leyfist manni að skilja við konu sína fyrir hvaða sök sem er?“
40019004	Jesús svaraði: „Hafið þið eigi lesið að skaparinn gerði þau frá upphafi karl og konu
40019005	og sagði: Fyrir því skal maður yfirgefa föður og móður og búa með konu sinni og þau tvö skulu verða einn maður.
40019006	Þannig eru þau ekki framar tvö heldur einn maður. Það sem Guð hefur tengt saman má eigi maðurinn sundur skilja.“
40019007	Þeir segja við Jesú: „Hvers vegan bauð Móse þá að gefa konu skilnaðarbréf og skilja svo við hana?“
40019008	Hann svarar: „Móse leyfði ykkur að skilja við konur ykkar vegna þverúðar ykkar en frá upphafi var þetta eigi þannig.
40019009	Ég segi ykkur: Sá sem skilur við konu sína, nema sakir hórdóms, og kvænist annarri drýgir hór.“
40019010	Þá sögðu lærisveinar hans: „Fyrst svo er háttað stöðu karls gagnvart konu, þá er ekki vænlegt að kvænast.“
40019011	Jesús svaraði þeim: „Það er ekki á allra færi að skilja þennan boðskap heldur þeirra einna sem það er gefið.
40019012	Sumir eru vanhæfir til hjúskapar frá móðurlífi, suma hafa menn gert vanhæfa, sumir hafa sjálfir gert sig vanhæfa vegna himnaríkis. Sá höndli sem höndlað fær.“
40019013	Þá færðu menn börn til Jesú að hann legði hendur yfir þau og bæði fyrir þeim en lærisveinar hans átöldu þá.
40019014	En Jesús sagði: „Leyfið börnunum að koma til mín, varnið þeim eigi því að slíkra er himnaríki.“
40019015	Og hann lagði hendur yfir þau og fór þaðan.
40019016	Þá kom maður til Jesú og spurði: „Meistari, hvað gott á ég að gera til þess að öðlast eilíft líf?“
40019017	Jesús sagði við hann: „Hví spyr þú mig um hið góða? Aðeins einn er góður. Ef þú vilt inn ganga til lífsins þá haltu boðorðin.“
40019018	Hann spurði: „Hver?“ Jesús sagði: „Þú skalt ekki morð fremja, þú skalt ekki drýgja hór, þú skalt ekki stela, þú skalt ekki bera ljúgvitni,
40019019	heiðra föður þinn og móður og þú skalt elska náunga þinn eins og sjálfan þig.“
40019020	Þá sagði ungi maðurinn: „Alls þessa hef ég gætt. Hvers er mér enn vant?“
40019021	Jesús sagði við hann: „Ef þú vilt vera fullkominn skaltu fara, selja eigur þínar og gefa fátækum og þú munt fjársjóð eiga á himnum. Kom síðan og fylg mér.“
40019022	Þegar ungi maðurinn heyrði þessi orð fór hann brott hryggur enda átti hann miklar eignir.
40019023	En Jesús sagði við lærisveina sína: „Sannlega segi ég ykkur: Torvelt verður auðmanni inn að ganga í himnaríki.
40019024	Enn segi ég: Auðveldara er úlfalda að fara gegnum nálarauga en auðmanni að komast inn í Guðs ríki.“
40019025	Þegar lærisveinarnir heyrðu þetta urðu þeir steini lostnir og sögðu: „Hver getur þá orðið hólpinn?“
40019026	Jesús horfði á þá og sagði: „Menn hafa engin ráð til þess en Guði er ekkert um megn.“
40019027	Þá sagði Pétur við hann: „Við yfirgáfum allt og fylgdum þér. Hvað munum við hljóta?“
40019028	Jesús sagði við þá: „Sannlega segi ég ykkur: Þegar Guð hefur endurnýjað allt og Mannssonurinn situr í dýrðarhásæti sínu munuð þið, sem fylgið mér, einnig sitja í tólf hásætum og dæma tólf ættkvíslir Ísraels.
40019029	Og hver sem hefur yfirgefið heimili, bræður eða systur, föður eða móður, börn eða akra sakir nafns míns, mun fá allt hundraðfalt aftur og öðlast eilíft líf.
40019030	En margir hinir fyrstu verða síðastir og hinir síðustu fyrstir.“
40020001	Jesús sagði þessa dæmisögu: „Líkt er um himnaríki og húsbónda einn sem gekk út árla morguns að ráða verkamenn í víngarð sinn.
40020002	Hann samdi við verkamennina um denar í daglaun og sendi þá í víngarð sinn.
40020003	Síðan gekk hann út um dagmál og sá aðra menn standa á torginu iðjulausa.
40020004	Hann sagði við þá: Farið þið einnig í víngarðinn og ég mun greiða ykkur sanngjörn laun.
40020005	Þeir fóru. Aftur gekk hann út um hádegi og nón og gerði sem fyrr.
40020006	Og á elleftu stundu fór hann enn út og sá menn standa þar. Hann spyr þá: Hví hímið þið hér iðjulausir allan daginn?
40020007	Þeir svara: Enginn hefur ráðið okkur. Hann segir við þá: Farið þið einnig í víngarðinn.
40020008	Þegar kvöld var komið sagði eigandi víngarðsins við verkstjóra sinn: Kalla þú á verkamennina og greið þeim kaupið. Þú skalt byrja á þeim síðustu og enda á þeim fyrstu.
40020009	Nú komu þeir sem ráðnir voru á elleftu stundu og fengu hver sinn denar.
40020010	Þegar þeir fyrstu komu bjuggust þeir við að fá meira en fengu sinn denarinn hver.
40020011	Þeir tóku við honum og fóru að mögla gegn húsbónda sínum.
40020012	Þeir sögðu: Þessir síðustu hafa unnið aðeins eina stund og þú gerir þá jafna okkur er höfum borið hita og þunga dagsins.
40020013	Hann sagði þá við einn þeirra: Vinur, ekki geri ég þér rangt til, sömdum við ekki um einn denar?
40020014	Taktu þitt og farðu leiðar þinnar. Ég vil gjalda þessum síðasta eins og þér.
40020015	Er ég ekki sjálfur fjár míns ráðandi? Eða sérðu ofsjónum yfir því að ég er góðgjarn?
40020016	Þannig verða hinir síðustu fyrstir og hinir fyrstu síðastir.“
40020017	Jesús hélt nú upp til Jerúsalem og á leiðinni tók hann þá tólf afsíðis og sagði við þá:
40020018	„Nú förum við upp til Jerúsalem. Þar verður Mannssonurinn framseldur æðstu prestum og fræðimönnum. Þeir munu dæma hann til dauða
40020019	og framselja hann heiðingjum svo að þeir hæði hann, húðstrýki og krossfesti. En á þriðja degi mun hann upp rísa.“
40020020	Þá kom móðir þeirra Sebedeussona til Jesú með sonum sínum, laut honum og vildi biðja hann bónar.
40020021	Jesús spyr hana: „Hvað viltu?“ Hún segir: „Lát þú þessa tvo syni mína sitja þér við hlið í ríki þínu hvorn til sinnar handar, annan til hægri handar þér og hinn til vinstri.“
40020022	Jesús svarar: „Þið vitið ekki hvers þið biðjið. Getið þið drukkið þann kaleik sem ég á að drekka?“ Þeir segja við hann: „Það getum við.“
40020023	Hann segir við þá: „Kaleik minn munuð þið drekka en ég ræð því ekki hver situr mér til hægri handar eða vinstri. Það veitist þeim sem faðir minn hefur ákveðið.“
40020024	Þegar hinir tíu heyrðu þetta gramdist þeim við bræðurna tvo.
40020025	En Jesús kallaði þá til sín og mælti: „Þið vitið að þeir sem ráða fyrir þjóðum drottna yfir þeim og höfðingjar láta menn kenna á valdi sínu.
40020026	En eigi sé svo meðal ykkar heldur sé sá sem mikill vill verða meðal ykkar þjónn ykkar.
40020027	Og sá sem vill fremstur vera meðal ykkar sé þræll ykkar.
40020028	Mannssonurinn er ekki kominn til þess að láta þjóna sér heldur til að þjóna og gefa líf sitt til lausnargjalds fyrir alla.“
40020029	Þegar þeir fóru frá Jeríkó fylgdi mikill mannfjöldi Jesú.
40020030	Tveir menn blindir sátu þar við veginn. Þegar þeir heyrðu að þar færi Jesús hrópuðu þeir: „Drottinn, miskunna þú okkur, sonur Davíðs!“
40020031	Fólkið hastaði á þá að þeir þegðu en þeir hrópuðu því meir: „Drottinn, miskunna þú okkur, sonur Davíðs!“
40020032	Jesús nam staðar, kallaði á þá og sagði: „Hvað viljið þið að ég geri fyrir ykkur?“
40020033	Þeir mæltu: „Drottinn, gefðu okkur sjón.“
40020034	Jesús kenndi í brjósti um þá og snart augu þeirra. Jafnskjótt fengu þeir sjónina og fylgdu honum.
40021001	Þegar þeir nálguðust Jerúsalem og komu til Betfage við Olíufjallið sendi Jesús tvo lærisveina
40021002	og sagði við þá: „Farið í þorpið hér fram undan ykkur og jafnskjótt munuð þið finna ösnu bundna og fola hjá henni. Leysið þau og færið mér.
40021003	Ef einhver hefur orð um, þá svarið: Drottinn þarf þeirra við, og mun hann jafnskjótt senda þau.“
40021004	Þetta varð svo að rættist það sem spámaðurinn sagði fyrir um:
40021005	Segið dótturinni Síon: Konungur þinn kemur til þín, hógvær er hann og ríður asna, fola undan áburðargrip.
40021006	Lærisveinarnir fóru og gerðu sem Jesús hafði boðið þeim,
40021007	komu með ösnuna og folann og lögðu á þau klæði sín en Jesús steig á bak.
40021008	Fjöldamargir breiddu klæði sín á veginn en aðrir hjuggu greinar af trjánum og lögðu á veginn.
40021009	Og múgur sá sem á undan fór og eftir fylgdi hrópaði: „Hósanna syni Davíðs! Blessaður sé sá sem kemur í nafni Drottins! Hósanna í hæstum hæðum!“
40021010	Þegar Jesús kom inn í Jerúsalem varð öll borgin í uppnámi og menn spurðu: „Hver er hann?“
40021011	Fólkið svaraði: „Það er spámaðurinn Jesús frá Nasaret í Galíleu.“
40021012	Þá gekk Jesús í helgidóminn og rak út alla sem voru að selja þar og kaupa, hratt um borðum víxlaranna og stólum dúfnasalanna
40021013	og mælti við þá: „Ritað er: Hús mitt á að vera bænahús en þið gerið það að ræningjabæli.“
40021014	Blindir og haltir komu til Jesú í helgidóminum og hann læknaði þá.
40021015	Æðstu prestarnir og fræðimennirnir sáu dásemdarverkin sem hann gerði og heyrðu börnin hrópa í helgidóminum: „Hósanna syni Davíðs!“ Þeir urðu gramir við
40021016	og sögðu við Jesú: „Heyrir þú hvað þau segja?“ Jesús svaraði þeim: „Já, hafið þið aldrei lesið þetta: Af munni barna og brjóstmylkinga býrð þú þér lof?“
40021017	Hann fór frá þeim og úr borginni til Betaníu og hafði þar náttstað.
40021018	Árla morguns hélt Jesús aftur til borgarinnar og kenndi hungurs.
40021019	Hann sá fíkjutré eitt við veginn og gekk að því en fann þar ekkert nema blöðin tóm. Hann segir við það: „Aldrei framar vaxi ávöxtur á þér að eilífu.“ Og fíkjutréð visnaði þegar í stað.
40021020	Lærisveinarnir sáu þetta, undruðust og sögðu: „Hvernig gat fíkjutréð visnað svo fljótt?“
40021021	Jesús svaraði þeim: „Sannlega segi ég ykkur: Ef þið eigið trú og efist ekki getið þið ekki aðeins gert slíkt sem fram kom við fíkjutréð. Þið gætuð enda sagt við fjall þetta: Lyft þér upp og steyp þér í hafið, og svo mundi fara.
40021022	Ef þið trúið munuð þið öðlast allt sem þið biðjið.“
40021023	Jesús gekk í helgidóminn. Þá komu æðstu prestarnir og öldungarnir til hans þar sem hann var að kenna og spurðu: „Með hvaða valdi gerir þú þetta? Hver gaf þér þetta vald?“
40021024	Jesús svaraði þeim: „Ég vil og leggja eina spurningu fyrir ykkur. Ef þið svarið mér mun ég segja ykkur með hvaða valdi ég geri þetta.
40021025	Hver fól Jóhannesi að skíra, var það Guð eða voru það menn?“ Þeir ráðguðust hver við annan um þetta og sögðu: „Ef við svörum: Það var Guð, spyr hann: Hví trúðuð þið honum þá ekki?
40021026	Ef við segjum: Það voru menn, megum við óttast fólkið því að allir telja Jóhannes spámann.“
40021027	Og þeir svöruðu Jesú: „Við vitum það ekki.“ Jesús sagði við þá: „Ég segi ykkur þá ekki heldur hver fól mér að gera þetta.“
40021028	Jesús sagði: „Hvað virðist ykkur? Maður nokkur átti tvo syni. Hann gekk til hins fyrra og sagði: Sonur minn, far þú og vinn í dag í víngarði mínum.
40021029	Hann svaraði: Það vil ég ekki. En eftir á sá hann sig um hönd og fór.
40021030	Þá gekk hann til hins síðara og mælti á sömu leið. Hann svaraði: Já, herra, en fór hvergi.
40021031	Hvor þeirra gerði vilja föðurins?“ Þeir svara: „Sá fyrri.“ Þá mælti Jesús: „Sannlega segi ég ykkur: Tollheimtumenn og skækjur verða á undan ykkur inn í Guðs ríki.
40021032	Því að Jóhannes kom til ykkar og vísaði ykkur á réttan veg og þið trúðuð honum ekki en tollheimtumenn og skækjur trúðu honum. Það sáuð þið en tókuð samt ekki sinnaskiptum og trúðuð honum.“
40021033	Enn sagði Jesús: „Heyrið aðra dæmisögu: Landeigandi nokkur plantaði víngarð. Hann hlóð garð um hann, gróf fyrir vínþröng og reisti turn, seldi hann síðan vínyrkjum á leigu og fór úr landi.
40021034	Þegar ávaxtatíminn nálgaðist sendi hann þjóna sína til vínyrkjanna að fá ávöxt sinn.
40021035	En vínyrkjarnir tóku þjóna hans, börðu einn, drápu annan og grýttu hinn þriðja.
40021036	Aftur sendi hann aðra þjóna, fleiri en þá fyrri, og eins fóru þeir með þá.
40021037	Síðast sendi hann til þeirra son sinn og sagði: Þeir munu virða son minn.
40021038	Þegar vínyrkjarnir sáu soninn sögðu þeir sín á milli: Þetta er erfinginn. Förum og drepum hann og náum arfi hans.
40021039	Og þeir tóku hann, köstuðu honum út fyrir víngarðinn og drápu hann.
40021040	Hvað mun nú eigandi víngarðsins gera við vínyrkja þessa þegar hann kemur?“
40021041	Þeir svara: „Hann mun vægðarlaust tortíma þeim vondu mönnum og selja víngarðinn öðrum vínyrkjum á leigu sem gjalda honum ávöxtinn á réttum tíma.“
40021042	Og Jesús segir við þá: „Hafið þið aldrei lesið í ritningunum: Steinninn sem smiðirnir höfnuðu er orðinn að hyrningarsteini. Þetta er verk Drottins og undursamlegt í augum vorum.
40021043	Þess vegna segi ég ykkur: Guðs ríki verður tekið frá ykkur og gefið þeirri þjóð sem ber ávexti þess.
40021044	[Sá sem fellur á þennan stein mun sundur molast og þann sem hann fellur á mun hann sundur merja.]“
40021045	Þegar æðstu prestarnir og farísearnir heyrðu dæmisögur Jesú skildu þeir að hann átti við þá.
40021046	Þeir vildu taka hann höndum en óttuðust fólkið þar eð menn töldu hann vera spámann.
40022001	Þá tók Jesús enn að segja þeim dæmisögu:
40022002	„Líkt er um himnaríki og konung einn sem gerði brúðkaup sonar síns.
40022003	Hann sendi þjóna sína að kalla boðsgestina til brúðkaupsins en þeir vildu ekki koma.
40022004	Aftur sendi hann aðra þjóna og mælti: Segið boðsgestunum: Veislu mína hef ég búið, uxum mínum og alifé er slátrað og allt er tilbúið, komið í brúðkaupið.
40022005	En boðsgestirnir skeyttu því ekki. Einn fór á akur sinn, annar til kaupskapar síns
40022006	en hinir tóku þjóna hans, misþyrmdu þeim og drápu.
40022007	Konungur reiddist, sendi út her sinn og lét tortíma morðingjum þessum og brenna borg þeirra.
40022008	Síðan segir hann við þjóna sína: Brúðkaupsveislan er tilbúin en boðsgestirnir voru ekki verðugir.
40022009	Farið því út á stræti og torg og bjóðið í brúðkaupið hverjum þeim sem þið finnið.
40022010	Þjónarnir fóru út á vegina og söfnuðu öllum, sem þeir fundu, vondum og góðum, svo að brúðkaupssalurinn varð alskipaður gestum.
40022011	Konungur gekk þá inn að sjá gestina og leit þar mann sem var ekki búinn brúðkaupsklæðum.
40022012	Hann segir við hann: Vinur, hvernig ert þú hingað kominn og ert ekki í brúðkaupsklæðum? Maðurinn gat engu svarað.
40022013	Konungur sagði þá við þjóna sína: Bindið hann á höndum og fótum og varpið honum í ystu myrkur. Þar verður grátur og gnístran tanna.
40022014	Því að margir eru kallaðir en fáir útvaldir.“
40022015	Þá gengu farísearnir burt og tóku saman ráð sín hvernig þeir gætu flækt Jesú í orðum.
40022016	Þeir senda til hans lærisveina sína ásamt Heródesarsinnum og þeir segja: „Meistari, við vitum að þú ert sannorður og kennir Guðs veg í sannleika, þú hirðir ekki um álit neins enda gerir þú þér engan mannamun.
40022017	Seg okkur því hvað þér líst? Leyfist að gjalda keisaranum skatt eða ekki?“
40022018	Jesús þekkti illsku þeirra og sagði: „Hvers vegna leggið þið snöru fyrir mig, hræsnarar?
40022019	Sýnið mér peninginn sem goldinn er í skatt.“ Þeir fengu honum denar.
40022020	Hann spyr: „Hvers mynd og nafn er á peningnum?“
40022021	Þeir svara: „Keisarans.“ Hann segir: „Gjaldið þá keisaranum það sem keisarans er og Guði það sem Guðs er.“
40022022	Þegar þeir heyrðu þetta undruðust þeir, yfirgáfu hann og gengu burt.
40022023	Sama dag komu saddúkear til Jesú, en þeir neita því að upprisa sé til, og sögðu við hann:
40022024	„Meistari, Móse segir: Deyi maður barnlaus þá skal bróðir hans ganga að eiga konu hans og vekja honum niðja.
40022025	Hér voru með okkur sjö bræður. Sá fyrsti kvæntist og dó. Hann átti engan niðja og eftirlét því bróður sínum konuna.
40022026	Eins varð um næsta og þriðja og þá alla sjö.
40022027	Síðast allra dó konan.
40022028	Kona hvers þeirra sjö verður hún í upprisunni? Allir höfðu þeir átt hana.“
40022029	En Jesús svaraði þeim: „Þið villist því að þið þekkið ekki ritningarnar né mátt Guðs.
40022030	Í upprisunni kvænast menn hvorki né giftast. Þeir eru sem englar á himni.
40022031	En um upprisu dauðra ættuð þið að hafa lesið það sem Guð segir við ykkur:
40022032	Ég er Guð Abrahams, Guð Ísaks og Guð Jakobs. Ekki er hann Guð dauðra heldur lifenda.“
40022033	En mannfjöldinn hlýddi á og undraðist mjög kenningu hans.
40022034	Þegar farísear heyrðu að Jesús hafði gert saddúkea orðlausa komu þeir saman.
40022035	Og einn þeirra, sem var lögvitringur, vildi reyna hann og spurði:
40022036	„Meistari, hvert er hið æðsta boðorð í lögmálinu?“
40022037	Jesús svaraði honum: „Elska skalt þú Drottin, Guð þinn, af öllu hjarta þínu, allri sálu þinni og öllum huga þínum.
40022038	Þetta er hið æðsta og fremsta boðorð.
40022039	Annað er hliðstætt þessu: Þú skalt elska náunga þinn eins og sjálfan þig.
40022040	Á þessum tveimur boðorðum hvílir allt lögmálið og spámennirnir.“
40022041	Þegar farísearnir voru saman komnir spurði Jesús þá:
40022042	„Hvað virðist ykkur um Krist? Hvers son er hann?“ Þeir svara: „Davíðs.“
40022043	Hann segir: „Hvernig getur þá Davíð, innblásinn andanum, kallað hann drottin? Hann segir:
40022044	Drottinn sagði við minn drottin: Set þig mér til hægri handar þangað til ég geri óvini þína að fótskör þinni.
40022045	Fyrst Davíð kallar hann drottin, hvernig getur hann þá verið sonur hans?“
40022046	Enginn gat svarað Jesú einu orði og frá þeim degi þorði enginn að spyrja hann neins framar.
40023001	Þá talaði Jesús til mannfjöldans og lærisveina sinna:
40023002	„Á stóli Móse sitja fræðimenn og farísear.
40023003	Því skuluð þér gera og halda allt sem þeir segja yður en eftir breytni þeirra skuluð þér ekki fara því þeir breyta ekki sem þeir bjóða.
40023004	Þeir binda þungar byrðar og leggja mönnum á herðar en sjálfir vilja þeir ekki snerta þær einum fingri.
40023005	Öll sín verk gera þeir til að sýnast fyrir mönnum, þeir breikka minnisborða sína og stækka skúfana.
40023006	Ljúft er þeim að skipa hefðarsæti í veislum og æðsta bekk í samkundum,
40023007	láta heilsa sér á torgum og kallast meistarar af mönnum.
40023008	En þér skuluð ekki láta kalla yður meistara því einn er yðar meistari og þér öll bræður og systur.
40023009	Þér skuluð ekki kalla neinn föður yðar á jörðu því einn er faðir yðar, sá sem er á himnum.
40023010	Þér skuluð ekki heldur láta kalla yður leiðtoga því einn er leiðtogi yðar, Kristur.
40023011	Sá mesti meðal yðar sé þjónn yðar.
40023012	Hver sem upp hefur sjálfan sig mun auðmýktur verða en sá sem lítillækkar sjálfan sig mun upp hafinn verða.
40023013	Vei yður, fræðimenn og farísear, hræsnarar! Þér læsið himnaríki fyrir mönnum. Sjálfir gangið þér ekki þar inn og þeim sem inn vilja ganga leyfið þér eigi inn að komast. [
40023014	Vei yður, fræðimenn og farísear, hræsnarar! Þér flytjið langar bænir að yfirskini og hlunnfarið ekkjur og hafið af þeim heimili þeirra. Þér munuð fá því þyngri dóm.]
40023015	Vei yður, fræðimenn og farísear, hræsnarar! Þér farið um láð og lög til að snúa einum til yðar trúar og þegar það tekst gerið þér hann hálfu verra vítisbarn en þér sjálfir eruð.
40023016	Vei yður, blindir leiðtogar! Þér segið: Ef einhver sver við musterið þá er það ógilt en sverji menn við gullið í musterinu þá er það gildur eiður.
40023017	Blindu heimskingjar, hvort er meira gullið eða musterið sem helgar gullið?
40023018	Þér segið: Ef einhver sver við altarið þá er það ógilt en sverji menn við fórnina, sem á því er, þá er það gildur eiður.
40023019	Blindu menn, hvort er meira fórnin eða altarið sem helgar fórnina?
40023020	Sá sem sver við altarið sver við það og allt sem á því er.
40023021	Sá sem sver við musterið sver við það og við þann sem í því býr.
40023022	Og sá sem sver við himininn sver við hásæti Guðs og við þann sem í því situr.
40023023	Vei yður, fræðimenn og farísear, hræsnarar! Þér gjaldið tíund af myntu, anís og kúmeni en hirðið ekki um það sem mikilvægast er í lögmálinu, réttlæti, miskunn og trúfesti. Þetta ber að gera og hitt eigi ógert að láta.
40023024	Blindu leiðtogar, þér síið mýfluguna en svelgið úlfaldann!
40023025	Vei yður, fræðimenn og farísear, hræsnarar! Þér hreinsið bikarinn og diskinn utan en innan eru þeir fullir yfirgangs og óhófs.
40023026	Blindi farísei, hreinsaðu fyrst bikarinn innan svo að hann verði líka hreinn að utan.
40023027	Vei yður, fræðimenn og farísear, hræsnarar! Þér líkist hvítum kölkuðum gröfum sem sýnast fagrar utan en innan eru þær fullar af dauðra manna beinum og alls kyns óþverra.
40023028	Þannig eruð þér. Þér sýnist góðir fyrir sjónum manna en eruð að innan fullir hræsni og ranglætis.
40023029	Vei yður, fræðimenn og farísear, hræsnarar! Þér hlaðið upp grafir spámannanna og skreytið leiði réttlátra
40023030	og segið: Ef vér hefðum lifað á dögum feðra vorra hefðum vér ekki átt hlut með þeim í lífláti spámannanna.
40023031	Þannig vitnið þér það sjálfir að þér eruð afkomendur þeirra sem myrtu spámennina.
40023032	Nú skuluð þér fylla mæli feðra yðar.
40023033	Höggormar og nöðrukyn, hvernig fáið þér umflúið helvítisdóm?
40023034	Þess vegna sendi ég til yðar spámenn, spekinga og fræðimenn. Suma þeirra munuð þér lífláta og krossfesta, aðra húðstrýkja í samkundum yðar og ofsækja borg úr borg.
40023035	Þannig kemur yfir yður allt saklaust blóð sem úthellt hefur verið á jörðinni, frá blóði Abels hins réttláta til blóðs Sakaría Barakíasonar sem þér drápuð milli musterisins og altarisins.
40023036	Sannlega segi ég yður: Allt mun þetta lenda á þessari kynslóð.
40023037	Jerúsalem, Jerúsalem! Þú sem líflætur spámennina og grýtir þá sem sendir eru til þín! Hversu oft vildi ég safna börnum þínum, eins og hænan safnar ungum sínum undir vængi sér, og þér vilduð eigi?
40023038	Guð mun yfirgefa musteri yðar og það verður lagt í rúst.
40023039	Ég segi yður: Héðan af munuð þér eigi sjá mig fyrr en þér segið: Blessaður sé sá sem kemur í nafni Drottins.“
40024001	Jesús gekk út úr helgidóminum og hélt brott. Þá komu lærisveinar hans og vildu sýna honum byggingar helgidómsins.
40024002	Hann sagði við þá: „Sjáið þið allt þetta? Sannlega segi ég ykkur, hér verður ekki steinn yfir steini, allt verður lagt í rúst.“
40024003	Þá er Jesús sat á Olíufjallinu gengu lærisveinarnir til hans og spurðu hann einslega: „Seg þú okkur, hvenær verður þetta? Hvernig sjáum við að þú sért að koma og veröldin að líða undir lok?“
40024004	Jesús svaraði þeim: „Varist að láta nokkurn leiða yður í villu.
40024005	Margir munu koma í mínu nafni og segja: Ég er Kristur! og marga munu þeir leiða í villu.
40024006	Þér munuð spyrja hernað og ófriðartíðindi. Gætið þess að skelfast ekki. Þetta á að verða en endirinn er ekki þar með kominn.
40024007	Þjóð mun rísa gegn þjóð og ríki gegn ríki, þá verður hungur og landskjálftar á ýmsum stöðum.
40024008	Allt þetta er upphaf fæðingarhríðanna.
40024009	Þá munu menn framselja yður, pína og taka af lífi og allar þjóðir munu hata yður vegna nafns míns.
40024010	Margir munu þá falla frá og framselja hver annan og hata.
40024011	Fram munu koma margir falsspámenn og leiða marga í villu.
40024012	Og vegna þess að lögleysi magnast mun kærleikur flestra kólna.
40024013	En sá sem staðfastur er allt til enda verður hólpinn.
40024014	Fagnaðarerindið um ríkið verður prédikað um alla heimsbyggðina til þess að allar þjóðir fái að heyra það. Og þá mun endirinn koma.
40024015	Þegar þér sjáið viðurstyggð eyðileggingarinnar, sem Daníel spámaður talar um, standa á helgum stað“ − lesandinn athugi það −
40024016	„þá flýi þeir sem í Júdeu eru til fjalla.
40024017	Sá sem er uppi á þaki fari ekki ofan að sækja neitt í hús sitt.
40024018	Og sá sem er á akri skal ekki hverfa aftur að taka yfirhöfn sína.
40024019	Vei þeim sem þungaðar eru eða börn hafa á brjósti á þeim dögum.
40024020	Biðjið að flótti yðar verði ekki um vetur eða á hvíldardegi.
40024021	Þá verður sú mikla þrenging sem engin hefur þvílík verið frá upphafi heims allt til þessa og verður aldrei framar.
40024022	Ef dagar þessir hefðu ekki verið styttir kæmist enginn maður af. En vegna hinna útvöldu verða þeir dagar styttir.
40024023	Ef einhver segir þá við yður: Hér er Kristur, eða: Þar, þá trúið því ekki.
40024024	Því að fram munu koma falskristar og falsspámenn og þeir munu gera stór tákn og undur svo að þeir gætu leitt hin útvöldu afvega ef það er unnt.
40024025	Athugið að ég hef sagt yður það fyrir.
40024026	Ef menn segja við yður: Hann er í óbyggðum, þá farið ekki þangað. Ef þeir segja: Hann er í leynum, þá trúið því ekki.
40024027	Mannssonurinn kemur eins og elding sem leiftrar frá austri til vesturs.
40024028	Þar munu ernirnir safnast sem hræið er.
40024029	En þegar eftir þrengingu þessara daga mun sólin sortna og tunglið hætta að skína. Stjörnurnar munu hrapa af himni og festingin mun riðlast.
40024030	Þá mun tákn Mannssonarins birtast á himni og allar kynkvíslir jarðar hefja kveinstafi. Og menn munu sjá Mannssoninn koma á skýjum himins með mætti og mikilli dýrð.
40024031	Hann mun senda út engla sína með hvellum lúðri og þeir munu safna hans útvöldu úr áttunum fjórum, himinskauta milli.
40024032	Nemið líkingu af fíkjutrénu. Þegar greinar þess fara að mýkjast og laufið að springa út, þá vitið þér að sumar er í nánd.
40024033	Eins skuluð þér vita, þegar þér sjáið allt þetta, að hann er í nánd, fyrir dyrum.
40024034	Sannlega segi ég yður: Þessi kynslóð mun ekki líða undir lok uns allt þetta er komið fram.
40024035	Himinn og jörð munu líða undir lok en orð mín munu aldrei undir lok líða.
40024036	En þann dag og stund veit enginn, hvorki englar á himnum né sonurinn, enginn nema faðirinn einn.
40024037	Eins og var á dögum Nóa, svo mun verða við komu Mannssonarins.
40024038	Dagana fyrir flóðið átu menn og drukku, kvæntust og giftust allt til þess dags er Nói gekk í örkina.
40024039	Og þeir vissu ekki fyrr en flóðið kom og hreif þá alla burt. Eins verður við komu Mannssonarins.
40024040	Þá verða tveir á akri, annar mun tekinn, hinn eftir skilinn.
40024041	Tvær munu mala á kvörn, önnur verður tekin, hin eftir skilin.
40024042	Vakið því, þér vitið eigi hvaða dag Drottinn yðar kemur.
40024043	Það skiljið þér að húsráðandi vekti og léti ekki brjótast inn í hús sitt ef hann vissi á hvaða stundu nætur þjófurinn kæmi.
40024044	Verið þér og viðbúin því að Mannssonurinn kemur á þeirri stundu sem þér ætlið eigi.
40024045	Hver er sá trúi og hyggni þjónn sem húsbóndinn hefur sett yfir hjú sín að gefa þeim mat á réttum tíma?
40024046	Sæll er sá þjónn er húsbóndinn finnur breyta svo er hann kemur.
40024047	Sannlega segi ég yður: Hann mun setja hann yfir allar eigur sínar.
40024048	En ef illur þjónn segir í hjarta sínu: Húsbónda mínum dvelst
40024049	og hann tekur að berja samþjóna sína og eta og drekka með svöllurum
40024050	þá mun húsbóndi þess þjóns koma á þeim degi sem hann væntir ekki, á þeirri stundu sem hann veit ekki,
40024051	höggva hann og láta hann fá hlut með hræsnurum. Þar verður grátur og gnístran tanna.“
40025001	Enn sagði Jesús: „Þá er líkt um himnaríki og tíu meyjar sem fóru til móts við brúðgumann með lampa sína.
40025002	Fimm þeirra voru fávísar en fimm hyggnar.
40025003	Þær fávísu tóku lampa sína en höfðu ekki olíu með sér
40025004	en hinar hyggnu tóku olíu með á könnum ásamt lömpum sínum.
40025005	Nú dvaldist brúðgumanum og urðu þær allar syfjaðar og sofnuðu.
40025006	Um miðnætti kvað við hróp: Brúðguminn kemur, farið til móts við hann.
40025007	Þá vöknuðu meyjarnar allar og tóku til lampa sína.
40025008	En þær fávísu sögðu við þær hyggnu: Gefið oss af olíu yðar, það er að slokkna á lömpum vorum.
40025009	Þær hyggnu svöruðu: Nei, hún nægir aldrei handa öllum. Farið heldur til kaupmanna og kaupið handa yður.
40025010	Meðan þær voru að kaupa kom brúðguminn og þær sem viðbúnar voru gengu með honum inn til brúðkaupsins og dyrum var lokað.
40025011	Seinna komu hinar meyjarnar og sögðu: Herra, herra, ljúk upp fyrir oss.
40025012	En hann svaraði: Sannlega segi ég yður, ég þekki yður ekki.
40025013	Vakið því, þér vitið ekki daginn né stundina.
40025014	Svo er um himnaríki sem mann er ætlaði úr landi. Hann kallaði á þjóna sína og fól þeim eigur sínar.
40025015	Einum fékk hann fimm talentur, öðrum tvær og þeim þriðja eina, hverjum eftir hæfni. Síðan fór hann úr landi.
40025016	Sá sem fékk fimm talentur fór þegar, ávaxtaði þær og græddi aðrar fimm.
40025017	Eins gerði sá er tvær fékk. Hann græddi aðrar tvær.
40025018	En sá sem fékk eina fór og gróf fé húsbónda síns í jörð og faldi það.
40025019	Löngu síðar kom húsbóndi þessara þjóna og lét þá gera skil.
40025020	Sá með fimm talenturnar gekk þá fram, færði honum aðrar fimm og sagði: Herra, fimm talentur seldir þú mér í hendur, hér hef ég grætt aðrar fimm.
40025021	Húsbóndi hans sagði við hann: Gott, þú góði og trúi þjónn. Yfir litlu varstu trúr, yfir mikið mun ég setja þig. Gakk inn í fögnuð herra þíns.
40025022	Þá gekk fram sá með tvær talenturnar og mælti: Herra, tvær talentur seldir þú mér í hendur, hér hef ég grætt aðrar tvær.
40025023	Og húsbóndi hans sagði við hann: Gott, þú góði og trúi þjónn, yfir litlu varstu trúr, yfir mikið mun ég setja þig. Gakk inn í fögnuð herra þíns.
40025024	Loks kom sá er fékk eina talentu og sagði: Herra, ég vissi að þú ert maður harður sem uppsker þar sem þú sáðir ekki og safnar þar sem þú stráðir ekki.
40025025	Ég var hræddur og fól talentu þína í jörð. Hér hefur þú þitt.
40025026	Og húsbóndi hans sagði við hann: Illi og lati þjónn, þú vissir að ég uppsker þar sem ég sáði ekki og safna þar sem ég stráði ekki.
40025027	Þú áttir því að leggja fé mitt í banka. Þá hefði ég fengið það með vöxtum þegar ég kom heim.
40025028	Takið af honum talentuna og fáið þeim sem hefur tíu talenturnar.
40025029	Því að hverjum sem hefur mun gefið verða og hann mun hafa gnægð en frá þeim sem eigi hefur mun tekið verða, jafnvel það sem hann hefur.
40025030	Rekið þennan ónýta þjón út í ystu myrkur. Þar verður grátur og gnístran tanna.
40025031	Þegar Mannssonurinn kemur í dýrð sinni og allir englar með honum, þá mun hann sitja í dýrðarhásæti sínu.
40025032	Allar þjóðir munu safnast frammi fyrir honum og hann mun skilja þær að eins og hirðir skilur sauði frá höfrum.
40025033	Sauðunum skipar hann sér til hægri handar en höfrunum til vinstri.
40025034	Og þá mun konungurinn segja við þá til hægri: Komið þér, sem faðir minn á og blessar, og takið við ríkinu sem yður var ætlað frá grundvöllun heims.
40025035	Því hungraður var ég og þér gáfuð mér að eta, þyrstur var ég og þér gáfuð mér að drekka, gestur var ég og þér hýstuð mig,
40025036	nakinn og þér klædduð mig, sjúkur og þér vitjuðuð mín, í fangelsi var ég og þér komuð til mín.
40025037	Þá munu þeir réttlátu segja: Drottinn, hvenær sáum vér þig hungraðan og gáfum þér að eta eða þyrstan og gáfum þér að drekka?
40025038	Hvenær sáum vér þig gestkominn og hýstum þig, nakinn og klæddum þig?
40025039	Og hvenær sáum vér þig sjúkan eða í fangelsi og komum til þín?
40025040	Konungurinn mun þá svara þeim: Sannlega segi ég yður: Allt sem þér gerðuð einum minna minnstu bræðra, það hafið þér gert mér.
40025041	Síðan mun hann segja við þá til vinstri handar: Farið frá mér, bölvaðir, í þann eilífa eld sem búinn er djöflinum og árum hans.
40025042	Því hungraður var ég en þér gáfuð mér ekki að eta, þyrstur var ég en þér gáfuð mér ekki að drekka,
40025043	gestur var ég en þér hýstuð mig ekki, nakinn en þér klædduð mig ekki, ég var sjúkur og í fangelsi en ekki vitjuðuð þér mín.
40025044	Þá munu þeir svara: Drottinn, hvenær sáum vér þig hungraðan eða þyrstan, gestkominn eða nakinn, sjúkan eða í fangelsi og hjálpuðum þér ekki?
40025045	Hann mun þá svara þeim: Sannlega segi ég yður: Allt sem þér gerðuð ekki einum minna minnstu bræðra, það hafið þér ekki heldur gert mér.
40025046	Og þeir munu fara til eilífrar refsingar en hinir réttlátu til eilífs lífs.“
40026001	Þegar Jesús hafði lokið þessari ræðu sagði hann við lærisveina sína:
40026002	„Þið vitið að eftir tvo daga eru páskar. Þá verður Mannssonurinn framseldur til krossfestingar.“
40026003	Æðstu prestarnir og öldungarnir söfnuðust nú saman í höll æðsta prestsins, er Kaífas hét,
40026004	og réðu með sér að handsama Jesú með svikum og taka hann af lífi.
40026005	En þeir sögðu: „Ekki á hátíðinni, annars verður uppþot meðal fólksins.“
40026006	En Jesús var í Betaníu, í húsi Símonar líkþráa.
40026007	Kom þá til hans kona og hafði alabastursbuðk með dýrum smyrslum og hellti yfir höfuð honum þar sem hann sat að borði.
40026008	Við þessa sjón urðu lærisveinarnir gramir og sögðu: „Til hvers er þessi sóun?
40026009	Þetta hefði mátt selja dýru verði og gefa fátækum.“
40026010	Jesús varð þess vís og sagði við þá: „Hvað eruð þið að angra konuna? Gott verk gerði hún mér.
40026011	Fátæka hafið þið jafnan hjá ykkur en mig hafið þið ekki ávallt.
40026012	Þegar hún hellti þessum smyrslum yfir líkama minn var hún að búa mig til greftrunar.
40026013	Sannlega segi ég ykkur: Hvar um heim sem fagnaðarerindi þetta verður flutt mun þess getið sem hún gerði og hennar minnst.“
40026014	Þá fór einn þeirra tólf, Júdas Ískaríot að nafni, til æðstu prestanna
40026015	og sagði: „Hvað viljið þið gefa mér fyrir að framselja ykkur Jesú?“ En þeir greiddu honum þrjátíu silfurpeninga.
40026016	Upp frá þessu leitaði hann færis að framselja Jesú.
40026017	Á fyrsta degi ósýrðu brauðanna komu lærisveinarnir til Jesú og sögðu: „Hvar vilt þú að við búum þér páskamáltíðina?“
40026018	Hann mælti: „Farið til ákveðins manns í borginni og segið við hann: Meistarinn segir: Minn tími er í nánd, hjá þér vil ég halda páska með lærisveinum mínum.“
40026019	Lærisveinarnir gerðu sem Jesús bauð þeim og bjuggu til páskamáltíðar.
40026020	Um kvöldið sat Jesús til borðs með þeim tólf.
40026021	Og er þeir mötuðust sagði hann: „Sannlega segi ég ykkur: Einn af ykkur mun svíkja mig.“
40026022	Þeir urðu mjög hryggir og sögðu við hann, einn af öðrum: „Er það ég, Drottinn?“
40026023	Hann svaraði þeim: „Sá sem dýfði brauðinu í fatið með mér mun svíkja mig.
40026024	Mannssonurinn fer að sönnu héðan svo sem um hann er ritað en vei þeim manni sem því veldur að Mannssonurinn verður framseldur. Betra væri þeim manni að hafa aldrei fæðst.“
40026025	En Júdas, sem sveik hann, sagði: „Rabbí, er það ég?“ Jesús svaraði: „Það eru þín orð.“
40026026	Þá er þeir mötuðust tók Jesús brauð, gerði þakkir, braut það og gaf lærisveinunum og sagði: „Takið og etið, þetta er líkami minn.“
40026027	Og hann tók kaleik, gerði þakkir, gaf þeim og sagði: „Drekkið allir hér af.
40026028	Þetta er blóð mitt, blóð sáttmálans, úthellt fyrir marga til fyrirgefningar synda.
40026029	Ég segi ykkur: Héðan í frá mun ég eigi drekka af þessum vínviðar ávexti til þess dags er ég drekk hann nýjan með ykkur í ríki föður míns.“
40026030	Þegar þeir höfðu sungið lofsönginn fóru þeir til Olíufjallsins.
40026031	Þá segir Jesús við þá: „Á þessari nóttu munuð þið allir hafna mér því að ritað er: Ég mun slá hirðinn og sauðir hjarðarinnar munu tvístrast.
40026032	En eftir að ég er upp risinn mun ég fara á undan ykkur til Galíleu.“
40026033	Þá segir Pétur: „Þótt allir hafni þér skal ég aldrei hafna þér.“
40026034	Jesús sagði við hann: „Sannlega segi ég þér: Á þessari nóttu, áður en hani galar, muntu þrisvar afneita mér.“
40026035	Pétur svarar: „Þótt ég ætti að deyja með þér þá mun ég aldrei afneita þér.“ Eins töluðu allir lærisveinarnir.
40026036	Þá kemur Jesús með þeim í garð er heitir Getsemane og hann segir við lærisveinana: „Setjist hér meðan ég fer og biðst fyrir þarna.“
40026037	Hann tók með sér þá Pétur og báða sonu Sebedeusar. Og nú setti að honum hryggð og angist.
40026038	Hann segir við þá: „Sál mín er hrygg allt til dauða. Bíðið hér og vakið með mér.“
40026039	Þá gekk Jesús lítið eitt lengra, fell fram á ásjónu sína, baðst fyrir og sagði: „Faðir minn, ef verða má þá fari þessi kaleikur fram hjá mér. Þó ekki sem ég vil heldur sem þú vilt.“
40026040	Jesús kom aftur til lærisveinanna og fann þá sofandi. Þá sagði hann við Pétur: „Þið gátuð þá ekki vakað með mér eina stund?
40026041	Vakið og biðjið svo að þið fallið ekki í freistni. Andinn er reiðubúinn en holdið veikt.“
40026042	Aftur vék hann brott annað sinn og bað: „Faðir minn, ef eigi verður hjá því komist að ég drekki þennan kaleik, þá verði þinn vilji.“
40026043	Þegar hann kom aftur fann hann þá enn sofandi því þeir gátu ekki haldið augunum opnum.
40026044	Þá fór hann enn frá þeim og baðst fyrir þriðja sinn með sömu orðum og fyrr.
40026045	Og hann kom til lærisveinanna og sagði við þá: „Sofið þið enn og hvílist? Stundin er komin og Mannssonurinn er framseldur í hendur syndugra manna.
40026046	Standið upp, förum! Í nánd er sá er mig svíkur.“
40026047	Meðan Jesús var enn að tala kom Júdas, einn þeirra tólf, og með honum mikill flokkur frá æðstu prestunum og öldungunum og höfðu þeir sverð og barefli.
40026048	Svikarinn hafði sagt þeim þetta til marks: „Sá sem ég kyssi, það er hann. Takið hann höndum.“
40026049	Hann gekk beint að Jesú og sagði: „Heill, rabbí!“ og kyssti hann.
40026050	Jesús sagði við hann: „Vinur, hví ertu hér?“ Þá komu hinir, lögðu hendur á Jesú og tóku hann fastan.
40026051	Einn þeirra sem með Jesú voru greip til sverðs og brá því, hjó til þjóns æðsta prestsins og sneið af honum eyrað.
40026052	Jesús sagði við hann: „Slíðra sverð þitt! Allir sem sverði bregða munu fyrir sverði falla.
40026053	Hyggur þú að ég geti ekki beðið föður minn að senda mér nú meira en tólf sveitir engla?
40026054	Hvernig ættu þá ritningarnar að rætast sem segja að þetta eigi svo að verða?“
40026055	Þá sagði Jesús við flokkinn: „Eruð þið að fara að mér með sverðum og bareflum eins og gegn ræningja til að handtaka mig? Daglega sat ég í helgidóminum og kenndi og þið tókuð mig ekki höndum.
40026056	En allt verður þetta til þess að ritningar spámannanna rætist.“ Þá yfirgáfu allir lærisveinarnir Jesú og flýðu.
40026057	Þeir sem tóku Jesú höndum færðu hann til Kaífasar æðsta prests en þar voru saman komnir fræðimennirnir og öldungarnir.
40026058	Pétur fylgdi honum álengdar, allt að garði æðsta prestsins. Þar gekk hann inn og settist hjá þjónunum til að sjá hver yrði endir á.
40026059	Æðstu prestarnir og allt ráðið leituðu ljúgvitnis gegn Jesú til að geta líflátið hann
40026060	en fundu ekkert þótt margir ljúgvottar kæmu. Loks komu tveir
40026061	og sögðu: „Þessi maður sagði: Ég get brotið niður musteri Guðs og reist það aftur á þrem dögum.“
40026062	Þá stóð æðsti presturinn upp og sagði: „Svarar þú því engu sem þessir vitna gegn þér?“
40026063	En Jesús þagði. Þá sagði æðsti presturinn við hann: „Ég særi þig við lifanda Guð, segðu okkur: Ertu Kristur, sonur Guðs?“
40026064	Jesús svarar honum: „Það voru þín orð. En ég segi ykkur: Upp frá þessu munuð þið sjá Mannssoninn sitja til hægri handar Hinum almáttuga og koma á skýjum himins.“
40026065	Þá reif æðsti presturinn klæði sín og sagði: „Hann guðlastar, hvað þurfum við nú framar votta við? Þið heyrðuð guðlastið.
40026066	Hvað líst ykkur?“ Þeir svöruðu: „Hann er dauðasekur.“
40026067	Og þeir hræktu í andlit honum og slógu hann með hnefunum en aðrir börðu hann með stöfum
40026068	og sögðu: „Þú ert spámaður, Kristur. Hver sló þig?“
40026069	En Pétur sat úti í garðinum. Þar kom að honum þerna ein og sagði: „Þú varst líka með Jesú frá Galíleu.“
40026070	Því neitaði hann svo allir heyrðu og sagði: „Ekki veit ég hvað þú ert að fara.“
40026071	Hann gekk út í fordyrið. Þar sá hann önnur þerna og sagði við þá sem þar voru: „Þessi var með Jesú frá Nasaret.“
40026072	En hann neitaði sem áður og sór þess eið að hann þekkti ekki þann mann.
40026073	Litlu síðar komu þeir er þar stóðu og sögðu við Pétur: „Víst ertu líka einn af þeim enda segir málfæri þitt til þín.“
40026074	En hann sór og sárt við lagði að hann þekkti ekki manninn. Um leið gól hani.
40026075	Og Pétur minntist þess er Jesús hafði mælt: „Áður en hani galar muntu þrisvar afneita mér.“ Og hann gekk út og grét beisklega.
40027001	Að morgni gerðu allir æðstu prestarnir og öldungarnir samþykkt gegn Jesú að hann skyldi af lífi tekinn.
40027002	Þeir létu binda hann og færa brott og framseldu hann Pílatusi landshöfðingja.
40027003	Þegar Júdas, sem sveik hann, sá að hann var dæmdur sekur iðraðist hann og skilaði æðstu prestunum og öldungunum silfurpeningunum þrjátíu
40027004	og mælti: „Ég drýgði synd, ég sveik saklaust blóð.“ Þeir sögðu: „Hvað varðar okkur um það? Það er þitt að sjá fyrir því.“
40027005	Hann fleygði þá silfrinu inn í musterið og hélt brott. Síðan fór hann og hengdi sig.
40027006	Æðstu prestarnir tóku silfrið og sögðu: „Ekki má láta það í guðskistuna því þetta eru blóðpeningar.“
40027007	Og þeir urðu ásáttir um að kaupa fyrir þá akur leirkerasmiðsins til grafreits handa útlendingum.
40027008	Þess vegna kallast hann enn í dag Blóðreitur.
40027009	Þá rættist það sem sagt var fyrir munn Jeremía spámanns: „Þeir tóku silfurpeningana þrjátíu, það verð sem sá var metinn á er til verðs var lagður af Ísraels sonum,
40027010	og keyptu fyrir þá leirkerasmiðs akurinn eins og Drottinn hafði fyrir mig lagt.“
40027011	Jesús kom nú fyrir landshöfðingjann. Landshöfðinginn spurði hann: „Ert þú konungur Gyðinga?“ Jesús svaraði: „Það eru þín orð.“
40027012	Æðstu prestarnir og öldungarnir báru á hann sakir en hann svaraði engu.
40027013	Þá spurði Pílatus hann: „Heyrir þú ekki hve mjög þeir vitna gegn þér?“
40027014	En Jesús svaraði honum ekki, engu orði hans, og undraðist landshöfðinginn mjög.
40027015	Á hátíðinni var landshöfðinginn vanur að gefa fólkinu lausan einn bandingja, þann er það vildi.
40027016	Þá var þar alræmdur bandingi í haldi, Barabbas að nafni.
40027017	Sem þeir nú voru saman komnir sagði Pílatus við þá: „Hvorn viljið þið að ég gefi ykkur lausan, Barabbas eða Jesú sem kallast Kristur?“
40027018	Hann vissi að þeir höfðu fyrir öfundar sakir framselt hann.
40027019	Meðan Pílatus sat á dómstólnum sendi kona hans til hans með þessi orð: „Láttu þennan réttláta mann vera, þungir hafa draumar mínir verið í nótt hans vegna.“
40027020	En æðstu prestarnir og öldungarnir fengu múginn til að biðja um Barabbas en að Jesús yrði deyddur.
40027021	Landshöfðinginn spurði: „Hvorn þeirra tveggja viljið þið að ég gefi ykkur lausan?“ Þeir sögðu: „Barabbas.“
40027022	Pílatus spyr: „Hvað á ég þá að gera við Jesú sem kallast Kristur?“ Þeir segja allir: „Krossfestu hann.“
40027023	Pílatus spurði: „Hvað illt hefur hann þá gert?“ En þeir æptu því meir: „Krossfestu hann!“
40027024	Nú sér Pílatus að hann fær ekki að gert en ólætin aukast. Hann tók vatn, þvoði hendur sínar frammi fyrir fólkinu og mælti: „Sýkn er ég af blóði þessa [réttláta] manns! Svarið þið sjálf fyrir!“
40027025	Og allur lýðurinn sagði: „Komi blóð hans yfir okkur og yfir börn okkar!“
40027026	Þá gaf hann þeim Barabbas lausan en lét húðstrýkja Jesú og framseldi hann til krossfestingar.
40027027	Hermenn landshöfðingjans fóru nú með hann inn í höllina og söfnuðu um hann allri hersveitinni.
40027028	Þeir afklæddu hann og færðu hann í skarlatsrauða kápu,
40027029	fléttuðu þyrnikórónu og settu á höfuð honum en reyrsprota í hægri hönd hans. Síðan féllu þeir á kné fyrir honum og höfðu hann að háði og sögðu: „Heill þér, konungur Gyðinga!“
40027030	Og þeir hræktu á hann, tóku reyrsprotann og slógu hann í höfuðið.
40027031	Þegar þeir höfðu spottað hann færðu þeir hann úr kápunni og í hans eigin klæði. Þá leiddu þeir hann út til að krossfesta hann.
40027032	Á leiðinni hittu þeir mann frá Kýrene er Símon hét. Hann neyddu þeir til að bera kross Jesú.
40027033	Og er þeir komu til þess staðar er heitir Golgata, það þýðir hauskúpustaður,
40027034	gáfu þeir Jesú vín að drekka, galli blandað. Hann bragðaði það en vildi ekki drekka.
40027035	Þá krossfestu þeir hann. Og þeir köstuðu hlutum um klæði hans og skiptu með sér,
40027036	sátu þar svo og gættu hans.
40027037	Yfir höfði hans festu þeir sakargift hans svo skráða: ÞESSI ER JESÚS, KONUNGUR GYÐINGA.
40027038	Þá voru krossfestir með honum tveir ræningjar, annar til hægri, hinn til vinstri.
40027039	Þeir sem fram hjá gengu hæddu Jesú, skóku höfuð sín
40027040	og sögðu: „Þú sem brýtur niður musterið og reisir það á þrem dögum. Bjarga nú sjálfum þér ef þú ert sonur Guðs og stíg niður af krossinum!“
40027041	Eins gerðu æðstu prestarnir gys að honum og fræðimennirnir og öldungarnir og sögðu:
40027042	„Öðrum bjargaði hann, sjálfum sér getur hann ekki bjargað. Hann er konungur Ísraels, stígi hann nú niður af krossinum, þá skulum við trúa á hann.
40027043	Hann treystir Guði. Nú ætti Guð að frelsa hann ef hann hefur mætur á honum. Eða sagði hann ekki: Ég er sonur Guðs?“
40027044	Einnig ræningjarnir, sem með honum voru krossfestir, smánuðu hann á sama hátt.
40027045	En frá hádegi varð myrkur um allt land til nóns.
40027046	Og um nón kallaði Jesús hárri röddu: „Elí, Elí, lama sabaktaní!“ Það þýðir: „Guð minn, Guð minn, hví hefur þú yfirgefið mig?“
40027047	Nokkrir þeirra er þar stóðu heyrðu þetta og sögðu: „Hann kallar á Elía!“
40027048	Jafnskjótt hljóp einn þeirra til, tók njarðarvött og fyllti ediki, stakk á reyrstaf og gaf honum að drekka.
40027049	Hinir sögðu: „Sjáum til hvort Elía kemur að bjarga honum.“
40027050	En Jesús hrópaði aftur hárri röddu og gaf upp andann.
40027051	Þá rifnaði fortjald musterisins í tvennt, ofan frá og niður úr, jörðin skalf og björgin klofnuðu,
40027052	grafir opnuðust og margir heilagir menn, sem látnir voru, risu upp.
40027053	Eftir upprisu Jesú gengu þeir úr gröfum sínum og komu í borgina helgu og birtust mörgum.
40027054	Þegar hundraðshöfðinginn og þeir sem gættu Jesú með honum sáu landskjálftann og atburði þessa hræddust þeir mjög og sögðu: „Sannarlega var þessi maður sonur Guðs.“
40027055	Þar voru og margar konur sem álengdar horfðu á, þær höfðu fylgt Jesú frá Galíleu og þjónað honum.
40027056	Meðal þeirra var María Magdalena, María, móðir þeirra Jakobs og Jósefs, og móðir Sebedeussona.
40027057	Um kvöldið kom auðugur maður frá Arímaþeu, Jósef að nafni, er sjálfur var orðinn lærisveinn Jesú.
40027058	Hann gekk til Pílatusar og bað hann um líkama Jesú. Pílatus bauð þá að fá Jósef hann.
40027059	Jósef tók líkið, sveipaði það hreinu línklæði
40027060	og lagði í nýja gröf, sem hann átti og hafði látið höggva í klett, velti síðan stórum steini fyrir grafarmunnann og fór burt.
40027061	María Magdalena var þar og María hin og sátu þær gegnt gröfinni.
40027062	Næsta dag, hvíldardaginn, gengu æðstu prestarnir og farísearnir saman fyrir Pílatus
40027063	og sögðu: „Herra, við minnumst þess að svikari þessi sagði í lifanda lífi: Eftir þrjá daga rís ég upp.
40027064	Bjóð því að grafarinnar sé vandlega gætt allt til þriðja dags, ella gætu lærisveinar hans komið og stolið honum og sagt fólkinu: Hann er risinn frá dauðum. Þá verða síðari svikin verri hinum fyrri.“
40027065	Pílatus sagði við þá: „Hér hafið þið varðmenn, farið og búið svo tryggilega um sem best þið kunnið.“
40027066	Þeir fóru og gengu tryggilega frá gröfinni og innsigluðu steininn með aðstoð varðmannanna.
40028001	Að liðnum hvíldardegi, þegar lýsti af fyrsta degi vikunnar, komu þær María Magdalena og María hin til að líta á gröfina.
40028002	Þá varð landskjálfti mikill því engill Drottins sté niður af himni, kom og velti steininum og settist á hann.
40028003	Hann var sem elding ásýndum og klæðin hvít sem snjór.
40028004	Varðmennirnir skulfu af hræðslu við hann og urðu sem örendir.
40028005	En engillinn mælti við konurnar: „Þið skuluð eigi óttast. Ég veit að þið leitið að Jesú hinum krossfesta.
40028006	Hann er ekki hér. Hann er upp risinn, eins og hann sagði. Komið og sjáið staðinn þar sem hann lá.
40028007	Farið í skyndi og segið lærisveinum hans: Hann er upp risinn frá dauðum, hann fer á undan ykkur til Galíleu. Þar munuð þið sjá hann. Þetta hef ég sagt ykkur.“
40028008	Og þær fóru í skyndi frá gröfinni, með ótta og mikilli gleði, og hlupu að flytja lærisveinum hans boðin.
40028009	Allt í einu kemur Jesús á móti þeim og segir: „Heilar þið!“ En þær komu, féllu fram fyrir honum og föðmuðu fætur hans.
40028010	Þá segir Jesús við þær: „Óttist ekki, farið og segið bræðrum mínum og systrum að halda til Galíleu. Þar munu þau sjá mig.“
40028011	Meðan þær voru á leiðinni komu nokkrir varðmenn til borgarinnar og sögðu æðstu prestunum allt sem gerst hafði.
40028012	En þeir kvöddu saman öldungana og tóku það ráð með þeim að bera mikið fé á hermennina og mæltu við þá:
40028013	„Segið þetta: Lærisveinar hans komu á næturþeli meðan við sváfum og stálu honum.
40028014	Og ef þetta berst landshöfðingjanum til eyrna skulum við sefa hann svo að þið getið verið áhyggjulausir.“
40028015	Hermennirnir tóku við fénu og gerðu sem þeim var sagt. Þessi sögusögn hefur verið borin út meðal Gyðinga allt til þessa dags.
40028016	En lærisveinarnir ellefu fóru til Galíleu, til fjallsins sem Jesús hafði stefnt þeim til.
40028017	Þar sáu þeir hann og veittu honum lotningu. En sumir voru í vafa.
40028018	Og Jesús kom til þeirra, talaði við þá og sagði: „Allt vald er mér gefið á himni og jörðu.
40028019	Farið því og gerið allar þjóðir að lærisveinum, skírið þá í nafni föður og sonar og heilags anda
40028020	og kennið þeim að halda allt það sem ég hef boðið yður. Sjá, ég er með yður alla daga allt til enda veraldar.“
41001001	Upphaf fagnaðarerindisins um Jesú Krist, Guðs son.
41001002	Svo er ritað hjá Jesaja spámanni: Ég sendi sendiboða minn á undan þér, hann á að greiða þér veg.
41001003	Rödd hrópanda í eyðimörk: Greiðið veg Drottins, gerið beinar brautir hans.
41001004	Þannig kom Jóhannes skírari fram í óbyggðinni og boðaði mönnum að taka sinnaskiptum og láta skírast til fyrirgefningar synda
41001005	og menn streymdu til hans frá allri Júdeubyggð og allir Jerúsalembúar og létu hann skíra sig í ánni Jórdan og játuðu syndir sínar.
41001006	En Jóhannes var í klæðum úr úlfaldahári, með leðurbelti um lendar sér og át engisprettur og villihunang.
41001007	Hann prédikaði svo: „Sá kemur eftir mig sem mér er máttugri og er ég ekki verður þess að krjúpa niður og leysa skóþveng hans.
41001008	Ég hef skírt ykkur með vatni en hann mun skíra ykkur með heilögum anda.“
41001009	Svo bar við á þeim dögum að Jesús kom frá Nasaret í Galíleu og Jóhannes skírði hann í Jórdan.
41001010	Um leið og hann sté upp úr vatninu sá hann himnana ljúkast upp og andann stíga niður yfir sig eins og dúfu.
41001011	Og rödd kom af himnum: „Þú ert minn elskaði sonur, á þér hef ég velþóknun.“
41001012	Þá knúði andinn hann út í óbyggðina
41001013	og var hann í óbyggðinni fjörutíu daga og Satan freistaði hans. Hann hafðist við meðal villidýra og englar þjónuðu honum.
41001014	Þegar Jóhannes hafði verið tekinn höndum kom Jesús til Galíleu, prédikaði fagnaðarerindi Guðs
41001015	og sagði: „Tíminn er fullnaður og Guðs ríki í nánd. Takið sinnaskiptum og trúið fagnaðarerindinu.“
41001016	Jesús var á gangi með fram Galíleuvatni og sá Símon og Andrés, bróður Símonar, vera að kasta netum í vatnið en þeir voru fiskimenn.
41001017	Jesús sagði við þá: „Komið og fylgið mér og mun ég láta ykkur menn veiða.“
41001018	Og þegar í stað létu þeir eftir netin og fylgdu honum.
41001019	Jesús gekk skammt þaðan og sá Jakob Sebedeusson og Jóhannes, bróður hans, og voru þeir einnig á báti að búa net.
41001020	Jesús kallaði þá og þeir yfirgáfu Sebedeus föður sinn hjá daglaunamönnunum í bátnum og fylgdu honum.
41001021	Þeir komu til Kapernaúm. Og hvíldardaginn gekk Jesús í samkunduna og kenndi.
41001022	Menn urðu mjög snortnir af orðum hans því að hann kenndi þeim eins og sá er vald hefur og ekki eins og fræðimennirnir.
41001023	Þar var í samkundu þeirra maður haldinn óhreinum anda. Hann æpti:
41001024	„Hvað vilt þú okkur, Jesús frá Nasaret? Ert þú kominn að tortíma okkur? Ég veit hver þú ert, hinn heilagi Guðs.“
41001025	Jesús hastaði þá á hann og mælti: „Þegi þú og far út af honum.“
41001026	Þá teygði óhreini andinn manninn, rak upp hljóð mikið og fór út af honum.
41001027	Sló felmtri á alla og hver spurði annan: „Hvað er þetta? Hann kennir á nýjan hátt. Það er eins og hann búi yfir guðlegum mætti! Hann skipar jafnvel óhreinum öndum og þeir hlýða honum.“
41001028	Og orðstír hans barst þegar um alla Galíleu.
41001029	Úr samkundunni fóru þeir rakleitt í hús Símonar og Andrésar og með þeim Jakob og Jóhannes.
41001030	Tengdamóðir Símonar lá með sótthita og sögðu þeir Jesú þegar frá henni.
41001031	Hann gekk þá að, tók í hönd henni og reisti hana á fætur. Sótthitinn fór úr henni og hún gekk þeim fyrir beina.
41001032	Þegar kvöld var komið og sólin sest færðu menn til hans alla þá er sjúkir voru og haldnir illum öndum
41001033	og allur bærinn var saman kominn við dyrnar.
41001034	Jesús læknaði marga er þjáðust af ýmsum sjúkdómum og rak út marga illa anda en illu öndunum bannaði hann að tala því að þeir vissu hver hann var.
41001035	Og árla, löngu fyrir dögun, fór Jesús á fætur og gekk út, vék burt á óbyggðan stað og baðst þar fyrir.
41001036	Þeir Símon leituðu hann uppi
41001037	og þegar þeir fundu hann sögðu þeir við hann: „Allir eru að leita að þér.“
41001038	Jesús sagði við þá: „Við skulum fara annað, í þorpin hér í grennd, svo að ég geti einnig prédikað þar því að til þess er ég kominn.“
41001039	Og hann fór og prédikaði í samkundum þeirra í allri Galíleu og rak út illa anda.
41001040	Maður nokkur líkþrár kom til Jesú, féll á kné og bað hann: „Ef þú vilt getur þú hreinsað mig.“
41001041	Og Jesús kenndi í brjósti um manninn, rétti út höndina, snart hann og mælti: „Ég vil, verð þú hreinn!“
41001042	Jafnskjótt hvarf af honum líkþráin og hann varð hreinn.
41001043	Og Jesús lét hann fara, lagði ríkt á við hann
41001044	og sagði: „Gæt þess að segja engum neitt en far þú, sýn þig prestinum og fórna fyrir hreinsun þína því sem Móse bauð þeim til vitnisburðar.“
41001045	En maðurinn gekk burt og ræddi margt um þetta og víðfrægði mjög svo að Jesús gat ekki framar komið opinberlega í neina borg heldur hafðist við úti á óbyggðum stöðum. En menn komu til hans hvaðanæva.
41002001	Nokkrum dögum síðar kom Jesús aftur til Kapernaúm. Þegar fréttist að hann væri heima
41002002	söfnuðust þar svo margir að hvergi var lengur rúm, ekki einu sinni fyrir dyrum úti. Og Jesús flutti þeim orðið.
41002003	Þá er komið með lama mann og báru fjórir.
41002004	Þegar þeir gátu ekki komist með hann til Jesú fyrir fólkinu rufu þeir þekjuna uppi yfir honum, grófu þar í gegn og létu síga ofan rekkjuna sem hinn lami lá í.
41002005	Þá er Jesús sér trú þeirra segir hann við lama manninn: „Barnið mitt, syndir þínar eru fyrirgefnar.“
41002006	Þar sátu nokkrir fræðimenn og hugsuðu með sjálfum sér:
41002007	„Hví mælir þessi maður svo? Hann guðlastar. Hver getur fyrirgefið syndir nema Guð einn?“
41002008	Samstundis skynjaði Jesús að þeir hugsuðu þannig með sér og hann sagði við þá: „Hví hugsið þið slíkt í hjörtum ykkar?
41002009	Hvort er auðveldara að segja við lama manninn: Syndir þínar eru fyrirgefnar, eða segja: Statt upp, tak rekkju þína og gakk?
41002010	En til þess að þið vitið að Mannssonurinn hefur vald til að fyrirgefa syndir á jörðu,
41002011	þá segi ég ykkur,“ − og nú talar hann við lama manninn: „Statt upp, tak rekkju þína og far heim til þín.“
41002012	Maðurinn stóð upp, tók jafnskjótt rekkjuna og gekk burt í allra augsýn svo að allir voru furðu lostnir, lofuðu Guð og sögðu: „Aldrei áður höfum við þvílíkt séð.“
41002013	Aftur fór Jesús út og gekk með fram vatninu. Allur mannfjöldinn kom til hans og hann kenndi þeim.
41002014	Og er hann gekk þar sá hann Leví Alfeusson sitja hjá tollbúðinni og Jesús segir við hann: „Fylg þú mér!“ Og hann stóð upp og fylgdi honum.
41002015	Svo bar við að Jesús sat að borði í húsi hans. Margir tollheimtumenn og bersyndugir sátu þar með honum og lærisveinum hans en margir fylgdu honum.
41002016	Fræðimenn af flokki farísea, sem sáu að hann samneytti tollheimtumönnum og bersyndugum, sögðu þá við lærisveina hans: „Hann etur með tollheimtumönnum og bersyndugum.“
41002017	Jesús heyrði þetta og svaraði þeim: „Ekki þurfa heilbrigðir læknis við heldur þeir sem sjúkir eru. Ég er ekki kominn til að kalla réttláta heldur syndara.“
41002018	Lærisveinar Jóhannesar og farísear héldu nú föstu. Þá koma menn til Jesú og spyrja hann: „Hví fasta lærisveinar Jóhannesar og lærisveinar farísea en þínir lærisveinar fasta ekki?“
41002019	Jesús svaraði þeim: „Hvort geta brúðkaupsgestir fastað meðan brúðguminn er hjá þeim? Alla þá stund sem brúðguminn er hjá þeim geta þeir ekki fastað.
41002020	En koma munu þeir dagar er brúðguminn verður frá þeim tekinn, þá munu þeir fasta á þeim degi.
41002021	Enginn saumar bót af óþæfðum dúk á gamalt fat því þá rífur nýja bótin af hinu gamla og verður af verri rifa.
41002022	Og enginn lætur nýtt vín á gamla belgi því þá sprengir vínið belgina og vínið ónýtist og belgirnir. Nýtt vín er látið á nýja belgi.“
41002023	Svo bar við að Jesús fór um sáðlönd á hvíldardegi og lærisveinar hans tóku að tína kornöx á leiðinni.
41002024	Farísearnir sögðu þá við hann: „Lít á, hví gera þeir það sem er ekki leyfilegt á hvíldardegi?“
41002025	Jesús svaraði þeim: „Hafið þið aldrei lesið hvað Davíð gerði er honum lá á þegar hann hungraði og menn hans?
41002026	Hann fór inn í Guðs hús þegar Abíatar var æðsti prestur og át skoðunarbrauðin, en þau má enginn eta nema prestarnir, og gaf líka mönnum sínum.“
41002027	Og Jesús sagði við þá: „Hvíldardagurinn varð til mannsins vegna og eigi maðurinn vegna hvíldardagsins.
41002028	Því er Mannssonurinn einnig Drottinn hvíldardagsins.“
41003001	Öðru sinni gekk Jesús í samkunduhús. Þar var maður með visna hönd
41003002	og höfðu þeir nánar gætur á Jesú hvort hann læknaði hann á hvíldardegi. Þeir hugðust kæra hann.
41003003	Og Jesús segir við manninn með visnu höndina: „Statt upp og kom hér fram!“
41003004	Síðan spyr hann þá: „Hvort er heldur leyfilegt að gera gott eða gera illt á hvíldardegi, bjarga lífi eða deyða?“ En þeir þögðu.
41003005	Og Jesús leit á þá með reiðisvip, hvern á eftir öðrum, sárhryggur yfir harðúð hjartna þeirra og sagði við manninn: „Réttu fram hönd þína.“ Hann rétti fram höndina og hún varð heil.
41003006	Þá gengu farísearnir út og tóku þegar með Heródesarsinnum saman ráð sín gegn honum, hvernig þeir gætu náð lífi hans.
41003007	Jesús fór með lærisveinum sínum út að vatninu og fylgdi mikill fjöldi úr Galíleu og úr Júdeu,
41003008	frá Jerúsalem, Ídúmeu, landinu handan Jórdanar, og úr byggðum Týrusar og Sídonar kom til hans fjöldi manna er heyrt höfðu hve mikið hann gerði.
41003009	Og Jesús bauð lærisveinum sínum að hafa til bát fyrir sig svo að mannfjöldinn þrengdi eigi að honum.
41003010	En marga hafði hann læknað og því þustu að honum allir þeir sem einhver mein höfðu til að snerta hann.
41003011	Og hvenær sem menn, sem haldnir voru óhreinum öndum, sáu hann féllu þeir fram fyrir honum og æptu upp: „Þú ert sonur Guðs.“
41003012	En Jesús lagði ríkt á við þá að þeir gerðu hann eigi kunnan.
41003013	Síðan fór Jesús til fjalls og kallaði til sín þá er hann sjálfur kaus og þeir komu til hans.
41003014	Hann skipaði tólf er skyldu vera með honum og hann gæti sent út að prédika
41003015	og gefið þeim vald til að reka út illa anda.
41003016	Jesús skipaði þá tólf: Símon, er hann gaf nafnið Pétur,
41003017	Jakob Sebedeusson og Jóhannes bróður hans, en þeim gaf hann nafnið Boanerges, sem þýðir þrumusynir,
41003018	og Andrés, Filippus og Bartólómeus, Matteus og Tómas, Jakob Alfeusson, Taddeus og Símon vandlætara
41003019	og Júdas Ískaríot, þann er sveik hann.
41003020	Þegar Jesús kemur heim safnast þar aftur mannfjöldi svo þeir gátu ekki einu sinni matast.
41003021	Hans nánustu fréttu það og fóru út og vildu ná honum enda sögðu þeir að hann væri frá sér.
41003022	Og fræðimennirnir, er komnir voru ofan frá Jerúsalem, sögðu: „Beelsebúl er í honum. Með fulltingi höfðingja illra anda rekur hann út illu andana.“
41003023	En Jesús kallaði þá til sín og mælti við þá í líkingum: „Hvernig getur Satan rekið Satan út?
41003024	Verði ríki sjálfu sér sundurþykkt fær það ríki eigi staðist
41003025	og verði heimili sjálfu sér sundurþykkt fær það heimili eigi staðist.
41003026	Sé nú Satan risinn gegn sjálfum sér og orðinn sér sundurþykkur fær hann ekki staðist, þá er úti um hann.
41003027	Enginn getur brotist inn í hús hins sterka og rænt eigum hans nema hann bindi áður hinn sterka, þá getur hann rænt hús hans.
41003028	Sannlega segi ég ykkur: Allt verður mannanna börnum fyrirgefið, allar syndir þeirra og lastmælin, hve mjög sem þau kunna að lastmæla,
41003029	en sá sem lastmælir gegn heilögum anda fær eigi fyrirgefningu um aldur, hann er sekur um eilífa synd.“
41003030	En þeir höfðu sagt: „Óhreinn andi er í honum.“
41003031	Nú koma móðir Jesú og bræður, standa úti og gera honum orð að koma.
41003032	Mikill fjöldi sat í kringum hann og var honum sagt: „Móðir þín, bræður og systur eru hér úti og spyrja eftir þér.“
41003033	Jesús svarar þeim: „Hver er móðir mín og bræður?“
41003034	Og hann leit á þau er kringum hann sátu og segir: „Hér er móðir mín og bræður mínir!
41003035	Hver sem gerir vilja Guðs, sá er bróðir minn, systir og móðir.“
41004001	Aftur tók Jesús að kenna við vatnið. Svo mikill mannfjöldi safnaðist að honum að hann varð að stíga í bát og sitja þar, úti á vatninu. En allt fólkið var á landi við vatnið.
41004002	Hann kenndi því margt í dæmisögum og sagði við það:
41004003	„Hlýðið á! Sáðmaður gekk út að sá
41004004	og þá er hann sáði féll sumt hjá götunni og fuglar komu og átu það upp.
41004005	Sumt féll í grýtta jörð þar sem var lítill jarðvegur og það rann skjótt upp því það hafði ekki djúpa jörð.
41004006	En er sól hækkaði visnaði það og sökum þess að það hafði ekki rótfestu skrælnaði það.
41004007	Og sumt féll meðal þyrna og þyrnarnir uxu og kæfðu það og það bar ekki ávöxt.
41004008	En sumt féll í góða jörð, kom upp, óx og bar ávöxt, það gaf þrítugfaldan, sextugfaldan og hundraðfaldan ávöxt.“
41004009	Og hann sagði: „Hver sem eyru hefur að heyra, hann heyri!“
41004010	Þegar Jesús var orðinn einn spurðu þeir tólf og hinir lærisveinarnir, sem með honum voru, um dæmisögurnar.
41004011	Hann svaraði þeim: „Ykkur er gefinn leyndardómur Guðs ríkis. Aðrir, sem fyrir utan eru, fá allt í dæmisögum,
41004012	að sjáandi sjái þeir og skynji ekki, heyrandi heyri þeir og skilji ekki, svo þeir snúi sér eigi og verði fyrirgefið.“
41004013	Og Jesús segir við lærisveinana: „Þið skiljið eigi þessa dæmisögu. Hvernig fáið þið þá skilið nokkra dæmisögu?
41004014	Sáðmaðurinn sáir orðinu.
41004015	Það hjá götunni, þar sem orðinu er sáð, merkir þá sem heyra en Satan kemur jafnskjótt og tekur burt orðið sem í þá var sáð.
41004016	Eins það sem sáð var í grýtta jörð, það merkir þá sem taka orðinu með fögnuði um leið og þeir heyra það
41004017	en hafa enga rótfestu. Þeir eru hvikulir og þegar þrenging verður eða ofsókn vegna orðsins bregðast þeir þegar.
41004018	Öðru var sáð meðal þyrna. Það merkir þá sem heyra orðið
41004019	en áhyggjur heimsins, tál auðæfanna og aðrar girndir koma til og kefja orðið svo það ber engan ávöxt.
41004020	Hitt, sem sáð var í góða jörð, merkir þá sem heyra orðið, taka við því og bera þrítugfaldan, sextugfaldan og hundraðfaldan ávöxt.“
41004021	Og Jesús sagði við þá: „Ekki bera menn inn ljós og setja það undir mæliker eða bekk. Er það ekki sett á ljósastiku?
41004022	Því að ekkert er hulið að það verði eigi gert opinbert né leynt að það komi ekki í ljós.
41004023	Ef einhver hefur eyru að heyra, hann heyri!“
41004024	Enn sagði hann við þá: „Gætið að hvað þið heyrið. Með þeim mæli, sem þið mælið, mun ykkur mælt verða og við ykkur bætt.
41004025	Því að þeim sem hefur mun gefið verða og frá þeim sem eigi hefur mun tekið verða jafnvel það sem hann hefur.“
41004026	Þá sagði Jesús: „Svo er Guðs ríki sem maður sái sæði í jörð.
41004027	Hann sefur síðan og vakir, nætur og daga, en sæðið grær og vex, hann veit ekki með hverjum hætti.
41004028	Sjálfkrafa ber jörðin ávöxt, fyrst stráið, þá axið og síðan fullvaxið hveiti í axinu.
41004029	En þá er ávöxturinn er fullþroska lætur hann þegar bera út sigðina því að uppskeran er komin.“
41004030	Og Jesús sagði: „Við hvað eigum við að líkja Guðs ríki? Með hvaða dæmi eigum við að lýsa því?
41004031	Líkt er það mustarðskorni. Þegar því er sáð í mold er það smærra hverju sáðkorni á jörðu.
41004032	En eftir að því er sáð tekur það að spretta, það verður öllum jurtum meira og fær svo stórar greinar að fuglar himins geta hreiðrað sig í skugga þess.“
41004033	Í mörgum slíkum dæmisögum flutti Jesús þeim orðið svo sem þeir gátu numið
41004034	og án dæmisagna talaði hann ekki til þeirra en fyrir lærisveinum sínum skýrði hann allt þegar þeir voru einir.
41004035	Að kvöldi sama dags sagði Jesús við þá: „Förum yfir um vatnið!“
41004036	Þeir skildu þá við mannfjöldann, fóru í bátinn þar sem Jesús var og sigldu burt. Aðrir bátar fylgdu þeim eftir.
41004037	Þá brast á stormhrina mikil og féllu öldurnar inn í bátinn svo við lá að hann fyllti.
41004038	Jesús var í skutnum og svaf á kodda. Þeir vöktu hann og sögðu við hann: „Meistari, hirðir þú ekki um að við förumst?“
41004039	Hann vaknaði, hastaði á vindinn og sagði við vatnið: „Þegi þú, haf hljótt um þig!“ Þá lægði vindinn og gerði stillilogn.
41004040	Og hann sagði við þá: „Hví eruð þið hræddir, hafið þið enn enga trú?“
41004041	En þeir urðu miklum ótta lostnir og sögðu hver við annan: „Hver er þessi? Jafnvel vindur og vatn hlýða honum.“
41005001	Þeir komu nú yfir um vatnið í byggð Gerasena.
41005002	Og um leið og Jesús sté úr bátnum kom maður á móti honum frá gröfunum, haldinn óhreinum anda.
41005003	Hann hafðist við í gröfunum og enginn gat lengur bundið hann, ekki einu sinni með hlekkjum.
41005004	Oft hafði hann verið fjötraður á fótum og höndum en hann braut jafnóðum af sér hlekkina og sleit fjötrana og gat enginn ráðið við hann.
41005005	Allar nætur og daga var hann í gröfunum eða á fjöllum, æpti og lamdi sig grjóti.
41005006	Þegar hann sá Jesú álengdar hljóp hann og féll fram fyrir honum
41005007	og æpti hárri röddu: „Hvað vilt þú mér, Jesús, sonur Guðs Hins hæsta? Ég bið þig í Guðs nafni, kvel þú mig eigi!“
41005008	Því að Jesús hafði sagt við hann: „Þú óhreini andi, far út af manninum.“
41005009	Jesús spurði hann þá: „Hvað heitir þú?“ Hinn svaraði: „Hersing heiti ég, við erum margir.“
41005010	Og hann bað Jesú ákaft að senda þá ekki brott úr héraðinu.
41005011	En þar í fjallinu var mikil svínahjörð á beit.
41005012	Og þeir báðu hann: „Send okkur í svínin, lát okkur fara í þau!“
41005013	Hann leyfði þeim það og fóru þá óhreinu andarnir úr manninum og í svínin og hjörðin, nær tveim þúsundum, ruddist fram af bröttum árbakkanum í vatnið og drukknaði þar.
41005014	En hirðarnir flýðu og sögðu tíðindin í borginni og sveitinni. Menn fóru þá að sjá hvað gerst hafði,
41005015	komu til Jesú og sáu óða manninn, sem hersingin hafði verið í, sitja þar klæddan og heilvita. Og þeir urðu hræddir.
41005016	En sjónarvottar sögðu þeim hvað fram hafði farið við óða manninn og frá svínunum.
41005017	Og þeir tóku að biðja Jesú að fara burt úr héruðum þeirra.
41005018	Þá er Jesús sté í bátinn bað sá er læknaður hafði verið að fá að vera með honum.
41005019	En Jesús leyfði honum það eigi, heldur sagði: „Far heim til þín og þinna og seg þeim hve mikið Drottinn hefur gert fyrir þig og verið þér miskunnsamur.“
41005020	Hann fór og tók að kunngjöra í Dekapólis hve mikið Jesús hafði gert fyrir hann og undruðust það allir.
41005021	Þegar Jesús kom aftur yfir um á bátnum safnaðist að honum mikill mannfjöldi þar sem hann var við vatnið.
41005022	Þar kom og einn af samkundustjórunum, Jaírus að nafni, og er hann sá Jesú féll hann til fóta honum,
41005023	bað hann ákaft og sagði: „Dóttir mín litla er að dauða komin. Kom og legg hendur yfir hana að hún læknist og lifi.“
41005024	Jesús fór með honum. Og mikill mannfjöldi fylgdi honum og var þröng um hann.
41005025	Þar var kona sem hafði haft blóðlát í tólf ár.
41005026	Hún hafði orðið margt að þola hjá mörgum læknum, kostað til aleigu sinni en engan bata fengið, öllu heldur versnað.
41005027	Hún heyrði um Jesú og kom nú í mannþrönginni að baki honum og snart klæði hans.
41005028	Hún hugsaði: „Ef ég fæ aðeins snert klæði hans mun ég heil verða.“
41005029	Jafnskjótt þvarr blóðlát hennar og hún fann það á sér að hún var heil af meini sínu.
41005030	Jesús fann þegar á sjálfum sér að kraftur hafði farið út frá honum og hann sneri sér við í mannþrönginni og sagði: „Hver snart klæði mín?“
41005031	Lærisveinar hans sögðu við hann: „Þú sérð að mannfjöldinn þrengir að þér og spyrð þó: Hver snart mig?“
41005032	Jesús litaðist um til að sjá hver þetta hefði gert
41005033	en konan, sem vissi hvað fram við sig hafði farið, kom hrædd og skjálfandi, féll til fóta honum og sagði honum allan sannleikann.
41005034	Jesús sagði við hana: „Dóttir, trú þín hefur bjargað þér. Far þú í friði og ver heil meina þinna.“
41005035	Meðan hann var að segja þetta koma menn heiman frá samkundustjóranum og segja: „Dóttir þín er látin, hví ómakar þú meistarann lengur?“
41005036	Jesús heyrði hvað þeir sögðu en gaf ekki um heldur sagði við samkundustjórann: „Óttast ekki, trú þú aðeins.“
41005037	Og nú leyfði hann engum að fylgja sér nema Pétri og þeim bræðrum Jakobi og Jóhannesi.
41005038	Þeir koma að húsi samkundustjórans. Þar sér hann að allt er í uppnámi, grátur mikill og kveinan.
41005039	Jesús gengur inn og segir: „Hví hafið þið svo hátt og grátið? Barnið er ekki dáið, það sefur.“
41005040	En menn hlógu að honum. Þá lét Jesús alla fara út og tók með sér föður barnsins og móður og þá sem með honum voru og gekk þar inn sem barnið var.
41005041	Og hann tók hönd barnsins og sagði: „Talíþa kúm!“ Það þýðir: „Stúlka litla, ég segi þér, rís upp!“
41005042	Jafnskjótt reis stúlkan upp og fór að ganga um en hún var tólf ára. Og menn urðu frá sér numdir af undrun.
41005043	En Jesús lagði ríkt á við þá að láta engan vita þetta og bauð að gefa henni að eta.
41006001	Þaðan fór Jesús og kom í ættborg sína og lærisveinar hans fylgdu honum.
41006002	Þegar hvíldardagur var kominn tók hann að kenna í samkundunni. Fjöldinn sem á hlýddi undraðist stórum. Menn sögðu: „Hvaðan kemur honum þetta? Hver er sú speki sem honum er gefin og hvernig getur hann gert slík kraftaverk?
41006003	Er þetta ekki smiðurinn, sonur Maríu, bróðir þeirra Jakobs, Jóse, Júdasar og Símonar? Og eru ekki systur hans hér hjá okkur?“ Og þeir hneyksluðust á honum.
41006004	Þá sagði Jesús: „Hvergi er spá maður minna metinn en í landi sínu, með frændfólki sínu og heimamönnum.“
41006005	Og hann gat ekki gert þar neitt kraftaverk nema hann lagði hendur yfir nokkra sjúka og læknaði þá.
41006006	Og hann undraðist vantrú þeirra. Jesús fór nú um þorpin þar í kring og kenndi.
41006007	Og hann kallaði þá tólf til sín, tók að senda þá út, tvo og tvo, og gaf þeim vald yfir óhreinum öndum.
41006008	Hann bauð þeim að taka ekkert til ferðarinnar annað en staf, ekki brauð, mal né peninga í belti.
41006009	Þeir skyldu hafa skó á fótum en ekki tvo kyrtla.
41006010	Og hann sagði við þá: „Hvar sem þið fáið inni, þar sé aðsetur ykkar uns þið leggið upp að nýju.
41006011	En hvar sem ekki er tekið við ykkur né á ykkur hlýtt, þaðan skuluð þið fara og hrista dustið af fótum ykkar þeim til viðvörunar.“
41006012	Þeir lögðu af stað og prédikuðu að menn skyldu taka sinnaskiptum,
41006013	ráku út marga illa anda og smurðu marga sjúka með olíu og læknuðu þá.
41006014	Heródes konungur frétti þetta enda var nafn Jesú orðið víðfrægt. Sögðu sumir: „Jóhannes skírari er risinn upp frá dauðum, þess vegna gerir hann þessi kraftaverk.“
41006015	Aðrir sögðu: „Hann er Elía,“ enn aðrir: „Hann er spámaður eins og spámennirnir fornu.“
41006016	Þegar Heródes heyrði þetta sagði hann: „Jóhannes, sem ég lét hálshöggva, hann er upp risinn.“
41006017	En Heródes hafði sent menn að taka Jóhannes höndum, fjötra hann og varpa í fangelsi vegna Heródíasar, konu Filippusar, bróður síns. Hann hafði gengið að eiga hana
41006018	en Jóhannes hafði sagt við Heródes: „Þú mátt ekki eiga konu bróður þíns.“
41006019	Þess vegna lagði Heródías fæð á Jóhannes og vildi deyða hann en gat ekki
41006020	því að Heródes hafði beyg af honum og verndaði hann þar eð hann vissi að hann var maður réttlátur og heilagur. Hann komst í mikinn vanda þegar hann hlýddi á mál hans en þó var honum ljúft að hlusta á hann.
41006021	En nú kom hentugur dagur. Á afmæli sínu gerði Heródes veislu gæðingum sínum, hershöfðingjum og fyrirmönnum Galíleu.
41006022	Dóttir Heródíasar gekk þar inn og sté dans. Hún hreif Heródes og gesti hans og konungur sagði við stúlkuna: „Bið mig hvers þú vilt og mun ég veita þér.“
41006023	Og Heródes sór henni: „Hvað sem þú biður um það mun ég veita þér, allt að helmingi ríkis míns.“
41006024	Hún gekk þá út og spurði móður sína: „Um hvað á ég að biðja?“ Hún svaraði: „Höfuð Jóhannesar skírara.“
41006025	Jafnskjótt skundaði hún til konungs og bað hann: „Gef mér þegar á fati höfuð Jóhannesar skírara.“
41006026	Konungur varð hryggur við en vegna eiðsins og gesta sinna vildi hann ekki synja henni þessa
41006027	heldur sendi þegar böðul og bauð að færa sér höfuð Jóhannesar. Hann fór og hjó af höfuð Jóhannesar í fangelsinu,
41006028	kom með höfuð hans á fati og færði stúlkunni en stúlkan móður sinni.
41006029	Þegar lærisveinar hans fréttu þetta komu þeir, tóku lík Jóhannesar og lögðu í gröf.
41006030	Postularnir komu nú aftur til Jesú og sögðu honum frá öllu því er þeir höfðu gert og kennt.
41006031	Hann sagði við þá: „Komið nú á óbyggðan stað, svo að við séum einir saman, og hvílist um stund.“ En fjöldi fólks var stöðugt að koma og fara svo að þeir höfðu ekki einu sinni næði til að matast.
41006032	Og þeir fóru á bátnum einir saman á óbyggðan stað.
41006033	Menn sáu þá fara og margir þekktu þá og nú streymdi fólk þangað gangandi úr öllum borgunum og varð á undan þeim.
41006034	Þegar Jesús steig á land sá hann þar margt manna og hann kenndi í brjósti um þá því að þeir voru sem sauðir er engan hirði hafa. Og hann kenndi þeim margt.
41006035	Þá er mjög var áliðið dags komu lærisveinarnir að máli við Jesú og sögðu: „Hér er engin mannabyggð og langt á daginn liðið.
41006036	Lát fólkið fara svo að það geti náð til býla og þorpa hér í kring og keypt sér eitthvað til matar.“
41006037	En Jesús svaraði þeim: „Gefið því sjálfir að eta.“ Þeir svara honum: „Eigum við að fara og kaupa brauð fyrir tvö hundruð denara og gefa því að eta?“
41006038	Jesús spyr þá: „Hve mörg brauð hafið þið? Farið og gætið að.“ Þeir hugðu að og svöruðu: „Fimm brauð og tvo fiska.“
41006039	Þá bauð hann þeim að láta alla setjast í grængresið og skipta sér í hópa.
41006040	Fólkið settist niður í flokkum, hundrað í sumum en fimmtíu í öðrum.
41006041	Og Jesús tók brauðin fimm og fiskana tvo, leit upp til himins, þakkaði Guði, braut brauðin og gaf lærisveinunum til að bera fram fyrir mannfjöldann. Fiskunum tveim skipti hann og meðal allra.
41006042	Og allir neyttu og urðu mettir.
41006043	Þeir tóku saman brauðbitana er fylltu tólf körfur, svo og fiskleifarnar.
41006044	En þeir sem brauðanna neyttu voru fim þúsund karlmenn.
41006045	Tafarlaust knúði Jesús lærisveina sína að fara í bátinn og halda á undan yfir til Betsaídu meðan hann sendi fólkið brott.
41006046	Og þá er hann hafði kvatt það fór hann til fjalls að biðjast fyrir.
41006047	Þegar kvöld var komið var báturinn á miðju vatni en Jesús einn á landi.
41006048	Hann sá að þeim var þungur róðurinn því að vindur var á móti þeim og er langt var liðið nætur kemur hann til þeirra gangandi á vatninu og ætlar fram hjá þeim.
41006049	Þegar þeir sáu Jesú ganga á vatninu hugðu þeir að þar færi vofa og æptu upp yfir sig.
41006050	Því að allir sáu þeir hann og urðu skelfdir. En Jesús mælti jafnskjótt til þeirra: „Verið hughraustir, það er ég, verið óhræddir.“
41006051	Og hann sté í bátinn til þeirra og lægði þá vindinn. Og þeir urðu öldungis agndofa
41006052	enda höfðu þeir ekki skilið það sem gerst hafði með brauðin, hjörtu þeirra voru blind.
41006053	Þegar þeir höfðu náð yfir um komu þeir að landi við Genesaret og lögðu þar að.
41006054	Um leið og þeir stigu úr bátnum þekktu menn Jesú.
41006055	Og fólk tók að streyma fram og aftur um allt það hérað og bera sjúklinga í burðarrekkjum hvert þangað sem það heyrði að hann væri.
41006056	Og hvar sem Jesús kom í þorp, borgir eða bæi lögðu menn sjúka á torgin og báðu hann að þeir fengju rétt að snerta fald klæða hans og allir þeir sem snertu hann urðu heilir.
41007001	Nú safnast að Jesú farísear og nokkrir fræðimenn, komnir frá Jerúsalem.
41007002	Þeir sáu að sumir lærisveina hans neyttu matar með sem brauðanna neyttu voru fim þúsund karlmenn. vanhelgum, það er óþvegnum, höndum.
41007003	En farísear, og reyndar Gyðingar allir, eta ekki nema þeir þvoi hendur sínar og fylgja þannig erfðavenju forfeðra sinna.
41007004	Og ekki neyta þeir matar þegar þeir koma frá torgi nema þeir hreinsi sig áður. Þeir fara einnig eftir mörgum öðrum fyrirmælum sem þeim hefur verið kennt, svo sem að hreinsa bikara, könnur og eirkatla.
41007005	Farísearnir og fræðimennirnir spyrja hann: „Hvers vegna fylgja lærisveinar þínir ekki erfðavenju forfeðranna heldur neyta matar með vanhelgum höndum?“
41007006	Jesús svarar þeim: „Sannspár var Jesaja um ykkur hræsnara þar sem ritað er: Þessir menn heiðra mig með vörunum en hjarta þeirra er langt frá mér.
41007007	Til einskis dýrka þeir mig því að þeir kenna það eitt sem menn hafa samið.
41007008	Þið hafnið boðum Guðs en haldið erfikenning manna.“
41007009	Enn sagði Jesús við þá: „Listavel gerið þið að engu boðorð Guðs svo þið getið rækt erfikenning ykkar.
41007010	Móse sagði: Heiðra föður þinn og móður þína, og: Hver sem formælir föður eða móður skal deyja.
41007011	En þið segið: Ef maður segir við föður sinn eða móður: Það sem ég hefði átt að styrkja þig með er korban, ég gef það til musterisins,
41007012	þá leyfið þið honum ekki framar að gera neitt fyrir föður sinn eða móður.
41007013	Þannig látið þið erfikenning ykkar, sem þið fylgið, ógilda orð Guðs. Og margt annað gerið þið þessu líkt.“
41007014	Aftur kallaði Jesús til sín mann fjöldann og sagði: „Heyrið mig öll og skiljið.
41007015	Ekkert er það utan mannsins er saurgi hann þótt inn í hann fari. Hitt saurgar manninn sem út frá honum fer.“ [
41007016	Ef einhver hefur eyru að heyra, hann heyri!]
41007017	Þegar Jesús var kominn inn frá fólkinu spurðu lærisveinar hans hann um líkinguna.
41007018	Og hann segir við þá: „Eruð þið einnig svo skilningslausir? Skiljið þið ekki að ekkert sem fer inn í manninn utan frá getur saurgað hann?
41007019	Því að ekki fer það inn í hjarta hans heldur maga og út síðan í safnþróna.“ Þannig lýsti hann alla fæðu hreina.
41007020	Og hann sagði: „Það sem fer út frá manninum það saurgar manninn.
41007021	Því að innan frá, úr hjarta mannsins, koma hinar illu hugsanir, saurlifnaður, þjófnaður, manndráp,
41007022	hórdómur, ágirnd, illmennska, sviksemi, taumleysi, öfund, lastmælgi, hroki, heimska.
41007023	Allt þetta illa kemur innan að og saurgar manninn.“
41007024	Jesús tók sig upp þaðan og hélt til byggða Týrusar. Þar fór hann inn í hús og vildi engan láta vita. En eigi fékk hann dulist.
41007025	Kona ein frétti þegar af honum og kom og féll honum til fóta en dóttir hennar hafði óhreinan anda.
41007026	Konan var heiðin, ættuð úr Fönikíu sýrlensku. Hún bað Jesú að reka illa andann út af dóttur sinni.
41007027	Hann sagði við hana: „Lofaðu börnunum að seðjast fyrst, ekki sæmir að taka brauð barnanna og kasta því fyrir hundana.“
41007028	Hún svaraði honum: „Satt er það, herra, þó eta hundarnir undir borðinu af molum barnanna.“
41007029	Og Jesús sagði við hana: „Vegna þessara orða skaltu heim snúa, illi andinn er farinn úr dóttur þinni.“
41007030	Hún fór heim, fann barnið liggj andi á rúminu og illi andinn var farinn.
41007031	Síðan hélt Jesús úr Týrusarbyggðum, um Sídon og yfir Dekapólis byggðir miðjar til Galíleuvatns.
41007032	Þá færa menn til hans daufan og málhaltan mann og biðja hann að leggja hönd sína yfir hann.
41007033	Jesús leiddi hann afsíðis frá fólkinu, stakk fingrum sínum í eyru honum og vætti tungu hans með munnvatni sínu.
41007034	Þá leit hann upp til himins, andvarpaði og sagði við hann: „Effaþa,“ það er: Opnist þú.
41007035	Og eyru hans opnuðust og haft tungu hans losnaði og hann talaði skýrt.
41007036	Jesús bannaði þeim að segja þetta neinum en svo mjög sem hann bannaði þeim því frekar sögðu þeir frá því.
41007037	Menn undruðust mjög og sögðu: „Allt gerir hann vel, daufa lætur hann heyra og mállausa mæla.“
41008001	Um þessar mundir bar enn svo við að mikill mannfjöldi var saman kominn og hafði ekkert til matar. Jesús kallar þá til sín lærisveinana og segir við þá:
41008002	„Ég kenni í brjósti um mannfjöldann. Menn hafa nú verið hjá mér þrjá daga og hafa ekkert til matar.
41008003	Láti ég þá fara fastandi heim til sín örmagnast þeir á leiðinni en sumir þeirra eru langt að.“
41008004	Þá svöruðu lærisveinarnir: „Hvar er hægt að fá brauð til að metta þetta fólk hér í óbyggðum?“
41008005	Hann spurði þá: „Hve mörg brauð hafið þið?“ Þeir sögðu: „Sjö.“
41008006	Þá bauð Jesús fólkinu að setjast á jörðina, tók brauðin sjö, gerði þakkir og braut þau og gaf lærisveinum sínum að þeir bæru þau fram. En þeir báru þau fram fyrir fólkið.
41008007	Þeir höfðu og fáeina smáfiska. Hann bað Guð að blessa þá og bauð að einnig þeir skyldu bornir fram.
41008008	Menn neyttu og urðu mettir. Síðan tóku lærisveinarnir saman leifarnar, sjö körfur.
41008009	En þar voru um fjögur þúsund manns. Síðan lét hann fólkið fara.
41008010	Og hann sté þegar í bátinn með lærisveinum sínum og kom í Dalmanútabyggðir.
41008011	Þangað komu farísear og tóku að þrátta við Jesú, þeir vildu freista hans og kröfðu hann um tákn af himni.
41008012	Hann andvarpaði þungan og mælti: „Hví heimtar þessi kynslóð tákn? Sannlega segi ég ykkur: Þessari kynslóð verður alls ekki gefið tákn.“
41008013	Hann skildi síðan við þá, sté aftur í bátinn og fór yfir um.
41008014	Lærisveinarnir höfðu gleymt að taka brauð, höfðu ekki nema eitt brauð með sér í bátnum.
41008015	Jesús áminnti þá og sagði: „Gætið ykkar, varist súrdeig farísea og súrdeig Heródesar.“
41008016	En þeir ræddu sín á milli að þeir hefðu ekki brauð.
41008017	Jesús varð þess vís og segir við þá: „Hvað eruð þið að tala um að þið hafið ekki brauð? Skynjið þið ekki enn né skiljið? Eru hjörtu ykkar sljó?
41008018	Þið hafið augu, sjáið þið ekki? Þið hafið eyru, heyrið þið ekki? Eða munið þið ekki?
41008019	Þegar ég braut brauðin fimm handa fimm þúsundum, hve margar körfur fullar af brauðbitum tókuð þið saman?“ Þeir svara honum: „Tólf.“
41008020	„Eða brauðin sjö handa fjórum þúsundunum, hve margar körfur fullar af brauðbitum tókuð þið þá saman?“ Þeir svara: „Sjö.“
41008021	Og Jesús sagði við þá: „Skiljið þið ekki enn?“
41008022	Þeir koma nú til Betsaídu. Þar færa menn til Jesú blindan mann og biðja að hann snerti hann.
41008023	Hann tók í hönd hins blinda, leiddi hann út úr þorpinu, skyrpti í augu hans, lagði hendur yfir hann og spurði: „Sérðu nokkuð?“
41008024	Hann leit upp og mælti: „Ég sé menn, ég greini þá líkt og tré, þeir ganga.“
41008025	Þá lagði Jesús aftur hendur yfir augu hans og nú sá hann skýrt, varð albata og gat greint allt.
41008026	Jesús sendi hann síðan heim til sín og sagði: „Inn í þorpið máttu ekki fara.“
41008027	Jesús fór nú ásamt lærisveinum sínum til þorpanna hjá Sesareu Filippí. Á leiðinni spurði hann lærisveina sína: „Hvern segja menn mig vera?“
41008028	Þeir svöruðu honum: „Jóhannes skírara, aðrir Elía og aðrir einn af spámönnunum.“
41008029	Og hann spurði þá: „En þið, hvern segið þið mig vera?“ Pétur svaraði honum: „Þú ert Kristur.“
41008030	Og hann lagði ríkt á við þá að segja engum frá sér.
41008031	Þá tók Jesús að kenna þeim: „Mannssonurinn á margt að líða. Öldungarnir, æðstu prestarnir og fræðimennirnir munu útskúfa honum. Menn munu lífláta hann en hann mun upp rísa eftir þrjá daga.“
41008032	Þetta sagði Jesús berum orðum. En Pétur tók hann á einmæli og fór að átelja hann.
41008033	Jesús sneri sér við, leit til lærisveina sinna, ávítaði Pétur og sagði: „Vík frá mér, Satan, eigi hugsar þú um það sem Guðs er heldur það sem manna er.“
41008034	Og Jesús kallaði til sín mann fjöldann ásamt lærisveinum sínum og sagði: „Hver sem vill fylgja mér afneiti sjálfum sér, taki kross sinn og fylgi mér.
41008035	Því að hver sem vill bjarga lífi sínu mun týna því og hver sem týnir lífi sínu vegna mín og fagnaðarerindisins mun bjarga því.
41008036	Hvað stoðar það manninn að eignast allan heiminn en glata sálu sinni?
41008037	Eða hvað gæti maður látið til endurgjalds fyrir sálu sína?
41008038	Þegar Mannssonurinn kemur í 9 dýrð föður síns með heilögum englum mun hann blygðast sín fyrir hvern þann sem blygðast sín fyrir mig hjá þessari ótrúu og syndugu kynslóð.“
41009001	Og Jesús sagði: „Sannlega segi ég ykkur: Nokkrir þeirra sem hér standa munu eigi deyja fyrr en þeir sjá Guðs ríki komið með krafti.“
41009002	Eftir sex daga tekur Jesús með sér þá Pétur, Jakob og Jóhannes og fer með þá upp á hátt fjall að þeir væru einir saman. Þar ummyndaðist hann fyrir augum þeirra
41009003	og klæði hans urðu fannhvít og skínandi og fær enginn bleikir á jörðu svo hvítt gert.
41009004	Og Elía og Móse birtust þeim og voru þeir á tali við Jesú.
41009005	Þá tekur Pétur til máls og segir við Jesú: „Meistari, gott er að við erum hér. Gerum þrjár tjaldbúðir, þér eina, Móse eina og Elía eina.“
41009006	Hann vissi ekki hvað hann átti að segja enda urðu þeir mjög skelfdir.
41009007	Þá kom ský og skyggði yfir þá og rödd kom úr skýinu: „Þessi er minn elskaði sonur, hlýðið á hann!“
41009008	Og jafnskjótt litu lærisveinarnir í kringum sig og sáu engan framar hjá sér nema Jesú einan.
41009009	Á leiðinni ofan fjallið bannaði Jesús þeim að segja nokkrum frá því er þeir höfðu séð fyrr en Mannssonurinn væri risinn upp frá dauðum.
41009010	Þeir festu orðin í minni og ræddu um hvað væri að rísa upp frá dauðum.
41009011	Og þeir spurðu hann: „Hví segja fræðimennirnir að Elía eigi fyrst að koma?“
41009012	Jesús svaraði þeim: „Víst kemur Elía fyrst og færir allt í lag. En hvernig er ritað um Mannssoninn? Á hann ekki margt að líða og verða smáður?
41009013	En ég segi ykkur: Elía er kominn og þeir gerðu honum allt sem þeir vildu, eins og ritað er um hann.“
41009014	Þegar þeir komu til lærisveinanna sáu þeir mannfjölda mikinn kringum þá og fræðimenn að þrátta við þá.
41009015	En um leið og fólkið sá hann sló þegar felmtri á menn og þeir hlupu til og heilsuðu Jesú.
41009016	Hann spurði þá: „Um hvað eruð þið að þrátta við þá?“
41009017	En einn úr mannfjöldanum svaraði honum: „Meistari, ég færði til þín son minn sem er haldinn illum anda svo að hann getur ekki talað.
41009018	Hvar sem andinn grípur hann slengir hann honum flötum og hann froðufellir, gnístir tönnum og stirðnar upp. Ég bað lærisveina þína að reka hann út en þeir gátu það ekki.“
41009019	Jesús svarar þeim: „Þú vantrúa kynslóð, hversu lengi á ég að vera hjá ykkur? Hversu lengi á ég að umbera ykkur? Færið hann til mín.“
41009020	Þeir færðu hann þá til Jesú en um leið og andinn sá hann teygði hann drenginn ákaflega, hann féll til jarðar, veltist um og froðufelldi.
41009021	Jesús spurði þá föður hans: „Hve lengi hefur honum liðið svo?“ Faðirinn sagði: „Frá bernsku.
41009022	Og oft hefur illi andinn kastað honum bæði í eld og vatn til að fyrirfara honum. En ef þú getur nokkuð þá sjá aumur á okkur og hjálpa okkur.“
41009023	Jesús sagði við hann: „Ef þú getur! Sá getur allt sem trúir.“
41009024	Jafnskjótt hrópaði faðir sveinsins: „Ég trúi, hjálpa þú vantrú minni.“
41009025	Nú sér Jesús að mannfjöldi þyrpist að. Þá hastar hann á óhreina andann og segir: „Þú daufdumbi andi, ég býð þér, far út af honum og kom aldrei framar í hann.“
41009026	Þá æpti andinn, teygði hann mjög og fór en sveinninn varð sem nár svo að flestir sögðu: „Hann er dáinn.“
41009027	En Jesús tók í hönd honum og reisti hann upp og hann stóð á fætur.
41009028	Þegar Jesús var kominn inn og orðinn einn með lærisveinum sínum spurðu þeir hann: „Hvers vegna gátum við ekki rekið hann út?“
41009029	Jesús mælti: „Þetta kyn verður eigi út rekið nema með bæn.“
41009030	Þeir héldu nú brott þaðan og fóru um Galíleu en Jesús vildi ekki að neinn vissi það
41009031	því að hann var að kenna lærisveinum sínum. Hann sagði þeim: „Mannssonurinn verður framseldur í manna hendur og þeir munu lífláta hann en eftir þrjá daga mun hann rísa upp.“
41009032	En þeir skildu ekki það sem hann sagði og þorðu ekki að spyrja hann.
41009033	Þeir komu til Kapernaúm. Þegar þeir voru komnir inn spurði Jesús þá: „Hvað voruð þið að ræða á leiðinni?“
41009034	En þeir þögðu. Þeir höfðu verið að ræða það sín á milli á leiðinni hver væri mestur.
41009035	Hann settist niður, kallaði á þá tólf og sagði við þá: „Hver sem vill vera fremstur sé síðastur allra og þjónn allra.“
41009036	Og hann tók lítið barn, setti það meðal þeirra, tók það sér í faðm og sagði við þá:
41009037	„Hver sem tekur við einu slíku barni í mínu nafni tekur við mér og hver sem tekur við mér tekur ekki aðeins við mér heldur og við þeim er sendi mig.“
41009038	Jóhannes sagði við hann: „Meistari, við sáum mann reka út illa anda í þínu nafni og vildum við varna honum þess af því að hann fylgdi okkur ekki.“
41009039	Jesús sagði: „Varnið honum þess ekki því að enginn gerir kraftaverk í mínu nafni og fer þegar á eftir að tala illa um mig.
41009040	Sá sem er ekki á móti okkur er með okkur.
41009041	Sannlega segi ég ykkur að hver sem gefur ykkur bikar vatns að drekka vegna þess að þið hafið játast Kristi, hann mun alls ekki missa af launum sínum.
41009042	Hverjum þeim sem tælir til falls einn af þessum smælingjum sem trúa væri betra að vera varpað í hafið með mylnustein um hálsinn.
41009043	Ef hönd þín tælir þig til falls þá sníð hana af. Betra er þér handarvana inn að ganga til lífsins en hafa báðar hendur og fara til helvítis, í hinn óslökkvanda eld. [
41009044	Þar sem ormarnir deyja ekki og eldurinn slokknar ekki.]
41009045	Ef fótur þinn tælir þig til falls þá sníð hann af. Betra er þér höltum inn að ganga til lífsins en hafa báða fætur og verða kastað í helvíti. [
41009046	Þar sem ormarnir deyja ekki og eldurinn slokknar ekki.]
41009047	Og ef auga þitt tælir þig til falls þá ríf það úr. Betra er þér eineygðum inn að ganga í Guðs ríki en hafa bæði augu og verða kastað í helvíti
41009048	þar sem ormarnir deyja ekki og eldurinn slokknar ekki.
41009049	Sérhver mun eldi saltast.
41009050	Saltið er gott en ef saltið missir seltuna, með hverju viljið þið þá krydda það? Hafið salt í sjálfum ykkur og haldið frið ykkar á milli.“
41010001	Jesús tók sig upp þaðan og hélt til byggða Júdeu handan Jórdanar. Fjöldi fólks safnast enn til hans og hann kenndi því eins og hann var vanur.
41010002	Farísear komu og spurðu Jesú hvort maður mætti skilja við konu sína. Þeir vildu reyna hann.
41010003	Hann svaraði þeim: „Hvað hefur Móse boðið ykkur?“
41010004	Þeir sögðu: „Móse leyfði að rita skilnaðarbréf og skilja við hana.“
41010005	Jesús mælti þá til þeirra: „Hann ritaði ykkur þetta boðorð vegna þverúðar ykkar
41010006	en frá upphafi sköpunar gerði Guð þau karl og konu.
41010007	Fyrir því skal maður yfirgefa föður sinn og móður og bindast konu sinni
41010008	og þau tvö skulu verða einn maður. Þannig eru þau ekki framar tvö heldur einn maður.
41010009	Það sem Guð hefur tengt saman má maður eigi sundur skilja.“
41010010	Þegar lærisveinarnir voru komnir inn spurðu þeir Jesú aftur um þetta.
41010011	En hann sagði við þá: „Sá sem skilur við konu sína og kvænist annarri drýgir hór gegn henni.
41010012	Og ef kona skilur við mann sinn og giftist öðrum drýgir hún hór.“
41010013	Menn færðu börn til Jesú að hann snerti þau en lærisveinarnir átöldu þá.
41010014	Þegar Jesús sá það sárnaði honum og hann mælti við þá: „Leyfið börnunum að koma til mín, varnið þeim eigi því að slíkra er Guðs ríki.
41010015	Sannlega segi ég ykkur: Hver sem tekur ekki við Guðs ríki eins og barn mun aldrei inn í það koma.“
41010016	Og Jesús tók þau sér í faðm, lagði hendur yfir þau og blessaði þau.
41010017	Þegar Jesús var að leggja af stað kom maður hlaupandi, féll á kné fyrir honum og spurði hann: „Góði meistari, hvað á ég að gera til þess að öðlast eilíft líf?“
41010018	Jesús sagði við hann: „Hví kallar þú mig góðan? Enginn er góður nema Guð einn.
41010019	Þú kannt boðorðin: Þú skalt ekki morð fremja, þú skalt ekki drýgja hór, þú skalt ekki stela, þú skalt ekki bera ljúgvitni, þú skalt ekki pretta, heiðra föður þinn og móður.“
41010020	Hinn svaraði honum: „Meistari, alls þessa hef ég gætt frá æsku.“
41010021	Jesús horfði á hann með ástúð og sagði við hann: „Eins er þér vant. Far þú, sel allt sem þú átt og gef fátækum og munt þú fjársjóð eiga á himni. Kom síðan og fylg mér.“
41010022	En hann varð dapur í bragði við þessi orð og fór burt hryggur enda átti hann miklar eignir.
41010023	Þá leit Jesús í kring og sagði við lærisveina sína: „Hve torvelt verður þeim sem auðinn hafa að ganga inn í Guðs ríki.“
41010024	Lærisveinunum brá mjög við orð Jesú en hann sagði aftur við þá: „Börn, hve torvelt er að komast inn í Guðs ríki.
41010025	Auðveldara er úlfalda að fara gegnum nálarauga en auðmanni að komast inn í Guðs ríki.“
41010026	En þeir urðu steini lostnir og sögðu sín á milli: „Hver getur þá orðið hólpinn?“
41010027	Jesús horfði á þá og sagði: „Menn hafa engin ráð til þessa en Guði er ekkert um megn.“
41010028	Þá sagði Pétur við hann: „Við yfirgáfum allt og fylgdum þér.“
41010029	Jesús sagði: „Sannlega segi ég ykkur að enginn hefur yfirgefið heimili, bræður eða systur, móður eða föður, börn eða akra vegna mín og fagnaðarerindisins
41010030	án þess að hann fái hundraðfalt aftur, nú á þessum tíma heimili, bræður og systur, mæður, börn og akra, jafnframt ofsóknum, og í hinum komanda heimi eilíft líf.
41010031	En margir hinir fyrstu munu verða síðastir og hinir síðustu fyrstir.“
41010032	Þeir voru nú á leið upp til Jerúsalem. Jesús gekk á undan þeim en þeir voru skelfdir og þau sem eftir fylgdu voru hrædd. Og enn tók Jesús til sín þá tólf og fór að segja þeim hvað fram við sig ætti að koma.
41010033	„Nú förum við upp til Jerúsalem. Þar verður Mannssonurinn framseldur æðstu prestum og fræðimönnum. Þeir munu dæma hann til dauða og framselja hann heiðingjum.
41010034	Og þeir munu hæða hann, hrækja á hann, húðstrýkja og lífláta en eftir þrjá daga mun hann upp rísa.“
41010035	Þá komu til Jesú Jakob og Jóhannes, synir Sebedeusar, og sögðu við hann: „Meistari, okkur langar að þú gerir fyrir okkur það sem við ætlum að biðja þig.“
41010036	Hann spurði þá: „Hvað viljið þið að ég geri fyrir ykkur?“
41010037	Þeir svöruðu: „Veit okkur að við fáum að sitja þér við hlið í dýrð þinni, annar til hægri handar þér og hinn til vinstri.“
41010038	Jesús sagði við þá: „Þið vitið ekki hvers þið biðjið. Getið þið drukkið þann kaleik, sem ég drekk, eða skírst þeirri skírn sem ég skírist?“
41010039	Þeir sögðu við hann: „Það getum við.“ Jesús mælti: „Þann kaleik, sem ég drekk, munuð þið drekka og þið munuð skírast þeirri skírn sem ég skírist.
41010040	En ég ræð því ekki hver situr mér til hægri handar eða vinstri. Það veitist þeim sem það er fyrirbúið.“
41010041	Þegar hinir tíu heyrðu þetta gramdist þeim við þá Jakob og Jóhannes.
41010042	En Jesús kallaði þá til sín og mælti: „Þið vitið að þeir sem teljast ráða fyrir þjóðum drottna yfir þeim og höfðingjar þeirra láta menn kenna á valdi sínu.
41010043	En eigi sé svo meðal ykkar heldur sé sá sem mikill vill verða meðal ykkar þjónn ykkar.
41010044	Og sá er vill fremstur vera meðal ykkar sé allra þræll.
41010045	Því að Mannssonurinn er ekki kominn til þess að láta þjóna sér heldur til að þjóna og gefa líf sitt til lausnargjalds fyrir alla.“
41010046	Þeir komu til Jeríkó. Og þegar Jesús fór út úr borginni ásamt lærisveinum sínum og miklum mannfjölda sat þar við veginn Bartímeus, sonur Tímeusar, blindur beiningamaður.
41010047	Þegar hann heyrði að þar færi Jesús frá Nasaret tók hann að hrópa: „Sonur Davíðs, Jesús, miskunna þú mér!“
41010048	Margir höstuðu á hann að hann þegði en hann hrópaði því meir: „Sonur Davíðs, miskunna þú mér!“
41010049	Jesús nam staðar og sagði: „Kallið á hann.“ Þeir kalla á blinda manninn og segja við hann: „Vertu hughraustur, statt upp, hann kallar á þig.“
41010050	Blindi maðurinn kastaði frá sér yfirhöfn sinni, spratt á fætur og kom til Jesú.
41010051	Jesús spurði hann: „Hvað vilt þú að ég geri fyrir þig?“ Blindi maðurinn svaraði honum: „Rabbúní, að ég fái aftur sjón.“
41010052	Jesús sagði við hann: „Far þú, trú þín hefur bjargað þér.“ Jafnskjótt fékk hann sjónina og fylgdi honum á ferðinni.
41011001	Þegar þeir nálgast Jerúsalem og koma til Betfage og Betaníu við Olíufjallið sendir Jesús tvo lærisveina sína
41011002	og segir við þá: „Farið í þorpið hér fram undan ykkur. Um leið og þið komið þangað munuð þið finna fola bundinn sem enginn hefur enn komið á bak. Leysið hann og komið með hann.
41011003	Ef einhver spyr ykkur: Hvers vegna gerið þið þetta? þá svarið: Drottinn, þarf hans við, hann sendir hann jafnskjótt aftur hingað.“
41011004	Þeir fóru og fundu folann bundinn við dyr úti á strætinu og leystu hann.
41011005	Nokkrir sem stóðu þar sögðu við þá: „Hvers vegna eruð þið að leysa folann?“
41011006	Þeir svöruðu eins og Jesús hafði sagt og þeir létu þá fara.
41011007	Síðan færðu þeir Jesú folann og lögðu á hann klæði sín en hann settist á bak.
41011008	Og margir breiddu klæði sín á veginn en aðrir lim sem þeir höfðu skorið af trjánum.
41011009	Þeir sem á undan fóru og eftir fylgdu hrópuðu: „Hósanna. Blessaður sé sá sem kemur í nafni Drottins!
41011010	Blessað sé hið komandi ríki föður vors Davíðs! Hósanna í hæstum hæðum!“
41011011	Jesús fór inn í Jerúsalem og í helgidóminn. Þar leit hann yfir allt en þar sem komið var kvöld fór hann til Betaníu með þeim tólf.
41011012	Á leiðinni frá Betaníu morguninn eftir kenndi Jesús hungurs.
41011013	Þá sá hann álengdar laufgað fíkjutré og fór að gá hvort hann fyndi nokkuð á því. En þegar hann kom að því fann hann ekkert nema blöð enda var ekki fíknatíð.
41011014	Jesús sagði þá við tréð: „Enginn neyti framar ávaxtar af þér að eilífu!“ Þetta heyrðu lærisveinar hans.
41011015	Þeir komu til Jerúsalem og Jesús gekk í helgidóminn og tók að reka út þá sem voru að selja þar og kaupa og hratt um borðum víxlaranna og stólum dúfnasalanna.
41011016	Og engum leyfði hann að bera neitt um helgidóminn.
41011017	Og hann kenndi þeim og sagði: „Er ekki ritað: Hús mitt á að vera bænahús fyrir allar þjóðir? En þið hafið gert það að ræningjabæli.“
41011018	Æðstu prestarnir og fræðimennirnir heyrðu þetta og leituðu fyrir sér hvernig þeir gætu ráðið hann af dögum. Þeim stóð ótti af honum því að allt fólkið hreifst mjög af kenningu hans.
41011019	Þegar leið að kvöldi fóru þeir úr borginni.
41011020	Árla morguns fóru þeir hjá fíkjutrénu og sáu að það var visnað frá rótum.
41011021	Pétur minntist þess sem gerst hafði og segir við hann: „Meistari, sjáðu! fíkjutréð, sem þú formæltir, er visnað.“
41011022	Jesús svaraði þeim: „Trúið á Guð.
41011023	Sannlega segi ég ykkur: Hver sem segir við fjall þetta: Lyft þér upp og steyp þér í hafið, og efar ekki í hjarta sínu heldur trúir að svo fari sem hann mælir, þá gerist það.
41011024	Fyrir því segi ég ykkur: Ef þið biðjið Guð um eitthvað og treystið því að þið öðlist það, þá mun hann veita ykkur það.
41011025	Og þegar þið eruð að biðja, þá fyrirgefið þeim sem hafa gert eitthvað á hlut ykkar til þess að faðir ykkar á himnum fyrirgefi einnig ykkur misgjörðir ykkar. [
41011026	Ef þið fyrirgefið ekki mun faðir ykkar á himnum ekki heldur fyrirgefa misgjörðir ykkar.],“
41011027	Þeir koma aftur til Jerúsalem og þegar hann var á gangi í helgidóminum koma til hans æðstu prestarnir, fræðimennirnir og öldungarnir
41011028	og segja við hann: „Með hvaða valdi gerir þú þetta? Hver gaf þér það vald að þú gerir þetta?“
41011029	Jesús sagði við þá: „Ég vil leggja eina spurningu fyrir ykkur. Svarið henni og ég mun segja ykkur með hvaða valdi ég geri þetta.
41011030	Hver fól Jóhannesi að skíra, var það Guð eða voru það menn? Svarið mér!“
41011031	Þeir ráðguðust hver við annan um þetta og sögðu: „Ef við svörum: Það var Guð, spyr hann: Hví trúðuð þið honum þá ekki?
41011032	Eða ættum við að svara: Það voru menn?“ − Það þorðu þeir ekki fyrir fólkinu því allir töldu að Jóhannes hefði verið sannur spámaður.
41011033	Þeir svöruðu Jesú: „Við vitum það ekki.“ Jesús sagði við þá: „Ég segi ykkur þá ekki heldur hver fól mér að gera þetta.“
41012001	Þá tók Jesús að segja þeim dæmisögu: „Maður plantaði víngarð. Hann hlóð garð um hann, gróf fyrir vínþröng og reisti turn, seldi hann síðan vínyrkjum á leigu og fór úr landi.
41012002	Á settum tíma sendi hann þjón til vínyrkjanna að fá hjá þeim hlut af ávexti víngarðsins.
41012003	En þeir tóku hann og börðu og sendu burt tómhentan.
41012004	Aftur sendi hann til þeirra annan þjón. Hann lömdu þeir í höfuðið og svívirtu.
41012005	Enn sendi hann annan og hann drápu þeir og marga fleiri ýmist börðu þeir eða drápu.
41012006	Einn átti hann eftir enn, elskaðan son. Hann sendi hann síðastan til þeirra og sagði: Þeir munu virða son minn.
41012007	En vínyrkjar þessir sögðu sín á milli: Þetta er erfinginn. Förum og drepum hann, þá fáum við arfinn.
41012008	Og þeir tóku hann og drápu og köstuðu honum út fyrir víngarðinn.
41012009	Hvað mun nú eigandi víngarðsins gera? Hann mun koma, tortíma vínyrkjunum og fá öðrum víngarðinn.
41012010	Hafið þið eigi lesið þessa ritningu: Steinninn sem smiðirnir höfnuðu er orðinn að hyrningarsteini.
41012011	Þetta er verk Drottins og undursamlegt í augum vorum.“
41012012	Æðstu prestarnir, fræðimennirnir og öldungarnir vildu taka hann höndum en óttuðust fólkið. Þeir skildu að hann átti við þá með dæmisögunni. Og þeir yfirgáfu hann og gengu burt.
41012013	Þá sendu þeir til Jesú nokkra farísea og Heródesarsinna og skyldu þeir veiða hann í orðum.
41012014	Þeir koma og segja við hann: „Meistari, við vitum að þú ert sannorður og hirðir ekki um álit neins enda gerir þú þér engan mannamun heldur kennir Guðs veg í sannleika. Leyfist að gjalda keisaranum skatt eða ekki? Eigum við að gjalda eða ekki gjalda?“
41012015	En Jesús sá hræsni þeirra og sagði við þá: „Hvers vegna leggið þið snörur fyrir mig? Fáið mér denar, látið mig sjá.“
41012016	Þeir fengu honum pening. Hann spyr: „Hvers mynd og nafn er á peningnum?“ Þeir svöruðu: „Keisarans.“
41012017	En Jesús sagði við þá: „Gjaldið keisaranum það sem keisarans er og Guði það sem Guðs er.“ Og þá furðaði stórlega á honum.
41012018	Saddúkear, sem neita því að upprisa sé til, komu til hans og sögðu við hann:
41012019	„Meistari, Móse segir okkur í ritningunum að deyi maður barnlaus, en láti eftir sig konu, skuli bróðir hans ganga að eiga ekkjuna og vekja honum niðja.
41012020	Nú voru sjö bræður. Sá fyrsti tók sér konu en dó barnlaus.
41012021	Annar bróðirinn gekk að eiga hana og dó barnlaus. Eins hinn þriðji
41012022	og allir sjö urðu barnlausir. Síðast allra dó konan.
41012023	Kona hvers þeirra verður hún í upprisunni þegar menn rísa upp? Allir sjö höfðu átt hana.“
41012024	Jesús svaraði þeim: „Er það ekki þetta sem veldur því að þið villist: Þið þekkið ekki ritningarnar né mátt Guðs?
41012025	Þegar menn rísa upp frá dauðum kvænast þeir hvorki né giftast. Þeir eru sem englar á himnum.
41012026	En hafið þið ekki lesið í sögunni um þyrnirunninn í bók Móse að dauðir rísa upp? Guð segir við Móse: Ég er Guð Abrahams, Guð Ísaks og Guð Jakobs.
41012027	Ekki er hann Guð dauðra heldur lifenda. Þið villist stórlega.“
41012028	Þá kom til Jesú fræðimaður einn. Hann hafði hlýtt á orðaskipti þeirra og fann að Jesús hafði svarað þeim vel. Hann spurði: „Hvert er æðst allra boðorða?“
41012029	Jesús svaraði: „Æðst er þetta: Heyr, Ísrael! Drottinn, Guð vor, hann einn er Drottinn.
41012030	Og þú skalt elska Drottin, Guð þinn, af öllu hjarta þínu, allri sálu þinni, öllum huga þínum og öllum mætti þínum.
41012031	Annað er þetta: Þú skalt elska náunga þinn eins og sjálfan þig. Ekkert boðorð annað er þessum meira.“
41012032	Fræðimaðurinn sagði þá við Jesú: „Rétt er það, meistari, satt sagðir þú. Einn er Guð og enginn er Guð annar en hann.
41012033	Og að elska hann af öllu hjarta, öllum skilningi og öllum mætti og elska náungann eins og sjálfan sig, það er öllum brennifórnum og sláturfórnum meira.“
41012034	Jesús sá að hann svaraði viturlega og sagði við hann: „Þú ert ekki fjarri Guðs ríki.“ Og enginn þorði framar að spyrja hann.
41012035	Þegar Jesús var að kenna í helgidóminum sagði hann: „Hvernig geta fræðimennirnir sagt að Kristur sé sonur Davíðs?
41012036	Sjálfur mælti Davíð af heilögum anda: Drottinn sagði við minn drottin: Set þig mér til hægri handar þangað til ég geri óvini þína að fótskör þinni.
41012037	Davíð kallar hann sjálfur drottin. Hvernig getur hann þá verið sonur hans?“ Og hinn mikli mannfjöldi hlýddi fúslega á hann.
41012038	Þegar Jesús var að kenna þeim sagði hann: „Varist fræðimennina sem fýsir að ganga í síðskikkjum og láta heilsa sér á torgum,
41012039	vilja skipa æðsta bekk í samkundum og hefðarsæti í veislum.
41012040	Þeir mergsjúga heimili ekkna en flytja langar bænir að yfirskini. Þeir munu fá því þyngri dóm.“
41012041	Jesús settist gegnt fjárhirslunni og horfði á fólkið leggja peninga í hana. Margir auðmenn lögðu þar mikið.
41012042	Þá kom ekkja ein fátæk og lét þar tvo smápeninga, eins eyris virði.
41012043	Og Jesús kallaði til sín lærisveina sína og sagði við þá: „Sannlega segi ég ykkur, þessi fátæka ekkja gaf meira en allir hinir er lögðu í fjárhirsluna.
41012044	Allir gáfu þeir af allsnægtum sínum en hún gaf af skorti sínum allt sem hún átti, alla björg sína.“
41013001	Þegar Jesús gekk út úr helgidóminum segir einn læri sveina hans við hann: „Meistari, sjáðu, hvílíkir steinar, hvílíkar byggingar!“
41013002	Jesús svaraði honum: „Sérðu þessar miklu byggingar? Hér verður ekki steinn yfir steini, allt lagt í rúst.“
41013003	Þá er Jesús sat á Olíufjallinu gegnt helgidóminum spurðu hann einslega þeir Pétur, Jakob, Jóhannes og Andrés:
41013004	„Seg þú okkur, hvenær verður þetta? Og hvert mun tákn þess að allt þetta sé að koma fram?“
41013005	En Jesús tók að segja þeim: „Varist að láta nokkurn leiða yður í villu.
41013006	Margir munu koma í mínu nafni og segja: Það er ég! og marga munu þeir leiða í villu.
41013007	En þegar þér spyrjið hernað og ófriðartíðindi þá skelfist ekki. Þetta á að verða en endirinn er ekki þar með kominn.
41013008	Þjóð mun rísa gegn þjóð og ríki gegn ríki, þá verða landskjálftar á ýmsum stöðum og hungur. Þetta er upphaf fæðingarhríðanna.
41013009	Gætið að sjálfum yður. Menn munu draga yður fyrir dómstóla, í samkundum verðið þér húðstrýkt og þér munuð leidd fyrir landshöfðingja og konunga mín vegna til þess að bera vitni um mig.
41013010	En fyrst á að prédika öllum þjóðum fagnaðarerindið.
41013011	Þegar menn taka yður og draga fyrir rétt skuluð þér ekki hafa áhyggjur af því hvað þér eigið að segja heldur talið það sem yður verður gefið á þeirri stundu. Það eruð ekki þér sem talið heldur talar heilagur andi í yður.
41013012	Þá mun bróðir selja bróður í dauða og faðir barn sitt. Börn munu rísa gegn foreldrum og valda þeim dauða.
41013013	Allir munu hata yður af því að þér trúið á mig. En sá sem staðfastur er allt til enda verður hólpinn.
41013014	En þegar þér sjáið viðurstyggð eyðingarinnar standa þar er síst skyldi − lesandinn athugi það − þá flýi þau, sem í Júdeu eru, til fjalla.
41013015	Sá sem er uppi á þaki fari ekki ofan og inn í húsið að sækja neitt.
41013016	Og sá sem er á akri skal ekki hverfa aftur að taka yfirhöfn sína.
41013017	Vei þeim sem þungaðar eru eða börn hafa á brjósti á þeim dögum.
41013018	Biðjið að það verði ekki um vetur.
41013019	Á þeim dögum verður sú þrenging sem engin hefur þvílík verið frá upphafi sköpunar allt til þessa og mun aldrei verða.
41013020	Ef Drottinn hefði ekki stytt þessa daga kæmist enginn maður af. En hann hefur stytt þá vegna þeirra sem hann hefur útvalið.
41013021	Og ef einhver segir þá við yður: Hér er Kristur, eða: Þar, þá trúið því ekki.
41013022	Því að fram munu koma falskristar og falsspámenn og þeir munu gera tákn svo að þeir gætu leitt hin útvöldu afvega ef það væri hægt.
41013023	Gætið yðar. Ég hef sagt yður allt fyrir.
41013024	En á þeim dögum, eftir þrenging þessa, mun sólin sortna og tunglið hætta að skína.
41013025	Stjörnurnar munu hrapa af himni og festingin riðlast.
41013026	Þá munu menn sjá Mannssoninn koma í skýjum með miklum mætti og dýrð.
41013027	Og hann mun senda út englana og safna sínum útvöldu úr áttunum fjórum, frá skautum jarðar til himinskauta.
41013028	Nemið líkingu af fíkjutrénu. Þegar greinar þess fara að mýkjast og laufið að springa út, þá vitið þér að sumar er í nánd.
41013029	Eins skuluð þér vita, þegar þér sjáið þetta verða, að endirinn er í nánd, fyrir dyrum.
41013030	Sannlega segi ég yður: Þessi kynslóð mun ekki líða undir lok uns allt þetta er komið fram.
41013031	Himinn og jörð munu líða undir lok en orð mín munu aldrei undir lok líða.
41013032	En þann dag eða stund veit enginn, hvorki englar á himni né sonurinn, enginn nema faðirinn.
41013033	Gætið yðar, vakið! Þér vitið ekki nær tíminn er kominn.
41013034	Svo er þetta sem maður fari úr landi, skilji við hús sitt og feli þjónum sínum umráðin, hverjum sitt verk. Dyraverðinum býður hann að vaka.
41013035	Vakið því, þér vitið ekki nær húsbóndinn kemur, að kveldi, á miðnætti, í óttu eða dögun.
41013036	Látið hann ekki finna yður sofandi þegar hann kemur allt í einu.
41013037	Það sem ég segi yður, það segi ég öllum: Vakið!“ 14
41014001	Nú voru tveir dagar til páska og hátíðar ósýrðu brauðanna. Og æðstu prestarnir og fræðimennirnir leituðu fyrir sér hvernig þeir gætu handsamað Jesú með svikum og tekið hann af lífi.
41014002	En þeir sögðu: „Ekki á hátíðinni, þá gæti orðið uppþot meðal fólksins.“
41014003	Jesús var í Betaníu, í húsi Símonar líkþráa, og sat að borði. Þá kom þar kona og hafði alabastursbuðk með ómenguðum, dýrum nardussmyrslum. Hún braut buðkinn og hellti yfir höfuð honum.
41014004	En þar voru nokkrir er gramdist þetta og þeir sögðu sín á milli: „Til hvers er þessi sóun á smyrslum?
41014005	Þessi smyrsl hefði mátt selja fyrir meira en þrjú hundruð denara og gefa fátækum.“ Og þeir atyrtu hana.
41014006	En Jesús sagði: „Látið hana í friði! Hvað eruð þið að angra hana? Gott verk gerði hún mér.
41014007	Fátæka hafið þið jafnan hjá ykkur og getið gert þeim gott nær þið viljið en mig hafið þið ekki ávallt.
41014008	Hún gerði það sem í hennar valdi stóð. Hún hefur fyrir fram smurt líkama minn til greftrunar.
41014009	Sannlega segi ég ykkur: Hvar sem fagnaðarerindið verður flutt, um heim allan, mun og getið verða þess sem hún gerði og hennar minnst.“
41014010	Júdas Ískaríot, einn þeirra tólf, fór þá til æðstu prestanna að framselja þeim hann.
41014011	Þegar þeir heyrðu það urðu þeir glaðir við og hétu honum fé fyrir. En hann leitaði færis að framselja hann.
41014012	Á fyrsta degi ósýrðu brauðanna, þegar menn slátruðu páskalambinu, sögðu lærisveinar hans við Jesú: „Hvert vilt þú að við förum og búum þér páskamáltíðina?“
41014013	Þá sendi Jesús tvo lærisveina sína og sagði við þá: „Farið inn í borgina og ykkur mun mæta maður sem ber vatnsker. Fylgið honum
41014014	og þar sem hann fer inn skuluð þið segja við húsráðandann: Meistarinn spyr: Hvar er herbergið þar sem ég get neytt páskamáltíðarinnar með lærisveinum mínum?
41014015	Hann mun þá sýna ykkur loftsal mikinn, búinn hægindum og til reiðu. Búið þar til máltíðar fyrir okkur.“
41014016	Lærisveinarnir fóru, komu inn í borgina og fundu allt eins og hann hafði sagt og bjuggu til páskamáltíðar.
41014017	Um kvöldið kom hann með þeim tólf.
41014018	Þegar þeir sátu að borði og mötuðust sagði Jesús: „Sannlega segi ég ykkur: Einn af ykkur mun svíkja mig, einn sem með mér etur.“
41014019	Þeir urðu hryggir við og sögðu við hann, einn af öðrum: „Er það ég?“
41014020	Hann svaraði þeim: „Það er einn þeirra tólf. Hann dýfir brauðinu í fatið með mér.
41014021	Mannssonurinn fer að sönnu héðan svo sem um hann er ritað en vei þeim manni sem því veldur að Mannssonurinn verður framseldur. Betra væri þeim manni að hafa aldrei fæðst.“
41014022	Þá er þeir mötuðust tók Jesús brauð, þakkaði Guði, braut það, gaf þeim og sagði: „Takið, þetta er líkami minn.“
41014023	Og Jesús tók kaleik, gerði þakkir og gaf þeim og þeir drukku af honum allir.
41014024	Og hann sagði við þá: „Þetta er blóð mitt, blóð sáttmálans, úthellt fyrir marga.
41014025	Sannlega segi ég ykkur: Héðan í frá mun ég eigi drekka af ávexti vínviðarins til þess dags er ég drekk hann nýjan í Guðs ríki.“
41014026	Þegar þeir höfðu sungið lofsönginn fóru þeir til Olíufjallsins.
41014027	Og Jesús sagði við þá: „Þið munuð allir hafna mér því að ritað er: Ég mun slá hirðinn og sauðirnir munu tvístrast.
41014028	En eftir að ég er upp risinn mun ég fara á undan ykkur til Galíleu.“
41014029	Þá sagði Pétur: „Þótt allir hafni þér geri ég það aldrei.“
41014030	Jesús sagði við hann: „Sannlega segi ég þér: Nú í nótt, áður en hani galar tvisvar, muntu afneita mér þrisvar.“
41014031	En Pétur kvað enn fastar að: „Þó að ég ætti að deyja með þér þá mun ég aldrei afneita þér.“ Eins töluðu þeir allir.
41014032	Þeir koma til staðar er heitir Getsemane og Jesús segir við lærisveina sína: „Setjist hér meðan ég biðst fyrir.“
41014033	Hann tók með sér þá Pétur, Jakob og Jóhannes. Og nú setti að honum ógn og angist.
41014034	Hann segir við þá: „Sál mín er hrygg allt til dauða. Bíðið hér og vakið.“
41014035	Þá gekk Jesús lítið eitt áfram, fell til jarðar og bað að þessi stund færi fram hjá sér ef þess væri kostur.
41014036	Hann sagði: „Abba, faðir! allt megnar þú. Tak þennan kaleik frá mér! Þó ekki sem ég vil heldur sem þú vilt.“
41014037	Jesús kemur aftur og finnur þá sofandi. Þá sagði hann við Pétur: „Símon, sefur þú? Gastu ekki vakað eina stund?
41014038	Vakið og biðjið svo að þið fallið ekki í freistni. Andinn er reiðubúinn en holdið veikt.“
41014039	Aftur vék Jesús brott og baðst fyrir með sömu orðum.
41014040	Þegar hann kom aftur fann hann þá enn sofandi því drungi var á augum þeirra. Og ekki vissu þeir hvað þeir ættu að segja við hann.
41014041	Í þriðja sinn kom hann og sagði við þá: „Sofið þið enn og hvílist? Nú er nóg. Stundin er komin. Mannssonurinn er framseldur í hendur syndugra manna.
41014042	Standið upp, förum! Sá er í nánd er mig svíkur.“
41014043	Um leið, meðan Jesús var enn að tala, kemur Júdas, einn þeirra tólf, og með honum flokkur manna frá æðstu prestunum, fræðimönnunum og öldungunum og höfðu þeir sverð og barefli.
41014044	Svikarinn hafði sagt þeim þetta til marks: „Sá sem ég kyssi, hann er það. Takið hann höndum og færið brott í tryggri vörslu.“
41014045	Hann kemur, gengur beint að Jesú og segir: „Meistari!“ og kyssti hann.
41014046	En hinir lögðu hendur á hann og tóku hann fastan.
41014047	Einn þeirra, er hjá stóðu, brá sverði, hjó til þjóns æðsta prestsins og sneið af honum eyrað.
41014048	Þá sagði Jesús við þá: „Eruð þið að fara að mér með sverðum og bareflum eins og gegn ræningja til að handtaka mig?
41014049	Daglega var ég hjá ykkur í helgidóminum og kenndi og þið tókuð mig ekki höndum. En ritningarnar hljóta að rætast.“
41014050	Þá yfirgáfu allir lærisveinarnir Jesú og flýðu.
41014051	En maður nokkur ungur fylgdist með honum. Hann hafði línklæði eitt á berum sér. Þeir vildu taka hann
41014052	en hann lét eftir línklæðið og flýði nakinn.
41014053	Nú færðu þeir Jesú til æðsta prestsins. Þar komu saman allir æðstu prestarnir, öldungarnir og fræðimennirnir.
41014054	Pétur fylgdi honum álengdar, allt inn í garð æðsta prestsins. Þar sat hann hjá þjónunum og vermdi sig við eldinn.
41014055	Æðstu prestarnir og allt ráðið leituðu vitnis gegn Jesú til að geta líflátið hann en fundu eigi.
41014056	Margir báru þó ljúgvitni gegn honum en framburði þeirra bar ekki saman.
41014057	Þá stóðu nokkrir upp og báru ljúgvitni gegn Jesú og sögðu:
41014058	„Við heyrðum hann segja: Ég mun brjóta niður musteri þetta, sem með höndum er gert, og reisa annað á þrem dögum sem ekki er með höndum gert.“
41014059	En ekki bar þeim heldur saman um þetta.
41014060	Þá stóð æðsti presturinn upp og spurði Jesú: „Svarar þú því engu sem þessir vitna gegn þér?“
41014061	En hann þagði og svaraði engu. Enn spurði æðsti presturinn hann: „Ertu Kristur, sonur hins blessaða?“
41014062	Jesús sagði: „Ég er sá og þið munuð sjá Mannssoninn sitja til hægri handar Hins almáttuga og koma í skýjum himins.“
41014063	Þá reif æðsti presturinn klæði sín og sagði: „Hvað þurfum við nú framar votta við?
41014064	Þið heyrðuð guðlastið. Hvað líst ykkur?“ Og þeir dæmdu hann allir sekan og dauða verðan.
41014065	Þá tóku sumir að hrækja á hann, þeir huldu andlit hans, slógu hann með hnefunum og sögðu við hann: „Þú ert spámaður, hver sló þig?“ Eins börðu þjónarnir hann.
41014066	Pétur var niðri í garðinum. Þar kom ein af þernum æðsta prestsins
41014067	og sá hvar Pétur var að orna sér. Hún horfir á hann og segir: „Þú varst líka með manninum frá Nasaret, þessum Jesú.“
41014068	Því neitaði Pétur og sagði: „Ekki veit ég né skil hvað þú ert að fara.“ Og hann gekk út í forgarðinn [en þá gól haninn].
41014069	Þar sá þernan hann og fór enn að segja við þá sem hjá stóðu: „Þessi er einn af þeim.“
41014070	En hann neitaði sem áður. Litlu síðar sögðu þeir er hjá stóðu enn við Pétur: „Víst ertu einn af þeim enda ertu Galíleumaður.“
41014071	En Pétur sór og sárt við lagði: „Ég þekki ekki þennan mann sem þið talið um.“
41014072	Um leið gól haninn annað sinn og Pétur minntist þess er Jesús hafði mælt við hann: „Áður en hani galar tvisvar muntu afneita mér þrisvar.“ Þá fór hann að gráta.
41015001	Þegar að morgni gerðu æðstu prestarnir samþykkt með öldungunum, fræðimönnunum og öllu ráðinu. Þeir létu binda Jesú og færa brott og framseldu hann Pílatusi.
41015002	Pílatus spurði hann: „Ert þú konungur Gyðinga?“ Jesús svaraði: „Það eru þín orð.“
41015003	En æðstu prestarnir báru á hann margar sakir.
41015004	Pílatus spurði hann aftur: „Svarar þú engu? Þú heyrir hve þungar sakir þeir bera á þig.“
41015005	En Jesús svaraði engu framar og undraðist Pílatus það.
41015006	En á hátíðinni var Pílatus vanur að gefa þeim lausan einn bandingja, þann er þeir báðu um.
41015007	Maður að nafni Barabbas var þá í böndum ásamt upphlaupsmönnum. Höfðu þeir framið manndráp í upphlaupinu.
41015008	Nú kom mannfjöldinn og tók að biðja að Pílatus veitti þeim hið sama og hann væri vanur.
41015009	Pílatus svaraði þeim: „Viljið þið að ég gefi ykkur lausan konung Gyðinga?“
41015010	Hann vissi að æðstu prestarnir höfðu fyrir öfundar sakir framselt hann.
41015011	En æðstu prestarnir æstu múginn til að heimta að hann gæfi þeim heldur Barabbas lausan.
41015012	Pílatus tók enn til máls og sagði við þá: „Hvað á ég þá að gera við þann sem þið kallið konung Gyðinga?“
41015013	En þeir æptu á móti: „Krossfestu hann!“
41015014	Pílatus spurði: „Hvað illt hefur hann þá gert?“ En þeir æptu því meir: „Krossfestu hann!“
41015015	En með því að Pílatus vildi gera fólkinu til hæfis gaf hann því Barabbas lausan. Hann lét húðstrýkja Jesú og framseldi hann til krossfestingar.
41015016	Hermennirnir fóru með Jesú inn í höllina, aðsetur landshöfðingjans, og kölluðu saman alla hersveitina.
41015017	Þeir færa hann í purpuraskikkju, flétta þyrnikórónu og setja á höfuð honum.
41015018	Þá tóku þeir að heilsa honum: „Heill þér, konungur Gyðinga!“
41015019	Og þeir slógu höfuð hans með reyrsprota og hræktu á hann, féllu á kné og hylltu hann.
41015020	Þegar þeir höfðu spottað hann færðu þeir hann úr purpuraskikkjunni og í hans eigin klæði. Þá leiddu þeir Jesú út til að krossfesta hann.
41015021	En maður nokkur átti leið þar hjá og var að koma utan úr sveit. Hann neyða þeir til að bera kross Jesú. Það var Símon frá Kýrene, faðir þeirra Alexanders og Rúfusar.
41015022	Þeir fara með Jesú til þess staðar er heitir Golgata, það þýðir hauskúpustaður.
41015023	Þeir báru honum vín, blandað myrru, en hann þáði ekki.
41015024	Þá krossfestu þeir hann. Og þeir skiptu með sér klæðum hans og köstuðu hlutum um hvað hver skyldi fá.
41015025	En það var um dagmál er þeir krossfestu hann.
41015026	Og yfirskriftin um sakargift hans var svo skráð: KONUNGUR GYÐINGA.
41015027	Með honum krossfestu þeir tvo ræningja, annan til hægri handar honum en hinn til vinstri. [
41015028	Þá rættist sú ritning er segir: Með illvirkjum var hann talinn.]
41015029	Þeir sem fram hjá gengu hæddu hann, skóku höfuð sín og sögðu: „Svei, þú sem brýtur niður musterið og reisir það á þrem dögum!
41015030	Bjarga nú sjálfum þér og stíg niður af krossinum.“
41015031	Eins gerðu æðstu prestarnir gys að honum og fræðimennirnir og sögðu hver við annan: „Öðrum bjargaði hann, sjálfum sér getur hann ekki bjargað.
41015032	Stígi nú Kristur, konungur Ísraels, niður af krossinum svo að við getum séð og trúað.“ Einnig smánuðu hann þeir sem með honum voru krossfestir.
41015033	Á hádegi varð myrkur um allt land til nóns.
41015034	Og á nóni kallaði Jesús hárri röddu: „Elóí, Elóí, lama sabaktaní!“ Það þýðir: Guð minn, Guð minn, hví hefur þú yfirgefið mig?
41015035	Nokkrir þeirra er hjá stóðu heyrðu þetta og sögðu: „Heyrið, hann kallar á Elía!“
41015036	Hljóp þá einn til, fyllti njarðarvött ediki, stakk á reyrstaf og gaf honum að drekka. Hann mælti: „Látum sjá hvort Elía kemur að taka hann ofan.“
41015037	En Jesús kallaði hárri röddu og gaf upp andann.
41015038	Og fortjald musterisins rifnaði í tvennt, ofan frá og allt niður úr.
41015039	Þegar hundraðshöfðinginn, sem stóð gegnt honum, sá hann gefa upp andann á þennan hátt sagði hann: „Sannarlega var þessi maður sonur Guðs.“
41015040	Þar voru og konur álengdar og horfðu á, meðal þeirra María Magdalena, María, móðir þeirra Jakobs yngra og Jóse, og Salóme.
41015041	Þær höfðu fylgt honum og þjónað er hann var í Galíleu. Þar voru margar aðrar konur sem höfðu farið með honum upp til Jerúsalem.
41015042	Nú var komið kvöld. Þá var aðfangadagur, það er dagurinn fyrir hvíldardag.
41015043	Þá kom Jósef frá Arímaþeu, göfugur ráðsherra, er sjálfur vænti Guðs ríkis. Hann áræddi að fara inn til Pílatusar og biðja um líkama Jesú.
41015044	Pílatus furðaði á að hann skyldi þegar vera andaður. Hann kallaði til sín hundraðshöfðingjann og spurði hvort hann væri þegar látinn.
41015045	Og er hann varð þess vís hjá hundraðshöfðingjanum gaf hann Jósef líkið.
41015046	En hann keypti línklæði, tók hann ofan, sveipaði hann línklæðinu og lagði í gröf, höggna í klett, og velti steini fyrir grafarmunnann.
41015047	María Magdalena og María móðir Jóse sáu hvar hann var lagður.
41016001	Þá er hvíldardagurinn var liðinn keyptu þær María Magdalena, María móðir Jakobs og Salóme ilmsmyrsl til að fara og smyrja hann.
41016002	Og mjög árla hinn fyrsta dag vikunnar, um sólarupprás, koma þær að gröfinni.
41016003	Þær sögðu sín á milli: „Hver mun velta fyrir okkur steininum frá grafarmunnanum?“
41016004	En þegar þær líta upp sjá þær að steininum hafði verið velt frá en hann var mjög stór.
41016005	Þær stíga inn í gröfina og sjá ungan mann sitja hægra megin, klæddan hvítri skikkju, og þær skelfdust.
41016006	En hann sagði við þær: „Skelfist eigi. Þér leitið að Jesú frá Nasaret, hinum krossfesta. Hann er upp risinn, hann er ekki hér. Sjáið þarna staðinn þar sem þeir lögðu hann.
41016007	En farið og segið lærisveinum hans og Pétri: Hann fer á undan yður til Galíleu. Þar munuð þér sjá hann eins og hann sagði yður.“
41016008	Þær fóru út og flýðu frá gröfinni því ótti og ofboð var yfir þær komið. Þær sögðu engum frá neinu því þær voru hræddar. [
41016009	Þegar Jesús var upp risinn árla hinn fyrsta dag vikunnar birtist hann fyrst Maríu Magdalenu en út af henni hafði hann rekið sjö illa anda.
41016010	Hún fór og kunngjörði þetta þeim er með honum höfðu verið og hörmuðu nú og grétu.
41016011	Þá er þeir heyrðu að Jesús væri lifandi og hún hefði séð hann trúðu þeir ekki.
41016012	Eftir þetta birtist Jesús í annarri mynd tveimur þeirra þar sem þeir voru á göngu á leið út í sveit.
41016013	Þeir sneru við og kunngjörðu hinum en þeir trúðu þeim ekki heldur.
41016014	Seinna birtist Jesús þeim ellefu þegar þeir sátu til borðs og ávítaði þá fyrir vantrú þeirra og þverúð hjartans, að þeir hefðu ekki trúað þeim er sáu hann upp risinn.
41016015	Jesús sagði við þá: „Farið út um allan heim og prédikið fagnaðarerindið öllu mannkyni.
41016016	Sá sem trúir og skírist mun hólpinn verða en sá sem trúir ekki mun dæmdur verða.
41016017	En þessi tákn munu fylgja þeim er trúa: Í mínu nafni munu þeir reka út illa anda, tala nýjum tungum,
41016018	taka upp höggorma og þó að þeir drekki eitthvað banvænt mun þeim ekki verða meint af. Yfir sjúka munu þeir leggja hendur og þeir verða heilir.“
41016019	Þegar nú Drottinn Jesús hafði talað við þá var hann upp numinn til himins og settist til hægri handar Guði.
41016020	Þeir fóru og prédikuðu hvarvetna og Drottinn var í verki með þeim og staðfesti boðun þeirra með táknum sem henni fylgdu.]
42001001	Margir hafa tekið sér fyrir hendur að rekja sögu þeirra viðburða, er gerst hafa meðal okkar,
42001002	samkvæmt því sem þeir menn hafa flutt okkur er frá öndverðu voru sjónarvottar og urðu þjónar orðsins.
42001003	Nú hef ég athugað kostgæfilega allt þetta frá upphafi og réð því einnig af að rita samfellda sögu fyrir þig, göfugi Þeófílus,
42001004	svo að þú megir ganga úr skugga um sannindi þeirra frásagna sem þú hefur fræðst um.
42001005	Á dögum Heródesar, konungs í Júdeu, var uppi prestur nokkur að nafni Sakaría, af sveit Abía. Kona hans var og af ætt Arons og hét Elísabet.
42001006	Þau voru bæði réttlát fyrir Guði og lifðu réttlát eftir öllum boðum og ákvæðum Drottins.
42001007	En þau áttu ekki barn því að Elísabet var óbyrja og bæði voru þau hnigin að aldri.
42001008	Eitt sinn er röðin kom að sveit Sakaría og hann þjónaði sem prestur í musterinu,
42001009	þá féll það í hlut hans, samkvæmt venju prestdómsins, að ganga inn í musteri Drottins og fórna reykelsi.
42001010	En allur fólksfjöldinn var fyrir utan á bæn meðan reykelsisfórnin var færð.
42001011	Birtist honum þá engill Drottins sem stóð hægra megin við reykelsisaltarið.
42001012	Sakaría varð hverft við sýn þessa og ótta sló á hann.
42001013	En engillinn sagði við hann: „Óttast þú eigi, Sakaría, því að bæn þín er heyrð. Elísabet kona þín mun fæða þér son og þú skalt láta hann heita Jóhannes.
42001014	Og þér mun veitast gleði og fögnuður og margir munu gleðjast vegna fæðingar hans
42001015	því að hann mun verða mikill fyrir augliti Drottins. Aldrei mun hann drekka vín né áfengan drykk en fyllast heilögum anda þegar frá móðurlífi.
42001016	Og mörgum Ísraelsmönnum mun hann snúa til Drottins, Guðs þeirra.
42001017	Og hann mun ganga fyrir honum í anda og krafti Elía, til að snúa hjörtum feðra til barna sinna og gefa óhlýðnum réttlátt hugarfar og búa Drottni altygjaðan lýð.“
42001018	Sakaría sagði við engilinn: „Hvernig get ég vitað þetta? Ég er gamall og kona mín hnigin að aldri.“
42001019	En engillinn svaraði honum: „Ég er Gabríel sem stend frammi fyrir Guði og Guð sendi mig til að tala við þig og flytja þér þessa gleðifregn.
42001020	En nú verður þú mállaus og getur ekki talað til þess dags er þetta kemur fram vegna þess að þú trúðir ekki orðum mínum. En þau munu rætast á sínum tíma.“
42001021	Og fólkið beið eftir Sakaría og undraðist hve honum dvaldist í musterinu.
42001022	En er hann kom út gat hann ekki talað og skildu menn að hann hafði séð sýn í musterinu. Hann gaf þeim bendingar og var mállaus áfram.
42001023	Og er þjónustudagar hans voru liðnir fór hann heim til sín.
42001024	En eftir þessa daga varð Elísabet kona hans þunguð og hún leyndi sér í fimm mánuði og sagði:
42001025	„Þannig hefur Drottinn sýnt að honum er annt um mig og hefur afmáð hneisu mína í augum manna.“
42001026	En í sjötta mánuði sendi Guð Gabríel engil til borgar í Galíleu, sem heitir Nasaret,
42001027	til meyjar er var föstnuð manni, sem Jósef hét, af ætt Davíðs en mærin hét María.
42001028	Og engillinn kom inn til hennar og sagði: „Heil vert þú sem nýtur náðar Guðs! Drottinn er með þér.“
42001029	En María varð hrædd við þessi orð og hugleiddi hvað þessi kveðja ætti að merkja.
42001030	Og engillinn sagði við hana: „Óttast þú eigi, María, því að þú hefur fundið náð hjá Guði.
42001031	Þú munt þunguð verða og son ala og þú skalt láta hann heita JESÚ.
42001032	Hann mun verða mikill og kallaður sonur Hins hæsta. Drottinn Guð mun gefa honum hásæti Davíðs föður hans
42001033	og hann mun ríkja yfir ætt Jakobs að eilífu og á ríki hans mun enginn endir verða.“
42001034	Þá sagði María við engilinn: „Hvernig má þetta verða þar eð ég hef ekki karlmanns kennt?“
42001035	Og engillinn sagði við hana: „Heilagur andi mun koma yfir þig og kraftur Hins hæsta mun yfirskyggja þig. Þess vegna verður barnið heilagt, sonur Guðs.
42001036	Elísabet, frændkona þín, er einnig orðin þunguð að syni í elli sinni og þetta er sjötti mánuður hennar sem kölluð var óbyrja
42001037	en Guði er enginn hlutur um megn.“
42001038	Þá sagði María: „Sjá, ég er ambátt Drottins. Verði mér eftir orðum þínum.“ Og engillinn fór burt frá henni.
42001039	En á þeim dögum tók María sig upp og fór með flýti til borgar nokkurrar í fjallbyggðum Júda.
42001040	Hún kom inn í hús Sakaría og heilsaði Elísabetu.
42001041	Þá varð það, þegar Elísabet heyrði kveðju Maríu, að barnið tók viðbragð í lífi hennar og Elísabet fylltist heilögum anda
42001042	og hrópaði hárri röddu: „Blessuð sért þú meðal kvenna og blessaður ávöxtur lífs þíns.
42001043	Hvaðan kemur mér þetta, að móðir Drottins míns kemur til mín?
42001044	Þegar kveðja þín hljómaði í eyrum mér tók barnið viðbragð af gleði í lífi mínu.
42001045	Sæl er sú sem trúði því að rætast mundi það sem Drottinn lét segja henni.“
42001046	Og María sagði: Önd mín miklar Drottin
42001047	og andi minn gleðst í Guði, frelsara mínum.
42001048	Því að hann hefur litið til ambáttar sinnar í smæð hennar, héðan af munu allar kynslóðir mig sæla segja.
42001049	Því að mikla hluti hefur Hinn voldugi við mig gert og heilagt er nafn hans.
42001050	Miskunn hans við þá er óttast hann varir frá kyni til kyns.
42001051	Máttarverk hefur hann unnið með armi sínum og drembilátum í hug og hjarta hefur hann tvístrað.
42001052	Valdhöfum hefur hann steypt af stóli og upp hafið smælingja,
42001053	hungraða hefur hann fyllt gæðum en látið ríka tómhenta frá sér fara.
42001054	Hann hefur minnst miskunnar sinnar og tekið að sér Ísrael, þjón sinn,
42001055	eins og hann hét feðrum vorum, Abraham og niðjum hans, eilíflega.
42001056	En María dvaldist hjá henni hér um bil þrjá mánuði og sneri síðan heim til sín.
42001057	Nú kom sá tími að Elísabet skyldi verða léttari og ól hún son.
42001058	Og nágrannar hennar og ættmenn heyrðu hversu mikla miskunn Drottinn hafði auðsýnt henni og samfögnuðu henni.
42001059	Á áttunda degi komu þeir að umskera sveininn og vildu þeir láta hann heita Sakaría í höfuðið á föður sínum.
42001060	Þá mælti móðir hans: „Eigi skal hann svo heita heldur Jóhannes.“
42001061	En þeir sögðu við hana: „Enginn er í ætt þinni sem heitir því nafni.“
42001062	Bentu þeir þá föður hans að hann léti þá vita hvað sveinninn skyldi heita.
42001063	Hann bað um spjald og reit: „Jóhannes er nafn hans,“ og urðu þeir allir undrandi.
42001064	Jafnskjótt laukst upp munnur hans og tunga. Hann fór að tala og lofaði Guð.
42001065	En ótta sló á alla nágranna þeirra og þótti þessi atburður miklum tíðindum sæta í allri fjallbyggð Júdeu.
42001066	Og allir, sem þetta heyrðu, festu það í huga sér og sögðu: „Hvers má vænta af þessu barni?“ Því að hönd Drottins var með honum.
42001067	En Sakaría faðir hans fylltist heilögum anda og mælti af spámannlegri andagift:
42001068	Lofaður sé Drottinn, Guð Ísraels, því að hann hefur vitjað lýðs síns og búið honum lausn.
42001069	Hann hefur reist oss horn hjálpræðis í húsi Davíðs þjóns síns
42001070	eins og hann talaði fyrir munn sinna heilögu spámanna frá öndverðu,
42001071	frelsun frá óvinum vorum og úr höndum allra er hata oss.
42001072	Hann hefur auðsýnt feðrum vorum miskunn og minnst síns heilaga sáttmála,
42001073	þess eiðs er hann sór Abraham föður vorum
42001074	að hrífa oss úr höndum óvina og veita oss að þjóna sér óttalaust
42001075	í heilagleik og réttlæti fyrir augum hans alla daga vora.
42001076	Og þú, sveinn, munt nefndur verða spámaður Hins hæsta því að þú munt ganga fyrir Drottni að greiða vegu hans
42001077	og veita lýð hans þekkingu á hjálpræðinu sem er fyrirgefning synda þeirra.
42001078	Þessu veldur hjartans miskunn Guðs vors. Hún lætur upp renna sól af hæðum að vitja vor
42001079	og lýsa þeim sem sitja í myrkri og skugga dauðans og beina fótum vorum á friðar veg.
42001080	En sveinninn óx og varð þróttmikill í anda. Hann dvaldist í óbyggðum til þess dags er hann skyldi koma fram fyrir Ísrael.
42002001	En það bar til um þessar mundir að boð kom frá Ágústusi keisara, að skrásetja skyldi alla heimsbyggðina.
42002002	Þetta var fyrsta skrásetningin og var gerð þá er Kýreníus var landstjóri á Sýrlandi.
42002003	Fóru þá allir til að láta skrásetja sig, hver til sinnar borgar.
42002004	Þá fór og Jósef úr Galíleu frá borginni Nasaret upp til Júdeu, til borgar Davíðs, sem heitir Betlehem, en hann var af ætt og kyni Davíðs,
42002005	að láta skrásetja sig ásamt Maríu heitkonu sinni sem var þunguð.
42002006	En meðan þau voru þar kom sá tími er hún skyldi verða léttari.
42002007	Fæddi hún þá son sinn frumgetinn, vafði hann reifum og lagði hann í jötu af því að eigi var rúm fyrir þau í gistihúsi.
42002008	En í sömu byggð voru hirðar úti í haga og gættu um nóttina hjarðar sinnar.
42002009	Og engill Drottins stóð hjá þeim og dýrð Drottins ljómaði kringum þá. Þeir urðu mjög hræddir
42002010	en engillinn sagði við þá: „Verið óhræddir, því, sjá, ég boða yður mikinn fögnuð sem veitast mun öllum lýðnum:
42002011	Yður er í dag frelsari fæddur, sem er Kristur Drottinn, í borg Davíðs.
42002012	Og hafið þetta til marks: Þér munuð finna ungbarn reifað og liggjandi í jötu.“
42002013	Og í sömu svipan var með englinum fjöldi himneskra hersveita sem lofuðu Guð og sögðu:
42002014	Dýrð sé Guði í upphæðum og friður á jörðu og velþóknun Guðs yfir mönnum.
42002015	Þegar englarnir voru farnir frá þeim til himins sögðu hirðarnir sín á milli: „Förum beint til Betlehem að sjá það sem gerst hefur og Drottinn hefur kunngjört okkur.“
42002016	Og þeir fóru með skyndi og fundu Maríu og Jósef og ungbarnið sem lá í jötu.
42002017	Þegar þeir sáu það skýrðu þeir frá því er þeim hafði verið sagt um barn þetta.
42002018	Og allir sem heyrðu undruðust það er hirðarnir sögðu þeim.
42002019	En María geymdi allt þetta í hjarta sér og hugleiddi það.
42002020	Og hirðarnir sneru aftur og vegsömuðu Guð og lofuðu hann fyrir það sem þeir höfðu heyrt og séð en allt var það eins og þeim hafði verið sagt.
42002021	Þegar átta dagar voru liðnir skyldi umskera hann og var hann látinn heita Jesús eins og engillinn nefndi hann áður en hann var getinn í móðurlífi.
42002022	En er hreinsunardagar þeirra voru úti eftir lögmáli Móse fóru þau með hann upp til Jerúsalem til að færa hann Drottni,
42002023	en svo er ritað í lögmáli Drottins: „Allt karlkyns, er fyrst fæðist af móðurlífi, skal helgað Drottni,“
42002024	og til að bera fram fórn, eins og segir í lögmáli Drottins, „tvær turtildúfur eða tvær ungar dúfur“.
42002025	Þá var í Jerúsalem maður er Símeon hét. Hann var réttlátur og guðrækinn og vænti þess að Guð frelsaði Ísrael. Heilagur andi var yfir honum
42002026	og hafði hann vitrað honum að hann skyldi ekki deyja fyrr en hann hefði séð Krist Drottins.
42002027	Að leiðsögn andans kom hann í helgidóminn. Og er foreldrarnir færðu þangað sveininn Jesú til að fara með hann eftir venju lögmálsins
42002028	tók Símeon hann í fangið, lofaði Guð og sagði:
42002029	Nú lætur þú, Drottinn, þjón þinn í friði fara eins og þú hefur heitið mér
42002030	því að augu mín hafa séð hjálpræði þitt,
42002031	sem þú hefur fyrirbúið í augsýn allra lýða,
42002032	ljós til opinberunar heiðingjum og til vegsemdar lýð þínum Ísrael.
42002033	Faðir hans og móðir undruðust það er sagt var um hann.
42002034	En Símeon blessaði þau og sagði við Maríu móður hans: „Þessi sveinn er settur til falls og til viðreisnar mörgum í Ísrael. Hann verður tákn sem menn munu rísa gegn.
42002035	Sjálf munt þú sverði níst í sálu þinni. Þannig munu hugsanir margra hjartna verða augljósar.“
42002036	Og þar var Anna spákona Fanúelsdóttir af ætt Assers, kona háöldruð. Hún hafði lifað sjö ár með manni sínum þegar hann dó
42002037	og síðan verið ekkja fram á áttatíu og fjögurra ára aldur. Hún vék eigi úr helgidóminum en þjónaði Guði nótt og dag með föstum og bænahaldi.
42002038	Hún kom að á sömu stundu og lofaði Guð. Og hún talaði um barnið við alla sem væntu lausnar Jerúsalem.
42002039	Og er þau höfðu lokið öllu, sem lögmál Drottins bauð, sneru þau aftur til Galíleu, til borgar sinnar Nasaret.
42002040	En sveinninn óx og styrktist, fylltur visku, og náð Guðs var yfir honum.
42002041	Foreldrar Jesú ferðuðust ár hvert til Jerúsalem á páskahátíðinni.
42002042	Þegar hann var tólf ára fóru þau upp þangað eins og þau voru vön og tóku Jesú með sér.
42002043	Þau voru þar út hátíðisdagana. En þegar þau sneru heimleiðis varð sveinninn Jesús eftir í Jerúsalem og vissu foreldrar hans það eigi.
42002044	Þau hugðu að hann væri með samferðafólkinu og fóru eina dagleið og leituðu hans meðal frænda og kunningja.
42002045	En þau fundu hann ekki og sneru þá aftur til Jerúsalem og leituðu hans.
42002046	Eftir þrjá daga fundu þau hann í helgidóminum. Þar sat hann mitt á meðal lærifeðranna, hlýddi á þá og spurði þá.
42002047	En alla, sem heyrðu til hans, furðaði stórum á skilningi hans og andsvörum.
42002048	Og er þau sáu hann þar brá þeim mjög og móðir hans sagði við hann: „Barn, hví gerðir þú okkur þetta? Við faðir þinn höfum leitað þín harmþrungin.“
42002049	Og hann sagði við þau: „Hvers vegna voruð þið að leita að mér? Vissuð þið ekki að mér ber að vera í húsi föður míns?“
42002050	En þau skildu ekki það er hann talaði við þau.
42002051	Og Jesús fór heim með þeim og kom til Nasaret og var þeim hlýðinn. En móðir hans geymdi allt þetta í hjarta sér.
42002052	Og Jesús þroskaðist að visku og vexti og náð hjá Guði og mönnum.
42003001	Á fimmtánda stjórnarári Tíberíusar keisara, þegar Pontíus Pílatus var landstjóri í Júdeu en Heródes fjórðungsstjóri í Galíleu, Filippus, bróðir hans, í Ítúreu og Trakónítishéraði og Lýsanías í Abílene,
42003002	í æðstapreststíð Annasar og Kaífasar, kom orð Guðs til Jóhannesar Sakaríasonar í óbyggðinni.
42003003	Og hann fór um alla Jórdanbyggð og boðaði mönnum að taka sinnaskiptum og láta skírast til fyrirgefningar synda,
42003004	eins og ritað er í bók Jesaja spámanns: Rödd hrópanda í eyðimörk: Greiðið veg Drottins, gerið beinar brautir hans.
42003005	Öll gil skulu fyllast, öll fell og hálsar jafnast, bugður verða beinar og óvegir sléttar götur.
42003006	Og allir munu sjá hjálpræði Guðs.
42003007	Við mannfjöldann, sem fór út til að láta hann skíra sig, sagði hann: „Þið nöðrukyn, hver kenndi ykkur að flýja komandi reiði?
42003008	Sýnið í verki að þið hafið tekið sinnaskiptum og farið ekki að segja með sjálfum ykkur: Við eigum Abraham að föður. Ég segi ykkur að Guð getur vakið Abraham börn af steinum þessum.
42003009	Öxin er þegar lögð að rótum trjánna og hvert það tré, sem ber ekki góðan ávöxt, verður upp höggvið og því í eld kastað.“
42003010	Mannfjöldinn spurði hann: „Hvað eigum við þá að gera?“
42003011	En hann svaraði þeim: „Sá sem á tvo kyrtla gefi þeim er engan á og eins geri sá er matföng hefur.“
42003012	Þá komu og tollheimtumenn til að skírast. Þeir sögðu við hann: „Meistari, hvað eigum við að gera?“
42003013	En hann sagði við þá: „Heimtið ekki meira en fyrir ykkur er lagt.“
42003014	Hermenn spurðu hann einnig: „En hvað eigum við að gera?“ Hann sagði við þá: „Hafið ekki fé af neinum, hvorki með ofríki né svikum. Látið ykkur nægja mála ykkar.“
42003015	Allir voru nú fullir eftirvæntingar og hugsuðu með sjálfum sér hvort Jóhannes kynni að vera Kristur.
42003016	En Jóhannes svaraði öllum og sagði: „Ég skíri ykkur með vatni en sá kemur sem mér er máttugri og er ég ekki verður að leysa skóþveng hans. Hann mun skíra ykkur með heilögum anda og eldi.
42003017	Hann er með varpskófluna í hendi sér til þess að gerhreinsa láfa sinn og safna hveitinu í hlöðu sína en hismið mun hann brenna í óslökkvanda eldi.“
42003018	Með mörgu öðru hvatti hann fólk og flutti því fagnaðarboðin.
42003019	Jóhannes vítti Heródes fjórðungsstjóra vegna Heródíasar, konu bróður hans, og fyrir allt hið illa sem hann hafði gert.
42003020	Þá bætti Heródes einnig því ofan á allt annað að hann varpaði Jóhannesi í fangelsi.
42003021	Er allt fólkið lét skírast var Jesús einnig skírður. Þá bar svo við, er hann gerði bæn sína, að himinninn opnaðist
42003022	og heilagur andi steig niður yfir hann í líkamlegri mynd, eins og dúfa, og rödd kom af himni: „Þú ert minn elskaði sonur, á þér hef ég velþóknun.“
42003023	En Jesús var um þrítugt er hann hóf starf sitt. Var hann, eftir því sem haldið var, sonur Jósefs, sonar Elí,
42003024	sonar Mattats, sonar Leví, sonar Melkí, sonar Jannaí, sonar Jósefs,
42003025	sonar Mattatíass, sonar Amoss, sonar Naúms, sonar Eslí, sonar Naggaí,
42003026	sonar Maats, sonar Mattatíass, sonar Semeíns, sonar Jóseks, sonar Jóda,
42003027	sonar Jóhanans, sonar Hresa, sonar Serúbabels, sonar Sealtíels, sonar Nerí,
42003028	sonar Melkí, sonar Addí, sonar Kósams, sonar Elmadams, sonar Ers,
42003029	sonar Jesú, sonar Elíesers, sonar Jóríms, sonar Mattats, sonar Leví,
42003030	sonar Símeons, sonar Júda, sonar Jósefs, sonar Jónams, sonar Eljakíms,
42003031	sonar Melea, sonar Menna, sonar Mattata, sonar Natans, sonar Davíðs,
42003032	sonar Ísaí, sonar Óbeðs, sonar Bóasar, sonar Salmons, sonar Naksons,
42003033	sonar Ammínadabs, sonar Admíns, sonar Arní, sonar Esroms, sonar Peres, sonar Júda,
42003034	sonar Jakobs, sonar Ísaks, sonar Abrahams, sonar Tara, sonar Nakórs,
42003035	sonar Serúgs, sonar Reú, sonar Pelegs, sonar Ebers, sonar Sela,
42003036	sonar Kenans, sonar Arpaksads, sonar Sems, sonar Nóa, sonar Lameks,
42003037	sonar Metúsala, sonar Enoks, sonar Jareds, sonar Mahalalels, sonar Kenans,
42003038	sonar Enoss, sonar Sets, sonar Adams, sonar Guðs.
42004001	En Jesús sneri aftur frá Jórdan, fullur af heilögum anda. Andinn leiddi hann og í fjörutíu daga var hann í eyðimörkinni
42004002	þar sem djöfullinn freistaði hans. Ekki neytti hann neins þá daga og er þeir voru liðnir var hann hungraður.
42004003	En djöfullinn sagði við hann: „Ef þú ert sonur Guðs þá bjóð þú steini þessum að hann verði að brauði.“
42004004	Og Jesús svaraði honum: „Ritað er: Eigi lifir maðurinn á einu saman brauði.“
42004005	Þá fór hann með hann upp og sýndi honum á augabragði öll ríki veraldar.
42004006	Og djöfullinn sagði við Jesú: „Þér mun ég gefa allt þetta veldi og dýrð þess því að mér er það í hendur fengið og ég get gefið það hverjum sem ég vil.
42004007	Ef þú fellur fram og tilbiður mig skal það allt verða þitt.“
42004008	Jesús svaraði honum: „Ritað er: Drottin, Guð þinn, skalt þú tilbiðja og þjóna honum einum.“
42004009	Þá fór djöfullinn með hann til Jerúsalem, setti hann á brún musterisins og sagði við hann: „Ef þú ert sonur Guðs þá kasta þér hér ofan
42004010	því að ritað er: Hann mun fela englum sínum að gæta þín
42004011	og: þeir munu bera þig á höndum sér, að þú steytir ekki fót þinn við steini.“
42004012	Jesús svaraði honum: „Sagt hefur verið: Þú skalt ekki freista Drottins, Guðs þíns.“
42004013	Þegar djöfullinn hafði gefist upp við að fella hann vék hann frá honum að sinni.
42004014	En Jesús sneri aftur til Galíleu fylltur krafti andans og fóru fregnir af honum um allt nágrennið.
42004015	Hann kenndi í samkundum þeirra og lofuðu hann allir.
42004016	Jesús kom til Nasaret, þar sem hann var alinn upp, og fór að vanda sínum á hvíldardegi í samkunduna og stóð upp til að lesa.
42004017	Var honum fengin bók Jesaja spámanns. Hann lauk upp bókinni og fann staðinn þar sem ritað er:
42004018	Andi Drottins er yfir mér af því að hann hefur smurt mig. Hann hefur sent mig til að flytja fátækum gleðilegan boðskap, boða bandingjum lausn og blindum sýn, láta þjáða lausa
42004019	og kunngjöra náðarár Drottins.
42004020	Síðan lukti Jesús aftur bókinni, fékk hana þjóninum og settist niður en augu allra í samkundunni hvíldu á honum.
42004021	Hann tók þá að tala til þeirra: „Í dag hefur ræst þessi ritning í áheyrn yðar.“
42004022	Og allir lofuðu hann og undruðust þau hugnæmu orð sem fram gengu af munni hans og sögðu: „Er hann ekki sonur Jósefs?“
42004023	En Jesús sagði við fólkið: „Eflaust munuð þér minna mig á orðtakið: Læknir, lækna sjálfan þig! Vér höfum heyrt um allt sem gerst hefur í Kapernaúm. Ger nú hið sama hér í ættborg þinni.“
42004024	Enn sagði Jesús: „Sannlega segi ég yður, engum spámanni er vel tekið í landi sínu.
42004025	En satt segi ég yður að margar voru ekkjur í Ísrael á dögum Elía þegar himinninn var luktur í þrjú ár og sex mánuði og mikið hungur í öllu landinu
42004026	og þó var Elía til engrar þeirra sendur heldur aðeins til ekkju í Sarepta í Sídonlandi.
42004027	Og margir voru líkþráir í Ísrael á dögum Elísa spámanns og enginn þeirra var hreinsaður heldur aðeins Naaman Sýrlendingur.“
42004028	Allir í samkunduhúsinu fylltust reiði er þeir heyrðu þetta,
42004029	spruttu upp, hröktu hann út úr borginni og fóru með hann fram á brún fjalls þess sem borg þeirra var reist á, til þess að hrinda honum þar ofan.
42004030	En hann gekk gegnum miðja mannþröngina og fór leiðar sinnar.
42004031	Jesús kom nú ofan til Kapernaúm, borgar í Galíleu, og kenndi þeim á hvíldardegi.
42004032	Urðu menn mjög snortnir af kenningu hans því að vald fylgdi orðum hans.
42004033	Í samkunduhúsinu var maður nokkur er haldinn var óhreinum, illum anda. Hann æpti hárri röddu:
42004034	„Hvað vilt þú okkur, Jesús frá Nasaret? Ert þú kominn að tortíma okkur? Ég veit hver þú ert, hinn heilagi Guðs.“
42004035	Jesús hastaði þá á hann og mælti: „Þegi þú og far út af honum.“ En illi andinn slengdi honum til jarðar og fór út af honum en varð honum ekki að meini.
42004036	Felmtri sló á alla og sögðu þeir hver við annan: „Hvílík ræða er þetta, hann skipar óhreinum öndum með myndugleik og valdi og þeir fara.“
42004037	Og orðstír Jesú barst út til allra staða þar í grennd.
42004038	Úr samkundunni fór Jesús í hús Símonar. En tengdamóðir Símonar var altekin sótthita og báðu þeir hann að hjálpa henni.
42004039	Jesús gekk að, laut yfir hana og hastaði á sótthitann og fór hann úr henni. En hún reis jafnskjótt á fætur og gekk þeim fyrir beina.
42004040	Um sólsetur komu allir þeir er höfðu á sínum vegum sjúklinga haldna ýmsum sjúkdómum og færðu þá til Jesú. En hann lagði hendur yfir hvern þeirra og læknaði þá.
42004041	Þá fóru og illir andar út af mörgum og æptu: „Þú ert sonur Guðs.“ En Jesús hastaði á þá og bannaði þeim að tala því að þeir vissu að hann var Kristur.
42004042	Þegar dagur rann gekk Jesús burt á óbyggðan stað en fólkið leitaði hans og fann hann. Það vildi aftra því að hann færi frá því.
42004043	En Jesús sagði við það: „Mér ber og að flytja hinum borgunum fagnaðarerindið um Guðs ríki því að til þess var ég sendur.“
42004044	Og hann prédikaði í samkundunum í Júdeu.
42005001	Nú bar svo til að Jesús stóð við Genesaretvatn og mannfjöldinn þrengdist að honum til að hlýða á Guðs orð.
42005002	Þá sá hann tvo báta við vatnið en fiskimennirnir voru farnir í land og þvoðu net sín.
42005003	Hann fór út í þann bátinn er Símon átti og bað hann að leggja lítið eitt frá landi, settist og tók að kenna mannfjöldanum úr bátnum.
42005004	Þegar hann hafði lokið ræðu sinni sagði hann við Símon: „Legg þú út á djúpið og leggið net ykkar til fiskjar.“
42005005	Símon svaraði: „Meistari, við höfum stritað í alla nótt og ekkert fengið en fyrst þú segir það skal ég leggja netin.“
42005006	Nú gerðu þeir svo og fengu þeir þá mikinn fjölda fiska en net þeirra tóku að rifna.
42005007	Bentu þeir þá félögum sínum á hinum bátnum að koma og hjálpa sér. Þeir komu og hlóðu báða bátana svo að nær voru sokknir.
42005008	Þegar Símon Pétur sá þetta féll hann á kné frammi fyrir Jesú og sagði: „Far þú frá mér, Drottinn, því að ég er syndugur maður.“
42005009	En felmtur kom á hann og alla þá sem með honum voru vegna fiskaflans er þeir höfðu fengið.
42005010	Eins var um Jakob og Jóhannes Sebedeussyni, félaga Símonar. Jesús sagði þá við Símon: „Óttast þú ekki, héðan í frá skalt þú menn veiða.“
42005011	Og þeir lögðu bátunum að landi, yfirgáfu allt og fylgdu honum.
42005012	Svo bar við, er Jesús var í einni borginni, að þar var maður altekinn líkþrá. Hann sá Jesú, féll fram fyrir honum og bað hann: „Drottinn, ef þú vilt getur þú hreinsað mig.“
42005013	Jesús rétti út höndina, snart hann og mælti: „Ég vil, verð þú hreinn!“ Jafnskjótt hvarf af honum líkþráin.
42005014	Og hann bauð honum að segja þetta engum. „En far þú,“ sagði hann, „sýn þig prestinum og fórna fyrir hreinsun þína eins og Móse bauð, þeim til vitnisburðar.“
42005015	En fregnin um Jesú breiddist út því meir og menn komu hópum saman til að hlýða á hann og læknast af meinum sínum.
42005016	En Jesús dró sig í hlé og fór til óbyggðra staða og baðst þar fyrir.
42005017	Dag nokkurn var Jesús að kenna. Þar sátu farísear og lögmálskennendur, komnir úr hverju þorpi í Galíleu og Júdeu og frá Jerúsalem, og kraftur Drottins var með honum til að lækna.
42005018	Komu þá menn með lama mann í rekkju og reyndu að bera hann inn og leggja hann fyrir framan Jesú.
42005019	En vegna mannfjöldans sáu þeir engin ráð til að komast inn með hann og fóru því upp á þak og létu hann síga í rekkjunni niður um helluþekjuna beint fram fyrir Jesú.
42005020	Og er Jesús sá trú þeirra sagði hann: „Maður, syndir þínar eru þér fyrirgefnar.“
42005021	Þá tóku fræðimennirnir og farísearnir að hugsa með sér: „Hver er sá er fer með slíka guðlöstun? Hver getur fyrirgefið syndir nema Guð einn?“
42005022	En Jesús skynjaði gjörla hugsanir þeirra og sagði við þá: „Hvað hugsið þið í hjörtum ykkar?
42005023	Hvort er auðveldara að segja: Syndir þínar eru þér fyrirgefnar, eða segja: Statt upp og gakk?
42005024	En til þess að þið vitið að Mannssonurinn hefur vald á jörðu til að fyrirgefa syndir, þá segi ég þér,“ − og nú talar hann við lama manninn: „Statt upp, tak rekkju þína og far heim til þín.“
42005025	Jafnskjótt stóð maðurinn upp frammi fyrir þeim, tók það sem hann hafði legið á, fór heim til sín og lofaði Guð.
42005026	En allir voru furðu lostnir og lofuðu Guð. Og þeir urðu óttaslegnir og sögðu: „Óskiljanlegt er það sem við höfum séð í dag.“
42005027	Eftir þetta fór Jesús út. Þá sá hann tollheimtumann, Leví að nafni, sitja hjá tollbúðinni og sagði við hann: „Fylg þú mér!“
42005028	Og hann stóð upp, yfirgaf allt og fylgdi honum.
42005029	Leví bjó honum veislu mikla í húsi sínu og þar sat að borði með þeim mikill fjöldi tollheimtumanna og annarra.
42005030	En farísearnir og fræðimenn þeirra vönduðu um við lærisveina hans og sögðu: „Hvers vegna etið þið og drekkið með tollheimtumönnum og bersyndugum?“
42005031	Og Jesús svaraði þeim: „Ekki þurfa heilbrigðir læknis við heldur þeir sem sjúkir eru.
42005032	Ég er ekki kominn til að kalla réttláta til afturhvarfs heldur syndara.“
42005033	En farísearnir og fræðimennirnir sögðu við Jesú: „Lærisveinar Jóhannesar fasta oft og fara með bænir og eins lærisveinar okkar en þínir eta og drekka.“
42005034	Jesús sagði við þá: „Hvort getið þið ætlað brúðkaupsgestum að fasta meðan brúðguminn er hjá þeim?
42005035	En koma munu þeir dagar er brúðguminn verður frá þeim tekinn, þá munu þeir fasta á þeim dögum.“
42005036	Jesús sagði þeim einnig líkingu: „Enginn rífur bót af nýju fati og lætur á gamalt fat því að bæði rífur hann þá nýja fatið og bótin af því hæfir ekki hinu gamla.
42005037	Og enginn lætur nýtt vín á gamla belgi því þá sprengir nýja vínið belgina og fer niður en belgirnir ónýtast.
42005038	Nýtt vín ber að láta á nýja belgi.
42005039	Og enginn, sem drukkið hefur gamalt vín, vill nýtt því að hann segir: Hið gamla er gott.“
42006001	En svo bar við á hvíldardegi að Jesús fór um sáðlönd og tíndu lærisveinar hans kornöx, neru milli handanna og átu.
42006002	Þá sögðu farísear nokkrir: „Hví gerið þið það sem er ekki leyfilegt á hvíldardegi?“
42006003	Og Jesús svaraði þeim: „Hafið þið þá ekki lesið hvað Davíð gerði er hann hungraði og menn hans?
42006004	Hann fór inn í Guðs hús, tók skoðunarbrauðin og át og gaf mönnum sínum en þau má enginn eta nema prestarnir einir.“
42006005	Og hann sagði við þá: „Mannssonurinn er Drottinn hvíldardagsins.“
42006006	Annan hvíldardag gekk Jesús í samkunduna og kenndi. Þar var maður nokkur með visna hægri hönd.
42006007	En fræðimenn og farísear höfðu nánar gætur á Jesú, hvort hann læknaði á hvíldardegi, svo að þeir fengju tilefni að kæra hann.
42006008	En hann vissi hugsanir þeirra og sagði við manninn með visnu höndina: „Statt upp og kom hér fram.“ Og hann stóð upp og kom.
42006009	Jesús sagði við þá: „Ég spyr ykkur, hvort er heldur leyfilegt að gera gott eða gera illt á hvíldardegi, bjarga lífi eða granda því?“
42006010	Jesús leit á þá alla, hvern af öðrum, og sagði við manninn: „Réttu fram hönd þína.“ Hann gerði svo og hönd hans varð heil.
42006011	En þeir urðu æfir við og ræddu sín á milli hvað þeir gætu gert Jesú.
42006012	En svo bar við um þessar mundir að Jesús fór til fjalls að biðjast fyrir og var alla nóttina á bæn til Guðs.
42006013	Og er dagur rann kallaði hann til sín lærisveina sína, valdi tólf úr þeirra hópi og nefndi þá postula.
42006014	Þeir voru: Símon, sem hann nefndi Pétur, Andrés bróðir hans, Jakob og Jóhannes, Filippus og Bartólómeus,
42006015	Matteus og Tómas, Jakob Alfeusson og Símon, kallaður vandlætari,
42006016	og Júdas Jakobsson og Júdas Ískaríot sem varð svikari.
42006017	Jesús gekk ofan með þeim og nam staðar á sléttri flöt. Þar var stór hópur lærisveina hans og mikill fjöldi fólks úr allri Júdeu, frá Jerúsalem og sjávarbyggðum Týrusar og Sídonar,
42006018	er komið hafði til að hlýða á hann og fá lækning meina sinna. Einnig voru þeir læknaðir er þjáðir voru af óhreinum öndum.
42006019	Allt fólkið reyndi að snerta hann því að frá honum kom kraftur er læknaði alla.
42006020	Þá hóf Jesús upp augun, leit á lærisveina sína og sagði: „Sælir eruð þér, fátækir, því að yðar er Guðs ríki.
42006021	Sælir eruð þér sem nú hungrar því að þér munuð saddir verða. Sælir eruð þér sem nú grátið því að þér munuð hlæja.
42006022	Sælir eruð þér þá er menn hata yður, þá er þeir útskúfa yður og smána og bera út óhróður um yður vegna Mannssonarins.
42006023	Fagnið á þeim degi og leikið af gleði því að laun yðar eru mikil á himni og á sama veg fóru feður þeirra með spámennina.
42006024	En vei yður, þér auðmenn, því að þér hafið fengið yðar skerf.
42006025	Vei yður, sem nú eruð saddir, því að yður mun hungra. Vei yður, sem nú hlæið, því að þér munuð sýta og gráta.
42006026	Vei yður, þegar allir menn hæla yður því að eins fórst forfeðrum þeirra við falsspámennina.
42006027	En ég segi yður er á mig hlýðið: Elskið óvini yðar, gerið þeim gott sem hata yður,
42006028	blessið þá sem bölva yður og biðjið fyrir þeim er misþyrma yður.
42006029	Slái þig einhver á kinnina skaltu og bjóða hina og taki einhver yfirhöfn þína skaltu ekki varna honum að taka kyrtilinn líka.
42006030	Gef þú hverjum sem biður þig og ef einhver tekur frá þér það sem þú átt þá skaltu ekki krefja hann um það aftur.
42006031	Og eins og þér viljið að aðrir menn geri við yður, svo skuluð þér og þeim gera.
42006032	Og þótt þér elskið þá sem yður elska, hvaða þökk eigið þér fyrir það? Syndarar elska þá líka sem þá elska.
42006033	Og þótt þér gerið þeim gott sem yður gera gott, hvaða þökk eigið þér fyrir það? Syndarar gera og hið sama.
42006034	Og þótt þér lánið þeim sem þér vonið að muni borga, hvaða þökk eigið þér fyrir það? Syndarar lána einnig syndurum til þess að fá allt aftur.
42006035	Nei, elskið óvini yðar og gerið gott og lánið án þess að vænta nokkurs í staðinn, og laun yðar munu verða mikil og þér verða börn Hins hæsta því að hann er góður við vanþakkláta og vonda.
42006036	Verið miskunnsöm eins og faðir yðar er miskunnsamur.
42006037	Dæmið ekki og þér munuð eigi verða dæmd. Sakfellið eigi og þér munuð eigi verða sakfelld. Fyrirgefið öðrum og Guð mun fyrirgefa yður.
42006038	Gefið og yður mun gefið verða. Góður mælir, troðinn, skekinn, fleytifullur mun lagður í skaut yðar. Því með þeim mæli, sem þér mælið, mun yður aftur mælt verða.“
42006039	Þá sagði Jesús þeim og líkingu: „Hvort fær blindur leitt blindan? Munu ekki báðir falla í gryfju?
42006040	Ekki er lærisveinn meistaranum fremri en hver sem er fullnuma verður eins og meistari hans.
42006041	Hví sérð þú flísina í auga bróður þíns en tekur ekki eftir bjálkanum í auga þínu?
42006042	Hvernig færð þú sagt við bróður þinn: Bróðir, lát mig draga flísina úr auga þér, en sérð ekki bjálkann í þínu auga? Hræsnari, drag fyrst bjálkann úr auga þér og þá sérðu glöggt til að draga flísina úr auga bróður þíns.
42006043	Því að ekki er til gott tré er beri slæman ávöxt né heldur slæmt tré er beri góðan ávöxt.
42006044	En hvert tré þekkist af ávexti sínum enda lesa menn ekki fíkjur af þistlum né vínber af þyrnirunni.
42006045	Góður maður ber gott fram úr góðum sjóði hjarta síns en vondur maður ber vont fram úr vondum sjóði. Af gnægð hjartans mælir munnur hans.
42006046	En hví kallið þér mig Drottin, Drottin, og gerið ekki það sem ég segi?
42006047	Ég skal sýna yður hverjum sá er líkur sem kemur til mín, heyrir orð mín og breytir eftir þeim.
42006048	Hann er líkur manni er byggði hús, gróf djúpt fyrir og grundvallaði það á bjargi. Nú kom flóð og flaumurinn skall á því húsi en fékk hvergi hrært það vegna þess að það var vel byggt.
42006049	Hinn, er heyrir það sem ég segi og breytir ekki eftir því, er líkur manni sem byggði hús á jörðinni án undirstöðu. Flaumurinn skall á því og það hús féll þegar og fall þess varð mikið.“
42007001	Þá er Jesús hafði lokið við að tala við fólkið fór hann til Kapernaúm.
42007002	Hundraðshöfðingi nokkur hafði þjón sem hann mat mikils. Þjónninn var sjúkur og dauðvona.
42007003	Þegar hundraðshöfðinginn heyrði um Jesú sendi hann til hans öldunga Gyðinga og bað hann koma og bjarga lífi þjóns síns.
42007004	Þeir komu til Jesú, báðu hann ákaft og sögðu: „Verður er hann þess að þú veitir honum þetta
42007005	því að hann elskar þjóð okkar og hann hefur reist samkunduna handa okkur.“
42007006	Jesús fór með þeim. Þegar hann átti skammt til hússins sendi hundraðshöfðinginn vini sína til hans og lét segja við hann: „Ómaka þig ekki, Drottinn, því að ég er ekki verður þess að þú gangir inn undir þak mitt.
42007007	Þess vegna hef ég ekki heldur talið sjálfan mig verðan þess að koma til þín. En mæl þú eitt orð og mun sveinn minn heill verða.
42007008	Því að sjálfur er ég maður sem verður að lúta valdi og ræður yfir hermönnum og ég segi við einn: Far þú, og hann fer og við annan: Kom þú, og hann kemur og við þjón minn: Ger þetta, og hann gerir það.“
42007009	Þegar Jesús heyrði þetta furðaði hann sig á honum, sneri sér að mannfjöldanum sem fylgdi honum og mælti: „Ég segi ykkur, ekki einu sinni í Ísrael hef ég fundið þvílíka trú.“
42007010	Sendimenn sneru þá aftur heim og fundu þjóninn heilan heilsu.
42007011	Skömmu síðar bar svo við að Jesús hélt til borgar sem heitir Nain og lærisveinar hans fóru með honum og mikill mannfjöldi.
42007012	Þegar hann nálgaðist borgarhliðið þá var verið að bera út látinn mann, einkason móður sinnar sem var ekkja, og mikill fjöldi úr borginni var með henni.
42007013	Og er Drottinn sá hana kenndi hann í brjósti um hana og sagði við hana: „Grát þú eigi!“
42007014	Og hann gekk að og snart líkbörurnar en þeir sem báru námu staðar. Þá sagði hann: „Ungi maður, ég segi þér, rís þú upp!“
42007015	Hinn látni settist þá upp og tók að mæla og Jesús gaf hann móður hans.
42007016	En ótti greip alla og þeir vegsömuðu Guð og sögðu: „Spámaður mikill er risinn upp meðal okkar,“ og „Guð hefur vitjað lýðs síns.“
42007017	Og þessi fregn um Jesú barst út um alla Júdeu og allt nágrennið.
42007018	Lærisveinar Jóhannesar sögðu honum frá öllu þessu. Jóhannes kallaði þá til sín tvo lærisveina sína,
42007019	sendi þá til Drottins og lét spyrja: „Ert þú sá sem koma skal eða eigum við að vænta annars?“
42007020	Mennirnir fóru til hans og sögðu: „Jóhannes skírari sendi okkur til þín og spyr: Ert þú sá sem koma skal eða eigum við að vænta annars?“
42007021	Á þeirri stundu læknaði hann marga af sjúkdómum, meinum og illum öndum og gaf mörgum blindum sýn.
42007022	Og hann svaraði þeim: „Farið og kunngjörið Jóhannesi það sem þið hafið séð og heyrt: Blindir fá sýn, haltir ganga, líkþráir hreinsast og daufir heyra, dauðir rísa upp og fátækum er flutt fagnaðarerindi.
42007023	Og sæll er sá sem hafnar ekki því sem ég geri.“
42007024	Þá er sendimenn Jóhannesar voru farnir burt tók Jesús að tala til mannfjöldans um Jóhannes: „Hvað fóruð þið að sjá í óbyggðum? Reyr af vindi skekinn?
42007025	Hvað fóruð þið að sjá? Prúðbúinn mann? Nei, í konungssölum er þá að finna sem skartklæðin bera og lifa í sællífi.
42007026	Hvað fóruð þið þá að sjá? Spámann? Já, segi ég ykkur, og það meira en spámann.
42007027	Hann er sá sem um er ritað: Ég sendi sendiboða minn á undan þér, hann á að ryðja þér braut.
42007028	Ég segi ykkur: Enginn er sá af konu fæddur sem er meiri en Jóhannes. En hinn minnsti í Guðs ríki er honum meiri.“
42007029	Og allir sem á hlýddu, jafnvel tollheimtumenn, viðurkenndu að hér var Guð að verki og létu skírast af Jóhannesi.
42007030	En farísear og lögvitringar gerðu að engu áform Guðs um þá og létu Jóhannes ekki skíra sig.
42007031	„Við hvað á ég þá að líkja mönnum þessarar kynslóðar? Hverju eru þeir líkir?
42007032	Líkir eru þeir börnum sem á torgi sitja og kallast á: Við lékum fyrir ykkur á flautu og ekki vilduð þið dansa. Við sungum ykkur sorgarljóð og ekki vilduð þið gráta.
42007033	Nú kom Jóhannes skírari, át hvorki brauð né drakk vín, og þið segið: Hann hefur illan anda.
42007034	Og Mannssonurinn er kominn, etur og drekkur og þið segið: Hann er mathákur og vínsvelgur, vinur tollheimtumanna og syndara!
42007035	En öll börn spekinnar sjá og játa hvar hún er að verki.“
42007036	Farísei nokkur bauð Jesú til máltíðar og hann fór inn í hús faríseans og settist til borðs.
42007037	En kona ein í bænum, sem var bersyndug, varð þess vís að hann sat að borði í húsi faríseans. Kom hún þá með alabastursbuðk með smyrslum,
42007038	nam staðar að baki Jesú til fóta hans grátandi, tók að væta fætur hans með tárum sínum, þerraði þá með höfuðhári sínu, kyssti þá og smurði með smyrslunum.
42007039	Þegar faríseinn, sem hafði boðið honum, sá þetta sagði hann með sjálfum sér: „Væri þetta spámaður mundi hann vita hver og hvílík sú kona er sem snertir hann, að hún er bersyndug.“
42007040	Jesús sagði þá við hann: „Símon, ég hef nokkuð að segja þér.“ Hann svaraði: „Seg þú það, meistari.“
42007041	„Tveir menn voru skuldugir lánveitanda nokkrum. Annar skuldaði honum fimm hundruð denara, en hinn fimmtíu.
42007042	Nú gátu þeir ekkert borgað og þá gaf hann báðum upp skuldina. Hvor þeirra skyldi nú elska hann meira?“
42007043	Símon svaraði: „Sá hygg ég sem hann gaf meira upp.“ Jesús sagði við hann: „Þú ályktaðir rétt.“
42007044	Síðan sneri hann sér að konunni og sagði við Símon: „Sér þú konu þessa? Ég kom í hús þitt og þú gafst mér ekki vatn á fætur mína en hún vætti fætur mína tárum sínum og þerraði með hári sínu.
42007045	Ekki gafst þú mér koss en hún hefur ekki látið af að kyssa fætur mína allt frá því ég kom.
42007046	Ekki smurðir þú höfuð mitt olíu en hún hefur smurt fætur mína með smyrslum.
42007047	Þess vegna segi ég þér: Hinar mörgu syndir hennar eru fyrirgefnar enda elskar hún mikið en sá elskar lítið sem lítið er fyrirgefið.“
42007048	Síðan sagði hann við hana: „Syndir þínar eru fyrirgefnar.“
42007049	Þá tóku þeir sem til borðs voru með honum að segja með sjálfum sér: „Hver er sá er fyrirgefur syndir?“
42007050	En Jesús sagði við konuna: „Trú þín hefur frelsað þig, far þú í friði.“
42008001	Eftir þetta fór Jesús um, borg úr borg og þorp úr þorpi, prédikaði og flutti fagnaðarerindið um Guðs ríki. Með honum voru þeir tólf
42008002	og konur nokkrar er læknaðar höfðu verið af illum öndum og sjúkdómum. Það voru þær María, kölluð Magdalena, er sjö illir andar höfðu farið úr,
42008003	Jóhanna, kona Kúsa, ráðsmanns Heródesar, Súsanna og margar aðrar. Þær hjálpuðu þeim með fjármunum sínum.
42008004	Nú var mikill fjöldi saman kominn og menn komu til Jesú úr hverri borg af annarri. Þá sagði hann þessa dæmisögu:
42008005	„Sáðmaður gekk út að sá sæði sínu. Og þá er hann sáði féll sumt hjá götunni og varð fótum troðið og fuglar himins átu það upp.
42008006	Sumt féll á klöpp. Það spratt en skrælnaði af því að það hafði ekki raka.
42008007	Og sumt féll meðal þyrna og þyrnarnir spruttu einnig og kæfðu það.
42008008	En sumt féll í góða jörð, óx upp og bar hundraðfaldan ávöxt.“ Að svo mæltu hrópaði Jesús: „Hver sem eyru hefur að heyra hann heyri.“
42008009	En lærisveinar hans spurðu Jesú hvað þessi dæmisaga þýddi.
42008010	Hann sagði: „Ykkur er gefið að þekkja leynda dóma Guðs ríkis, hinir fá þá í dæmisögum að sjáandi sjái þeir ekki og heyrandi skilji þeir ekki.
42008011	En dæmisagan þýðir þetta: Sæðið er Guðs orð.
42008012	Það er féll hjá götunni merkir þá sem heyra orðið en síðan kemur djöfullinn og tekur það burt úr hjarta þeirra til þess að þeir trúi ekki og verði hólpnir.
42008013	Það er féll á klöppina merkir þá sem taka orðinu með fögnuði er þeir heyra það en hafa enga rótfestu. Þeir trúa um stund en falla frá á reynslutíma.
42008014	Það er féll meðal þyrna merkir þá er heyra en kafna síðan undir áhyggjum, auðæfum og nautnum lífsins og bera ekki þroskaðan ávöxt.
42008015	En það er féll í góða jörð merkir þá sem heyra orðið og geyma það í göfugu, góðu hjarta og bera ávöxt með stöðuglyndi.
42008016	Enginn kveikir ljós og byrgir það með keri eða setur undir bekk heldur láta menn það á ljósastiku að þeir sem inn koma sjái ljósið.
42008017	Því að ekkert er hulið sem eigi verður opinbert né leynt að eigi verði það kunnugt og komi í ljós.
42008018	Gætið því að hvernig þið heyrið. Því að þeim sem hefur mun gefið verða og frá þeim sem eigi hefur mun tekið verða jafnvel það sem hann ætlar sig hafa.“
42008019	Móðir Jesú og bræður komu til hans en gátu ekki náð fundi hans vegna mannfjöldans.
42008020	Var honum sagt: „Móðir þín og bræður standa úti og vilja finna þig.“
42008021	En Jesús svaraði þeim: „Móðir mín og bræður eru þau sem heyra Guðs orð og breyta eftir því.“
42008022	Dag einn fór Jesús út í bát og lærisveinar hans. Hann sagði við þá: „Förum yfir um vatnið.“ Og þeir létu frá landi.
42008023	En sem þeir sigldu sofnaði hann. Þá skall stormhrina á vatnið svo að nær fyllti bátinn og voru þeir hætt komnir.
42008024	Þeir fóru þá til Jesú, vöktu hann og sögðu: „Meistari, meistari, við förumst!“ En Jesús vaknaði og hastaði á vindinn og öldurótið og slotaði þegar og gerði logn.
42008025	Og hann sagði við þá: „Hvar er trú ykkar?“ En þeir urðu hræddir og undruðust og sögðu hver við annan: „Hver er þessi? Hann skipar bæði vindum og vatni og hvort tveggja hlýðir honum.“
42008026	Þeir tóku land í byggð Gerasena sem er gegnt Galíleu.
42008027	Er Jesús sté á land kom á móti honum maður nokkur úr borginni sem haldinn var illum öndum. Langan tíma hafði hann ekki farið í föt né dvalist í húsi heldur í gröfunum.
42008028	Þegar hann sá Jesú æpti hann, féll fram fyrir honum og hrópaði hárri röddu: „Hvað vilt þú mér, Jesús, sonur Guðs hins hæsta? Ég bið þig, kvel þú mig eigi!“
42008029	Því að Jesús hafði boðið óhreina andanum að fara út af manninum. En margsinnis hafði hann gripið hann og höfðu menn fjötrað hann á höndum og fótum og haft í gæslu en hann hafði slitið böndin og illi andinn hrakið hann út í óbyggðir.
42008030	Jesús spurði hann: „Hvað heitir þú?“ En hann sagði: „Hersing“ því að margir illir andar höfðu farið í hann.
42008031	Og þeir báðu Jesú að skipa sér ekki að fara í undirdjúpið.
42008032	En þar var stór svínahjörð á beit í fjallinu. Þeir báðu hann að leyfa sér að fara í þau og hann leyfði þeim það.
42008033	Illu andarnir fóru þá úr manninum og í svínin og hjörðin ruddist fram af brattanum í vatnið og drukknaði.
42008034	En er hirðarnir sáu hvað orðið var flýðu þeir og sögðu tíðindin í borginni og sveitinni.
42008035	Menn fóru þá að sjá hvað gerst hafði, komu til Jesú og fundu manninn, sem illu andarnir höfðu farið úr, sitja klæddan og heilvita við fætur Jesú. Og þeir urðu hræddir.
42008036	Sjónarvottar sögðu þeim frá hvernig óði maðurinn hafði orðið heill.
42008037	Allt fólk í héruðum Gerasena bað hann þá fara burt frá sér því menn voru slegnir miklum ótta. Og hann sté í bátinn og sneri aftur.
42008038	Maðurinn, sem illu andarnir höfðu farið úr, bað hann að mega vera með honum en Jesús lét hann fara og mælti:
42008039	„Far aftur heim til þín og seg þú frá hve mikið Guð hefur gert fyrir þig.“ Maðurinn fór og kunngjörði um alla borgina hve mikið Jesús hafði gert fyrir hann.
42008040	En er Jesús kom aftur fagnaði mannfjöldinn honum því að allir væntu hans.
42008041	Þá kom þar maður, Jaírus að nafni, forstöðumaður samkundunnar. Hann féll til fóta Jesú og bað hann koma heim til sín
42008042	því að hann átti einkadóttur, um tólf ára að aldri, og hún lá fyrir dauðanum. Þegar Jesús var á leiðinni þrengdi mannfjöldinn að honum.
42008043	Þar var kona sem hafði haft blóðlát í tólf ár. Hún hafði leitað lækna og varið til aleigu sinni en enginn getað læknað hana.
42008044	Hún kom að baki Jesú og snart fald klæða hans og jafnskjótt stöðvaðist blóðlát hennar.
42008045	Jesús sagði: „Hver var það sem snart mig?“ En er allir synjuðu fyrir það sagði Pétur: „Meistari, mannfjöldinn treðst að þér og þrýstir á.“
42008046	En Jesús sagði: „Einhver snart mig því að ég fann að kraftur fór út frá mér.“
42008047	En er konan sá að hún fékk eigi dulist kom hún skjálfandi, féll til fóta Jesú og skýrði frá því í áheyrn alls fólksins hvers vegna hún snart hann og hvernig hún hafði jafnskjótt læknast.
42008048	Jesús sagði þá við hana: „Dóttir, trú þín hefur bjargað þér. Far þú í friði.“
42008049	Meðan Jesús var að segja þetta kemur maður heiman frá samkundustjóranum og segir: „Dóttir þín er látin, ómaka þú ekki meistarann lengur.“
42008050	En er Jesús heyrði þetta sagði hann við hann: „Óttast ekki, trú þú aðeins og mun hún heil verða.“
42008051	Þegar hann kom að húsinu leyfði hann engum að fara inn með sér nema Pétri, Jóhannesi og Jakobi og föður stúlkunnar og móður.
42008052	Og allir grétu og syrgðu hana. Jesús sagði: „Grátið ekki, hún er ekki dáin, hún sefur.“
42008053	En þeir hlógu að honum þar eð þeir vissu að hún var dáin.
42008054	Hann tók þá hönd hennar og kallaði: „Stúlka, rís upp!“
42008055	Og andi hennar kom aftur og hún reis þegar upp en hann bauð að gefa henni að eta.
42008056	Foreldrar hennar urðu frá sér numdir en Jesús bauð þeim að segja engum frá þessum atburði.
42009001	Jesús kallaði saman þá tólf og gaf þeim mátt og vald yfir öllum illum öndum og til að lækna sjúkdóma.
42009002	Hann sendi þá að boða Guðs ríki og græða sjúka
42009003	og sagði við þá: „Takið ekkert til ferðarinnar, hvorki staf né mal, brauð né silfur, og enginn hafi tvo kyrtla.
42009004	Og hvar sem þið fáið inni, þar sé aðsetur ykkar og þaðan skuluð þið leggja upp að nýju.
42009005	En taki menn ekki við ykkur, þá farið úr borg þeirra og hristið dustið af fótum ykkar til vitnisburðar gegn þeim.“
42009006	Þeir lögðu af stað og fóru um þorpin, fluttu fagnaðarerindið og læknuðu hvarvetna.
42009007	En Heródes fjórðungsstjóri frétti allt sem gerst hafði og vissi ekki hvað hann átti að halda því að sumir sögðu að Jóhannes væri risinn upp frá dauðum,
42009008	aðrir að Elía væri kominn fram, enn aðrir að einn hinna fornu spámanna væri risinn upp.
42009009	Heródes sagði: „Jóhannes lét ég hálshöggva en hver er þessi er ég heyri þvílíkt um?“ Og hann leitaði færis að sjá hann.
42009010	Postularnir komu aftur og skýrðu Jesú frá öllu því er þeir höfðu gert en hann tók þá með sér og vék brott til bæjar, sem heitir Betsaída, til þess að þeir væru einir saman.
42009011	Mannfjöldinn varð þess var og fór á eftir honum. Jesús tók mönnum vel og talaði við þá um Guðs ríki og læknaði þá er lækningar þurftu.
42009012	Nú tók degi að halla. Komu þá þeir tólf að máli við hann og sögðu: „Lát þú mannfjöldann fara svo að hann nái til þorpa og býla hér í kring og geti fengið gistingu og mat því að hér erum við á óbyggðum stað.“
42009013	En Jesús sagði við þá: „Gefið þeim sjálfir að eta.“ Þeir svöruðu: „Við eigum ekki meira en fimm brauð og tvo fiska nema við förum og kaupum vistir handa öllu þessu fólki.“
42009014	En þar voru um fimm þúsund karlmenn. Hann sagði þá við lærisveina sína: „Látið þá setjast í hópa, um fimmtíu í hverjum.“
42009015	Þeir gerðu svo og létu alla setjast.
42009016	En hann tók brauðin fimm og fiskana tvo, leit upp til himins, þakkaði Guði, braut þau og gaf lærisveinunum til að bera fram fyrir mannfjöldann.
42009017	Allir neyttu og urðu mettir. En leifarnar eftir þá voru teknar saman, tólf körfur brauðbita.
42009018	Eitt sinn er Jesús var einn á bæn og lærisveinarnir hjá honum spurði hann þá: „Hvern segir fólkið mig vera?“
42009019	Þeir svöruðu: „Jóhannes skírara, aðrir Elía og aðrir að einn hinna fornu spámanna sé risinn upp.“
42009020	Og Jesús sagði við þá: „En þið, hvern segið þið mig vera?“ Pétur svaraði: „Krist Guðs.“
42009021	Jesús lagði ríkt á við þá að segja þetta engum
42009022	og mælti: „Mannssonurinn á margt að líða. Öldungarnir, æðstu prestarnir og fræðimennirnir munu útskúfa honum og hann verður líflátinn. En á þriðja degi mun hann upp rísa.“
42009023	Og Jesús sagði við alla: „Hver sem vill fylgja mér afneiti sjálfum sér, taki kross sinn daglega og fylgi mér.
42009024	Því að hver sem vill bjarga lífi sínu mun týna því og hver sem týnir lífi sínu mín vegna, hann mun bjarga því.
42009025	Hvað stoðar það manninn að eignast allan heiminn en týna eða glata sjálfum sér?
42009026	Þegar Mannssonurinn kemur í dýrð sinni og dýrð föðurins og heilagra engla mun hann blygðast sín fyrir þann sem blygðast sín fyrir mig og mín orð.
42009027	En ég segi yður með sanni: Nokkrir þeirra sem hér standa munu ekki deyja fyrr en þeir sjá Guðs ríki.“
42009028	Um átta dögum eftir ræðu þessa tók Jesús með sér þá Pétur, Jóhannes og Jakob og gekk upp á fjallið að biðjast fyrir.
42009029	Og er hann var að biðjast fyrir varð yfirlit ásjónu hans annað og klæði hans urðu hvít og skínandi.
42009030	Og tveir menn voru á tali við hann. Það voru þeir Móse og Elía.
42009031	Þeir birtust í dýrð og ræddu um brottför hans sem hann skyldi fullna í Jerúsalem.
42009032	Þá Pétur og félaga hans sótti mjög svefn en nú vöknuðu þeir og sáu dýrð hans og mennina tvo er stóðu hjá honum.
42009033	Þegar þeir voru að skilja við Jesú mælti Pétur við hann: „Meistari, gott er að við erum hér. Gerum þrjár tjaldbúðir, þér eina, Móse eina og Elía eina.“ Ekki vissi Pétur hvað hann sagði.
42009034	Um leið og Pétur mælti þetta kom ský og skyggði yfir þá og urðu þeir hræddir er þeir komu inn í skýið.
42009035	Og rödd kom úr skýinu og sagði: „Þetta er sonur minn sem ég hef útvalið, hlýðið á hann!“
42009036	Er röddin hafði talað var Jesús einn. Og þeir þögðu og sögðu á þeim dögum engum frá neinu því sem þeir höfðu séð.
42009037	Daginn eftir, er Jesús og lærisveinarnir fóru ofan af fjallinu, kom mikill mannfjöldi á móti Jesú.
42009038	Og maður nokkur úr mannfjöldanum hrópar: „Meistari, ég bið þig að líta á son minn því að hann er einkabarnið mitt.
42009039	Það er andi sem grípur hann og þá æpir hann skyndilega. Hann teygir hann svo að hann froðufellir og víkur varla frá honum og er að gera út af við hann.
42009040	Ég bað lærisveina þína að reka hann út en þeir gátu það ekki.“
42009041	Jesús svaraði: „Þú vantrúa og rangsnúna kynslóð, hversu lengi á ég að vera hjá ykkur og umbera ykkur? Fær þú hingað son þinn.“
42009042	Þegar sveinninn var að koma slengdi illi andinn honum flötum og teygði hann ákaflega. En Jesús hastaði á óhreina andann, læknaði sveininn og gaf hann aftur föður hans.
42009043	Og allir undruðust stórum veldi Guðs. Þá er allir dáðu allt það er hann gerði sagði Jesús við lærisveina sína:
42009044	„Festið þessi orð í huga: Mannssonurinn verður framseldur í manna hendur.“
42009045	En þeir skildu ekki hvað hann átti við. Það var þeim hulið til þess að þeir gætu ekki skilið það. Og þeir þorðu ekki að spyrja Jesú um þetta.
42009046	Sú spurning kom fram meðal þeirra hver þeirra væri mestur.
42009047	Jesús vissi hvað þeir hugsuðu í hjörtum sínum og tók lítið barn, setti það hjá sér
42009048	og sagði við þá: „Hver sem tekur við þessu barni í mínu nafni tekur við mér og hver sem tekur við mér tekur við þeim er sendi mig. Því að sá sem minnstur er meðal ykkar allra, hann er mestur.“
42009049	Jóhannes tók til máls: „Meistari, við sáum mann reka út illa anda í þínu nafni og vildum við varna honum þess af því að hann fylgir okkur ekki.“
42009050	En Jesús sagði við hann: „Varnið þess ekki. Sá sem er ekki á móti ykkur er með ykkur.“
42009051	Nú fullnaðist brátt sá tími er Jesús skyldi upp numinn verða. Beindi hann þá augum til Jerúsalem, einráðinn að fara þangað.
42009052	Og hann lét sendiboða fara á undan sér. Þeir fóru og komu í Samverjaþorp nokkurt til að búa honum gistingu.
42009053	En menn tóku ekki við honum því að hann var á leið til Jerúsalem.
42009054	Þegar lærisveinar hans, þeir Jakob og Jóhannes, sáu það sögðu þeir: „Drottinn, eigum við að bjóða að eldur falli af himni og tortími þeim?“
42009055	En Jesús sneri sér við og ávítaði þá [og sagði: „Ekki vitið þið hvaða andi býr í ykkur.
42009056	Mannssonurinn er ekki kominn til að tortíma mannslífum heldur til að frelsa.“] Og þeir fóru í annað þorp.
42009057	Á leiðinni sagði maður nokkur við Jesú: „Ég vil fylgja þér hvert sem þú ferð.“
42009058	Jesús sagði við hann: „Refar eiga greni og fuglar himins hreiður en Mannssonurinn á hvergi höfði sínu að að halla.“
42009059	Við annan sagði hann: „Fylg þú mér!“ Sá mælti: „Drottinn, leyf mér fyrst að fara og jarða föður minn.“
42009060	Jesús svaraði: „Lát hina dauðu jarða sína dauðu en far þú og boða Guðs ríki.“
42009061	Enn annar sagði: „Ég vil fylgja þér, Drottinn, en leyf mér fyrst að kveðja fólk mitt heima.“
42009062	En Jesús sagði við hann: „Enginn sem leggur hönd á plóginn og horfir aftur er hæfur í Guðs ríki.“
42010001	Eftir þetta kvaddi Drottinn til aðra, sjötíu og tvo að tölu, og sendi þá á undan sér, tvo og tvo, í hverja þá borg og stað sem hann ætlaði sjálfur að koma til.
42010002	Og hann sagði við þá: „Uppskeran er mikil en verkamenn fáir. Biðjið því Drottin uppskerunnar að senda verkamenn til uppskeru sinnar.
42010003	Farið! Ég sendi yður eins og lömb meðal úlfa.
42010004	Hafið ekki pyngju, ekki mal eða skó og heilsið engum á leiðinni.
42010005	Hvar sem þér komið í hús, þá segið fyrst: Friður sé með húsi þessu.
42010006	Og sé þar nokkurt friðarins barn mun friður yðar hvíla yfir því, ella hverfa aftur til yðar.
42010007	Verið um kyrrt í sama húsi, neytið þess sem þar er fram borið í mat og drykk. Verður er verkamaðurinn launa sinna. Eigi skuluð þér flytjast hús úr húsi.
42010008	Og hvar sem þér komið í borg og tekið er við yður, þá neytið þess sem sett er fyrir yður.
42010009	Læknið þá sem þar eru sjúkir og segið þeim: Guðs ríki er komið í nánd við yður.
42010010	En hvar sem þér komið í borg og eigi er við yður tekið, þá farið út á strætin og segið:
42010011	Jafnvel það dust sem loðir við fætur vora úr borg yðar þurrkum vér af oss og þér getið hirt það. Vitið samt þetta, að Guðs ríki er komið í nánd.
42010012	Ég segi yður: Bærilegra mun Sódómu á þeim degi en þeirri borg.
42010013	Vei þér, Korasín! Vei þér, Betsaída! Ef gerst hefðu í Týrus og Sídon kraftaverkin, sem gerðust í ykkur, hefðu þær löngu iðrast og setið í sekk og ösku.
42010014	En Týrus og Sídon mun bærilegra í dóminum en ykkur.
42010015	Og þú, Kapernaúm! Verður þú hafin til himins? Nei, til heljar mun þér steypt verða.
42010016	Sá sem á yður hlýðir hlýðir á mig og sá sem hafnar yður hafnar mér. En sá sem hafnar mér hafnar þeim er sendi mig.“
42010017	Nú komu þeir sjötíu og tveir aftur með fögnuði og sögðu: „Drottinn, jafnvel illir andar hlýða okkur þegar við tölum í þínu nafni.“
42010018	En Jesús mælti við þá: „Ég sá Satan hrapa af himni sem eldingu.
42010019	Ég hef gefið yður vald að stíga á höggorma og sporðdreka og yfir öllu óvinarins veldi. Alls ekkert mun gera yður mein.
42010020	Gleðjist samt ekki af því að illu andarnir hlýða yður, gleðjist öllu heldur af hinu að nöfn yðar eru skráð í himnunum.“
42010021	Á sömu stundu fylltist Jesús af fagnandi gleði heilags anda og sagði: „Ég vegsama þig, faðir, Drottinn himins og jarðar, að þú hefur hulið þetta spekingum og hyggindamönnum en opinberað það smælingjum. Já, faðir, svo var þér þóknanlegt.
42010022	Allt hefur faðir minn falið mér og enginn veit hver sonurinn er nema faðirinn né hver faðirinn er nema sonurinn og sá sem sonurinn vill opinbera hann.“
42010023	Og Jesús sneri sér að lærisveinum sínum og sagði einslega við þá: „Sæl eru þau augu sem sjá það sem þér sjáið.
42010024	Því að ég segi yður: Margir spámenn og konungar vildu sjá það sem þér sjáið en sáu það ekki og heyra það sem þér heyrið en heyrðu það ekki.“
42010025	Lögvitringur nokkur sté fram, vildi freista Jesú og mælti: „Meistari, hvað á ég að gera til þess að öðlast eilíft líf?“
42010026	Jesús sagði við hann: „Hvað er ritað í lögmálinu? Hvernig lest þú?“
42010027	Hann svaraði: „Elska skalt þú Drottin, Guð þinn, af öllu hjarta þínu, allri sálu þinni, öllum mætti þínum og öllum huga þínum og náunga þinn eins og sjálfan þig.“
42010028	Jesús sagði við hann: „Þú svaraðir rétt. Ger þú þetta og þú munt lifa.“
42010029	En lögvitringurinn vildi réttlæta sjálfan sig og sagði við Jesú: „Hver er þá náungi minn?“
42010030	Því svaraði Jesús svo: „Maður nokkur fór frá Jerúsalem ofan til Jeríkó og féll í hendur ræningjum. Þeir flettu hann klæðum og börðu hann, hurfu brott síðan og létu hann eftir dauðvona.
42010031	Svo vildi til að prestur nokkur fór ofan sama veg og sá manninn en sveigði fram hjá.
42010032	Eins kom og Levíti þar að, sá hann og sveigði fram hjá.
42010033	En Samverji nokkur, er var á ferð, kom að honum og er hann sá hann kenndi hann í brjósti um hann,
42010034	gekk til hans, batt um sár hans og hellti í þau viðsmjöri og víni. Og hann setti hann á sinn eigin eyk, flutti hann til gistihúss og lét sér annt um hann.
42010035	Daginn eftir tók hann upp tvo denara, fékk gestgjafanum og mælti: Lát þér annt um hann og það sem þú kostar meira til skal ég borga þér þegar ég kem aftur.
42010036	Hver þessara þriggja sýnist þér hafa reynst náungi þeim manni sem féll í hendur ræningjum?“
42010037	Hann mælti: „Sá sem miskunnarverkið gerði á honum.“ Jesús sagði þá við hann: „Far þú og ger hið sama.“
42010038	Á ferð þeirra kom Jesús í þorp nokkurt og kona að nafni Marta bauð honum heim.
42010039	Hún átti systur er María hét og settist hún við fætur Drottins og hlýddi á orð hans.
42010040	En Marta lagði allan hug á að veita sem mesta þjónustu. Og hún gekk til hans og mælti: „Drottinn, hirðir þú eigi um það að systir mín lætur mig eina um að þjóna gestum? Seg þú henni að hjálpa mér.“
42010041	En Drottinn svaraði henni: „Marta, Marta, þú ert áhyggjufull og mæðist í mörgu
42010042	en eitt er nauðsynlegt. María valdi góða hlutskiptið. Það verður ekki frá henni tekið.“
42011001	Svo bar við, er Jesús var á stað einum að biðjast fyrir, að einn lærisveina hans sagði við hann þá er hann lauk bæn sinni: „Drottinn, kenndu okkur að biðja eins og Jóhannes kenndi lærisveinum sínum.“
42011002	En hann sagði við þá: „Þegar þér biðjist fyrir, þá segið: Faðir, helgist þitt nafn, til komi þitt ríki,
42011003	gef oss hvern dag vort daglegt brauð.
42011004	Fyrirgef oss vorar syndir enda fyrirgefum vér öllum vorum skuldunautum. Og eigi leið þú oss í freistni.“
42011005	Og Jesús sagði við þá: „Nú á einhver yðar vin og fer til hans um miðnætti og segir við hann: Vinur, lánaðu mér þrjú brauð
42011006	því að vinur minn er kominn til mín úr ferð og ég hef ekkert að bera á borð fyrir hann.
42011007	Mundi hinn þá svara inni: Ger mér ekki ónæði. Það er búið að loka dyrum og börn mín og ég komin í rúmið. Ég get ekki farið á fætur að fá þér brauð?
42011008	Ég segi yður, þótt hann fari ekki á fætur og fái honum brauð vegna vinfengis þeirra, þá fer hann samt fram úr sakir áleitni hans og fær honum eins mörg og hann þarf.
42011009	Og ég segi yður: Biðjið og yður mun gefast, leitið og þér munuð finna, knýið á og fyrir yður mun upp lokið verða.
42011010	Því að hver sá öðlast sem biður, sá finnur sem leitar og fyrir þeim sem á knýr mun upp lokið verða.
42011011	Er nokkur sá faðir yðar á meðal sem gæfi barni sínu höggorm ef það biður um fisk
42011012	eða sporðdreka ef það biður um egg?
42011013	Fyrst þér, sem eruð vondir, hafið vit á að gefa börnum yðar góðar gjafir, hve miklu fremur mun þá faðirinn himneski gefa þeim heilagan anda sem biðja hann.“
42011014	Jesús var að reka út illan anda og var sá mállaus. Þegar illi andinn var farinn út tók málleysinginn að mæla og undraðist mannfjöldinn.
42011015	En sumir þeirra sögðu: „Með fulltingi Beelsebúls, höfðingja illra anda, rekur hann út illu andana.“
42011016	En aðrir vildu freista hans og kröfðu hann um tákn af himni.
42011017	En Jesús vissi hugrenningar þeirra og sagði: „Hvert það ríki, sem er sjálfu sér sundurþykkt, leggst í auðn, og hús fellur á hús.
42011018	Sé nú Satan sjálfum sér sundurþykkur, hvernig fær ríki hans þá staðist − fyrst þér segið að ég reki illu andana út með fulltingi Beelsebúls?
42011019	En reki ég illu andana út með fulltingi Beelsebúls, með hverju reka þá yðar menn þá út? Því skulu þeir vera dómarar yðar.
42011020	En ef ég rek illu andana út með fingri Guðs, þá er Guðs ríki þegar yfir yður komið.
42011021	Þegar sterkur maður, alvopnaður, varðveitir hús sitt, þá er allt í friði sem hann á
42011022	en ráðist annar honum sterkari á hann og sigri hann tekur sá alvæpni hans er hann treysti á og skiptir herfanginu.
42011023	Hver sem er ekki með mér er á móti mér, og hver sem safnar ekki saman með mér, hann sundurdreifir.
42011024	Þegar óhreinn andi fer út af manni reikar hann um eyðihrjóstur og leitar hælis. Og er hann finnur það ekki segir hann: Ég vil hverfa aftur í hús mitt, þaðan sem ég fór.
42011025	Og er hann kemur og finnur það sópað og prýtt
42011026	fer hann og tekur með sér sjö aðra anda sér verri og þeir fara inn og setjast þar að og verður svo hlutur þess manns verri eftir en áður.“
42011027	Er Jesús mælti þetta hóf kona ein í mannfjöldanum upp rödd sína og sagði við hann: „Sæll er sá kviður er þig bar og þau brjóst er þú mylktir.“
42011028	Jesús svaraði: „Já, því sælir eru þeir sem heyra Guðs orð og varðveita það.“
42011029	Þegar fólkið þyrptist þar að tók Jesús svo til orða: „Þessi kynslóð er vond kynslóð. Hún heimtar tákn en eigi verður henni annað tákn gefið en tákn Jónasar.
42011030	Því Jónas varð Nínívemönnum tákn og eins mun Mannssonurinn verða þessari kynslóð.
42011031	Drottning Suðurlanda mun rísa upp í dóminum ásamt mönnum þessarar kynslóðar og sakfella þá því að hún kom frá endimörkum jarðar að heyra speki Salómons og hér er meira en Salómon.
42011032	Nínívemenn munu koma fram í dóminum ásamt kynslóð þessari og sakfella hana því að þeir tóku sinnaskiptum við prédikun Jónasar og hér er meira en Jónas.“
42011033	Enn sagði Jesús: „Enginn kveikir ljós og setur það í felur né undir mæliker heldur á ljósastiku svo að þeir sem inn koma sjái ljósið.
42011034	Auga þitt er lampi líkamans. Þegar auga þitt er heilt þá er og allur líkami þinn bjartur en sé það spillt þá er og líkami þinn dimmur.
42011035	Gæt því þess að ljósið í þér sé ekki myrkur.
42011036	Sé því líkami þinn allur bjartur og hvergi myrkur í honum verður hann allur í birtu eins og þegar lampi lýsir á þig með loga sínum.“
42011037	Þá er Jesús hafði þetta mælt bauð farísei nokkur honum til dagverðar hjá sér. Jesús kom og settist til borðs.
42011038	Faríseinn sá að hann þvoði ekki hendur sínar á undan máltíðinni og furðaði hann á því.
42011039	Drottinn sagði þá við hann: „Þér farísear, þér hreinsið bikarinn og fatið utan en hið innra eruð þér fullir yfirgangs og illsku.
42011040	Þér heimskingjar, hefur sá sem gerði hið ytra ekki einnig gert hið innra?
42011041	En gefið fátækum það sem í er látið og þá er allt yður hreint.
42011042	En vei yður, þér farísear! Þér gjaldið tíund af myntu og rúðu og alls kyns matjurtum en hirðið ekki um réttlætið og kærleikann til Guðs. Þetta ber að gera og hitt eigi ógert að láta.
42011043	Vei yður, þér farísear! Yður er ljúft að skipa æðsta bekk í samkundum og láta heilsa yður á torgum.
42011044	Vei yður, því þér eruð eins og duldar grafir sem menn ganga yfir án þess að vita.“
42011045	Þá tók lögvitringur einn til orða: „Meistari, þú meiðir okkur líka með því sem þú segir.“
42011046	En Jesús mælti: „Vei yður líka, þér lögvitringar! Þér leggið á menn lítt bærar byrðar og sjálfir snertið þér ekki byrðarnar einum fingri.
42011047	Vei yður! Þér hlaðið upp grafir spámannanna sem feður yðar líflétu.
42011048	Þannig berið þér vitni um athafnir feðra yðar og samþykkið þær. Þeir líflétu þá en þér hlaðið upp grafirnar.
42011049	Þess vegna hefur og speki Guðs sagt: Ég mun senda þeim spámenn og postula og suma þeirra munu þeir lífláta og ofsækja.
42011050	Þannig verður kynslóð þessi krafin um blóð allra spámannanna, er úthellt hefur verið frá grundvöllun heims,
42011051	frá blóði Abels til blóðs Sakaría sem drepinn var milli altarisins og musterisins. Já, segi ég yður, þessi kynslóð verður látin gjalda fyrir það.
42011052	Vei yður, þér lögvitringar! Þér hafið hrifsað til yðar lykil viskunnar. Sjálfir hafið þér ekki gengið inn og þeim hafið þér varnað sem inn vildu ganga.“
42011053	Og er Jesús var farinn út þaðan tóku fræðimenn og farísear að ganga hart að honum og spyrja hann í þaula um margt
42011054	og sitja um að veiða eitthvað af vörum hans.
42012001	Fólk hafði nú flykkst að í tugum þúsunda svo að nærri tróð hver annan undir. Jesús tók þá að tala, fyrst til lærisveina sinna: „Varist súrdeig farísea sem er hræsnin.
42012002	Ekkert er hulið sem eigi verður opinbert né leynt er eigi verður kunnugt.
42012003	Því mun allt það sem þér hafið talað í myrkri heyrast í birtu, og það sem þér hafið hvíslað í herbergjum mun kunngjört á þökum uppi.
42012004	Það segi ég yður, vinir mínir: Hræðist ekki þá sem líkamann deyða og fá að því búnu ekki meira að gert.
42012005	Ég skal sýna yður hvern þér eigið að hræðast. Hræðist þann er hefur vald að deyða og að því búnu varpa í helvíti. Já, ég segi yður, hræðist hann.
42012006	Eru ekki fimm spörvar seldir fyrir tvo smápeninga? Og þó gleymir Guð engum þeirra.
42012007	Hárin á höfði yðar eru jafnvel öll talin. Óttist ekki, þér eruð meira verðir en margir spörvar.
42012008	En ég segi yður: Hvern þann sem kannast við mig fyrir mönnum mun og Mannssonurinn kannast við fyrir englum Guðs.
42012009	En þeim sem afneitar mér fyrir mönnum mun Mannssonurinn afneita fyrir englum Guðs.
42012010	Hverjum sem mælir gegn Mannssyninum verður það fyrirgefið en þeim sem lastmælir gegn heilögum anda verður ekki fyrirgefið.
42012011	Og þegar þeir leiða yður fyrir samkundur, höfðingja og yfirvöld, hafið þá ekki áhyggjur af því hvernig eða með hverju þér eigið að verja yður eða hvað þér eigið að segja.
42012012	Því að heilagur andi mun kenna yður á þeirri stundu hvað segja ber.“
42012013	Einn úr mannfjöldanum sagði við Jesú: „Meistari, seg þú bróður mínum að skipta með mér arfinum.“
42012014	Hann svaraði honum: „Maður, hver hefur sett mig dómara eða skiptaráðanda yfir ykkur?“
42012015	Og hann sagði við þá: „Gætið ykkar og varist alla ágirnd. Enginn þiggur líf af eigum sínum þótt auðugur sé.“
42012016	Þá sagði Jesús þeim dæmisögu þessa: „Maður nokkur ríkur átti land er hafði borið mikinn ávöxt.
42012017	Hann hugsaði með sér: Hvað á ég að gera? Nú get ég hvergi komið fyrir afurðum mínum.
42012018	Og hann sagði: Þetta geri ég: Ég ríf hlöður mínar og reisi aðrar stærri og þangað safna ég öllu korni mínu og auðæfum.
42012019	Og ég segi við sálu mína: Sála mín, nú átt þú mikinn auð til margra ára, hvíl þig nú, et og drekk og ver glöð.
42012020	En Guð sagði við hann: Heimskingi, á þessari nóttu verður sál þín af þér heimtuð og hver fær þá það sem þú hefur aflað?
42012021	Svo fer þeim er safnar sér fé en er ekki ríkur í augum Guðs.“
42012022	Og Jesús sagði við lærisveina sína: „Því segi ég yður: Verið ekki áhyggjufullir um líf yðar, hvað þér eigið að eta, né heldur um líkama yðar, hverju þér eigið að klæðast.
42012023	Lífið er meira en fæðan og líkaminn meira en klæðin.
42012024	Hyggið að hröfnunum. Hvorki sá þeir né uppskera, eigi hafa þeir forðabúr eða hlöðu og Guð fæðir þá. Hve miklum mun eruð þér fremri fuglunum!
42012025	Og hver yðar getur með áhyggjum aukið spönn við aldur sinn?
42012026	Fyrst þér nú orkið ekki svo litlu, hví látið þér allt hitt valda yður áhyggjum?
42012027	Hyggið að liljunum, hversu þær vaxa. Hvorki vinna þær né spinna. En ég segi yður: Jafnvel Salómon í allri sinni dýrð var ekki svo búinn sem ein þeirra.
42012028	Fyrst Guð skrýðir svo grasið á vellinum sem í dag stendur en á morgun verður í ofn kastað, hve miklu fremur mun hann þá klæða yður, þér trúlitlir!
42012029	Hafið ekki hugann við hvað þér eigið að eta og hvað að drekka, og kvíðið engu.
42012030	Allt þetta stunda heiðingjar heimsins en faðir yðar veit að þér þarfnist þessa.
42012031	Leitið heldur ríkis hans og þá mun þetta veitast yður að auki.
42012032	Vertu ekki hrædd, litla hjörð, því að föður yðar hefur þóknast að gefa yður ríkið.
42012033	Seljið eigur yðar og gefið ölmusu, fáið yður pyngjur er slitna ekki, fjársjóð á himnum er þrýtur ekki, þar sem þjófur fær eigi í nánd komist né mölur spillt.
42012034	Því hvar sem fjársjóður yðar er, þar mun og hjarta yðar vera.
42012035	Verið vel tygjaðir og látið ljós yðar loga
42012036	og verið líkir þjónum er bíða þess að húsbóndi þeirra komi úr brúðkaupi og þeir geti lokið upp fyrir honum um leið og hann kemur og knýr dyra.
42012037	Sælir eru þeir þjónar sem húsbóndinn finnur vakandi er hann kemur. Sannlega segi ég yður, hann mun búa sig, láta þá setjast að borði og koma og þjóna þeim.
42012038	Og komi hann um miðnætti eða síðar og finni þá vakandi, sælir eru þeir þá.
42012039	Það skiljið þér að húsráðandi léti ekki brjótast inn í hús sitt ef hann vissi á hvaða stundu þjófurinn kæmi.
42012040	Verið þér og viðbúnir því að Mannssonurinn kemur á þeirri stundu sem þér ætlið eigi.“
42012041	Þá spurði Pétur: „Drottinn, mælir þú þessa líkingu til okkar eða til allra?“
42012042	Drottinn mælti: „Hver er sá trúi og hyggni ráðsmaður sem húsbóndinn setur yfir hjú sín að gefa þeim skammtinn á réttum tíma?
42012043	Sæll er sá þjónn er húsbóndinn finnur breyta svo er hann kemur.
42012044	Ég segi yður með sanni: Hann mun setja hann yfir allar eigur sínar.
42012045	En ef sá þjónn segir í hjarta sínu: Það dregst að húsbóndi minn komi, og tekur að berja þjóna og þernur, eta og drekka og verða ölvaður,
42012046	þá mun húsbóndi þess þjóns koma á þeim degi er hann væntir ekki, á þeirri stundu er hann veit ekki, höggva hann og láta hann fá hlut með ótrúum.
42012047	Sá þjónn sem veit vilja húsbónda síns og hirðir ekki um að hlýða honum mun barinn mörg högg.
42012048	En hinn sem veit ekki hvað húsbóndi hans vill en vinnur til refsingar mun barinn fá högg. Hver sem mikið er gefið verður mikils krafinn og af þeim verður meira heimtað sem meira er léð.
42012049	Ég er kominn að varpa eldi á jörðu. Hversu vildi ég að hann væri þegar kveiktur!
42012050	Skírn á ég að skírast. Hversu þungt er mér uns hún er fullnuð.
42012051	Ætlið þér að ég sé kominn að færa frið á jörðu? Nei, segi ég yður, heldur sundurþykki.
42012052	Upp frá þessu verða fimm í sama húsi sundurþykkir, þrír við tvo og tveir við þrjá,
42012053	faðir við son og sonur við föður, móðir við dóttur og dóttir við móður, tengdamóðir við tengdadóttur sína og tengdadóttir við tengdamóður.“
42012054	Jesús sagði og við fólkið: „Þá er þér sjáið ský draga upp í vestri segið þér jafnskjótt: Nú fer að rigna. Og svo verður.
42012055	Og þegar vindur blæs af suðri segið þér: Nú kemur hiti. Og svo fer.
42012056	Hræsnarar, útlit lofts og jarðar kunnið þér að ráða. Hvers vegna kunnið þér ekki að meta það sem nú er að gerast?
42012057	Hví dæmið þér ekki af sjálfum yður hvað rétt sé?
42012058	Þegar þú ferð með andstæðingi þínum fyrir yfirvald þá kostaðu kapps um það á leiðinni að ná sáttum við hann til þess að hann dragi þig ekki fyrir dómarann, dómarinn afhendi þig réttarþjóninum og hann varpi þér í fangelsi.
42012059	Ég segi þér, eigi munt þú komast út þaðan fyrr en þú hefur borgað síðasta eyri.“
42013001	Í sama mund komu einhverjir til Jesú og sögðu honum frá Galíleumönnunum sem Pílatus lét drepa er þeir færðu fórnir sínar svo að blóð þeirra blandaðist fórnarblóðinu.
42013002	Jesús mælti við þá: „Haldið þér að þessir Galíleumenn hafi verið meiri syndarar en allir aðrir Galíleumenn fyrst þeir urðu að þola þetta?
42013003	Nei, segi ég yður, en ef þér takið ekki sinnaskiptum munuð þér allir farast á sama hátt.
42013004	Eða þeir átján sem turninn féll yfir í Sílóam og varð að bana, haldið þér að þeir hafi verið sekari en allir þeir menn sem í Jerúsalem búa?
42013005	Nei, segi ég yður, en ef þér takið ekki sinnaskiptum munuð þér allir farast á sama hátt.“
42013006	Þá sagði Jesús þeim þessa dæmisögu: „Maður nokkur átti fíkjutré gróðursett í víngarði sínum. Hann kom og leitaði ávaxtar á því og fann ekki.
42013007	Hann sagði þá við víngarðsmanninn: Í þrjú ár hef ég nú komið og leitað ávaxtar á fíkjutré þessu og ekki fundið. Högg það upp. Hví á það að vera engum til gagns?
42013008	En hann svaraði honum: Herra, lát það standa enn þetta ár þar til ég hef grafið um það og borið að áburð.
42013009	Má vera að það beri ávöxt síðan. Annars skaltu höggva það upp.“
42013010	Jesús var að kenna á hvíldardegi í samkundu einni.
42013011	Þar var þá kona nokkur. Í átján ár hafði hún verið sjúk. Hún var kreppt og alls ófær að rétta sig upp.
42013012	Jesús sá hana og kallaði hana til sín og sagði við hana: „Kona, þú ert laus við sjúkleik þinn!“
42013013	Þá lagði Jesús hendur yfir hana og jafnskjótt gat hún rétt úr sér og lofaði Guð.
42013014	En samkundustjórinn reiddist því að Jesús læknaði á hvíldardegi og mælti til fólksins: „Sex daga skal vinna, komið þá og látið lækna ykkur og ekki á hvíldardegi.“
42013015	Drottinn svaraði honum: „Hræsnarar, leysir ekki hver ykkar á hvíldardegi naut sitt eða asna af stalli og leiðir til vatns?
42013016	En þessi kona, sem er dóttir Abrahams og Satan hefur fjötrað full átján ár, mátti hún ekki leyst verða úr fjötrum þessum á hvíldardegi?“
42013017	Þegar Jesús sagði þetta urðu allir mótstöðumenn hans sneyptir en allt fólkið fagnaði yfir öllum þeim dýrðarverkum er hann gerði.
42013018	Jesús sagði nú: „Hverju er Guðs ríki líkt? Við hvað á ég að líkja því?
42013019	Líkt er það mustarðskorni sem maður tók og sáði í jurtagarð sinn. Það óx og varð tré og fuglar himins hreiðruðu sig í greinum þess.“
42013020	Og aftur sagði Jesús: „Við hvað á ég að líkja Guðs ríki?
42013021	Líkt er það súrdeigi er kona tók og fól í þrem mælum mjöls uns það sýrðist allt.“
42013022	Og Jesús hélt áfram til Jerúsalem, fór um borgir og þorp og kenndi.
42013023	Einhver sagði við hann: „Drottinn, eru þeir fáir sem hólpnir verða?“ Jesús sagði við þá:
42013024	„Kostið kapps um að komast inn um þröngu dyrnar því að margir, segi ég yður, munu reyna að komast inn og ekki geta.
42013025	Þegar húsbóndinn stendur upp og lokar dyrum og þér takið þá að standa fyrir utan og knýja á dyr og segja: Herra, ljúk þú upp fyrir oss! mun hann svara yður: Ég veit ekki hvaðan þér eruð.
42013026	Þá munuð þér segja: Vér höfum þó etið og drukkið með þér og þú kenndir á götum vorum.
42013027	Og hann mun svara: Ég segi yður, ég veit ekki hvaðan þér eruð, farið frá mér, allir illgjörðamenn!
42013028	Þar verður grátur og gnístran tanna er þér sjáið Abraham, Ísak og Jakob og alla spámennina í Guðs ríki en yður út rekin.
42013029	Þá munu menn koma frá austri og vestri, frá norðri og suðri og sitja til borðs í Guðs ríki.
42013030	Þá geta síðastir orðið fyrstir og fyrstir síðastir.“
42013031	Á þeirri stundu komu nokkrir farísear og sögðu við Jesú: „Far þú og hald á brott héðan því að Heródes vill drepa þig.“
42013032	Og Jesús sagði við þá: „Farið og segið ref þeim: Í dag og á morgun rek ég út illa anda og lækna og á þriðja degi mun ég marki ná.
42013033	En mér ber að halda áfram ferð minni í dag og á morgun og næsta dag því að eigi hæfir að spámaður bíði dauða annars staðar en í Jerúsalem.
42013034	Jerúsalem, Jerúsalem! Þú sem líflætur spámennina og grýtir þá sem sendir eru til þín! Hversu oft vildi ég safna börnum þínum eins og hænan ungum sínum undir vængi sér, og þér vilduð eigi.
42013035	Guð mun yfirgefa musteri yðar og það verður lagt í rúst. Ég segi yður: Þér munuð eigi sjá mig fyrr en þar er komið að þér segið: Blessaður sé sá er kemur í nafni Drottins!“
42014001	Hvíldardag nokkurn kom Jesús í hús eins af höfðingjum farísea til máltíðar og höfðu menn gætur á honum.
42014002	Þá var þar frammi fyrir honum maður einn vatnssjúkur.
42014003	Jesús tók þá til máls og sagði við lögvitringana og faríseana: „Er leyfilegt að lækna á hvíldardegi eða ekki?“
42014004	Þeir þögðu við. En hann tók á honum, læknaði hann og lét hann fara.
42014005	Og Jesús mælti við þá: „Ef einhver ykkar á asna eða naut, sem fellur í brunn, mun hann ekki óðara draga það upp þótt hvíldardagur sé?“
42014006	Þeir gátu engu svarað þessu.
42014007	Jesús gaf því gætur hvernig boðsgestir völdu sér hefðarsætin, tók dæmi og sagði við þá:
42014008	„Þegar einhver býður þér til brúðkaups, þá set þig ekki í hefðarsæti. Svo getur farið að manni þér fremri að virðingu sé boðið
42014009	og sá komi er ykkur bauð og segi við þig: Þoka fyrir manni þessum. Þá verður þú með kinnroða að taka ysta sæti.
42014010	Far þú heldur er þér er boðið og set þig í ysta sæti svo að sá sem bauð þér segi við þig þegar hann kemur: Vinur, flyt þig hærra upp! Mun þér þá virðing veitast frammi fyrir öllum er sitja til borðs með þér.
42014011	Því að hver sem upp hefur sjálfan sig mun auðmýktur verða en sá sem lítillækkar sjálfan sig mun upp hafinn verða.“
42014012	Þá sagði Jesús við gestgjafa sinn: „Þegar þú heldur miðdegisverð eða kvöldverð bjóð þá hvorki vinum þínum né bræðrum, ættingjum né ríkum nágrönnum því að þeir bjóða þér aftur og þú færð það endurgoldið.
42014013	Þegar þú gerir veislu þá bjóð þú fátækum og örkumla, höltum og blindum
42014014	og munt þú sæll verða því að þeir geta ekki endurgoldið þér en þú færð það endurgoldið í upprisu réttlátra.“
42014015	Þegar einn þeirra, er að borði sátu, heyrði þetta sagði hann við Jesú: „Sæll er sá sem situr til borðs í Guðs ríki.“
42014016	Jesús sagði við hann: „Maður nokkur gerði mikla kvöldmáltíð og bauð mörgum.
42014017	Er stundin kom að veislan skyldi vera sendi hann þjón sinn að segja þeim er boðnir voru: Komið, nú er allt tilbúið.
42014018	En þeir tóku allir að afsaka sig einum munni. Hinn fyrsti sagði við hann: Ég hef keypt akur og verð að fara og líta á hann. Ég bið þig, haf mig afsakaðan.
42014019	Annar sagði: Ég hef keypt fimm tvenndir akneyta og er á förum að reyna þau. Ég bið þig, haf mig afsakaðan.
42014020	Og enn annar sagði: Konu hef ég eignast, ekki get ég komið.
42014021	Þjónninn kom og tjáði herra sínum þetta. Þá reiddist húsbóndinn og sagði við þjón sinn: Far þú fljótt út á stræti og götur borgarinnar og leið inn hingað fátæka, örkumla, blinda og halta.
42014022	Og þjónninn sagði: Herra, það er gert sem þú bauðst og enn er rúm.
42014023	Þá sagði húsbóndinn við þjóninn: Far þú út um stíga og vegi og þrýstu á menn að koma inn svo að hús mitt fyllist.
42014024	Því ég segi ykkur að enginn þeirra sem fyrst voru boðnir mun smakka kvöldmáltíð mína.“
42014025	Mikill fjöldi fólks var Jesú samferða. Hann sneri sér við og sagði við mannfjöldann:
42014026	„Enginn getur komið til mín og orðið lærisveinn minn nema hann taki mig fram yfir föður og móður, maka og börn, bræður og systur og enda fram yfir eigið líf.
42014027	Hver sem ber ekki sinn kross og fylgir mér getur ekki verið lærisveinn minn.
42014028	Hver yðar sest ekki fyrst við ef hann ætlar að reisa turn og reiknar kostnaðinn, hvort hann eigi nóg til að ljúka verkinu?
42014029	Ella má svo fara að hann leggi undirstöðu en fái ekki lokið við og allir, sem það sjá, taki að spotta hann
42014030	og segja: Þessi maður fór að byggja en gat ekki lokið.
42014031	Eða hvaða konungur fer með hernaði gegn öðrum konungi og sest ekki fyrst við og ráðgast um hvort honum sé fært að mæta með tíu þúsundum þeim er fer á móti honum með tuttugu þúsundir?
42014032	Sé svo ekki gerir hann menn á fund andstæðingsins meðan hann er enn langt undan og spyr um friðarkosti.
42014033	Þannig getur enginn yðar verið lærisveinn minn nema hann segi skilið við allt sem hann á.
42014034	Saltið er gott en ef saltið sjálft dofnar með hverju á þá að krydda það?
42014035	Hvorki er það hæft á tún né taðhaug. Því er fleygt. Hver sem eyru hefur að heyra, hann heyri.“
42015001	Allir tollheimtumenn og bersyndugir komu til Jesú að hlýða á hann
42015002	en farísear og fræðimenn ömuðust við því og sögðu: „Þessi maður tekur að sér syndara og samneytir þeim.“
42015003	En Jesús sagði þeim þessa dæmisögu:
42015004	„Nú á einhver yðar hundrað sauði og týnir einum þeirra. Skilur hann ekki þá níutíu og níu eftir í óbyggðinni og fer eftir þeim sem týndur er þar til hann finnur hann?
42015005	Og glaður leggur hann sauðinn á herðar sér er hann finnur hann.
42015006	Þegar hann kemur heim kallar hann saman vini sína og nágranna og segir við þá: Samgleðjist mér því að ég hef fundið sauðinn minn sem týndur var.
42015007	Ég segi yður, þannig verður meiri fögnuður á himni yfir einum syndara, sem tekur sinnaskiptum, en yfir níutíu og níu réttlátum sem þurfa þess ekki við.
42015008	Eða kona sem á tíu drökmur og týnir einni drökmu, kveikir hún þá ekki á lampa, sópar húsið og leitar vandlega uns hún finnur hana?
42015009	Og er hún hefur fundið hana kallar hún saman vinkonur sínar og grannkonur og segir: Samgleðjist mér því að ég hef fundið drökmuna sem ég týndi.
42015010	Þannig segi ég yður að englar Guðs munu gleðjast yfir einum syndara sem bætir ráð sitt.“
42015011	Enn sagði Jesús: „Maður nokkur átti tvo sonu.
42015012	Sá yngri þeirra sagði við föður sinn: Faðir, lát mig fá þann hluta eignanna sem mér ber. Og faðirinn skipti með þeim eigum sínum.
42015013	Fáum dögum síðar kom yngri sonurinn eigum sínum í verð og fór burt í fjarlægt land. Þar sóaði hann fé sínu í óhófsömum lifnaði.
42015014	En er hann hafði öllu eytt varð mikið hungur í því landi og hann tók að líða skort.
42015015	Fór hann þá og settist upp hjá manni einum í því landi. Sá sendi hann út á lendur sínar að gæta svína
42015016	og hefði hann feginn viljað seðja sig á drafinu er svínin átu en enginn gaf honum.
42015017	En nú kom hann til sjálfs sín og sagði: Hve margir eru daglaunamenn föður míns og hafa gnægð matar en ég ferst hér úr hungri!
42015018	Nú tek ég mig upp, fer til föður míns og segi við hann: Faðir, ég hef syndgað móti himninum og gegn þér.
42015019	Ég er ekki framar verður að heita sonur þinn. Lát mig vera sem einn af daglaunamönnum þínum.
42015020	Og hann tók sig upp og fór til föður síns. En er hann var enn langt í burtu sá faðir hans hann og kenndi í brjósti um hann, hljóp og féll um háls honum og kyssti hann.
42015021	En sonurinn sagði við hann: Faðir, ég hef syndgað móti himninum og gegn þér. Ég er ekki framar verður að heita sonur þinn.
42015022	Þá sagði faðir hans við þjóna sína: Komið fljótt með hina bestu skikkju og færið hann í, dragið hring á hönd hans og skó á fætur honum.
42015023	Sækið og alikálfinn og slátrið, við skulum eta og gera okkur glaðan dag.
42015024	Því að þessi sonur minn var dauður og er lifnaður aftur. Hann var týndur og er fundinn. Tóku menn nú að gera sér glaðan dag.
42015025	En eldri sonur hans var á akri. Þegar hann kom og nálgaðist húsið heyrði hann hljóðfæraslátt og dans.
42015026	Hann kallaði á einn piltanna og spurði hvað um væri að vera.
42015027	Hann svaraði: Bróðir þinn er kominn og faðir þinn hefur slátrað alikálfinum af því að hann heimti hann heilan heim.
42015028	Þá reiddist eldri bróðirinn og vildi ekki fara inn. En faðir hans fór út og bað hann koma.
42015029	En hann svaraði föður sínum: Nú er ég búinn að þjóna þér öll þessi ár og hef aldrei breytt út af boðum þínum og mér hefur þú aldrei gefið kiðling að ég gæti glatt mig með vinum mínum.
42015030	En þegar hann kemur, þessi sonur þinn sem hefur sóað eigum þínum með skækjum, þá slátrar þú alikálfinum fyrir hann.
42015031	Faðirinn sagði þá við hann: Barnið mitt, þú ert alltaf hjá mér og allt mitt er þitt.
42015032	En nú varð að halda hátíð og fagna því að hann bróðir þinn, sem var dauður, er lifnaður aftur, hann var týndur og er fundinn.“
42016001	Enn sagði Jesús við lærisveina sína: „Maður nokkur ríkur hafði ráðsmann og var honum sagt að ráðsmaðurinn sóaði eigum hans.
42016002	Ríki maðurinn lét kalla ráðsmanninn fyrir sig og sagði við hann: Hvað er þetta er ég heyri um þig? Gerðu grein fyrir störfum þínum því að þú getur ekki verið ráðsmaður lengur.
42016003	Ráðsmaðurinn sagði þá við sjálfan sig: Hvað á ég að gera fyrst húsbóndi minn sviptir mig ráðsmennskunni? Ekki orka ég að grafa og skömm þykir mér að betla.
42016004	Nú sé ég hvað ég geri til þess að menn taki við mér í hús sín þegar ég verð sviptur ráðsmennskunni.
42016005	Hann kallaði nú á skuldunauta húsbónda síns, hvern og einn. Við þann fyrsta sagði hann: Hve mikið skuldar þú húsbónda mínum?
42016006	Hann svaraði: Hundrað kvartil viðsmjörs. Hann mælti þá við hann: Tak skuldabréf þitt, set þig niður og skrifa sem skjótast fimmtíu.
42016007	Síðan sagði hann við annan: En hvað skuldar þú? Hann svaraði: Hundrað tunnur hveitis. Og hann sagði honum: Tak þú skuldabréf þitt og skrifa áttatíu.
42016008	Og húsbóndinn hrósaði svikula ráðsmanninum fyrir að hafa breytt kænlega. Því að börn þessa heims eru kænni í skiptum við sína kynslóð en börn ljóssins.
42016009	Og ég segi ykkur: Notið hinn rangláta mammón til þess að eignast vini sem taki við ykkur í eilífar tjaldbúðir þegar hann er uppurinn.
42016010	Sá sem er trúr í því smæsta er einnig trúr í miklu og sá sem er ótrúr í því smæsta er og ótrúr í miklu.
42016011	Ef ekki er hægt að treysta yður fyrir hverfulum auðæfum, hver trúir yður þá fyrir sönnum auði?
42016012	Og ef ekki er hægt að treysta yður fyrir eigum annarra, hvernig getur Guð þá treyst yður fyrir því sem hann ætlar yður að eiga sjálf?
42016013	Enginn þjónn getur þjónað tveimur herrum. Annaðhvort hatar hann annan og elskar hinn eða þýðist annan og afrækir hinn. Þér getið ekki þjónað Guði og mammón.“
42016014	En farísearnir, sem voru menn fégjarnir, heyrðu þetta og gerðu gys að Jesú.
42016015	En hann sagði við þá: „Þér eruð þeir sem réttlætið sjálfa yður í augum manna en Guð þekkir hjörtu yðar. Því það sem hátt er að dómi manna er viðurstyggð í augum Guðs.
42016016	Lögmálið og spámennirnir ná fram til Jóhannesar. Þaðan í frá er flutt fagnaðarerindi Guðs ríkis og hver maður vill ryðjast þar inn.
42016017	En það er auðveldara að himinn og jörð líði undir lok en einn stafkrókur lögmálsins falli úr gildi.
42016018	Hver sem skilur við konu sína og gengur að eiga aðra drýgir hór, og hver sem gengur að eiga konu, sem skilin er við mann, drýgir hór.“
42016019	Jesús sagði þeim þessa dæmisögu: „Einu sinni var maður nokkur ríkur er klæddist purpura og dýru líni og lifði hvern dag í dýrlegum fagnaði.
42016020	En fátækur maður, hlaðinn kaunum, lá fyrir dyrum hans og hét sá Lasarus.
42016021	Feginn vildi hann seðja sig á því er féll af borði ríka mannsins og jafnvel hundar komu og sleiktu kaun hans.
42016022	En nú gerðist það að fátæki maðurinn dó og báru hann englar í faðm Abrahams. Ríki maðurinn dó líka og var grafinn.
42016023	Og í helju, þar sem hann var í kvölum, hóf hann upp augu sín og sá Abraham í fjarska og Lasarus við brjóst hans.
42016024	Þá kallaði hann: Faðir Abraham, miskunna þú mér og send Lasarus að hann dýfi fingurgómi sín um í vatn og kæli tungu mína því að ég kvelst í þessum loga.
42016025	Abraham sagði: Minnstu þess, barn, að þú hlaust þín gæði meðan þú lifðir og Lasarus böl á sama hátt. Nú er hann hér huggaður en þú kvelst.
42016026	Auk alls þessa er mikið djúp staðfest milli vor og yðar svo að þeir er héðan vildu fara yfir til yðar geti það ekki og eigi verði heldur komist þaðan yfir til vor.
42016027	En hann sagði: Þá bið ég þig, faðir, að þú sendir hann í hús föður míns,
42016028	en ég á fimm bræður, til þess að vara þá við svo þeir komi ekki líka í þennan kvalastað.
42016029	En Abraham segir: Þeir hafa Móse og spámennina, hlýði þeir þeim.
42016030	Hinn svaraði: Nei, faðir Abraham, en ef einhver kæmi til þeirra frá hinum dauðu mundu þeir taka sinnaskiptum.
42016031	En Abraham sagði við hann: Ef þeir hlýða ekki Móse og spámönnunum láta þeir ekki heldur sannfærast þótt einhver rísi upp frá dauðum.“
42017001	Jesús sagði við lærisveina sína: „Eigi verður umflúið að menn séu tældir til falls en vei þeim sem því veldur.
42017002	Betra væri honum að hafa mylnustein um hálsinn og vera varpað í hafið en að tæla einn af þessum smælingjum til falls.
42017003	Hafið gát á sjálfum yður. Ef bróðir þinn syndgar, þá ávíta hann og ef hann sér að sér, þá fyrirgef honum.
42017004	Og þótt hann misgeri við þig sjö sinnum á dag og snúi sjö sinnum aftur til þín og segi: Ég iðrast, þá skalt þú fyrirgefa honum.“
42017005	Postularnir sögðu við Drottin: „Auk oss trú!“
42017006	En Drottinn sagði: „Ef þér hefðuð trú eins og mustarðskorn gætuð þér sagt við mórberjatré þetta: Ríf þig upp með rótum og fest rætur í sjónum, og það mundi hlýða yður.
42017007	Hafi einhver yðar þjón, er plægir eða hirðir fénað, segir hann þá við hann þegar hann kemur inn af akri: Kom þegar og set þig til borðs?
42017008	Segir hann ekki fremur við hann: Bú þú mér kvöldverð, tak þig til og þjóna mér meðan ég et og drekk, síðan getur þú etið og drukkið.
42017009	Og er hann þakklátur þjóni sínum fyrir að gera það sem boðið var?
42017010	Eins skuluð þér segja, þá er þér hafið gert allt sem yður var boðið: Ónýtir þjónar erum vér. Vér höfum gert það eitt sem oss bar að gera.“
42017011	Svo bar við á ferð Jesú til Jerúsalem að leið hans lá á mörkum Samaríu og Galíleu.
42017012	Og er hann kom inn í þorp nokkurt mættu honum tíu líkþráir menn. Þeir stóðu álengdar,
42017013	hófu upp raust sína og kölluðu: „Jesús, meistari, miskunna þú oss!“
42017014	Jesús sá þá og sagði við þá: „Farið og sýnið yður prestunum.“ Þeir héldu af stað og nú brá svo við að þeir urðu hreinir.
42017015	En einn þeirra sneri aftur er hann sá að hann var heill orðinn og lofaði Guð hárri raustu.
42017016	Hann féll fram að fótum Jesú og þakkaði honum. En hann var Samverji.
42017017	Jesús sagði: „Urðu ekki allir tíu hreinir? Hvar eru hinir níu?
42017018	Urðu engir til þess að snúa aftur að gefa Guði dýrðina nema þessi útlendingur?“
42017019	Síðan mælti Jesús við hann: „Statt upp og far leiðar þinnar. Trú þín hefur bjargað þér.“
42017020	Farísear spurðu Jesú hvenær Guðs ríki kæmi. Hann svaraði þeim: „Guðs ríki kemur ekki þannig að á því beri.
42017021	Ekki munu menn segja: Sjá, þar er það eða hér er það því að Guðs ríki er innra með yður.“
42017022	Og Jesús sagði við lærisveinana: „Þeir dagar munu koma að þér þráið að sjá einn dag Mannssonarins og munuð eigi sjá hann.
42017023	Menn munu segja við yður: Sjá hér, sjá þar. En farið ekki og hlaupið eftir því.
42017024	Mannssonurinn kemur eins og elding sem leiftrar og lýsir frá einu skauti himins til annars.
42017025	En fyrst á hann margt að líða og þessi kynslóð mun útskúfa honum.
42017026	Eins og var á dögum Nóa, svo mun og verða á dögum Mannssonarins:
42017027	Menn átu og drukku, kvæntust og giftust allt til þess dags er Nói gekk í örkina og flóðið kom og tortímdi öllum.
42017028	Eins var og á dögum Lots: Menn átu og drukku, keyptu og seldu, gróðursettu og byggðu.
42017029	En daginn sem Lot fór úr Sódómu rigndi eldi og brennisteini af himni og tortímdi öllum.
42017030	Eins mun verða á þeim degi er Mannssonurinn opinberast.
42017031	Sá sem þann dag er á þaki uppi og á muni sína í húsinu fari ekki ofan að sækja þá. Og sá sem er á akri skal ekki heldur hverfa aftur.
42017032	Minnist konu Lots.
42017033	Sá sem vill sjá lífi sínu borgið mun týna því en sá sem týnir því mun öðlast líf.
42017034	Ég segi yður: Á þeirri nóttu verða tveir í einni hvílu, annar mun tekinn, hinn eftir skilinn.
42017035	Tvær munu mala á sömu kvörn, önnur verður tekin, hin eftir skilin. [
42017036	Tveir verða á akri, annar mun tekinn, hinn eftir skilinn.]“
42017037	Þeir spurðu hann þá: „Hvar, herra?“ En hann sagði við þá: „Þar munu ernirnir safnast sem hræið er.“
42018001	Þá sagði Jesús þeim dæmisögu um það hvernig þeir skyldu stöðugt biðja og eigi þreytast:
42018002	„Í borg einni var dómari sem hvorki óttaðist Guð né skeytti um nokkurn mann.
42018003	Í sömu borg var ekkja sem kom einlægt til hans og sagði: Lát þú mig ná rétti á mótstöðumanni mínum.
42018004	Það vildi hann ekki lengi vel. En að lokum sagði hann við sjálfan sig: Ekki óttast ég Guð að sönnu né skeyti um nokkurn mann.
42018005	En þessi ekkja lætur mig aldrei í friði. Því vil ég rétta hlut hennar áður en hún gerir út af við mig með nauði sínu.“
42018006	Og Drottinn mælti: „Heyrið hvað rangláti dómarinn segir.
42018007	Mun Guð þá ekki rétta hlut sinna útvöldu sem hrópa til hans dag og nótt? Mun hann draga að hjálpa þeim?
42018008	Ég segi yður: Hann mun skjótt rétta hlut þeirra. En mun Mannssonurinn finna trúna á jörðu þegar hann kemur?“
42018009	Jesús sagði líka dæmisögu þessa við nokkra þá er treystu því að sjálfir væru þeir réttlátir en fyrirlitu aðra:
42018010	„Tveir menn fóru upp í helgidóminn að biðjast fyrir. Annar var farísei, hinn tollheimtumaður.
42018011	Faríseinn sté fram og baðst þannig fyrir: Guð, ég þakka þér að ég er ekki eins og aðrir menn, ræningjar, ranglátir, hórkarlar eða þá eins og þessi tollheimtumaður.
42018012	Ég fasta tvisvar í viku og geld tíund af öllu sem ég eignast.
42018013	En tollheimtumaðurinn stóð langt frá og vildi ekki einu sinni hefja augu sín til himins heldur barði sér á brjóst og sagði: Guð, vertu mér syndugum líknsamur!
42018014	Ég segi yður: Tollheimtumaðurinn fór heim til sín sáttur við Guð, hinn ekki, því að hver sem upp hefur sjálfan sig mun auðmýktur verða en sá sem lítillækkar sjálfan sig mun upp hafinn verða.“
42018015	Menn færðu og til hans ungbörnin svo að hann snerti þau. Lærisveinarnir sáu það og átöldu þá.
42018016	En Jesús kallaði þau til sín og mælti: „Leyfið börnunum að koma til mín, varnið þeim eigi því að slíkra er Guðs ríki.
42018017	Sannlega segi ég yður: Hver sem tekur ekki við Guðs ríki eins og barn mun aldrei inn í það koma.“
42018018	Höfðingi nokkur spurði Jesú: „Góði meistari, hvað á ég að gera til þess að öðlast eilíft líf?“
42018019	Jesús sagði við hann: „Hví kallar þú mig góðan? Enginn er góður nema Guð einn.
42018020	Þú kannt boðorðin: Þú skalt ekki drýgja hór, þú skalt ekki morð fremja, þú skalt ekki stela, þú skalt ekki bera ljúgvitni, heiðra föður þinn og móður.“
42018021	Hann sagði: „Alls þessa hef ég gætt frá æsku.“
42018022	Þegar Jesús heyrði þetta sagði hann við hann: „Enn er þér eins vant: Sel allt sem þú átt og skipt meðal fátækra og munt þú fjársjóð eiga á himnum. Kom síðan og fylg mér.“
42018023	En er hann heyrði þetta varð hann hryggur við enda auðugur mjög.
42018024	Jesús sá það og sagði: „Hve torvelt er þeim sem auðinn hafa að ganga inn í Guðs ríki.
42018025	Auðveldara er úlfalda að fara gegnum nálarauga en auðmanni að komast inn í Guðs ríki.“
42018026	En þeir sem á hlýddu spurðu: „Hver getur þá orðið hólpinn?“
42018027	Hann mælti: „Það sem mönnum er um megn, það megnar Guð.“
42018028	Þá sagði Pétur: „Við yfirgáfum allt sem við áttum og fylgdum þér.“
42018029	Jesús sagði við þá: „Sannlega segi ég yður að enginn hefur yfirgefið heimili, konu, bræður, foreldra eða börn vegna Guðs ríkis
42018030	án þess að hann fái margfalt aftur á þessum tíma og í hinum komandi heimi eilíft líf.“
42018031	Jesús tók þá tólf til sín og sagði við þá: „Nú förum við upp til Jerúsalem og mun allt það koma fram sem spámennirnir hafa skrifað um Mannssoninn.
42018032	Hann verður framseldur heiðingjum. Þeir munu hæða hann, misþyrma honum og hrækja á hann.
42018033	Þeir munu húðstrýkja hann og lífláta en á þriðja degi mun hann upp rísa.“
42018034	En þeir skildu ekkert af þessu, orð þessi voru þeim hulin og þeir skynjuðu ekki það sem sagt var.
42018035	Svo bar við, er Jesús nálgaðist Jeríkó, að blindur maður sat þar við veginn og betlaði.
42018036	Hann heyrði að mannfjöldi gekk hjá og spurði hvað um væri að vera.
42018037	Var honum sagt að Jesús frá Nasaret færi hjá.
42018038	Þá hrópaði hann: „Jesús, sonur Davíðs, miskunna þú mér!“
42018039	En þeir sem á undan fóru höstuðu á hann að hann þegði. En hann hrópaði því meir: „Sonur Davíðs, miskunna þú mér!“
42018040	Jesús nam staðar og bauð að leiða hann til sín. Er hann kom nær spurði Jesús hann:
42018041	„Hvað vilt þú að ég geri fyrir þig?“ Hinn svaraði: „Drottinn, að ég fái aftur sjón.“
42018042	Jesús sagði við hann: „Fá þú aftur sjónina. Trú þín hefur bjargað þér.“
42018043	Jafnskjótt fékk hann sjónina. Og hann fylgdi honum og lofaði Guð. En allt fólkið, er sá þetta, vegsamaði Guð.
42019001	Jesús kom til Jeríkó og gekk gegnum borgina.
42019002	En þar var maður er Sakkeus hét. Hann var yfirtollheimtumaður og auðugur.
42019003	Langaði hann að sjá hver Jesús væri en tókst það ekki fyrir mannfjöldanum því að hann var lítill vexti.
42019004	Hann hljóp þá á undan og klifraði upp í mórberjatré til að sjá Jesú, en leið hans lá þar hjá.
42019005	Og er Jesús kom þar að leit hann upp og sagði við hann: „Sakkeus, flýt þér ofan, í dag ber mér að vera í húsi þínu.“
42019006	Hann flýtti sér ofan og tók á móti honum glaður.
42019007	Þeir er sáu þetta létu allir illa við og sögðu: „Hann þiggur boð hjá bersyndugum manni.“
42019008	En Sakkeus sneri sér til Drottins og sagði við hann: „Drottinn, helming eigna minna gef ég fátækum og hafi ég haft nokkuð af nokkrum gef ég honum ferfalt aftur.“
42019009	Jesús sagði þá við hann: „Í dag hefur hjálpræði hlotnast húsi þessu enda ert þú líka niðji Abrahams.
42019010	Því að Mannssonurinn er kominn að leita að hinu týnda og frelsa það.“
42019011	Jesús sagði þeim sem höfðu hlýtt á hann aðra dæmisögu því að hann var í nánd við Jerúsalem og þeir ætluðu að Guðs ríki mundi þegar birtast.
42019012	Hann sagði: „Maður nokkur tiginborinn fór í fjarlægt land til þess að taka við konungdómi og koma síðan aftur.
42019013	Hann kallaði tíu þjóna sína, seldi þeim í hendur tíu pund og sagði við þá: Verslið með þetta þangað til ég kem.
42019014	En landar hans hötuðu hann og gerðu sendimann á eftir honum til að segja: Við viljum ekki að þessi maður verði konungur yfir okkur.
42019015	Nú kom hann aftur og hafði tekið konungdóm. Þá lét hann kalla fyrir sig þjóna þá er hann hafði selt féð í hendur til þess að vita hvað hver hefði grætt.
42019016	Hinn fyrsti kom og sagði: Herra, pund þitt hefur ávaxtast um tíu pund.
42019017	Konungur sagði við hann: Gott, þú góði þjónn, þú varst trúr í mjög litlu og því skaltu ráða fyrir tíu borgum.
42019018	Annar kom og sagði: Pund þitt, herra, hefur gefið af sér fimm pund.
42019019	Hann sagði eins við hann: Þú skalt og vera yfir fimm borgum.
42019020	Enn kom einn og sagði: Herra, hér er pund þitt. Ég hef haft það geymt í dúki
42019021	því að ég var hræddur við þig en þú ert maður strangur og tekur það út sem þú lagðir ekki inn og uppskerð það sem þú sáðir ekki.
42019022	Konungur segir við hann: Illi þjónn, eftir orðum þínum dæmi ég þig. Þú vissir að ég er maður strangur, sem tek það út sem ég lagði ekki inn og uppsker það sem ég sáði ekki.
42019023	Hvers vegna léstu þá ekki fé mitt í banka? Þá hefði ég fengið það með vöxtum er ég kom heim.
42019024	Og konungur sagði við þá er hjá voru: Takið af honum pundið og fáið þeim sem hefur tíu pundin.
42019025	En þeir sögðu við hann: Herra, hann hefur tíu pund.
42019026	Konungur svaraði: Ég segi ykkur: Hverjum sem hefur mun gefið verða og frá þeim sem eigi hefur mun tekið verða jafnvel það sem hann hefur.
42019027	En færið hingað þessa óvini mína, sem vildu ekki að ég yrði konungur yfir sér, og höggvið þá frammi fyrir mér.“
42019028	Þá er Jesús hafði þetta mælt hélt hann á undan áfram upp til Jerúsalem.
42019029	Þegar hann nálgaðist Betfage og Betaníu við Olíufjallið, sem svo er nefnt, sendi hann tvo lærisveina sína
42019030	og mælti: „Farið í þorpið hér fram undan. Þegar þið komið þangað munuð þið finna fola bundinn sem enginn hefur enn komið á bak. Leysið hann og komið með hann.
42019031	Ef einhver spyr ykkur: Hvers vegna leysið þið hann? þá svarið svo: Drottinn þarf hans við.“
42019032	Þeir sem sendir voru fóru og fundu allt vera eins og Jesús hafði sagt þeim.
42019033	Og er þeir leystu folann sögðu eigendur hans við þá: „Hvers vegna leysið þið folann?“
42019034	Þeir svöruðu: „Drottinn þarf hans við,“
42019035	og fóru síðan með hann til Jesú. Þeir lögðu klæði sín á folann og settu Jesú á bak.
42019036	En þar sem hann fór breiddu menn klæði sín á veginn.
42019037	Þegar Jesús var að koma þar að, sem farið er ofan af Olíufjallinu, hóf allur flokkur lærisveina hans að lofa Guð fagnandi hárri raustu fyrir öll þau kraftaverk, er þeir höfðu séð,
42019038	og segja: „Blessaður sé konungurinn sem kemur í nafni Drottins. Friður á himni og dýrð í hæstum hæðum!“
42019039	Nokkrir farísear í mannfjöldanum sögðu við hann: „Meistari, hasta þú á lærisveina þína.“
42019040	Hann svaraði: „Ég segi ykkur, ef þeir þegja munu steinarnir hrópa.“
42019041	Og er Jesús kom nær og sá borgina grét hann yfir henni
42019042	og sagði: „Ef þú hefðir aðeins vitað á þessum degi hvað til friðar heyrir! En nú er það hulið sjónum þínum.
42019043	Því að þeir dagar munu koma yfir þig að óvinir þínir munu gera virki um þig, setjast um þig og þröngva þér á alla vegu.
42019044	Þeir munu leggja þig að velli og börn þín sem í þér eru og ekki láta standa stein yfir steini í þér vegna þess að þú þekktir ekki þinn vitjunartíma.“
42019045	Þá gekk hann inn í helgidóminn og tók að reka út þá er voru að selja
42019046	og mælti við þá: „Ritað er: Hús mitt á að vera bænahús en þér hafið gert það að ræningjabæli.“
42019047	Daglega var hann að kenna í helgidóminum en æðstu prestarnir og fræðimennirnir, svo og fyrirmenn þjóðarinnar, leituðust við að ráða hann af dögum
42019048	en fundu eigi hvað gera skyldi því að allt fólkið vildi ákaft hlýða á hann.
42020001	Eitt sinn var Jesús að kenna fólkinu í helgidóminum og flutti fagnaðarerindið. Þá gengu æðstu prestarnir og fræðimennirnir ásamt öldungunum til hans
42020002	og sögðu: „Seg þú okkur, með hvaða valdi gerir þú þetta? Hver hefur gefið þér þetta vald?“
42020003	Hann svaraði þeim: „Ég vil og leggja spurningu fyrir ykkur. Segið mér:
42020004	Hver fól Jóhannesi að skíra, var það Guð eða voru það menn?“
42020005	Þeir ráðguðust hver við annan um þetta og sögðu: „Ef við svörum: Það var Guð, spyr hann: Hví trúðuð þið honum þá ekki?
42020006	Ef við svörum: Það voru menn, mun allt fólkið grýta okkur því að menn eru sannfærðir um að Jóhannes sé spámaður.“
42020007	Þeir kváðust því ekki vita hver fól honum það.
42020008	Jesús sagði við þá: „Ég segi ykkur þá ekki heldur hver fól mér að gera þetta.“
42020009	Og Jesús tók að segja fólkinu dæmisögu þessa: „Maður nokkur plantaði víngarð og seldi hann vínyrkjum á leigu, fór síðan úr landi til langdvala.
42020010	Á settum tíma sendi hann þjón til vínyrkjanna að þeir fengju honum hlut af ávexti víngarðsins en vínyrkjarnir börðu hann og sendu burt tómhentan.
42020011	Aftur sendi hann annan þjón. Þeir börðu hann einnig og svívirtu og sendu burt tómhentan.
42020012	Og enn sendi hann hinn þriðja en þeir veittu honum einnig áverka og köstuðu honum út.
42020013	Þá sagði eigandi víngarðsins: Hvað á ég að gera? Ég sendi son minn elskaðan. Má vera þeir virði hann.
42020014	En er vínyrkjarnir sáu hann báru þeir saman ráð sín og sögðu: Þetta er erfinginn. Drepum hann, þá fáum við arfinn.
42020015	Og þeir köstuðu honum út fyrir víngarðinn og drápu hann. Hvað mun nú eigandi víngarðsins gera við þá?
42020016	Hann mun koma, tortíma vínyrkjum þessum og fá öðrum víngarðinn.“ Þegar þeir heyrðu þetta sögðu þeir: „Verði það aldrei.“
42020017	Jesús horfði á fólkið og mælti: „Hvað merkir þá ritning þessi: Steinninn sem smiðirnir höfnuðu er orðinn að hyrningarsteini.
42020018	Hver sem fellur á þennan stein mun sundur molast og þann sem hann fellur á mun hann sundur merja.“
42020019	Fræðimennirnir og æðstu prestarnir vildu leggja hendur á hann á sömu stundu en óttuðust fólkið. Þeir skildu að hann átti við þá með dæmisögu þessari.
42020020	Þeir höfðu gætur á Jesú og sendu njósnarmenn er létust vera einlægir. Þeir áttu að láta hann tala af sér svo að þeir mættu framselja hann í hendur og á vald landstjórans.
42020021	Þeir spurðu hann: „Meistari, við vitum að þú talar og kennir rétt og gerir þér engan mannamun heldur kennir Guðs veg í sannleika.
42020022	Leyfist okkur að gjalda keisaranum skatt eða ekki?“
42020023	En hann merkti flærð þeirra og sagði við þá:
42020024	„Sýnið mér denar. Hvers mynd og nafn er skráð á hann?“ Þeir sögðu: „Keisarans.“
42020025	En hann sagði við þá: „Gjaldið þá keisaranum það sem keisarans er og Guði það sem Guðs er.“
42020026	Og þeir gátu ekki látið hann tala af sér í áheyrn fólksins en undruðust svar hans og þögðu.
42020027	Þá komu nokkrir saddúkear, en þeir neita því að upprisa sé til, og sögðu við Jesú:
42020028	„Meistari, Móse segir okkur í ritningunum að deyi maður kvæntur en barnlaus skuli bróðir hans ganga að eiga ekkjuna og vekja honum niðja.
42020029	Nú voru sjö bræður. Sá fyrsti tók sér konu og dó barnlaus.
42020030	Gekk þá annar bróðirinn
42020031	og síðan hinn þriðji að eiga hana og eins allir sjö og létu þeir engin börn eftir sig er þeir dóu.
42020032	Síðast dó og konan.
42020033	Kona hvers þeirra verður hún í upprisunni? Allir sjö höfðu þeir átt hana.“
42020034	Jesús svaraði þeim: „Börn þessarar aldar kvænast og giftast
42020035	en þau sem þykja þess verð að rísa upp frá dauðum og lifa í komandi veröld kvænast hvorki né giftast.
42020036	Þau geta ekki heldur dáið framar, þau eru englum jöfn, þau eru risin frá dauðum og eru börn Guðs.
42020037	En að dauðir rísi upp, það hefur jafnvel Móse sýnt í sögunni um þyrnirunninn er hann kallar Drottin Guð Abrahams, Guð Ísaks og Guð Jakobs.
42020038	Ekki er hann Guð dauðra, heldur lifenda því að honum lifa allir.“
42020039	Þá sögðu nokkrir fræðimannanna: „Vel mælt, meistari.“
42020040	En þeir þorðu ekki framar að spyrja hann neins.
42020041	Jesús sagði við þá: „Hvernig geta menn sagt að Kristur sé sonur Davíðs?
42020042	Davíð segir sjálfur í Sálmunum: Drottinn sagði við minn drottin: Set þig mér til hægri handar
42020043	þangað til ég geri óvini þína að fótskör þinni.
42020044	Davíð kallar hann drottin, hvernig getur hann þá verið sonur hans?“
42020045	Jesús sagði við lærisveina sína í áheyrn alls fólksins:
42020046	„Varist fræðimennina sem fýsir að ganga í síðskikkjum og er ljúft að láta heilsa sér á torgum, vilja skipa æðsta bekk í samkundum og hefðarsæti í veislum.
42020047	Þeir mergsjúga ekkjur og hafa af þeim heimili þeirra en flytja langar bænir að yfirskini. Þeir munu fá því þyngri dóm.“
42021001	Þá leit Jesús upp og sá auðmenn leggja gjafir sínar í fjárhirsluna.
42021002	Hann sá og ekkju eina fátæka leggja þar tvo smápeninga.
42021003	Þá sagði hann: „Ég segi ykkur með sanni, þessi fátæka ekkja gaf meira en allir hinir.
42021004	Hinir allir lögðu í sjóðinn af allsnægtum sínum en hún gaf af skorti sínum, alla björg sína.“
42021005	Einhverjir höfðu orð á að helgidómurinn væri prýddur fögrum steinum og heitgjöfum. Þá sagði Jesús:
42021006	„Þeir dagar koma að allt sem hér blasir við verður lagt í rúst, ekki steinn yfir steini eftir.“
42021007	En þeir spurðu Jesú: „Meistari, hvenær verður þetta? Og hvert mun tákn þess að það sé að koma fram?“
42021008	Hann svaraði: „Varist að láta leiða yður í villu. Margir munu koma í mínu nafni og segja: Það er ég! og: Tíminn er í nánd! Fylgið þeim ekki.
42021009	En þegar þér spyrjið hernað og upphlaup, þá skelfist ekki. Þetta á undan að fara en endirinn kemur ekki samstundis.“
42021010	Síðan sagði Jesús við þá: „Þjóð mun rísa gegn þjóð og ríki gegn ríki,
42021011	þá verða landskjálftar miklir og drepsóttir og hungur á ýmsum stöðum en ógnir og tákn mikil á himni.
42021012	En á undan öllu þessu munu menn leggja hendur á yður, ofsækja yður, færa yður fyrir samkundur og í fangelsi og draga yður fyrir konunga og landshöfðingja sakir nafns míns.
42021013	Þetta veitir yður tækifæri til að bera mér vitni.
42021014	En festið það vel í huga að vera ekki fyrir fram að hugsa um hvernig þér eigið að verjast
42021015	því ég mun gefa yður orð og visku sem engir mótstöðumenn yðar fá staðið í gegn né hrakið.
42021016	Jafnvel foreldrar, systkin, frændfólk og vinir munu framselja yður og sumir yðar munu líflátnir.
42021017	Og allir munu hata yður af því að þér trúið á mig
42021018	en ekki mun týnast eitt hár á höfði yðar.
42021019	Verið þrautseigir, með því munuð þér ávinna lífið.
42021020	En þegar þér sjáið herfylkingar umkringja Jerúsalem, þá vitið að eyðing hennar er í nánd.
42021021	Þá flýi þau sem í Júdeu eru til fjalla, þau sem í borginni eru flytjist burt og þau sem eru á ekrum úti fari ekki inn í hana.
42021022	Því þetta eru refsingardagar, þá er allt það rætist sem ritað er.
42021023	Vei þeim sem þungaðar eru eða börn hafa á brjósti á þeim dögum því að mikil neyð mun þá verða í landinu og reiði yfir þessum lýð.
42021024	Menn munu falla fyrir sverðseggjum og verða herleiddir til allra þjóða og framandi þjóðir munu fótum troða Jerúsalem þar til tímar heiðingjanna eru liðnir.
42021025	Tákn munu verða á sólu, tungli og stjörnum og á jörðu angist þjóða, ráðalausra við dunur hafs og brimgný.
42021026	Menn munu falla í öngvit af ótta og kvíða fyrir því er koma mun yfir heimsbyggðina því að kraftar himnanna munu riðlast.
42021027	Þá munu menn sjá Mannssoninn koma í skýi með mætti og mikilli dýrð.
42021028	En þegar þetta tekur að koma fram, þá réttið úr yður og berið höfuðið hátt því að lausn yðar er í nánd.“
42021029	Jesús sagði þeim og líkingu: „Gætið að fíkjutrénu og öðrum trjám.
42021030	Þegar þér sjáið þau farin að bruma, þá vitið þér af sjálfum yður að sumarið er í nánd.
42021031	Eins skuluð þér vita, þegar þér sjáið þetta verða, að Guðs ríki er í nánd.
42021032	Sannlega segi ég yður: Þessi kynslóð mun ekki líða undir lok uns allt er komið fram.
42021033	Himinn og jörð munu líða undir lok en orð mín munu aldrei undir lok líða.
42021034	Hafið gát á sjálfum yður, látið ekki svall og drykkju eða áhyggjur þessa lífs ná tökum á yður svo að sá dagur komi ekki skyndilega yfir yður
42021035	eins og snara. En hann mun koma yfir alla menn sem byggja gjörvalla jörð.
42021036	Vakið því allar stundir og biðjið svo að þér megið umflýja allt þetta sem koma á og standast frammi fyrir Mannssyninum.“
42021037	Á daginn var Jesús að kenna í helgidóminum en fór og dvaldist um nætur á Olíufjallinu sem svo er nefnt.
42021038	Og allt fólkið kom árla á morgnana til hans í helgidóminn að hlýða á hann.
42022001	Nú fór í hönd hátíð ósýrðu brauðanna, sú er nefnist páskar.
42022002	Og æðstu prestarnir og fræðimennirnir leituðu fyrir sér hvernig þeir gætu ráðið Jesú af dögum því að þeir voru hræddir við fólkið.
42022003	Þá fór Satan í Júdas sem kallaður var Ískaríot og var í tölu þeirra tólf.
42022004	Hann fór og ræddi við æðstu prestana og varðforingjana um það hvernig hann skyldi framselja þeim Jesú.
42022005	Þeir urðu glaðir við og hétu honum fé fyrir.
42022006	Hann gekk að því og leitaði færis að framselja hann þeim þegar fólkið væri fjarri.
42022007	Þegar sá dagur ósýrðu brauðanna kom er slátra skyldi páskalambinu
42022008	sendi Jesús þá Pétur og Jóhannes og sagði: „Farið og búið til páskamáltíðar fyrir okkur.“
42022009	Þeir sögðu við hann: „Hvar vilt þú að við búum hana?“
42022010	En hann sagði við þá: „Þegar þið komið inn í borgina mætir ykkur maður sem ber vatnsker. Fylgið honum inn þangað sem hann fer
42022011	og segið við húsráðandann: Meistarinn spyr þig: Hvar er herbergið þar sem ég get neytt páskamáltíðarinnar með lærisveinum mínum?
42022012	Hann mun þá sýna ykkur loftsal mikinn, búinn hægindum. Hafið þar viðbúnað.“
42022013	Þeir fóru og fundu allt eins og hann hafði sagt og bjuggu til páskamáltíðar.
42022014	Og er stundin var komin gekk Jesús til borðs og postularnir með honum.
42022015	Og hann sagði við þá: „Hjartanlega hef ég þráð að neyta þessarar páskamáltíðar með yður áður en ég líð.
42022016	Því ég segi yður: Eigi mun ég framar neyta hennar fyrr en hún fullkomnast í Guðs ríki.“
42022017	Þá tók hann kaleik, gerði þakkir og sagði: „Takið þetta og skiptið með yður.
42022018	Því ég segi yður: Héðan í frá mun ég eigi drekka af ávexti vínviðarins fyrr en Guðs ríki kemur.“
42022019	Og hann tók brauð, gerði þakkir, braut það, gaf þeim og sagði: „Þetta er líkami minn sem fyrir yður er gefinn. Gerið þetta í mína minningu.“
42022020	Eins tók hann kaleikinn eftir kvöldmáltíðina og sagði: „Þessi kaleikur er hinn nýi sáttmáli í mínu blóði sem fyrir yður er úthellt.
42022021	En sjá, hönd þess er mig svíkur er á borðinu hjá mér.
42022022	Mannssonurinn fer að sönnu þá leið sem ákveðin er en vei þeim manni sem því veldur að hann verður framseldur.“
42022023	Og þeir tóku að spyrjast á um það hver þeirra mundi verða til þess að gera þetta.
42022024	Og þeir fóru að metast um hver þeirra væri talinn mestur.
42022025	En Jesús sagði við þá: „Konungar þjóða drottna yfir þeim og valdhafar þeirra kallast velgjörðamenn.
42022026	En eigi sé yður svo farið heldur sé hinn mesti yðar á meðal sem væri hann yngstur og foringinn sem þjónn.
42022027	Því hvort er sá meiri sem situr til borðs eða hinn sem þjónar? Er það ekki sá sem situr til borðs? Samt er ég meðal yðar eins og þjónninn.
42022028	En það eruð þér sem hafið staðið með mér í freistingum mínum.
42022029	Og yður fæ ég ríki í hendur, eins og faðir minn hefur fengið mér,
42022030	að þér megið eta og drekka við borð mitt í ríki mínu, sitja í hásætum og dæma tólf ættkvíslir Ísraels.
42022031	Símon, Símon, Satan krafðist að fá að sælda yður eins og hveiti svo að hismið kæmi í ljós.
42022032	En ég hef beðið fyrir þér að trú þín þrjóti ekki. Og styrk þú trúsystkin þín þegar þú ert snúinn við.“
42022033	En Símon sagði við hann: „Drottinn, ég er reiðubúinn að fylgja þér bæði í fangelsi og dauða.“
42022034	Jesús mælti: „Ég segi þér, Pétur: Áður en hani galar í dag munt þú þrisvar hafa neitað því að þú þekkir mig.“
42022035	Og hann sagði við þá: „Þegar ég sendi yður út án pyngju og mals og skólausa, brast yður þá nokkuð?“ Þeir svöruðu: „Nei, ekkert.“
42022036	Þá sagði hann við þá: „En nú skal sá er pyngju hefur taka hana með sér og eins sá er mal hefur og hinn sem ekkert á selji yfirhöfn sína og kaupi sverð.
42022037	Því ég segi yður að þessi ritning á að rætast á mér: Með illvirkjum var hann talinn. Og nú er að fullnast það sem um mig er ritað.“
42022038	En þeir sögðu: „Drottinn, hér eru tvö sverð.“ Og hann sagði við þá: „Það er nóg.“
42022039	Síðan fór Jesús út og gekk, eins og hann var vanur, til Olíufjallsins. Og lærisveinarnir fylgdu honum.
42022040	Þegar hann kom á staðinn sagði hann við þá: „Biðjið að þið fallið ekki í freistni.“
42022041	Og hann vék frá þeim svo sem steinsnar, féll á kné, baðst fyrir og sagði:
42022042	„Faðir, ef þú vilt, þá tak þennan kaleik frá mér! En verði þó ekki minn heldur þinn vilji.“ [
42022043	Þá birtist honum engill af himni sem styrkti hann.
42022044	Og hann komst í dauðans angist og baðst enn ákafar fyrir en sveiti hans varð eins og blóðdropar er féllu á jörðina.]
42022045	Hann stóð upp frá bæn sinni, kom til lærisveinanna og fann þá sofandi, örmagna af hryggð.
42022046	Og hann sagði við þá: „Hví sofið þið? Rísið upp og biðjið að þið fallið ekki í freistni.“
42022047	Meðan Jesús var enn að tala kom flokkur manna og fremstur fór einn hinna tólf, Júdas, áður nefndur. Hann gekk að Jesú til að kyssa hann.
42022048	Jesús sagði við hann: „Júdas, svíkur þú Mannssoninn með kossi?“
42022049	Þeir sem með honum voru sáu að hverju fór og sögðu: „Drottinn, eigum við ekki að bregða sverði?“
42022050	Og einn þeirra hjó til þjóns æðsta prestsins og sneið af honum hægra eyrað.
42022051	Þá sagði Jesús: „Hér skal staðar nema.“ Og hann snart eyrað og læknaði hann.
42022052	Þá sagði Jesús við æðstu prestana, varðforingja helgidómsins og öldungana sem komnir voru á móti honum: „Eruð þið að fara að mér með sverðum og bareflum eins og gegn ræningja?
42022053	Daglega var ég með ykkur í helgidóminum og þið lögðuð ekki hendur á mig. En þetta er ykkar tími, nú ræður máttur myrkranna.“
42022054	En þeir tóku Jesú höndum og leiddu brott og fóru með hann í hús æðsta prestsins. Pétur fylgdi eftir álengdar.
42022055	Menn höfðu kveikt eld í miðjum garðinum og sátu við hann og Pétur settist meðal þeirra.
42022056	En þerna nokkur sá hann sitja í bjarmanum, hvessti á hann augun og sagði: „Þessi maður var líka með honum.“
42022057	Því neitaði hann og sagði: „Kona, ég þekki hann ekki.“
42022058	Litlu síðar sá annar maður Pétur og sagði: „Þú ert líka einn af þeim.“ En Pétur svaraði: „Nei, maður minn, það er ég ekki.“
42022059	Og að liðinni um það bil einni stund fullyrti enn annar þetta og sagði: „Víst var þessi líka með honum enda Galíleumaður.“
42022060	Pétur mælti: „Ekki skil ég hvað þú átt við, maður.“ Og jafnskjótt sem hann sagði þetta gól hani.
42022061	Og Drottinn vék sér við og leit til Péturs. Þá minntist Pétur orða Drottins er hann mælti við hann: „Áður en hani galar í dag muntu þrisvar afneita mér.“
42022062	Og hann gekk út og grét beisklega.
42022063	En þeir menn sem gættu Jesú hæddu hann og börðu,
42022064	huldu andlit hans og sögðu: „Þú ert spámaður, segðu hver sló þig.“
42022065	Og marga aðra svívirðu sögðu þeir við hann.
42022066	Þegar dagur rann kom öldungaráðið saman, bæði æðstu prestar og fræðimenn, og létu færa hann fyrir ráðsfund sinn.
42022067	Þeir sögðu: „Ef þú ert Kristur, þá segðu okkur það.“ En Jesús sagði við þá: „Þótt ég segi ykkur það munuð þið ekki trúa
42022068	og ef ég spyr ykkur svarið þið ekki.
42022069	En upp frá þessu mun Mannssonurinn sitja til hægri handar almáttugum Guði.“
42022070	Þá spurðu þeir allir: „Ert þú þá sonur Guðs?“ Og hann sagði við þá: „Þið segið að ég sé sá.“
42022071	En þeir sögðu: „Hvað þurfum við nú framar vitnis við? Við höfum sjálfir heyrt það af munni hans.“
42023001	Þá stóð upp allur skarinn og færði Jesú fyrir Pílatus.
42023002	Þeir tóku að ákæra hann og sögðu: „Við höfum komist að raun um að þessi maður leiðir þjóð okkar afvega, hann bannar að gjalda keisaranum skatt og segist sjálfur vera Kristur, konungur.“
42023003	Pílatus spurði hann þá: „Ert þú konungur Gyðinga?“ Jesús svaraði: „Það eru þín orð.“
42023004	Pílatus sagði við æðstu prestana og fólkið: „Enga sök finn ég hjá þessum manni.“
42023005	En þeir urðu því ákafari og sögðu: „Hann æsir upp lýðinn með því sem hann kennir í allri Júdeu, hann byrjaði í Galíleu og er nú kominn hingað.“
42023006	Þegar Pílatus heyrði þetta spurði hann hvort maðurinn væri Galílei.
42023007	Og er hann varð þess vís að hann var úr umdæmi Heródesar sendi hann hann til Heródesar er þá var og í Jerúsalem á þeim dögum.
42023008	En Heródes varð næsta glaður er hann sá Jesú því hann hafði lengi langað að sjá hann þar eð hann hafði heyrt frá honum sagt. Vænti hann nú að sjá hann gera eitthvert tákn.
42023009	Hann spurði Jesú á marga vegu en hann svaraði honum engu.
42023010	Æðstu prestarnir og fræðimennirnir stóðu þar og ásökuðu hann harðlega.
42023011	En Heródes óvirti hann og spottaði ásamt hermönnum sínum, lagði yfir hann skínandi klæði og sendi hann aftur til Pílatusar.
42023012	Á þeim degi urðu þeir Heródes og Pílatus vinir en áður var fjandskapur með þeim.
42023013	Pílatus kallaði nú saman æðstu prestana, höfðingjana og fólkið
42023014	og mælti: „Þið hafið fært mér þennan mann og sagt hann leiða fólkið afvega. Nú hef ég yfirheyrt manninn í ykkar viðurvist en enga þá sök fundið hjá honum er þið ákærið hann um.
42023015	Ekki heldur Heródes því hann sendi hann aftur til okkar. Ljóst er að hann hefur ekkert það drýgt er dauða sé vert.
42023016	Ætla ég því að hirta hann og láta lausan.“ [
42023017	En skylt var honum að gefa þeim lausan einn bandingja á hverri hátíð.]
42023018	En þeir æptu allir: „Burt með hann, gefðu okkur Barabbas lausan!“
42023019	En honum hafði verið varpað í fangelsi fyrir upphlaup nokkurt sem varð í borginni og manndráp.
42023020	Pílatus talaði enn til þeirra og vildi láta Jesú lausan.
42023021	En þeir æptu á móti: „Krossfestu, krossfestu hann!“
42023022	Í þriðja sinn sagði Pílatus við þá: „Hvað illt hefur þá þessi maður gert? Enga dauðasök hef ég fundið hjá honum. Ætla ég því að hirta hann og láta hann lausan.“
42023023	En þeir sóttu á með ópi miklu og heimtuðu að hann yrði krossfestur. Og þeir höfðu sitt fram.
42023024	Þá ákvað Pílatus að kröfu þeirra skyldi fullnægt.
42023025	Hann gaf lausan þann er þeir báðu um og varpað hafði verið í fangelsi fyrir upphlaup og manndráp en framseldi þeim Jesú að þeir færu með hann sem þeir vildu.
42023026	Þegar þeir leiddu Jesú út tóku þeir Símon nokkurn frá Kýrene, er kom utan úr sveit, og lögðu krossinn á hann að hann bæri hann eftir Jesú.
42023027	En Jesú fylgdi mikill fjöldi fólks og kvenna er hörmuðu hann og grétu.
42023028	Jesús sneri sér að þeim og mælti: „Jerúsalemsdætur, grátið ekki yfir mér en grátið yfir sjálfum ykkur og börnum ykkar.
42023029	Því þeir dagar koma er menn munu segja: Sælar eru óbyrjur og þau móðurlíf er aldrei fæddu og þau brjóst sem engan nærðu.
42023030	Þá munu menn segja við fjöllin: Hrynjið yfir okkur! og við hálsana: Hyljið okkur!
42023031	Því að sé þetta gert við hið græna tré, hvað mun þá verða um hið visna?“
42023032	Með Jesú voru og færðir til lífláts aðrir tveir sem voru illvirkjar.
42023033	Og er þeir komu til þess staðar sem heitir Hauskúpa krossfestu þeir hann þar og illvirkjana, annan til hægri handar, hinn til vinstri.
42023034	Þá sagði Jesús: „Faðir, fyrirgef þeim því að þeir vita ekki hvað þeir gera.“ En þeir köstuðu hlutum um klæði hans og skiptu með sér.
42023035	Fólkið stóð og horfði á og höfðingjarnir gerðu gys að honum og sögðu: „Öðrum bjargaði hann, bjargi hann nú sjálfum sér ef hann er Kristur Guðs, hinn útvaldi.“
42023036	Eins hæddu hann hermennirnir, komu og báru honum edik
42023037	og sögðu: „Ef þú ert konungur Gyðinga, þá bjargaðu sjálfum þér.“
42023038	Yfirskrift var yfir honum: ÞESSI ER KONUNGUR GYÐINGA.
42023039	Annar þeirra illvirkja sem krossfestir voru hæddi hann og sagði: „Ert þú ekki Kristur? Bjargaðu sjálfum þér og okkur!“
42023040	En hinn ávítaði hann og sagði: „Hræðist þú ekki einu sinni Guð og ert þó undir sama dómi?
42023041	Við erum það með réttu og fáum makleg gjöld fyrir gerðir okkar en þessi hefur ekkert illt aðhafst.“
42023042	Þá sagði hann: „Jesús, minnst þú mín þegar þú kemur í ríki þitt!“
42023043	Og Jesús sagði við hann: „Sannlega segi ég þér: Í dag skaltu vera með mér í Paradís.“
42023044	Og nú var nær hádegi og myrkur varð um allt land til nóns
42023045	því sólin missti birtu sinnar. En fortjald musterisins rifnaði sundur í miðju.
42023046	Þá kallaði Jesús hárri röddu: „Faðir, í þínar hendur fel ég anda minn!“ Og er hann hafði þetta mælt gaf hann upp andann.
42023047	Þegar hundraðshöfðinginn sá það er við bar vegsamaði hann Guð og sagði: „Sannarlega var þessi maður réttlátur.“
42023048	Og fólkið allt, sem komið hafði saman að horfa á, sá nú hvað gerðist og barði sér á brjóst og hvarf frá.
42023049	En vinir hans allir sem og konurnar, er fylgdu honum frá Galíleu, stóðu álengdar og horfðu á þetta.
42023050	Maður er nefndur Jósef. Hann var ráðsherra, góður maður og réttvís
42023051	og hafði ekki samþykkt ráð þeirra né athæfi. Hann var frá Arímaþeu, borg í Júdeu, og vænti Guðs ríkis.
42023052	Hann gekk til Pílatusar og bað hann um líkama Jesú,
42023053	tók hann síðan ofan, sveipaði línklæði og lagði í gröf, höggna í klett, og hafði þar enginn verið áður lagður.
42023054	Það var aðfangadagur og hvíldardagurinn fór í hönd.
42023055	Konur þær er komið höfðu með Jesú frá Galíleu fylgdu eftir og sáu gröfina og hvernig líkami hans var lagður.
42023056	Þær sneru aftur og bjuggu ilmjurtir og smyrsl. Hvíldardaginn héldu þær kyrru fyrir samkvæmt boðorðinu.
42024001	En í afturelding fyrsta dag vikunnar komu þær til grafarinnar með ilmsmyrslin sem þær höfðu búið.
42024002	Þær sáu þá að steininum hafði verið velt frá gröfinni
42024003	og þegar þær stigu inn fundu þær ekki líkama Drottins Jesú.
42024004	Þær skildu ekkert í þessu en þá brá svo við að hjá þeim stóðu tveir menn í leiftrandi klæðum.
42024005	Þær urðu mjög hræddar og hneigðu andlit til jarðar. En þeir sögðu við þær: „Hví leitið þér hins lifanda meðal dauðra?
42024006	Hann er ekki hér, hann er upp risinn. Minnist þess hvernig hann talaði við yður meðan hann var enn í Galíleu.
42024007	Hann sagði að Mannssonurinn skyldi framseldur verða í hendur syndugra manna og krossfestur en rísa upp á þriðja degi.“
42024008	Og þær minntust orða hans,
42024009	sneru frá gröfinni og kunngjörðu allt þetta þeim ellefu og öllum hinum.
42024010	Þessar konur voru þær María Magdalena, Jóhanna og María móðir Jakobs og hinar sem voru með þeim. Þær sögðu postulunum frá þessu.
42024011	En þeir töldu orð þeirra markleysu eina og trúðu þeim ekki.
42024012	Pétur stóð þó upp og hljóp til grafarinnar, skyggndist inn og sá þar líkklæðin ein. Fór hann heim síðan og undraðist það sem við hafði borið.
42024013	Tveir þeirra fóru þann sama dag til þorps nokkurs sem er um sextíu skeiðrúm frá Jerúsalem og heitir Emmaus.
42024014	Þeir ræddu sín á milli um allt þetta sem gerst hafði.
42024015	Þá bar svo við, er þeir voru að tala saman og ræða þetta, að Jesús sjálfur nálgaðist þá og slóst í för með þeim.
42024016	Augu þeirra voru svo blinduð að þeir þekktu hann ekki.
42024017	Og hann sagði við þá: „Hvað er það sem þið ræðið svo mjög á göngu ykkar?“ Þeir námu staðar, daprir í bragði,
42024018	og annar þeirra, Kleófas að nafni, sagði við hann: „Þú ert víst sá eini aðkomumaður í Jerúsalem sem veit ekki hvað þar hefur gerst þessa dagana.“
42024019	Hann spurði: „Hvað þá?“ Þeir svöruðu: „Þetta um Jesú frá Nasaret sem var spámaður, máttugur í verki og orði fyrir Guði og öllum mönnum.
42024020	Æðstu prestar og höfðingjar okkar létu dæma hann til dauða og krossfesta hann.
42024021	Við vonuðum að hann væri sá er leysa mundi Ísrael. En nú er þriðji dagur síðan þetta bar við.
42024022	Þá hafa og konur nokkrar úr okkar hópi gert okkur forviða. Þær fóru árla til grafarinnar
42024023	en fundu ekki líkama hans og komu og sögðust jafnvel hafa séð engla í sýn er sögðu hann lifa.
42024024	Nokkrir þeirra sem með okkur voru fóru til grafarinnar og fundu allt eins og konurnar höfðu sagt en hann sáu þeir ekki.“
42024025	Þá sagði hann við þá: „Skilningslausu menn, svo tregir til að trúa því öllu sem spámennirnir hafa sagt fyrir um!
42024026	Átti ekki Kristur að líða þetta og ganga svo inn í dýrð sína?“
42024027	Og hann byrjaði á Móse og öllum spámönnunum og útlagði fyrir þeim það sem um hann er ritað í öllum ritningunum.
42024028	Þeir nálguðust nú þorpið sem þeir ætluðu til en hann lét sem hann vildi halda lengra.
42024029	Þeir lögðu þá fast að honum og sögðu: „Vertu hjá okkur því að kvölda tekur og degi hallar.“ Og hann fór inn til að vera hjá þeim.
42024030	Og svo bar við, er hann sat til borðs með þeim, að hann tók brauðið, þakkaði Guði, braut það og fékk þeim.
42024031	Þá opnuðust augu þeirra og þeir þekktu hann en hann hvarf þeim sjónum.
42024032	Og þeir sögðu hvor við annan: „Brann ekki hjartað í okkur meðan hann talaði við okkur á veginum og lauk upp fyrir okkur ritningunum?“
42024033	Þeir stóðu samstundis upp og fóru aftur til Jerúsalem. Þar fundu þeir þá ellefu og þau er með þeim voru saman komin,
42024034	en þau sögðu: „Sannarlega er Drottinn upp risinn og hefur birst Símoni.“
42024035	Hinir sögðu þá frá því sem við hafði borið á veginum og hvernig þeir höfðu þekkt hann þegar hann braut brauðið.
42024036	Nú voru þau að tala um þetta og þá stendur hann sjálfur meðal þeirra og segir við þau: „Friður sé með yður!“
42024037	En þau skelfdust og urðu hrædd og hugðust sjá anda.
42024038	Hann sagði við þau: „Hví eruð þið óttaslegin og hvers vegna vakna efasemdir í hjarta ykkar?
42024039	Lítið á hendur mínar og fætur að það er ég sjálfur. Þreifið á mér og gætið að. Ekki hefur andi hold og bein eins og þið sjáið að ég hef.“
42024040	Þegar hann hafði þetta mælt sýndi hann þeim hendur sínar og fætur.
42024041	Enn gátu þau ekki trúað fyrir fögnuði og undrun. Þá sagði hann við þau: „Hafið þið hér nokkuð til matar?“
42024042	Þau fengu honum stykki af steiktum fiski
42024043	og hann tók það og neytti þess frammi fyrir þeim.
42024044	Og hann sagði við þau: „Meðan ég var enn meðal ykkar sagði ég ykkur: Allt sem ritað er um mig í lögmáli Móse, spámönnunum og sálmunum á að rætast.“
42024045	Síðan lauk hann upp huga þeirra að þau skildu ritningarnar.
42024046	Og hann sagði við þau: „Svo er skrifað að Kristur eigi að líða og rísa upp frá dauðum á þriðja degi
42024047	og að prédika skuli í nafni hans öllum þjóðum að taka sinnaskiptum og þiggja fyrirgefningu synda og hefja það í Jerúsalem.
42024048	Þið eruð vottar þessa.
42024049	Ég sendi ykkur andann sem faðir minn hét ykkur en verið kyrr í borginni uns þið íklæðist krafti frá hæðum.“
42024050	Síðan fór hann með þau út í nánd við Betaníu, hóf upp hendur sínar og blessaði þau.
42024051	En það varð, meðan hann var að blessa þau, að hann skildist frá þeim og var upp numinn til himins.
42024052	En þau féllu fram og tilbáðu hann og sneru aftur til Jerúsalem með miklum fögnuði.
42024053	Og þau voru stöðugt í helgidóminum og lofuðu Guð.
43001001	Í upphafi var Orðið og Orðið var hjá Guði og Orðið var Guð.
43001002	Hann var í upphafi hjá Guði.
43001003	Allt varð til fyrir hann, án hans varð ekki neitt sem til er.
43001004	Í honum var líf og lífið var ljós mannanna.
43001005	Ljósið skín í myrkrinu og myrkrið tók ekki á móti því.
43001006	Maður kom fram, sendur af Guði. Hann hét Jóhannes.
43001007	Hann kom til vitnisburðar, að vitna um ljósið og vekja alla til trúar á það.
43001008	Ekki var hann ljósið, hann kom til að vitna um ljósið.
43001009	Hið sanna ljós, sem upplýsir hvern mann, kom nú í heiminn.
43001010	Hann var í heiminum og heimurinn var orðinn til fyrir hann en heimurinn þekkti hann ekki.
43001011	Hann kom til eignar sinnar en hans eigið fólk tók ekki við honum.
43001012	En öllum þeim sem tóku við honum gaf hann rétt til að verða Guðs börn, þeim sem trúa á nafn hans.
43001013	Þau urðu ekki til á náttúrulegan hátt né af vilja manns heldur eru þau af Guði fædd.
43001014	Og Orðið varð hold, hann bjó með oss, fullur náðar og sannleika og vér sáum dýrð hans, dýrð sem sonurinn eini á frá föðurnum.
43001015	Jóhannes vitnar um hann og hrópar: „Þetta er sá sem ég átti við þegar ég sagði: Sá sem kemur eftir mig var á undan mér enda fyrri en ég.“
43001016	Af gnægð hans höfum vér öll þegið, náð á náð ofan.
43001017	Lögmálið var gefið með Móse en náðin og sannleikurinn eru komin með Jesú Kristi.
43001018	Enginn hefur nokkurn tíma séð Guð. Sonurinn eini, Guð, sem er í faðmi föðurins, hann hefur birt hann.
43001019	Þessi er vitnisburður Jóhannesar þegar ráðamenn í Jerúsalem sendu til hans presta og Levíta til að spyrja hann: „Hver ert þú?“
43001020	Hann svaraði ótvírætt og játaði: „Ekki er ég Kristur.“
43001021	Þeir spurðu hann: „Hvað þá? Ertu Elía?“ Hann svarar: „Ekki er ég hann.“ „Ertu spámaðurinn?“ Hann kvað nei við.
43001022	Þá sögðu þeir við hann: „Hver ert þú? Við verðum að svara þeim er sendu okkur. Hvað segir þú um sjálfan þig?“
43001023	Hann sagði: „Ég er sá sem Jesaja spámaður talar um. Ég er rödd hrópanda í eyðimörk er segir: Gerið beinan veg Drottins.“
43001024	Sendir voru menn af flokki farísea.
43001025	Þeir spurðu hann: „Hvers vegna skírir þú, fyrst þú ert hvorki Kristur, Elía né spámaðurinn?“
43001026	Jóhannes svaraði: „Ég skíri með vatni. Mitt á meðal ykkar stendur sá sem þið þekkið ekki,
43001027	hann sem kemur eftir mig og skóþveng hans er ég ekki verður að leysa.“
43001028	Þetta bar við í Betaníu, handan Jórdanar, þar sem Jóhannes var að skíra.
43001029	Daginn eftir sér Jóhannes Jesú koma til sín og segir: „Sjá, Guðs lamb sem ber synd heimsins.
43001030	Þar er sá er ég sagði um: Eftir mig kemur maður sem er mér fremri því hann var til á undan mér.
43001031	Sjálfur þekkti ég hann ekki. En til þess kom ég og skíri með vatni að hann opinberist Ísrael.“
43001032	Og Jóhannes vitnaði: „Ég sá andann koma af himni ofan eins og dúfu og hann nam staðar yfir honum.
43001033	Sjálfur þekkti ég hann ekki en sá er sendi mig að skíra með vatni sagði mér: Sá sem þú sérð andann koma yfir og nema staðar á, hann er sá sem skírir með heilögum anda.
43001034	Þetta sá ég og ég vitna að hann er sonur Guðs.“
43001035	Daginn eftir var Jóhannes þar aftur staddur og tveir lærisveinar hans.
43001036	Hann sér Jesú á gangi og segir: „Sjá, Guðs lamb.“
43001037	Lærisveinar hans tveir heyrðu orð hans og fóru á eftir Jesú.
43001038	Jesús sneri sér við, sá þá koma á eftir sér og sagði við þá: „Hvers leitið þið?“ Þeir svara: „Rabbí, hvar dvelst þú?“ en Rabbí þýðir meistari.
43001039	Hann segir: „Komið og sjáið.“ Þeir komu og sáu hvar hann dvaldist og voru hjá honum þann dag. Þetta var síðdegis.
43001040	Annar þessara tveggja, sem heyrðu orð Jóhannesar og fóru á eftir Jesú, var Andrés, bróðir Símonar Péturs.
43001041	Hann finnur fyrst bróður sinn, Símon, og segir við hann: „Við höfum fundið Messías!“ en Messías þýðir Kristur, Hinn smurði.
43001042	Hann fór með hann til Jesú. Jesús horfði á hann og sagði: „Þú ert Símon Jóhannesson, þú skalt heita Kefas,“ en Kefas, Pétur, þýðir klettur. 116
43001043	Næsta dag hugðist Jesús fara til Galíleu. Hann hitti þá Filippus og sagði við hann: „Fylg þú mér!“
43001044	Filippus var frá Betsaídu, sömu borg og Andrés og Pétur.
43001045	Filippus fann Natanael og sagði við hann: „Við höfum fundið þann sem Móse skrifar um í lögmálinu og einnig spámennirnir, Jesú frá Nasaret, son Jósefs.“
43001046	Natanael sagði: „Getur nokkuð gott komið frá Nasaret?“ Filippus svaraði: „Kom þú og sjá.“
43001047	Jesús sá Natanael koma til sín og sagði við hann: „Hér er sannur Ísraelíti sem engin svik eru í.“
43001048	Natanael spyr: „Hvaðan þekkir þú mig?“ Jesús svarar: „Ég sá þig undir fíkjutrénu áður en Filippus kallaði á þig.“
43001049	Þá segir Natanael: „Rabbí, þú ert sonur Guðs, þú ert konungur Ísraels.“
43001050	Jesús spyr hann: „Trúir þú af því að ég sagði við þig: Ég sá þig undir fíkjutrénu? Þú munt sjá það sem þessu er meira.“
43001051	Og hann segir við hann: „Sannlega, sannlega segi ég yður: Þér munuð sjá himininn opinn og engla Guðs stíga upp og stíga niður yfir Mannssoninn.“
43002001	Á þriðja degi var brúðkaup í Kana í Galíleu. Móðir Jesú var þar.
43002002	Jesú var og boðið til brúðkaupsins og lærisveinum hans.
43002003	En er vín þraut segir móðir Jesú við hann: „Þeir hafa ekki vín.“
43002004	Jesús svarar: „Hvað viltu mér, kona? Minn tími er ekki enn kominn.“
43002005	Móðir hans sagði þá við þjónana: „Allt það sem hann segir ykkur, það skuluð þið gera.“
43002006	Nú voru þar sex vatnsker úr steini samkvæmt reglum Gyðinga um hreinsun og tók hvert þeirra tvo mæla eða þrjá.
43002007	Jesús segir við þá: „Fyllið kerin vatni.“ Þeir fylltu þau á barma.
43002008	Síðan segir hann: „Ausið nú af og færið veislustjóra.“ Þeir gerðu svo.
43002009	Veislustjóri bragðaði vatnið, sem var orðið vín, og vissi ekki hvaðan það var en þjónarnir, sem vatnið höfðu ausið, vissu það. Þá kallaði veislustjóri á brúðgumann
43002010	og sagði: „Allir menn bera fyrst fram góða vínið og síðan hið lakara er menn gerast ölvaðir. Þú hefur geymt góða vínið þar til nú.“
43002011	Þetta fyrsta tákn sitt gerði Jesús í Kana í Galíleu og opinberaði dýrð sína og lærisveinar hans trúðu á hann.
43002012	Eftir þetta fór hann ofan til Kapernaúm ásamt móður sinni, bræðrum og lærisveinum. Þar voru þau nokkra daga.
43002013	Nú fóru páskar Gyðinga í hönd og Jesús hélt upp til Jerúsalem.
43002014	Þar sá hann í helgidóminum þá er seldu naut, sauði og dúfur og víxlarana sem sátu þar.
43002015	Þá gerði hann sér svipu úr köðlum og rak alla út úr helgidóminum, líka sauðina og nautin. Hann steypti niður peningum víxlaranna og hratt um borðum þeirra
43002016	og við dúfnasalana sagði hann: „Burt með þetta héðan. Gerið ekki hús föður míns að sölubúð.“
43002017	Lærisveinum hans kom í hug að ritað er: „Vandlæting vegna húss þíns mun tæra mig upp.“
43002018	Ráðamenn Gyðinga10 sögðu þá við hann: „Hvaða tákn getur þú sýnt okkur um það að þú megir gera þetta?“
43002019	Jesús svaraði þeim: „Brjótið þetta musteri og ég skal reisa það á þrem dögum.“
43002020	Þá sögðu þeir: „Þetta musteri hefur verið fjörutíu og sex ár í smíðum og þú ætlar að reisa það á þrem dögum!“
43002021	En Jesús var að tala um musteri líkama síns.
43002022	Þegar hann var risinn upp frá dauðum minntust lærisveinar hans að hann hafði sagt þetta, og þeir trúðu ritningunni og orðinu sem Jesús hafði talað.
43002023	Meðan hann var í Jerúsalem á páskahátíðinni fóru margir að trúa á hann því þeir sáu þau tákn sem hann gerði.
43002024	En Jesús gaf þeim ekki trúnað sinn því hann þekkti alla.
43002025	Hann þurfti þess ekki að neinn bæri öðrum manni vitni. Hann vissi sjálfur hvað í manni býr.
43003001	Maður hét Nikódemus, af flokki farísea, og átti sæti í öldungaráði Gyðinga.
43003002	Hann kom til Jesú um nótt og sagði við hann: „Rabbí, við vitum að þú ert lærifaðir kominn frá Guði. Enginn getur gert þessi tákn sem þú gerir nema Guð sé með honum.“
43003003	Jesús svaraði honum: „Sannlega, sannlega segi ég þér: Enginn getur séð Guðs ríki nema hann fæðist að nýju.“
43003004	Nikódemus segir við hann: „Hvernig getur maður fæðst þegar hann er orðinn gamall? Skyldi hann geta komist aftur í líf móður sinnar og fæðst?“
43003005	Jesús svaraði: „Sannlega, sannlega segi ég þér: Enginn getur komist inn í Guðs ríki nema hann fæðist af vatni og anda.
43003006	Það sem af manni fæðist er manns barn en það sem fæðist af anda Guðs er Guðs barn.
43003007	Undrast eigi að ég segi við þig: Ykkur ber að fæðast að nýju.
43003008	Vindurinn blæs þar sem hann vill og þú heyrir þyt hans. Samt veistu ekki hvaðan hann kemur né hvert hann fer. Svo er um þann sem af andanum er fæddur.“
43003009	Þá spurði Nikódemus: „Hvernig má þetta verða?“
43003010	Jesús svaraði honum: „Þú ert lærifaðir í Ísrael og veist þetta ekki?
43003011	Sannlega, sannlega segi ég þér: Vér tölum um það sem vér þekkjum og vitnum um það sem vér höfum séð en þér takið ekki á móti vitnisburði vorum.
43003012	Ef þér trúið eigi þegar ég ræði við yður jarðnesk efni, hvernig skylduð þér þá trúa er ég ræði við yður um hin himnesku?
43003013	Enginn hefur stigið upp til himins nema sá er steig niður frá himni, Mannssonurinn.
43003014	Og eins og Móse hóf upp höggorminn í eyðimörkinni, þannig á Mannssonurinn að verða upp hafinn
43003015	svo að hann veiti hverjum sem trúir á hann eilíft líf.
43003016	Því svo elskaði Guð heiminn að hann gaf einkason sinn til þess að hver sem á hann trúir glatist ekki heldur hafi eilíft líf.
43003017	Guð sendi ekki soninn í heiminn til að dæma heiminn heldur til þess að frelsa hann.
43003018	Sá sem trúir á son Guðs dæmist ekki. Sá sem trúir ekki er þegar dæmdur því að hann hefur ekki trúað á nafn Guðs sonarins eina.
43003019	En þessi er dómurinn: Ljósið er komið í heiminn en menn elskuðu myrkrið fremur en ljósið því að verk þeirra voru vond.
43003020	Hver sem illt gerir hatar ljósið og kemur ekki til ljóssins svo að verk hans verði ekki uppvís.
43003021	En sá sem iðkar sannleikann kemur til ljóssins svo að augljóst verði að verk hans eru í Guði gerð.“
43003022	Eftir þetta fóru Jesús og lærisveinar hans út í Júdeuhérað. Þar dvaldist hann með þeim og skírði.
43003023	Jóhannes var líka að skíra í Aínon nálægt Salím en þar var mikið vatn. Menn komu þangað og létu skírast.
43003024	Þá var ekki enn búið að varpa Jóhannesi í fangelsi.
43003025	Nú varð deila um hreinsun milli lærisveina Jóhannesar og Gyðings eins.
43003026	Þeir komu til Jóhannesar og sögðu við hann: „Rabbí, sá sem var hjá þér handan Jórdanar og þú barst vitni um, hann er að skíra og allir koma til hans.“
43003027	Jóhannes svaraði þeim: „Enginn getur tekið neitt nema Guð gefi honum það.
43003028	Þið getið sjálfir vitnað um að ég sagði: Ég er ekki Kristur heldur er ég sendur á undan honum.
43003029	Sá er brúðguminn sem á brúðina en vinur brúðgumans, sem stendur hjá og hlýðir á hann, gleðst mjög við rödd hans. Þessi gleði er nú mín að fullu.
43003030	Hann á að vaxa en ég að minnka.“
43003031	Sá sem kemur að ofan er yfir öllum. Sá sem er af jörðu, hann er af jörðu og talar eins og menn. Sá sem kemur af himni er yfir öllum og
43003032	vitnar um það sem hann hefur séð og heyrt og enginn tekur á móti vitnisburði hans.
43003033	En sá sem hefur tekið á móti vitnisburði hans hefur staðfest að Guð sé sannorður.
43003034	Sá sem Guð sendi talar Guðs orð því ómælt gefur Guð andann.
43003035	Faðirinn elskar soninn og hefur lagt allt í hönd honum.
43003036	Sá sem trúir á soninn hefur eilíft líf en sá sem óhlýðnast syninum mun ekki öðlast líf heldur varir reiði Guðs yfir honum.
43004001	Farísear höfðu heyrt að Jesús fengi fleiri lærisveina og skírði fleiri en Jóhannes.
43004002	Reyndar skírði Jesús ekki sjálfur heldur lærisveinar hans.
43004003	Þegar Jesús varð þess vís hvarf hann brott úr Júdeu og hélt aftur til Galíleu.
43004004	Hann varð að fara um Samaríu.
43004005	Nú kemur hann til borgar í Samaríu er Síkar heitir, nálægt þeirri landspildu sem Jakob gaf Jósef syni sínum.
43004006	Þar var Jakobsbrunnur. Jesús var vegmóður og settist þarna við brunninn. Þetta var um hádegisbil.
43004007	Samversk kona kemur að sækja vatn. Jesús segir við hana: „Gef mér að drekka.“
43004008	En lærisveinar hans höfðu farið inn í borgina að kaupa vistir.
43004009	Þá segir samverska konan við hann: „Hverju sætir að þú, sem ert Gyðingur, biður mig um að drekka, samverska konu?“ [En Gyðingar hafa ekki samneyti við Samverja.]
43004010	Jesús svaraði henni: „Ef þú þekktir gjöf Guðs og vissir hver sá er sem segir við þig: Gef mér að drekka, þá mundir þú biðja hann og hann gæfi þér lifandi vatn.“
43004011	Hún segir við hann: „Herra, þú hefur enga skjólu að ausa með og brunnurinn er djúpur. Hvaðan hefur þú þetta lifandi vatn?
43004012	Ertu meiri en Jakob forfaðir okkar sem gaf okkur brunninn og drakk sjálfur úr honum og synir hans og fénaður?“
43004013	Jesús svaraði: „Hvern sem drekkur af þessu vatni mun aftur þyrsta
43004014	en hvern sem drekkur af vatninu er ég gef honum mun aldrei þyrsta að eilífu. Því vatnið, sem ég gef honum, verður í honum að lind sem streymir fram til eilífs lífs.“
43004015	Þá segir konan við hann: „Drottinn, gef mér þetta vatn svo að mig þyrsti ekki og ég þurfi ekki að fara hingað að ausa.“
43004016	Hann segir við hana: „Farðu, kallaðu á manninn þinn og komdu síðan hingað.“
43004017	Konan svaraði: „Ég á engan mann.“ Jesús segir við hana: „Rétt er það að þú eigir engan mann
43004018	því þú hef ur átt fimm menn og sá sem þú átt. nú er ekki þinn maður. Þetta sagðir þú satt.“
43004019	Konan segir við hann: „Drottinn, nú sé ég að þú ert spámaður.
43004020	Feður okkar hafa tilbeðið Guð á þessu fjalli en þið segið að í Jerúsalem sé sá staður þar sem tilbiðja skuli.“
43004021	Jesús segir við hana: „Trú þú mér, kona. Sú stund kemur að þið munuð hvorki tilbiðja föðurinn á þessu fjalli né í Jerúsalem.
43004022	Þið tilbiðjið það sem þið þekkið ekki. Við tilbiðjum það sem við þekkjum því hjálpræðið kemur frá Gyðingum.
43004023	En sú stund kemur, já, hún er nú komin, er hinir sönnu tilbiðjendur munu tilbiðja föðurinn í anda og sannleika. Faðirinn leitar slíkra tilbiðjenda.
43004024	Guð er andi og þeir sem tilbiðja hann eiga að tilbiðja í anda og sannleika.“
43004025	Konan segir við hann: „Ég veit að Messías kemur − það er Kristur. Þegar hann kemur mun hann kunngjöra okkur allt.“
43004026	Jesús segir við hana: „Ég er hann, ég sem við þig tala.“
43004027	Í sama bili komu lærisveinar hans og furðuðu sig á því að hann var að tala við konu. Þó sagði enginn: „Hvað viltu?“ eða: „Hvað ertu að tala við hana?“
43004028	Nú skildi konan eftir skjólu sína, fór inn í borgina og sagði við menn:
43004029	„Komið og sjáið mann er sagði mér allt sem ég hef gert. Skyldi hann vera Kristur?“
43004030	Þeir fóru úr borginni og komu til hans.
43004031	Meðan þessu fór fram báðu lærisveinarnir hann: „Rabbí, fá þér að eta.“
43004032	Hann svaraði þeim: „Ég hef mat að eta sem þið vitið ekki um.“
43004033	Þá sögðu lærisveinarnir sín á milli: „Skyldi einhver hafa fært honum að eta?“
43004034	Jesús sagði við þá: „Minn matur er að gera vilja þess sem sendi mig og fullna verk hans.
43004035	Segið þið ekki: Enn eru fjórir mánuðir, þá kemur uppskeran? En ég segi ykkur: Lítið upp og horfið á akrana, þeir eru fullþroskaðir til uppskeru.
43004036	Sá sem upp sker tekur þegar laun og safnar ávexti til eilífs lífs. Þá getur sá sem sáir samfagnað þeim sem upp sker.
43004037	Hér sannast orðtakið: Einn sáir og annar upp sker.
43004038	Ég sendi ykkur að skera upp það sem þið hafið ekki unnið við. Aðrir hafa erfiðað en þið njótið erfiðis þeirra.“
43004039	Margir Samverjar úr þessari borg trúðu á hann vegna orða konunnar sem vitnaði um það að hann hefði sagt henni allt sem hún hafði gert.
43004040	Þegar því Samverjarnir komu til hans báðu þeir hann að staldra við hjá sér. Var hann þar um kyrrt tvo daga.
43004041	Og miklu fleiri tóku trú þegar þeir heyrðu hann sjálfan.
43004042	Þeir sögðu við konuna: „Það er ekki lengur sakir orða þinna að við trúum því að við höfum sjálfir heyrt hann og vitum að hann er sannarlega frelsari heimsins.“
43004043	Eftir þessa tvo daga fór Jesús þaðan til Galíleu.
43004044	En sjálfur hafði hann sagt að spámaður væri ekki metinn í föðurlandi sínu.
43004045	Þegar hann kom nú til Galíleu tóku Galíleumenn honum vel. Þeir höfðu sjálfir sótt hátíðina í Jerúsalem og séð allt sem hann gerði þar.
43004046	Nú kom Jesús aftur til Kana í Galíleu þar sem hann hafði gert vatn að víni. Í Kapernaúm var konungsmaður nokkur sem átti sjúkan son.
43004047	Þegar hann frétti að Jesús væri kominn frá Júdeu til Galíleu fór hann til hans og bað hann að koma niður eftir og lækna son sinn. En hann var dauðvona.
43004048	Þá sagði Jesús við hann: „Þið trúið ekki nema þið sjáið tákn og stórmerki.“
43004049	Konungsmaður bað hann: „Drottinn, kom þú áður en barnið mitt andast.“
43004050	Jesús svaraði: „Far þú, sonur þinn lifir.“ Maðurinn trúði því sem Jesús sagði við hann og fór af stað.
43004051	En meðan hann var á leiðinni ofan eftir mættu honum þjónar hans og sögðu að sonur hans væri á lífi.
43004052	Hann spurði þá hvenær honum hefði farið að létta og þeir svöruðu: „Í gær upp úr hádegi fór hitinn úr honum.“
43004053	Þá sá faðirinn að það var á þeirri stundu þegar Jesús hafði sagt við hann: „Sonur þinn lifir.“ Og hann tók trú og allt hans heimafólk.
43004054	Þetta var annað táknið sem Jesús gerði þegar hann kom frá Júdeu til Galíleu.
43005001	Þessu næst var ein af hátíðum Gyðinga og Jesús fór upp til Jerúsalem.
43005002	Við Sauðahliðið í Jerúsalem er laug sem kallast á hebresku Betesda. Þar eru fimm súlnagöng.
43005003	Í þeim lá fjöldi sjúkra manna, blindra, haltra og lamaðra [sem biðu hræringar vatnsins.
43005004	En engill Drottins fór öðru hverju niður í laugina og hrærði vatnið. Sá sem fyrstur fór ofan í eftir hræring vatnsins varð heill hvaða sjúkdómur sem þjáði hann.]
43005005	Þarna var maður nokkur sem hafði verið sjúkur í þrjátíu og átta ár.
43005006	Jesús sá hann þar sem hann lá og vissi að hann hafði lengi verið sjúkur. Hann segir við manninn: „Viltu verða heill?“
43005007	Hinn sjúki svaraði honum: „Herra, ég hef engan til að láta mig í laugina þegar vatnið hrærist og meðan ég er á leiðinni fer annar ofan í á undan mér.“
43005008	Jesús segir við hann: „Statt upp, tak rekkju þína og gakk!“
43005009	Jafnskjótt varð maðurinn heill, tók rekkju sína og gekk. En þessi dagur var hvíldardagur
43005010	og menn. sögðu við hinn læknaða: „Í dag er hvíldardagur. Þú mátt ekki bera rekkjuna.“
43005011	Hann svaraði þeim: „Sá sem læknaði mig sagði við mig: Tak rekkju þína og gakk!“
43005012	Þeir spurðu hann: „Hver er sá maður sem sagði þér: Tak hana og gakk?“
43005013	En læknaði maðurinn vissi ekki hver hann var því að Jesús hafði leynst brott enda var þröng á staðnum.
43005014	Nokkru síðar hitti Jesús hann í helgidóminum og sagði við hann: „Nú ert þú orðinn heill. Syndga ekki framar svo að eigi hendi þig annað verra.“
43005015	Maðurinn fór og sagði ráðamönnum Gyðinga að Jesús væri sá sem læknaði hann.
43005016	Nú tóku þeir að ofsækja Jesú fyrir það að hann gerði þetta á hvíldardegi.
43005017	En hann svaraði þeim: „Faðir minn starfar til þessarar stundar og ég starfa einnig.“
43005018	Nú sóttu þeir enn fastar að taka hann af lífi þar sem hann braut ekki aðeins hvíldardagshelgina heldur kallaði líka Guð sinn eigin föður og gerði sjálfan sig þannig Guði jafnan.
43005019	Þessu svaraði Jesús og sagði við þá: „Sannlega, sannlega segi ég yður: Ekkert getur sonurinn gert af sjálfum sér. Hann gerir það eitt sem hann sér föðurinn gera. Því hvað sem hann gerir, gerir sonurinn einnig.
43005020	Faðirinn elskar soninn og sýnir honum allt sem hann gerir sjálfur. Hann mun sýna honum meiri verk en þessi svo að þér verðið furðu lostnir.
43005021	Eins og faðirinn vekur upp dauða og lífgar, þannig lífgar og sonurinn þá sem hann vill.
43005022	Enda dæmir faðirinn engan heldur hefur hann falið syninum allt dómsvald
43005023	svo að allir heiðri soninn eins og þeir heiðra föðurinn. Sá sem heiðrar ekki soninn, heiðrar ekki föðurinn sem sendi hann.
43005024	Sannlega, sannlega segi ég yður: Sá sem heyrir orð mitt og trúir þeim sem sendi mig hefur eilíft líf og kemur ekki til dóms heldur er hann stiginn yfir frá dauðanum til lífsins.
43005025	Sannlega, sannlega segi ég yður: Sú stund kemur og er þegar komin að hinir dauðu munu heyra raust Guðs sonarins og þeir sem heyra munu lifa.
43005026	Eins og faðirinn hefur líf í sjálfum sér þannig hefur hann og veitt syninum að hafa líf í sjálfum sér.
43005027	Og hann hefur veitt honum vald til að halda dóm því að hann er Mannssonur.
43005028	Undrist þetta ekki. Sú stund kemur þegar allir þeir sem í gröfunum eru munu heyra raust hans
43005029	og ganga fram. Þeir sem gert hafa hið góða munu rísa upp til lífsins en þeir sem drýgt hafa hið illa munu rísa upp til dómsins.
43005030	Ég megna eigi að gera neitt af sjálfum mér. Ég dæmi samkvæmt því sem ég heyri og dómur minn er réttvís því að ég leita ekki míns vilja heldur vilja þess sem sendi mig.
43005031	Ef ég vitna sjálfur um mig er vitnisburður minn ekki gildur.
43005032	Annar er sá sem vitnar um mig og ég veit að sá vitnisburður sem hann ber mér er sannur.
43005033	Þér hafið sent til Jóhannesar. Hann bar sannleikanum vitni.
43005034	Ekki þarf ég vitnisburð manns en ég segi þetta til þess að þér megið frelsast.
43005035	Hann var logandi og skínandi lampi. Þér vilduð um stund gleðjast við ljós hans.
43005036	Ég hef þann vitnisburð sem er meiri en Jóhannesar því verkin, sem faðir minn fékk mér að fullna, verkin, sem ég vinn, bera mér það vitni að faðirinn hefur sent mig.
43005037	Faðirinn sem sendi mig hefur sjálfur vitnað um mig. Þér hafið aldrei heyrt rödd hans né séð ásýnd hans.
43005038	Og orð hans býr ekki í yður því að þér trúið ekki þeim sem hann sendi.
43005039	Þér rannsakið ritningarnar því í þeim hyggist þér eiga eilíft líf. Og það eru þær sem vitna um mig
43005040	en þér viljið ekki koma til mín og öðlast lífið.
43005041	Ég þigg ekki heiður af mönnum
43005042	en ég þekki yður, ég veit að þér hafið ekki í yður kærleika til Guðs.
43005043	Ég er kominn í nafni föður míns og þér takið ekki við mér. Ef annar kæmi í sínu eigin nafni tækjuð þér við honum.
43005044	Hvernig getið þér trúað þegar þér þiggið heiður hver af öðrum en leitið ekki þess heiðurs sem er frá einum Guði?
43005045	Ætlið eigi að ég muni ákæra yður fyrir föðurnum. Sá sem ákærir yður er Móse og á hann vonið þér.
43005046	Ef þér tryðuð Móse munduð þér líka trúa mér því um mig hefur hann ritað.
43005047	Fyrst þér trúið ekki því sem hann skrifaði, hvernig getið þér þá trúað orðum mínum?“
43006001	Eftir þetta fór Jesús yfir um Galíleuvatn eða Tíberíasvatn.
43006002	Mikill fjöldi manna fylgdi honum því þeir sáu þau tákn er hann gerði á sjúku fólki.
43006003	Þá fór Jesús upp á fjallið og settist þar niður með lærisveinum sínum.
43006004	Þetta var laust fyrir páskahátíð Gyðinga.
43006005	Jesús leit upp og sá að mikill mannfjöldi kom til hans. Hann segir þá við Filippus: „Hvar eigum við að kaupa brauð svo að þessir menn fái mat?“
43006006	En þetta sagði hann til að reyna hann því hann vissi sjálfur hvað hann ætlaði að gera.
43006007	Filippus svaraði honum: „Brauð fyrir tvö hundruð denara nægðu þeim ekki svo að hver fengi lítið eitt.“
43006008	Annar lærisveinn hans, Andrés, bróðir Símonar Péturs, segir þá við hann:
43006009	„Hér er piltur sem er með fimm byggbrauð og tvo fiska en hvað er það handa svo mörgum?“
43006010	Jesús sagði: „Látið fólkið setjast niður.“ Þarna var gras mikið. Menn settust nú niður, um fimm þúsund karlmenn að tölu.
43006011	Nú tók Jesús brauðin, gerði þakkir og skipti þeim út til þeirra sem þar sátu og eins af fiskunum, svo mikið sem þeir vildu.
43006012	Þegar fólkið var orðið mett segir Jesús við lærisveina sína: „Safnið saman leifunum svo ekkert spillist.“
43006013	Þeir söfnuðu þeim saman og fylltu tólf körfur með leifum byggbrauðanna fimm sem af gengu hjá þeim er neytt höfðu.
43006014	Þegar menn sáu táknið, sem hann gerði, sögðu þeir: „Þessi maður er sannarlega spámaðurinn sem koma skal í heiminn.“
43006015	Jesús vissi nú að þeir mundu koma og taka hann með valdi til að gera hann að konungi og vék því aftur upp til fjallsins einn síns liðs.
43006016	Þegar kvöld var komið fóru lærisveinar Jesú niður að vatninu,
43006017	stigu út í bát og lögðu af stað yfir um vatnið til Kapernaúm. Myrkur var skollið á og Jesús var ekki enn kominn til þeirra.
43006018	Vind gerði hvassan og tók vatnið að æsast.
43006019	Þegar þeir höfðu róið hér um bil tuttugu og fimm eða þrjátíu skeiðrúm sáu þeir Jesú gangandi á vatninu og nálgast bátinn. Þeir urðu hræddir
43006020	en hann sagði við þá: „Það er ég, óttist eigi.“
43006021	Þeir vildu þá taka hann í bátinn en í sömu svifum rann báturinn að landi þar sem þeir ætluðu að lenda.
43006022	Daginn eftir sá fólkið, sem eftir var handan vatnsins, að þar hafði ekki verið nema einn bátur og að Jesús hafði ekki stigið í bátinn með lærisveinum sínum heldur höfðu þeir farið burt einir saman.
43006023	Aðrir bátar komu frá Tíberías í nánd við staðinn þar sem Drottinn hafði gert þakkir og fólkið etið brauðið.
43006024	Nú sáu menn að Jesús var ekki þarna fremur en lærisveinar hans. Þeir stigu því í bátana og komu til Kapernaúm í leit að Jesú.
43006025	Þeir fundu hann hinum megin við vatnið og spurðu hann: „Rabbí, nær komstu hingað?“
43006026	Jesús svaraði þeim: „Sannlega, sannlega segi ég yður: Þér leitið mín ekki af því að þér sáuð tákn, heldur af því að þér átuð af brauðunum og urðuð mettir.
43006027	Aflið yður eigi þeirrar fæðu sem eyðist heldur þeirrar fæðu sem varir til eilífs lífs og Mannssonurinn mun gefa yður. Því að faðirinn, sjálfur Guð, hefur veitt honum vald sitt.“
43006028	Þá sögðu þeir við hann: „Hvað eigum við að gera svo að við vinnum verk Guðs?“
43006029	Jesús svaraði þeim: „Það er verk Guðs að þér trúið á þann sem hann sendi.“
43006030	Þeir spurðu hann þá: „Hvaða tákn getur þú sýnt okkur svo að við trúum? Hvað afrekar þú?
43006031	Feður okkar átu manna í eyðimörkinni eins og ritað er: Brauð af himni gaf hann þeim að eta.“
43006032	Jesús sagði við þá: „Sannlega, sannlega segi ég yður: Móse gaf yður ekki brauðið af himni heldur gefur faðir minn yður hið sanna brauð af himni.
43006033	Brauð Guðs er sá sem stígur niður af himni og gefur heiminum líf.“
43006034	Þá sögðu þeir við hann: „Drottinn, gef okkur ætíð þetta brauð.“
43006035	Jesús sagði þeim: „Ég er brauð lífsins. Þann mun ekki hungra sem til mín kemur og þann aldrei þyrsta sem á mig trúir.
43006036	En ég hef sagt við yður: Þér hafið séð mig og trúið þó ekki.
43006037	Allt sem faðirinn gefur mér mun koma til mín og þann sem til mín kemur mun ég alls eigi brott reka.
43006038	Ég er stiginn niður af himni, ekki til að gera vilja minn heldur vilja þess er sendi mig.
43006039	En sá er vilji þess sem sendi mig að ég glati engu af öllu því sem hann hefur gefið mér heldur reisi það upp á efsta degi.
43006040	Því sá er vilji föður míns að hver sem sér soninn og trúir á hann hafi eilíft líf og ég mun reisa hann upp á efsta degi.“
43006041	Nú kom upp kurr meðal Gyðinga út af því að hann sagði: „Ég er brauðið sem niður steig af himni,“
43006042	og menn sögðu: „Er þetta ekki hann Jesús, sonur Jósefs? Við þekkjum bæði föður hans og móður. Hvernig getur hann sagt að hann sé stiginn niður af himni?“
43006043	Jesús svaraði þeim: „Verið ekki með kurr yðar á meðal.
43006044	Enginn getur komið til mín nema faðirinn, sem sendi mig, laði hann og ég mun reisa hann upp á efsta degi.
43006045	Hjá spámönnunum er skrifað: Guð mun kenna þeim öllum. Hver sem hlýðir á föðurinn og lærir af honum kemur til mín.
43006046	Ekki er það svo að nokkur hafi séð föðurinn. Sá einn sem er frá Guði hefur séð föðurinn.
43006047	Sannlega, sannlega segi ég yður: Sá sem trúir hefur eilíft líf.
43006048	Ég er brauð lífsins.
43006049	Feður ykkar átu manna í eyðimörkinni en þeir dóu.
43006050	Þetta er brauðið sem niður stígur af himni. Sá sem etur af því deyr ekki.
43006051	Ég er hið lifandi brauð sem steig niður af himni. Hver sem etur af þessu brauði mun lifa að eilífu. Og brauðið er líkami minn sem ég gef heiminum til lífs.“
43006052	Nú deildu Gyðingar hver við annan og sögðu: „Hvernig getur þessi maður gefið okkur líkama sinn að eta?“
43006053	Þá sagði Jesús við þá: „Sannlega, sannlega segi ég yður: Ef þér etið ekki hold Mannssonarins og drekkið blóð hans þá er ekki líf í yður.
43006054	Sá sem etur hold mitt og drekkur blóð mitt hefur eilíft líf og ég reisi hann upp á efsta degi.
43006055	Hold mitt er sönn fæða og blóð mitt er sannur drykkur.
43006056	Sá sem etur hold mitt og drekkur blóð mitt er í mér og ég í honum.
43006057	Eins og hinn lifandi faðir sendi mig og veitir mér líf, svo mun ég láta þann lifa sem mig etur.
43006058	Þetta er það brauð sem niður steig af himni. Það er ekki eins og brauðið sem feðurnir átu enda dóu þeir. Sá sem etur þetta brauð mun lifa að eilífu.“
43006059	Þetta sagði hann þegar hann var að kenna í samkundunni í Kapernaúm.
43006060	Margir af lærisveinum hans, er á hlýddu, sögðu: „Þung er þessi ræða. Hver getur hlustað á hana?“
43006061	Jesús vissi með sjálfum sér að kurr var með lærisveinum hans út af þessu og sagði við þá: „Hneykslar þetta yður?
43006062	En ef þér sæjuð Mannssoninn stíga upp þangað sem hann áður var?
43006063	Það er andinn sem lífgar, maðurinn án hans megnar ekkert. Orðin sem ég hef talað til yðar, þau eru andi og þau eru líf.
43006064	En hér á meðal eru nokkrir sem ekki trúa.“ Jesús vissi frá upphafi hverjir þeir voru sem trúðu ekki og hver sá var sem mundi svíkja hann.
43006065	Og hann bætti við: „Vegna þess sagði ég við yður: Enginn getur komið til mín nema faðirinn veiti honum það.“
43006066	Upp úr þessu hurfu margir af lærisveinum hans frá og voru ekki framar með honum.
43006067	Þá sagði Jesús við þá tólf: „Ætlið þið að fara líka?“
43006068	Símon Pétur svaraði honum: „Drottinn, til hvers ættum við að fara? Þú hefur orð eilífs lífs
43006069	og við trúum og vitum að þú ert hinn heilagi Guðs.“
43006070	Jesús svaraði þeim: „Hef ég eigi sjálfur útvalið ykkur tólf? Þó er einn ykkar djöfull.“
43006071	En hann átti við Júdas, son Símonar Ískaríots, sem varð til að svíkja hann, einn þeirra tólf.
43007001	Eftir þetta fór Jesús um Galíleu.Hann vildi ekki fara um Júdeu sökum þess að ráðamenn Gyðinga þar sátu um líf hans.
43007002	Nú fór laufskálahátíð Gyðinga í hönd.
43007003	Þá sögðu bræður Jesú við hann: „Flyt þig héðan og farðu til Júdeu til þess að lærisveinar þínir sjái líka þau verk sem þú gerir.
43007004	Sá sem vill verða alkunnur starfar ekki í leynum. Fyrst þú vinnur slík verk þá opinbera sjálfan þig heiminum.“
43007005	Því jafnvel bræður hans trúðu ekki á hann.
43007006	Jesús sagði við þá: „Minn tími er enn ekki kominn en ykkur hentar allur tími.
43007007	Heimurinn getur ekki hatað ykkur. Mig hatar hann af því ég vitna um að verk hans séu vond.
43007008	Þið skuluð fara upp eftir á hátíðina. Ég fer ekki til þessarar hátíðar því minn tími er enn ekki kominn.“
43007009	Þetta sagði hann þeim og var kyrr í Galíleu.
43007010	Þegar bræður Jesú voru farnir upp eftir til hátíðarinnar fór hann samt líka upp eftir, ekki svo menn vissu heldur nánast á laun.
43007011	Gyðingar voru að leita að honum á hátíðinni og spurðu hvar hann væri.
43007012	Manna á meðal var margt um hann talað. Sumir sögðu: „Hann er góður,“ en aðrir sögðu: „Nei, hann leiðir fjöldann í villu.“
43007013	Þó talaði enginn opinskátt um hann af ótta við yfirvöldin.
43007014	Er hátíðin var þegar hálfnuð fór Jesús upp í helgidóminn og tók að kenna.
43007015	Menn urðu undrandi og sögðu: Hvernig getur þessi maður verið svona lærður? Hann hefur ekki notið fræðslu.“
43007016	Jesús svaraði þeim: „Kenning mín er ekki mín heldur hans er sendi mig.
43007017	Sá sem vill gera vilja hans mun komast að raun um hvort kenningin er frá Guði eða ég tala af sjálfum mér.
43007018	Sá sem talar af sjálfum sér leitar eigin heiðurs, en sá sem leitar heiðurs þess er sendi hann er sannorður og í honum ekkert ranglæti.
43007019	Gaf Móse yður ekki lögmálið? Samt heldur enginn yðar lögmálið. Hví sitjið þér um líf mitt?“
43007020	Fólkið ansaði: „Þú ert haldinn illum anda. Hver situr um líf þitt?“
43007021	Jesús svaraði því: „Eitt verk gerði ég og þér undrist það öll.
43007022	Móse gaf yður umskurnina, sem er að vísu ekki frá honum heldur feðrunum, og þér umskerið syni yðar jafnvel á hvíldardegi.
43007023	Fyrst drengur er umskorinn á hvíldardegi til þess að lögmál Móse verði ekki brotið, hví reiðist þér mér að ég gerði manninn allan heilan á hvíldardegi?
43007024	Dæmið ekki eftir útliti, dæmið réttlátan dóm.“
43007025	Þá sögðu nokkrir Jerúsalembúar: „Er þetta ekki sá sem þeir sitja um að lífláta?
43007026	Og nú er hann að tala á almannafæri og þeir segja ekkert við hann. Skyldu nú höfðingjarnir hafa komist að raun um að hann sé Kristur?
43007027	Nei, við vitum hvaðan þessi maður er. Þegar Kristur kemur veit enginn hvaðan hann er.“
43007028	Jesús var að kenna í helgidóminum og nú kallaði hann: „Bæði þekkið þið mig og vitið hvaðan ég er. Þó er ég ekki kominn á eigin vegum. En sá er sannur sem sendi mig og hann þekkið þið ekki.
43007029	Ég þekki hann því ég er frá honum og hann sendi mig.“
43007030	Nú ætluðu þeir að grípa hann en enginn lagði hendur á hann því stund hans var ekki enn komin.
43007031	En af alþýðu manna tóku margir að trúa á hann og sögðu: „Mun Kristur gera fleiri tákn þegar hann kemur en þessi maður hefur gert?“
43007032	Farísear heyrðu að fólk var að skrafa þetta um hann og æðstu prestar og farísear sendu þjóna að taka hann höndum.
43007033	Þá sagði Jesús: „Enn verð ég hjá ykkur skamma stund og þá fer ég aftur til þess sem sendi mig.
43007034	Þið munuð leita mín og eigi finna. Þið getið ekki komist þangað sem ég er.“
43007035	Þá sögðu menn sín á milli: „Hvert skyldi hann ætla að fara svo að við finnum hann ekki? Hann ætlar þó ekki að fara til Gyðinga sem dreifðir eru meðal Grikkja og kenna Grikkjum?
43007036	Hvað var hann að segja: Þið munuð leita mín og eigi finna og þið getið ekki komist þangað sem ég er?“
43007037	Síðasta daginn, hátíðardaginn mikla, stóð Jesús þar og kallaði: „Ef nokkurn þyrstir þá komi hann til mín og drekki.
43007038	Frá hjarta þess sem trúir á mig munu renna lækir lifandi vatns, eins og ritningin segir.“
43007039	Þarna átti hann við andann er þau skyldu hljóta sem á hann trúa. Því enn var andinn ekki gefinn þar eð Jesús var ekki enn dýrlegur orðinn.
43007040	Þá sögðu nokkrir úr mannfjöldanum sem hlýddu á þessi orð: „Þessi er sannarlega spámaðurinn.“
43007041	Aðrir mæltu: „Hann er Kristur.“ En sumir sögðu: „Mundi Kristur þá koma frá Galíleu?
43007042	Hefur ekki ritningin sagt að Kristur komi af kyni Davíðs og frá Betlehem, þorpinu þar sem Davíð var?“
43007043	Þannig greindi menn á um hann.
43007044	Nokkrir þeirra vildu grípa hann en þó lagði enginn hendur á hann.
43007045	Nú komu þjónarnir til æðstu prestanna og faríseanna sem sögðu við þá: „Hvers vegna komuð þið ekki með hann?“
43007046	Þjónarnir svöruðu: „Aldrei hefur nokkur maður talað þannig.“
43007047	Þá sögðu farísearnir: „Létuð þið þá einnig leiðast afvega?
43007048	Ætli nokkur af höfðingjunum hafi farið að trúa á hann eða þá af faríseum?
43007049	Þessi almúgi sem veit ekkert í lögmálinu, hann er bölvaður!“
43007050	Nikódemus, sem kom til hans fyrrum og var einn af þeim, segir við þá:
43007051	„Mundi lögmál okkar dæma mann nema hann sé yfirheyrður áður og að því komist hvað hann hefur aðhafst?“
43007052	Þeir svöruðu honum: „Ert þú nú líka frá Galíleu? Gáðu að og sjáðu að enginn spámaður kemur úr Galíleu.“
43007053	[Nú fór hver heim til sín.
43008001	En Jesús fór til Olíufjallsins.
43008002	Snemma morguns kom hann aftur í helgidóminn og allt fólkið kom til hans en hann settist og tók að kenna því.
43008003	Farísear og fræðimenn koma með konu, staðna að hórdómi, létu hana standa mitt á meðal þeirra
43008004	og sögðu við Jesú: „Meistari, kona þessi var staðin að verki þar sem hún var að drýgja hór.
43008005	Móse bauð okkur í lögmálinu að grýta slíkar konur. Hvað segir þú nú?“
43008006	Þetta sögðu þeir til að reyna hann svo þeir hefðu eitthvað að ákæra hann fyrir. En Jesús laut niður og skrifaði með fingrinum á jörðina.
43008007	Og þegar þeir héldu áfram að spyrja hann rétti hann sig upp og sagði við þá: „Sá ykkar sem syndlaus er kasti fyrstur steini á hana.“
43008008	Og aftur laut hann niður og skrifaði á jörðina.
43008009	Þegar þeir heyrðu þetta fóru þeir burt, einn af öðrum, öldungarnir fyrstir. Jesús var einn eftir og konan stóð í sömu sporum.
43008010	Hann rétti sig upp og sagði við hana: „Kona, hvað varð af þeim? Sakfelldi enginn þig?“
43008011	En hún sagði: „Enginn, Drottinn.“ Jesús mælti: „Ég sakfelli þig ekki heldur. Far þú. Syndga ekki framar.“]
43008012	Nú talaði Jesús aftur til þeirra og sagði: „Ég er ljós heimsins. Sá sem fylgir mér mun ekki ganga í myrkri heldur hafa ljós lífsins.“
43008013	Þá sögðu farísear við hann: „Þú vitnar um sjálfan þig. Vitnisburður þinn er ekki gildur.“
43008014	Jesús svaraði þeim: „Enda þótt ég vitni um sjálfan mig er vitnisburður minn gildur því ég veit hvaðan ég kom og hvert ég fer. En þér vitið ekki hvaðan ég kem né hvert ég fer.
43008015	Þér dæmið að hætti manna. Ég dæmi engan.
43008016	En ef ég dæmi er dómur minn réttur því ég er ekki einn, með mér er faðirinn sem sendi mig.
43008017	Og í lögmáli yðar er ritað að vitnisburður tveggja manna sé gildur.
43008018	Ég er sá sem vitna um sjálfan mig og faðirinn, sem sendi mig, vitnar um mig.“
43008019	Þeir sögðu við hann: „Hvar er faðir þinn?“ Jesús svaraði: „Hvorki þekkið þér mig né föður minn. Ef þér þekktuð mig þá þekktuð þér líka föður minn.“
43008020	Þessi orð mælti Jesús hjá fjárhirslunni þegar hann var að kenna í helgidóminum. Enginn lagði hendur á hann því stund hans var enn ekki komin.
43008021	Enn sagði Jesús við þá: „Ég fer burt og þér munuð leita mín en þér munuð deyja í synd yðar. Þangað sem ég fer getið þér ekki komist.“
43008022	Nú sagði fólkið: „Mun hann ætla að fyrirfara sér fyrst hann segir: Þangað sem ég fer getið þér ekki komist?“
43008023	En hann sagði við það: „Þér eruð neðan að, ég er ofan að. Þér eruð af þessum heimi, ég er ekki af þessum heimi.
43008024	Þess vegna sagði ég yður að þér munduð deyja í syndum yðar. Því ef þér trúið ekki að ég sé sá sem ég er munuð þér deyja í syndum yðar.“
43008025	Fólkið spurði hann þá: „Hver ert þú?“ Jesús svaraði því: „Sá sem ég hef sagt yður frá upphafi.
43008026	Margt hef ég um yður að tala og fyrir margt að dæma. En sá sem sendi mig er sannorður og það sem ég heyrði hjá honum, það tala ég til heimsins.“
43008027	Fólkið skildi ekki að hann var að tala við þá um föðurinn.
43008028	Því sagði Jesús: „Þegar þér hefjið upp Mannssoninn munuð þér skilja að ég er sá sem ég er og að ég geri ekkert einn og sér heldur tala ég það eitt sem faðirinn hefur kennt mér.
43008029	Og sá sem sendi mig er með mér. Hann hefur ekki látið mig einan því ég geri ætíð það sem honum þóknast.“
43008030	Þegar hann mælti þetta fóru margir að trúa á hann.
43008031	Þá sagði Jesús við Gyðingana, sem tekið höfðu trú á hann: „Ef þér farið eftir því sem ég segi eruð þér sannir lærisveinar mínir
43008032	og munuð þekkja sannleikann, og sannleikurinn mun gera yður frjálsa.“
43008033	Fólkið svaraði honum: „Við erum niðjar Abrahams og höfum aldrei verið nokkurs manns þrælar. Hvernig getur þú þá sagt: Þið munuð verða frjálsir?“
43008034	Jesús svaraði þeim: „Sannlega, sannlega segi ég yður: Hver sem drýgir synd er þræll syndarinnar.
43008035	En þrællinn dvelst ekki um aldur á heimilinu, sonurinn dvelst þar um aldur og ævi.
43008036	Ef sonurinn frelsar yður munuð þér sannarlega verða frjálsir.
43008037	Ég veit að þér eruð niðjar Abrahams. Þó leitist þér við að lífláta mig því að orð mitt fær ekki rúm hjá yður.
43008038	Ég tala það sem ég hef séð hjá föður mínum og þér gerið það sem þér hafið heyrt hjá föður yðar.“
43008039	Menn svöruðu honum: „Faðir okkar er Abraham.“ Jesús svaraði þeim: „Ef þér væruð niðjar Abrahams munduð þér vinna verk Abrahams.
43008040	En nú leitist þér við að lífláta mig, mann sem hefur sagt yður sannleikann sem ég heyrði hjá Guði. Slíkt gerði Abraham aldrei.
43008041	Þér vinnið verk föður yðar.“ Menn sögðu við hann: „Við erum ekki hórgetnir. Einn föður eigum við, Guð.“
43008042	Jesús svaraði: „Ef Guð væri faðir yðar munduð þér elska mig því að frá Guði er ég út genginn og kominn. Ekki hef ég sent mig sjálfur. Það er hann sem sendi mig.
43008043	Hví skiljið þér ekki mál mitt? Af því að þér getið ekki hlustað á orð mitt.
43008044	Þér eigið djöfulinn að föður og viljið gera það sem faðir yðar girnist. Hann var manndrápari frá upphafi og hefur aldrei þekkt sannleikann því í honum finnst enginn sannleikur. Þegar hann lýgur fer hann að eðli sínu því hann er lygari og lyginnar faðir.
43008045	En af því að ég segi sannleikann trúið þér mér ekki.
43008046	Hver yðar getur sannað á mig synd? Ef ég segi sannleikann, hví trúið þér mér ekki?
43008047	Sá sem er af Guði heyrir Guðs orð. Þér heyrið ekki vegna þess að þér eruð ekki af Guði.“
43008048	Þeir svöruðu honum: „Er það ekki rétt sem við segjum að þú sért Samverji og hafir illan anda?“
43008049	Jesús ansaði: „Ekki hef ég illan anda. Ég heiðra föður minn en þér smánið mig.
43008050	Ég leita ekki míns heiðurs. Sá er til sem leitar hans og dæmir.
43008051	Sannlega, sannlega segi ég yður: Sá sem varðveitir mitt orð skal aldrei að eilífu deyja.“
43008052	Þá sögðu þeir við hann: „Nú vitum við að þú hefur illan anda. Abraham dó og spámennirnir og þú segir að sá sem varðveitir orð þitt skuli aldrei að eilífu deyja.
43008053	Ert þú meiri en faðir okkar, Abraham? Hann dó og spámennirnir dóu. Hver þykist þú vera?“
43008054	Jesús svaraði: „Ef ég vegsama sjálfan mig er vegsemd mín engin. Faðir minn er sá sem vegsamar mig, hann sem þér segið vera Guð yðar.
43008055	Og þér þekkið hann ekki en ég þekki hann. Ef ég segðist ekki þekkja hann væri ég lygari eins og þér. En ég þekki hann og varðveiti orð hans.
43008056	Abraham faðir yðar vænti þess með fögnuði að sjá dag minn og hann sá hann og gladdist.“
43008057	Þá sögðu þeir við hann: „Þú ert ekki enn orðinn fimmtugur og hefur séð Abraham!“
43008058	Jesús svaraði: „Sannlega, sannlega segi ég yður: Áður en Abraham fæddist er ég.“
43008059	Þá tóku menn upp steina til að grýta Jesú. En hann duldist og hvarf úr helgidóminum.
43009001	Á leið sinni sá Jesús mann sem var blindur frá fæðingu.
43009002	Lærisveinar hans spurðu hann: „Rabbí, hvort hefur þessi maður syndgað eða foreldrar hans fyrst hann fæddist blindur?“
43009003	Jesús svaraði: „Hvorki er það af því að hann hafi syndgað eða foreldrar hans heldur til þess að verk Guðs verði opinber á honum.
43009004	Okkur ber að vinna verk þess er sendi mig meðan dagur er. Það kemur nótt þegar enginn getur unnið.
43009005	Meðan ég er í heiminum er ég ljós heimsins.“
43009006	Að svo mæltu skyrpti hann á jörðina, gerði leðju úr munnvatninu, strauk leðju á augu hans
43009007	og sagði við hann: „Farðu og þvoðu þér í lauginni Sílóam.“ (Sílóam þýðir sendur.) Hann fór og þvoði sér og kom aftur sjáandi.
43009008	Nágrannar hans og þeir sem höfðu áður séð hann ölmusumann sögðu þá: „Er þetta ekki sá er setið hefur og beðið sér ölmusu?“
43009009	Sumir sögðu: „Sá er maðurinn,“ en aðrir sögðu: „Nei, en líkur er hann honum.“ Sjálfur sagði hann: „Ég er sá.“
43009010	Þá sögðu þeir við hann: „Hvernig fékkst þú sjónina?“
43009011	Hann svaraði: „Maður að nafni Jesús gerði leðju og smurði á augu mín og sagði mér að fara til Sílóam og þvo mér. Ég fór og fékk sjónina þegar ég var búinn að þvo mér.“
43009012	Þeir sögðu við hann: „Hvar er hann?“ Hann svaraði: „Það veit ég ekki.“
43009013	Þeir fara til faríseanna með manninn sem áður var blindur.
43009014	En þá var hvíldardagur þegar Jesús bjó til leðjuna og opnaði augu hans.
43009015	Farísearnir spurðu hann nú líka hvernig hann hefði fengið sjónina. Hann svaraði þeim: „Hann lagði leðju á augu mín, ég þvoði mér og nú sé ég.“
43009016	Þá sögðu nokkrir farísear: „Þessi maður er ekki frá Guði fyrst hann heldur ekki hvíldardaginn.“ Aðrir sögðu: „Hvernig getur syndugur maður gert þvílík tákn?“ Og ágreiningur varð með þeim.
43009017	Þá segja þeir aftur við hinn blinda: „Hvað segir þú um hann fyrst hann opnaði augu þín?“ Hann sagði: „Hann er spámaður.“
43009018	Farísearnir trúðu því ekki að hann hefði verið blindur og fengið sjón fyrr en þeir kölluðu á foreldra hans
43009019	og spurðu þá: „Er þetta sonur ykkar sem þið segið að hafi fæðst blindur? Hvernig er hann þá orðinn sjáandi?“
43009020	Foreldrar hans svöruðu: „Við vitum að þessi maður er sonur okkar og að hann fæddist blindur.
43009021	En við vitum hvorki hvernig hann er nú orðinn sjáandi né hver læknaði hann. Spyrjið hann sjálfan. Hann hefur aldur til. Hann getur svarað fyrir sig.“
43009022	Þetta sögðu foreldrar hans af ótta við ráðamenn Gyðinga því að þeir höfðu þegar samþykkt að sá skyldi samkundurækur sem játaði að Jesús væri Kristur.
43009023	Vegna þessa sögðu foreldrar hans: „Hann hefur aldur til, spyrjið hann sjálfan.“
43009024	Nú kölluðu þeir í annað sinn á manninn, sem blindur hafði verið, og sögðu við hann: „Gef þú Guði dýrðina. Við vitum að þessi maður er syndari.“
43009025	Hann svaraði: „Ekki veit ég hvort hann er syndari. En eitt veit ég að ég, sem var blindur, er nú sjáandi.“
43009026	Þá sögðu þeir við hann: „Hvað gerði hann við þig? Hvernig opnaði hann augu þín?“
43009027	Hann svaraði þeim: „Ég er búinn að segja ykkur það og þið hlustuðuð ekki á það. Hví viljið þið heyra það aftur? Viljið þið líka verða lærisveinar hans?“
43009028	Þeir atyrtu hann og sögðu: „Þú ert lærisveinn hans, við erum læri sveinar Móse.
43009029	Við vitum að Guð talaði við Móse en við vitum ekki hvaðan þessi maður er.“
43009030	Maðurinn svaraði þeim: „Þetta er furðulegt, að þið vitið ekki hvaðan hann er og þó opnaði hann augu mín.
43009031	Við vitum að Guð heyrir ekki bænir syndara. Hann bænheyrir hvern þann sem er guðrækinn og fer að Guðs vilja.
43009032	Frá alda öðli hefur ekki heyrst að nokkur hafi gert þann sjáandi sem blindur var borinn.
43009033	Ef þessi maður væri ekki frá Guði gæti hann ekkert gert.“
43009034	Þeir svöruðu honum: „Þú ert syndum vafinn frá fæðingu og ætlar að kenna okkur!“ Og þeir ráku hann út.
43009035	Jesús heyrði að þeir hefðu rekið hann út. Hann fann hann og sagði við hann: „Trúir þú á Mannssoninn?“
43009036	Hinn svaraði: „Herra, hver er sá að ég megi trúa á hann?“
43009037	Jesús sagði við hann: „Þú hefur séð hann, hann er sá sem er nú að tala við þig.“
43009038	En hann sagði: „Ég trúi, Drottinn,“ og féll fram fyrir honum.
43009039	Jesús sagði: „Til dóms er ég kominn í þennan heim, til þess að blindir sjái og sjáandi verði blindir.“
43009040	Þetta heyrðu þeir farísear sem með honum voru og spurðu: „Erum við þá líka blindir?“
43009041	Jesús sagði við þá: „Ef þið væruð blindir væruð þið án sakar. En nú segist þið vera sjáandi, því varir sök ykkar.“
43010001	„Sannlega, sannlega segi ég yður: Sá sem kemur ekki um dyrnar inn í sauðabyrgið heldur fer yfir annars staðar, hann er þjófur og ræningi
43010002	en sá sem kemur inn um dyrnar er hirðir sauðanna.
43010003	Dyravörðurinn lýkur upp fyrir honum og sauðirnir heyra raust hans og hann kallar á sína sauði með nafni og leiðir þá út.
43010004	Þegar hann hefur látið út alla sauði sína fer hann á undan þeim og þeir fylgja honum af því að þeir þekkja raust hans.
43010005	En ókunnugum fylgja þeir ekki heldur flýja frá honum því þeir þekkja ekki raust ókunnugra.“
43010006	Þessa líkingu sagði Jesús þeim. En menn skildu ekki hvað það þýddi sem hann var að tala við þá.
43010007	Því sagði Jesús aftur: „Sannlega, sannlega segi ég yður: Ég er dyr sauðanna.
43010008	Allir þeir sem á undan mér komu eru þjófar og ræningjar enda hlýddu sauðirnir þeim ekki.
43010009	Ég er dyrnar. Sá sem kemur inn um mig mun frelsast og hann mun ganga inn og út og finna haga.
43010010	Þjófurinn kemur ekki nema til að stela og slátra og eyða. Ég er kominn til þess að þeir hafi líf, líf í fyllstu gnægð.
43010011	Ég er góði hirðirinn. Góði hirðirinn leggur líf sitt í sölurnar fyrir sauðina.
43010012	Sá sem er leigður og hvorki er hirðir né á sauðina, hann flýr og yfirgefur sauðina þegar hann sér úlfinn koma og úlfurinn hremmir þá og tvístrar þeim.
43010013	Enda gætir hann sauðanna aðeins fyrir borgun og er ekkert annt um þá.
43010014	Ég er góði hirðirinn og þekki mína og mínir þekkja mig
43010015	eins og faðirinn þekkir mig og ég þekki föðurinn. Ég legg líf mitt í sölurnar fyrir sauðina.
43010016	Ég á líka aðra sauði sem eru ekki úr þessu sauðabyrgi. Þá ber mér einnig að leiða, þeir munu heyra raust mína. Og það verður ein hjörð, einn hirðir.
43010017	Faðirinn elskar mig af því að ég legg líf mitt í sölurnar til þess að ég fái það aftur.
43010018	Enginn tekur það frá mér, ég legg það sjálfur í sölurnar. Ég hef vald til að leggja það í sölurnar og vald til að taka það aftur. Þetta hefur faðir minn boðið mér.“
43010019	Þessi orð urðu til þess að aftur kom upp ágreiningur með mönnum um Jesú.
43010020	Margir sögðu: „Hann hefur illan anda og er genginn af vitinu. Hvað eruð þið að hlusta á hann?“
43010021	Aðrir sögðu: „Þessi orð mælir enginn sá sem hefur illan anda. Mundi illur andi geta gefið blindum sýn?“
43010022	Nú var vígsluhátíðin í Jerúsalem og kominn vetur.
43010023	Jesús gekk um í súlnagöngum Salómons í helgidóminum.
43010024	Þá söfnuðust menn um hann og sögðu: „Hve lengi lætur þú okkur í óvissu? Ef þú ert Kristur, þá segðu okkur það berum orðum.“
43010025	Jesús svaraði þeim: „Ég hef sagt yður það en þér trúið ekki. Verkin, sem ég geri í nafni föður míns, vitna um mig
43010026	en þér trúið ekki því að þér eruð ekki úr hópi sauða minna.
43010027	Mínir sauðir heyra raust mína og ég þekki þá og þeir fylgja mér.
43010028	Ég gef þeim eilíft líf og þeir skulu aldrei að eilífu glatast og enginn skal slíta þá úr hendi minni.
43010029	Faðir minn, sem hefur gefið mér þá, er meiri en allir og enginn getur slitið þá úr hendi föðurins.
43010030	Ég og faðirinn erum eitt.“
43010031	Menn tóku aftur upp steina til að grýta hann.
43010032	Jesús mælti: „Ég hef sýnt yður mörg góð verk frá föður mínum. Fyrir hvert þeirra verka viljið þér grýta mig?“
43010033	Þeir svöruðu honum: „Við grýtum þig ekki fyrir góð verk heldur fyrir guðlast. Þú gerir sjálfan þig að Guði þótt þú sért aðeins maður.“
43010034	Jesús svaraði þeim: „Er ekki skrifað í lögmáli yðar: Ég hef sagt: Þér eruð guðir?
43010035	– og ritningin verður ekki felld úr gildi. Ef lögmálið nefnir þá guði sem Guðs orð kom til
43010036	segið þér þá við mig, sem faðirinn helgaði og sendi í heiminn, að ég guðlasti af því ég sagði: Ég er sonur Guðs?
43010037	Ef ég vinn ekki verk föður míns skuluð þér ekki trúa mér
43010038	en ef ég vinn þau þá trúið verkunum þótt þér trúið mér ekki svo að þér skiljið og vitið að faðirinn er í mér og ég í föðurnum.“
43010039	Nú reyndu þeir aftur að grípa hann en hann gekk úr greipum þeirra.
43010040	Jesús fór aftur burt yfir um Jórdan þangað sem Jóhannes hafði fyrrum verið að skíra og var þar um kyrrt.
43010041	Margir komu til hans og sögðu: „Víst gerði Jóhannes ekkert tákn en allt er það satt sem hann sagði um þennan mann.“
43010042	Og þarna tóku margir trú á hann. 1
43011001	Maður sá var sjúkur er Lasarus hét, frá Betaníu, þorpi Maríu og Mörtu, systur hennar.
43011002	En María var sú er smurði Drottin smyrslum og þerraði fætur hans með hári sínu. Bróðir hennar, Lasarus, var sjúkur.
43011003	Nú gerðu systurnar Jesú orðsending: „Drottinn, sá sem þú elskar er sjúkur.“
43011004	Þegar hann heyrði það mælti hann: „Þessi sótt er ekki banvæn heldur Guði til dýrðar til þess að Guðs sonur vegsamist hennar vegna.“
43011005	Jesús elskaði þau Mörtu og systur hennar og Lasarus.
43011006	Þegar hann frétti að hann væri veikur var hann samt um kyrrt á sama stað í tvo daga.
43011007	Að þeim liðnum sagði hann við lærisveina sína: „Förum aftur til Júdeu.“
43011008	Lærisveinarnir sögðu við hann: „Rabbí, nýlega voru menn þar að því komnir að grýta þig og ætlar þú þangað aftur?“
43011009	Jesús svaraði: „Eru ekki stundir dagsins tólf? Sá sem gengur um að degi hrasar ekki því hann sér ljós þessa heims.
43011010	En sá sem gengur um að nóttu hrasar því hann hefur ekki ljósið í sér.“
43011011	Þetta mælti hann og sagði síðan við þá: „Lasarus, vinur okkar, er sofnaður. En nú fer ég að vekja hann.“
43011012	Þá sögðu lærisveinar hans: „Drottinn, ef hann er sofnaður batnar honum.“
43011013	En Jesús talaði um dauða hans. Þeir héldu hins vegar að hann ætti við venjulegan svefn.
43011014	Þá sagði Jesús þeim berum orðum: „Lasarus er dáinn
43011015	og ykkar vegna fagna ég því að ég var þar ekki, til þess að þið skuluð trúa. En förum nú til hans.“
43011016	Tómas, sem nefndist tvíburi, sagði þá við hina lærisveinana: „Við skulum fara líka til að deyja með honum.“
43011017	Þegar Jesús kom varð hann þess vís að Lasarus hafði verið fjóra daga í gröfinni.
43011018	Betanía var nálægt Jerúsalem, hér um bil fimmtán skeiðrúm þaðan.
43011019	Margir Gyðingar voru komnir til Mörtu og Maríu til að hugga þær eftir bróðurmissinn.
43011020	Þegar Marta frétti að Jesús væri að koma fór hún á móti honum en María sat heima.
43011021	Marta sagði við Jesú: „Drottinn, ef þú hefðir verið hér væri bróðir minn ekki dáinn.
43011022	En einnig nú veit ég að Guð mun gefa þér hvað sem þú biður hann um.“
43011023	Jesús segir við hana: „Bróðir þinn mun upp rísa.“
43011024	Marta segir: „Ég veit að hann rís upp í upprisunni á efsta degi.“
43011025	Jesús mælti: „Ég er upprisan og lífið. Sá sem trúir á mig mun lifa þótt hann deyi.
43011026	Og hver sem lifir og trúir á mig mun aldrei að eilífu deyja. Trúir þú þessu?“
43011027	Hún segir við hann: „Já, Drottinn. Ég trúi að þú sért Kristur, Guðs sonur, sem koma skal í heiminn.“
43011028	Að svo mæltu fór hún, kallaði á Maríu systur sína og sagði í hljóði: „Meistarinn er hér og vill finna þig.“
43011029	Þegar María heyrði þetta reis hún skjótt á fætur og fór til hans.
43011030	En Jesús var ekki enn kominn til þorpsins heldur var hann enn á þeim stað þar sem Marta hafði mætt honum.
43011031	Fólkið, sem var heima hjá Maríu að hugga hana, sá að hún stóð upp í skyndi og gekk út og fór það á eftir henni. Það hugði að hún hefði farið til grafarinnar að gráta þar.
43011032	María kom þangað sem Jesús var og er hún sá hann féll hún honum til fóta og sagði við hann: „Drottinn, ef þú hefðir verið hér væri bróðir minn ekki dáinn.“
43011033	Þegar Jesús sá hana gráta og þau gráta, sem með henni komu, komst hann við, varð djúpt hrærður
43011034	og sagði: „Hvar hafið þið lagt hann?“ Þau sögðu: „Drottinn, kom þú og sjá.“
43011035	Þá grét Jesús.
43011036	Þau sögðu: „Sjá, hversu hann hefur elskað hann!“
43011037	En nokkrir sögðu: „Gat ekki sá maður sem opnaði augu hins blinda einnig varnað því að þessi maður dæi?“
43011038	Jesús varð aftur mjög djúpt hrærður og fór til grafarinnar. Hún var hellir og steinn fyrir.
43011039	Jesús segir: „Takið steininn frá!“ Marta, systir hins dána, segir við hann: „Drottinn, það er komin nálykt af honum, það er komið á fjórða dag.“
43011040	Jesús segir við hana: „Sagði ég þér ekki: Ef þú trúir munt þú sjá dýrð Guðs?“
43011041	Nú var steinninn tekinn frá. En Jesús hóf upp augu sín og mælti: „Faðir, ég þakka þér að þú hefur bænheyrt mig.
43011042	Ég vissi að sönnu að þú heyrir mig ávallt en ég sagði þetta vegna mannfjöldans sem stendur hér umhverfis til þess að fólkið trúi að þú hafir sent mig.“
43011043	Að svo mæltu hrópaði hann hárri röddu: „Lasarus, kom út!“
43011044	Hinn dáni kom út vafinn líkblæjum á fótum og höndum og með sveitadúk bundinn um andlitið. Jesús segir við fólkið: „Leysið hann og látið hann fara.“
43011045	Margir Gyðingar sem komnir voru til Maríu og sáu það sem Jesús gerði tóku nú að trúa á hann.
43011046	En nokkrir þeirra fóru til farísea og sögðu þeim hvað hann hafði gert.
43011047	Æðstu prestarnir og farísearnir kölluðu þá saman ráðið og sögðu: „Hvað eigum við að gera? Þessi maður gerir mörg tákn.
43011048	Ef við leyfum honum að halda svo áfram munu allir trúa á hann og þá koma Rómverjar og taka bæði helgidóm okkar og þjóð.“
43011049	En einn þeirra, Kaífas, sem það ár var æðsti prestur, sagði við þá: „Þið vitið ekkert
43011050	og hugsið ekkert um það að ykkur er betra að einn maður deyi fyrir lýðinn en að öll þjóðin tortímist.“
43011051	Hann tók þetta ekki upp hjá sjálfum sér en þar sem hann var æðsti prestur það ár gat hann mælt af spámannlegri andagift að Jesús mundi deyja fyrir þjóðina
43011052	og ekki fyrir þjóðina eina heldur og til að safna saman í eitt dreifðum börnum Guðs.
43011053	Upp frá þeim degi voru þeir ráðnir í að taka hann af lífi.
43011054	Jesús gekk því ekki lengur um á almannafæri í Júdeu heldur fór hann þaðan til staðar í grennd við eyðimörkina, í þorp sem heitir Efraím, og þar dvaldist hann með lærisveinum sínum.
43011055	Nú nálguðust páskar Gyðinga og menn komu hvaðanæva upp til Jerúsalem fyrir páskana til að hreinsa sig.
43011056	Menn leituðu að Jesú og sögðu sín á milli í helgidóminum: „Hvað haldið þið? Skyldi hann ekki koma til hátíðarinnar?“
43011057	En æðstu prestar og farísear höfðu gefið út skipun um það að ef nokkur vissi hvar hann væri skyldi hann segja til svo að þeir gætu tekið hann. 12
43012001	Sex dögum fyrir páska kom Jesús til Betaníu þar sem Lasarus var, sá er hann vakti frá dauðum.
43012002	Þar var honum búinn kvöldverður og Marta gekk um beina en Lasarus var einn þeirra sem að borði sátu með honum.
43012003	Þá tók María pund af ómenguðum, dýrum nardussmyrslum og smurði fætur Jesú og þerraði með hári sínu fætur hans. En húsið fylltist ilmi smyrslanna.
43012004	Segir þá Júdas Ískaríot, einn lærisveina hans, sá er mundi svíkja hann:
43012005	„Hví voru þessi smyrsl ekki seld fyrir þrjú hundruð denara og gefin fátækum?“
43012006	Ekki sagði hann þetta af því að hann léti sér annt um fátæka heldur af því að hann var þjófur. Hann hafði pyngjuna og tók af því sem í hana var látið.
43012007	Þá sagði Jesús: „Lát hana í friði. Hún hefur geymt þetta til greftrunardags míns.
43012008	Fátæka hafið þið ætíð hjá ykkur en mig hafið þið ekki ávallt.“
43012009	Nú frétti allur fjöldi Gyðinga af því að Jesús væri í Betaníu og þeir komu þangað, ekki aðeins hans vegna heldur og til að sjá Lasarus sem hann hafði vakið frá dauðum.
43012010	Þá ákváðu æðstu prestarnir að taka einnig Lasarus af lífi
43012011	því vegna hans sneru margir Gyðingar baki við þeim og fóru að trúa á Jesú.
43012012	Degi síðar frétti hinn mikli mannfjöldi, sem kominn var til hátíðarinnar, að Jesús væri að koma til Jerúsalem.
43012013	Fólk tók þá pálmagreinar, fór út á móti honum og hrópaði: „Hósanna! Blessaður sé sá sem kemur í nafni Drottins, konungur Ísraels!“
43012014	Jesús fann ungan asna og settist á bak honum, eins og skrifað er:
43012015	Óttast ekki, dóttir Síon. Konungur þinn kemur og ríður ösnufola.
43012016	Lærisveinar hans skildu þetta ekki í fyrstu en þegar Jesús var dýrlegur orðinn minntust þeir þess að þetta var ritað um hann og að þeir höfðu gert þetta fyrir hann.
43012017	Nú vitnaði fólkið, sem með honum var, þegar hann kallaði Lasarus út úr gröfinni og vakti hann frá dauðum.
43012018	Vegna þess fór einnig mannfjöldinn á móti honum því menn höfðu heyrt að hann hefði gert þetta tákn.
43012019	Því sögðu farísear sín á milli: „Þið sjáið að þið ráðið ekki við neitt. Allur heimurinn eltir hann.“
43012020	Meðal þeirra sem fóru upp eftir til að biðjast fyrir á hátíðinni voru nokkrir Grikkir.
43012021	Þeir komu til Filippusar, sem var frá Betsaídu í Galíleu, báðu hann og sögðu: „Herra, okkur langar að sjá Jesú.“
43012022	Filippus fór og sagði Andrési það og síðan fóru þeir báðir og sögðu Jesú.
43012023	Jesús svaraði þeim: „Stundin er komin að dýrð Mannssonarins verði opinber.
43012024	Sannlega, sannlega segi ég yður: Ef hveitikornið fellur ekki í jörðina og deyr verður það áfram eitt. En ef það deyr ber það mikinn ávöxt.
43012025	Sá sem elskar líf sitt glatar því en sá sem hatar líf sitt í þessum heimi mun varðveita það til eilífs lífs.
43012026	Sá sem þjónar mér fylgi mér eftir og hvar sem ég er, þar mun og þjónn minn vera. Þann sem þjónar mér mun faðirinn heiðra.
43012027	Nú er sál mín skelfd og hvað á ég að gera, á ég að segja: Faðir, frelsa mig frá þessari stundu? Nei, ég er kominn til þess að mæta þessari stundu:
43012028	Faðir, ger nafn þitt dýrlegt!“ Þá kom rödd af himni: „Ég hef gert það dýrlegt og mun enn gera það dýrlegt.“
43012029	Mannfjöldinn, sem hjá stóð og hlýddi á, sagði að þruma hefði riðið yfir. En aðrir sögðu: „Engill var að tala við hann.“
43012030	Jesús svaraði: „Þessi rödd kom ekki mín vegna heldur yðar vegna.
43012031	Nú gengur dómur yfir þennan heim. Nú skal höfðingja þessa heims út kastað.
43012032	Og þegar ég verð hafinn upp frá jörðu mun ég draga alla til mín.“
43012033	Þetta sagði hann til að gefa til kynna með hvaða hætti hann ætti að deyja.
43012034	Mannfjöldinn svaraði honum: „Lögmálið segir okkur að Kristur muni verða til eilífðar. Hvernig getur þú sagt að Mannssonurinn eigi að verða upp hafinn? Hver er þessi Mannssonur?“
43012035	Þá sagði Jesús: „Skamma stund er ljósið enn á meðal yðar. Gangið meðan þér hafið ljósið svo að myrkrið hremmi yður ekki. Sá sem gengur í myrkri veit ekki hvert hann fer.
43012036	Trúið á ljósið meðan þér hafið ljósið svo að þér verðið börn ljóssins.“ Þetta mælti Jesús, fór burt og duldist.
43012037	Þótt hann hefði gert svo mörg tákn í allra augsýn trúðu menn ekki á hann
43012038	svo að rættist orð Jesaja spámanns er hann mælti: Drottinn, hver trúði boðun vorri og hverjum varð armur Drottins opinber?
43012039	Þess vegna gátu þeir ekki trúað enda segir Jesaja á öðrum stað:
43012040	Hann hefur blindað augu þeirra og forhert hjarta þeirra að þeir sjái ekki með augunum né skilji með hjartanu og snúi sér og ég lækni þá.
43012041	Jesaja sagði þetta af því að hann sá dýrð Jesú og talaði um hann.
43012042	Samt trúðu margir á hann, jafnvel höfðingjar, en gengust ekki við því vegna faríseanna svo að þeir yrðu ekki samkundurækir.
43012043	Þeir kusu heldur heiður manna en heiður frá Guði.
43012044	En Jesús hrópaði: „Sá sem trúir á mig trúir ekki á mig heldur þann sem sendi mig
43012045	og sá sem sér mig sér þann er sendi mig.
43012046	Ég er ljós í heiminn komið svo að enginn, sem á mig trúir, sé áfram í myrkri.
43012047	Ef nokkur heyrir orð mín og fer ekki eftir þeim þá dæmi ég hann ekki. Ég er ekki kominn til að dæma heiminn heldur til að frelsa heiminn.
43012048	Sá sem hafnar mér og tekur ekki við orðum mínum hefur sinn dómara: Orðið, sem ég hef talað, verður dóm ari hans á efsta degi.
43012049	Því að það sem ég tala kemur ekki frá sjálfum mér heldur hefur faðirinn, sem sendi mig, boðið mér hvað ég skuli segja og hvað ég skuli tala.
43012050	Og ég veit að það sem hann býður er eilíft líf. Ég tala það eitt sem faðir minn hefur falið mér.“
43013001	Hátíð páskanna var að ganga í garð. Jesús vissi að stund hans var komin og að hann færi burt úr þessum heimi til föðurins. Hann hafði elskað sína, þá sem í heiminum voru. Hann elskaði þá uns yfir lauk.
43013002	Kvöldmáltíð stóð yfir. Djöfullinn hafði þegar blásið því í brjóst Júdasi, syni Símonar Ískaríots, að svíkja Jesú.
43013003	Jesús vissi að faðirinn hafði lagt allt í hendur honum, að hann var frá Guði kominn og var að fara aftur til Guðs.
43013004	Hann stóð upp frá máltíðinni, lagði af sér yfirhöfnina, tók líndúk og batt um sig.
43013005	Síðan hellti hann vatni í mundlaug og tók að þvo fætur lærisveinanna og þerra með líndúknum sem hann hafði um sig.
43013006	Hann kemur þá að Símoni Pétri sem segir við hann: „Drottinn, ætlar þú að þvo mér um fæturna?“
43013007	Jesús svaraði: „Nú skilur þú ekki hvað ég er að gera en seinna muntu skilja það.“
43013008	Pétur segir við hann: „Aldrei að eilífu skaltu þvo fætur mína.“ Jesús svaraði: „Ef ég þvæ þér ekki áttu enga samleið með mér.“
43013009	Símon Pétur segir við hann: „Drottinn, ekki aðeins fætur mína, líka hendurnar og höfuðið.“
43013010	Jesús segir við hann: „Sá sem laugast hefur þarf ekki að þvost nema um fætur. Hann er allur hreinn. Og þið eruð hreinir, þó ekki allir.“
43013011	Hann vissi hver mundi svíkja hann og því sagði hann: „Þið eruð ekki allir hreinir.“
43013012	Þegar hann hafði þvegið fætur þeirra, tekið yfirhöfn sína og sest aftur niður sagði hann við þá: „Skiljið þér hvað ég hef gert við yður?
43013013	Þér kallið mig meistara og Drottin og þér mælið rétt því það er ég.
43013014	Fyrst ég, sem er herra og meistari, hef nú þvegið yður um fæturna, þá ber yður einnig að þvo hver annars fætur.
43013015	Ég hef gefið yður eftirdæmi að þér breytið eins og ég breytti við yður.
43013016	Sannlega, sannlega segi ég yður: Þjónn er ekki meiri en herra hans né sendiboði meiri þeim er sendi hann.
43013017	Þér vitið þetta og þér eruð sælir ef þér breytið eftir því.
43013018	Ég tala ekki um yður alla. Ég veit hverja ég hef útvalið. En ritningin verður að rætast: Sá sem etur brauð mitt lyftir hæli sínum móti mér.
43013019	Ég segi yður þetta núna áður en það verður svo að þér trúið þegar það er orðið að ég er sá sem ég er.
43013020	Sannlega, sannlega segi ég yður: Sá sem tekur við þeim sem ég sendi, hann tekur við mér og sá sem tekur við mér, tekur við þeim er sendi mig.“
43013021	Þegar Jesús hafði sagt þetta varð honum mjög þungt um hjarta og hann sagði beinum orðum: „Sannlega, sannlega segi ég yður: Einn af yður mun svíkja mig.“
43013022	Lærisveinarnir litu hver á annan og skildu ekki við hvern hann ætti.
43013023	Sá lærisveinn Jesú sem hann elskaði sat næstur honum.
43013024	Símon Pétur benti honum og bað hann spyrja hver sá væri sem Jesús talaði um.
43013025	Hann laut þá að Jesú og spurði: „Drottinn, hver er það?“
43013026	Jesús svaraði: „Það er sá sem ég fæ bita þann er ég dýfi nú í.“ Þá dýfði hann í bitanum, tók hann og fékk Júdasi, syni Símonar Ískaríots.
43013027	Og eftir þann bita fór Satan inn í hann. Jesús segir við hann: „Það sem þú gerir, það ger þú skjótt!“
43013028	En enginn þeirra sem sátu til borðs vissi til hvers hann sagði þetta við hann.
43013029	En Júdas hafði pyngjuna og því héldu sumir þeirra að Jesús hefði sagt við hann: „Kauptu það sem við þurfum til hátíðarinnar,“ − eða að hann skyldi gefa eitthvað fátækum.
43013030	Þá er hann hafði tekið við bitanum gekk hann jafnskjótt út. Þá var nótt.
43013031	Þegar hann var farinn út sagði Jesús: „Nú er Mannssonurinn dýrlegur orðinn og Guð er orðinn dýrlegur í honum.
43013032	Fyrst Mannssonurinn hefur birt dýrð Guðs mun Guð veita honum dýrð sína og skjótt mun hann gera það.
43013033	Börnin mín, stutta stund verð ég enn með yður. Þér munuð leita mín og eins og ég sagði Gyðingum segi ég yður nú: Þangað sem ég fer getið þér ekki komist.
43013034	Nýtt boðorð gef ég yður, að þér elskið hvert annað. Eins og ég hef elskað yður skuluð þér einnig elska hvert annað.
43013035	Á því munu allir þekkja að þér eruð mínir lærisveinar ef þér berið elsku hver til annars.“
43013036	Símon Pétur segir við hann: „Drottinn, hvert ferðu?“ Jesús svaraði: „Þú getur ekki fylgt mér nú þangað sem ég fer en síðar muntu fylgja mér.“
43013037	Pétur segir við hann: „Drottinn, hví get ég ekki fylgt þér nú? Ég vil leggja líf mitt í sölurnar fyrir þig.“
43013038	Jesús svaraði: „Viltu leggja líf þitt í sölurnar fyrir mig? Sannlega, sannlega segi ég þér: Ekki mun hani gala fyrr en þú hefur afneitað mér þrisvar.“
43014001	„Hjarta yðar skelfist ekki. Trúið á Guð og trúið á mig.
43014002	Í húsi föður míns eru margar vistarverur. Væri ekki svo hefði ég þá sagt yður að ég færi burt að búa yður stað?
43014003	Þegar ég er farinn burt og hef búið yður stað kem ég aftur og tek yður til mín svo að þér séuð einnig þar sem ég er.
43014004	Veginn þangað sem ég fer þekkið þér.“
43014005	Tómas segir við hann: „Drottinn, við vitum ekki hvert þú ferð, hvernig getum við þá þekkt veginn?“
43014006	Jesús segir við hann: „Ég er vegurinn, sannleikurinn og lífið. Enginn kemur til föðurins nema fyrir mig.
43014007	Ef þér hafið þekkt mig munuð þér og þekkja föður minn. Héðan af þekkið þér hann og hafið séð hann.“
43014008	Filippus segir við hann: „Drottinn, sýn þú okkur föðurinn. Það nægir okkur.“
43014009	Jesús svaraði: „Ég hef verið með yður allan þennan tíma og þú þekkir mig ekki, Filippus? Sá sem hefur séð mig hefur séð föðurinn. Hvernig segir þú þá: Sýn þú oss föðurinn?
43014010	Trúir þú ekki að ég er í föðurnum og faðirinn í mér? Það sem ég segi við yður eru ekki mín orð. Faðirinn, sem í mér er, vinnur sín verk.
43014011	Trúið mér að ég er í föðurnum og faðirinn í mér. Ef þér trúið ekki orðum mínum trúið þá vegna sjálfra verkanna.
43014012	Sannlega, sannlega segi ég yður: Sá sem trúir á mig mun einnig gera þau verk sem ég geri. Og hann mun gera meiri verk en þau því ég fer til föðurins.
43014013	Og hvers sem þér biðjið í mínu nafni það mun ég gera svo að faðirinn vegsamist í syninum.
43014014	Ef þér biðjið mig einhvers í mínu nafni mun ég gera það.
43014015	Ef þér elskið mig munuð þér halda boðorð mín.
43014016	Ég mun biðja föðurinn og hann mun gefa yður annan hjálpara sem verður hjá yður að eilífu,
43014017	anda sannleikans. Heimurinn getur ekki tekið á móti honum því hann sér hann ekki né þekkir. Þér þekkið hann því hann er hjá yður og verður í yður.
43014018	Ekki mun ég skilja yður eftir munaðarlaus. Ég kem til yðar.
43014019	Innan skamms mun heimurinn ekki sjá mig framar. Þér munuð sjá mig því ég lifi og þér munuð lifa.
43014020	Á þeim degi munuð þér skilja að ég er í föður mínum og þér í mér og ég í yður.
43014021	Sá sem hefur boðorð mín og heldur þau er sá sem elskar mig. En þann sem elskar mig mun faðir minn elska og ég mun elska hann og birta honum hver ég er.“
43014022	Júdas − ekki Ískaríot − sagði við hann: „Drottinn, hverju sætir það að þú vilt birtast okkur en eigi heiminum?“
43014023	Jesús svaraði: „Sá sem elskar mig varðveitir mitt orð og faðir minn mun elska hann. Til hans munum við koma og gera okkur bústað hjá honum.
43014024	Sá sem elskar mig ekki varðveitir ekki mín orð. Orðið, sem þér heyrið, er ekki mitt heldur föðurins sem sendi mig.
43014025	Þetta hef ég talað til yðar meðan ég var hjá yður.
43014026	En hjálparinn, andinn heilagi, sem faðirinn mun senda í mínu nafni mun kenna yður allt og minna yður á allt það sem ég hef sagt yður.
43014027	Frið læt ég yður eftir, minn frið gef ég yður. Ekki gef ég yður eins og heimurinn gefur. Hjarta yðar skelfist ekki né hræðist.
43014028	Þér heyrðuð að ég sagði við yður: Ég fer burt og kem til yðar. Ef þér elskuðuð mig yrðuð þér glöð af því að ég fer til föðurins því faðirinn er mér meiri.
43014029	Nú hef ég sagt yður það áður en það verður svo að þér trúið þegar það gerist.
43014030	Ég mun ekki framar tala margt við yður því höfðingi heimsins kemur. Í mér á hann ekkert.
43014031	En heimurinn á að sjá að ég elska föðurinn og geri eins og faðirinn hefur boðið mér. Standið upp, vér skulum fara héðan.“ 15
43015001	„Ég er hinn sanni vínviður og faðir minn er vínyrkinn.
43015002	Hverja þá grein á mér sem ber ekki ávöxt sníður hann af og hverja þá sem ávöxt ber hreinsar hann svo að hún beri meiri ávöxt.
43015003	Þér eruð þegar hrein vegna orðsins sem ég hef talað til yðar.
43015004	Verið í mér, þá verð ég í yður. Greinin getur ekki borið ávöxt af sjálfri sér nema hún sé á vínviðnum. Eins getið þér ekki heldur borið ávöxt nema þér séuð í mér.
43015005	Ég er vínviðurinn, þér eruð greinarnar. Sá ber mikinn ávöxt sem er í mér og ég í honum en án mín getið þér alls ekkert gert.
43015006	Hverjum sem er ekki í mér verður varpað út eins og greinunum og hann visnar. Þeim er safnað saman og varpað á eld og brennt.
43015007	Ef þér eruð í mér og orð mín eru í yður, þá biðjið um hvað sem þér viljið og yður mun veitast það.
43015008	Með því vegsamast faðir minn að þér berið mikinn ávöxt og verðið lærisveinar mínir.
43015009	Ég hef elskað yður eins og faðirinn hefur elskað mig. Verið stöðug í elsku minni.
43015010	Ef þér haldið boðorð mín verðið þér stöðug í elsku minni, eins og ég hef haldið boðorð föður míns og er stöðugur í elsku hans.
43015011	Þetta hef ég talað til yðar til þess að fögnuður minn sé í yður og fögnuður yðar sé fullkominn.
43015012	Þetta er mitt boðorð, að þér elskið hvert annað eins og ég hef elskað yður.
43015013	Enginn á meiri kærleik en þann að leggja líf sitt í sölurnar fyrir vini sína.
43015014	Þér eruð vinir mínir ef þér gerið það sem ég býð yður.
43015015	Ég kalla yður ekki framar þjóna því þjónninn veit ekki hvað húsbóndi hans gerir. En ég kalla yður vini því ég hef kunngjört yður allt sem ég heyrði af föður mínum.
43015016	Þér hafið ekki útvalið mig heldur hef ég útvalið yður. Ég hef ákvarðað yður til að fara og bera ávöxt, ávöxt sem varir svo að faðirinn veiti yður sérhvað það sem þér biðjið hann um í mínu nafni.
43015017	Þetta býð ég yður, að þér elskið hvert annað.
43015018	Ef heimurinn hatar yður þá vitið að hann hefur hatað mig fyrr en yður.
43015019	Væruð þér af heiminum mundi heimurinn elska sína. Heimurinn hatar yður af því að þér eruð ekki af heiminum heldur hef ég útvalið yður úr heiminum.
43015020	Minnist orðanna sem ég sagði við yður: Þjónn er ekki meiri en herra hans. Hafi menn ofsótt mig þá munu þeir líka ofsækja yður. Hafi þeir varðveitt orð mitt munu þeir líka varðveita yðar.
43015021	En allt þetta munu þeir yður gera vegna nafns míns af því að þeir þekkja eigi þann sem sendi mig.
43015022	Hefði ég ekki komið og talað til þeirra væru þeir ekki sekir um synd. En nú hafa þeir ekkert til afsökunar synd sinni.
43015023	Sá sem hatar mig hatar og föður minn.
43015024	Hefði ég ekki unnið meðal þeirra þau verk sem enginn annar hefur gert væru þeir ekki sekir um synd. En nú hafa þeir séð þau og hata þó bæði mig og föður minn.
43015025	Svo hlaut að rætast orðið sem ritað er í lögmáli þeirra: Þeir hötuðu mig án saka.
43015026	Þegar hjálparinn kemur, sem ég 16 sendi yður frá föðurnum, sannleiksandinn, er út gengur frá föðurnum, mun hann vitna um mig.
43015027	Þér skuluð einnig vitni bera því þér hafið verið með mér frá upphafi.
43016001	Þetta hef ég talað til yðar svo að þér fallið ekki frá.
43016002	Þeir munu gera yður samkunduræk. Já, sú stund kemur að hver sem líflætur yður þykist veita Guði þjónustu.
43016003	Þetta munu þeir gera af því þeir þekkja hvorki föðurinn né mig.
43016004	Þetta hef ég talað til yðar til þess að þér minnist þess að ég sagði yður það þegar stund þeirra kemur. Ég hef ekki sagt yður þetta frá öndverðu af því ég var með yður.
43016005	En nú fer ég til hans sem sendi mig og enginn yðar spyr mig: Hvert fer þú?
43016006	En hryggð hefur fyllt hjarta yðar af því að ég sagði yður þetta.
43016007	En ég segi yður sannleikann: Það er yður til góðs að ég fari burt því ef ég fer ekki kemur hjálparinn ekki til yðar. En ef ég fer sendi ég hann til yðar.
43016008	Þegar hann kemur mun hann sanna heiminum hvað er synd og réttlæti og dómur.
43016009	Syndin er að þeir trúðu ekki á mig,
43016010	réttlætið að ég fer til föðurins og þér sjáið mig ekki lengur
43016011	og dómurinn að höfðingi þessa heims er dæmdur.
43016012	Enn hef ég margt að segja yður en þér getið ekki skilið það nú.
43016013	En þegar andi sannleikans kemur mun hann leiða yður í allan sannleikann. Það sem hann segir yður hefur hann ekki frá sjálfum sér heldur mun hann segja yður það sem hann heyrir og kunngjöra yður það sem koma á.
43016014	Hann mun gera mig dýrlegan því af mínu mun hann taka og kunngjöra yður.
43016015	Allt sem faðirinn á er mitt. Því sagði ég að hann tæki af mínu og kunngjörði yður.
43016016	Innan skamms sjáið þér mig ekki lengur og aftur innan skamms munuð þér sjá mig.“
43016017	Þá sögðu nokkrir lærisveina hans sín á milli: „Hvað er hann að segja við okkur: Innan skamms sjáið þér mig ekki og aftur innan skamms munuð þér sjá mig, og: Ég fer til föðurins?“
43016018	Lærisveinarnir spurðu: „Hvað merkir þetta: Innan skamms? Við vitum ekki hvað hann er að fara.“
43016019	Jesús vissi að þeir vildu spyrja hann og sagði við þá: „Eruð þér að spyrjast á um það að ég sagði: Innan skamms sjáið þér mig ekki og aftur innan skamms munuð þér sjá mig?
43016020	Sannlega, sannlega segi ég yður: Þér munuð gráta og kveina en heimurinn mun fagna. Þér munuð hryggjast en hryggð yðar mun snúast í fögnuð.
43016021	Þegar konan fæðir er hún í nauð því stund hennar er komin. Þegar hún hefur alið barnið minnist hún ekki framar þrauta sinna af fögnuði yfir því að maður er í heiminn borinn.
43016022	Eins eruð þér nú hryggir en ég mun sjá yður aftur og hjarta yðar mun fagna og enginn tekur fögnuð yðar frá yður.
43016023	Á þeim degi munuð þér ekki spyrja mig neins. Sannlega, sannlega segi ég yður: Hvað sem þér biðjið föðurinn um í mínu nafni mun hann veita yður.
43016024	Hingað til hafið þér einskis beðið í mínu nafni. Biðjið og þér munuð öðlast svo að fögnuður yðar verði fullkominn.
43016025	Þetta hef ég sagt yður í líkingum. Sú stund kemur að ég tala ekki framar við yður í líkingum heldur mun ég berum orðum segja yður frá föðurnum.
43016026	Á þeim degi munuð þér biðja í mínu nafni. Ég segi yður ekki að ég muni biðja föðurinn fyrir yður
43016027	því sjálfur elskar faðirinn yður þar eð þér hafið elskað mig og trúað að ég sé frá Guði kominn.
43016028	Ég er kominn í heiminn frá föðurnum. Ég yfirgef heiminn aftur og fer til föðurins.“
43016029	Lærisveinar hans sögðu: „Nú talar þú berum orðum og mælir enga líking.
43016030	Nú vitum við að þú veist allt og þarft eigi að nokkur spyrji þig. Þess vegna trúum við að þú sért frá Guði kominn.“
43016031	Jesús svaraði: „Trúið þér nú?
43016032	Sú stund kemur og er komin að þér tvístrist hver til sín og skiljið mig einan eftir. Þó er ég ekki einn því faðirinn er með mér.
43016033	Þetta hef ég talað við yður svo að þér eigið frið í mér. Í heiminum hafið þér þrenging. En verið hughraustir. Ég hef sigrað heiminn.“ 17
43017001	Þetta talaði Jesús, hóf augu sín til himins og sagði: „Faðir, stundin er komin. Ger son þinn dýrlegan til þess að sonurinn geri þig dýrlegan.
43017002	Þú gafst honum vald yfir öllum mönnum að hann gefi eilíft líf öllum þeim sem þú hefur gefið honum.
43017003	En það er hið eilífa líf að þekkja þig, hinn eina sanna Guð, og þann sem þú sendir, Jesú Krist.
43017004	Ég hef gert þig dýrlegan á jörðu með því að fullkomna það verk sem þú fékkst mér að vinna.
43017005	Faðir, ger mig nú dýrlegan hjá þér með þeirri dýrð sem ég hafði hjá þér áður en heimur var til.
43017006	Ég hef opinberað nafn þitt þeim mönnum sem þú gafst mér úr heiminum. Þeir voru þínir og þú gafst mér þá, og þeir hafa varðveitt þitt orð.
43017007	Þeir vita nú að allt sem þú hefur gefið mér er frá þér
43017008	því ég hef flutt þeim þau orð sem þú gafst mér. Þeir tóku við þeim og vita með sanni að ég er frá þér út genginn, og trúa því að þú hafir sent mig.
43017009	Ég bið fyrir þeim. Ég bið ekki fyrir heiminum heldur fyrir þeim sem þú hefur gefið mér því að þeir eru þínir
43017010	og allt mitt er þitt og þitt er mitt. Í þeim er ég dýrlegur orðinn.
43017011	Ég er ekki lengur í heiminum. Þeir eru í heiminum en ég kem til þín. Heilagi faðir, varðveit þá í þínu nafni, því nafni sem þú hefur gefið mér, svo að þeir verði eitt eins og við.
43017012	Meðan ég var hjá þeim varðveitti ég þá í nafni þínu sem þú hefur gefið mér, og gætti þeirra og enginn þeirra glataðist nema sonur glötunarinnar svo að ritningin rættist.
43017013	Nú kem ég til þín. Þetta tala ég í heiminum til þess að þeir eigi í sjálfum sér fögnuð minn fullkominn.
43017014	Ég hef gefið þeim orð þitt og heimurinn hataði þá af því að þeir eru ekki af heiminum, eins og ég er ekki af heiminum.
43017015	Ég bið ekki að þú takir þá úr heiminum heldur að þú varðveitir þá frá hinu illa.
43017016	Þeir eru ekki af heiminum, eins og ég er ekki af heiminum.
43017017	Helga þá í sannleikanum. Þitt orð er sannleikur.
43017018	Ég hef sent þá í heiminn, eins og þú sendir mig í heiminn.
43017019	Ég helga mig fyrir þá svo að þeir séu einnig helgaðir í sannleika.
43017020	Ég bið ekki einungis fyrir þessum heldur og fyrir þeim sem á mig trúa fyrir orð þeirra,
43017021	að allir séu þeir eitt, eins og þú, faðir, ert í mér og ég í þér, svo séu þeir einnig í okkur til þess að heimurinn trúi að þú hafir sent mig.
43017022	Og ég hef gefið þeim þá dýrð sem þú gafst mér svo að þeir séu eitt, eins og við erum eitt,
43017023	ég í þeim og þú í mér svo að þeir verði fullkomlega eitt til þess að heimurinn viti að þú hefur sent mig og að þú hefur elskað þá, eins og þú hefur elskað mig.
43017024	Faðir, ég vil að þeir sem þú gafst mér séu hjá mér, þar sem ég er, svo að þeir sjái dýrð mína, sem þú hefur gefið mér, af því að þú elskaðir mig fyrir grundvöllun heims.
43017025	Réttláti faðir, heimurinn þekkir þig ekki en ég þekki þig, og þessir vita að þú sendir mig.
43017026	Ég hef kunngjört þeim nafn þitt og mun kunngjöra svo að kærleikur þinn, sem þú hefur auðsýnt mér, sé í þeim og ég sé í þeim.“
43018001	Þegar Jesús hafði þetta mælt fór hann út með lærisveinum sínum og yfir um lækinn Kedron. Þar var grasgarður sem Jesús gekk inn í og lærisveinar hans.
43018002	Júdas, sem sveik hann, þekkti líka þennan stað því Jesús og lærisveinar hans höfðu oft komið þar saman.
43018003	Júdas tók með sér flokk hermanna og verði frá æðstu prestum og faríseum. Þeir koma þar með blysum, lömpum og vopnum.
43018004	Jesús vissi allt sem yfir hann mundi koma, gekk fram og sagði við þá: „Að hverjum leitið þið?“
43018005	Þeir svöruðu honum: „Að Jesú frá Nasaret.“ Hann segir við þá: „Ég er hann.“ En Júdas, sem sveik hann, stóð líka hjá þeim.
43018006	Þegar Jesús sagði við þá: „Ég er hann,“ hopuðu þeir á hæl og féllu til jarðar.
43018007	Þá spurði hann þá aftur: „Að hverjum leitið þið?“ Þeir svöruðu: „Að Jesú frá Nasaret.“
43018008	Jesús mælti: „Ég sagði ykkur að ég væri hann. Ef þið leitið mín þá lofið þessum að fara.“
43018009	Þannig rættist orð hans er hann hafði mælt: „Engum glataði ég af þeim sem þú gafst mér.“
43018010	Símon Pétur hafði sverð, brá því og hjó til þjóns æðsta prestsins og sneið af honum hægra eyrað. Þjónninn hét Malkus.
43018011	Þá sagði Jesús við Pétur: „Slíðra þú sverð þitt. Á ég ekki að drekka kaleikinn sem faðirinn hefur fengið mér?“
43018012	Hermennirnir, foringinn og varðmenn Gyðinga tóku nú Jesú höndum, bundu hann
43018013	og færðu hann fyrst til Annasar. Hann var tengdafaðir Kaífasar sem var æðsti prestur það ár.
43018014	En Kaífas var sá sem hafði gefið Gyðingum það ráð að betra væri að einn maður dæi fyrir lýðinn.
43018015	Símon Pétur fylgdi Jesú og annar lærisveinn. Sá lærisveinn var kunnugur æðsta prestinum og fór með Jesú inn í hallargarð æðsta prestsins.
43018016	En Pétur stóð utan dyra. Hinn lærisveinninn, sem var kunnugur æðsta prestinum, kom út aftur, talaði við þernuna, sem gætti dyra, og fór inn með Pétur.
43018017	Þernan við dyrnar sagði þá við Pétur: „Ert þú ekki líka einn af lærisveinum þessa manns?“ Hann sagði: „Ekki er ég það.“
43018018	Þjónarnir og varðmennirnir höfðu kveikt kolaeld því kalt var og stóðu við hann og vermdu sig. Pétur stóð hjá þeim og ornaði sér.
43018019	Nú spurði æðsti presturinn Jesú um lærisveina hans og kenningu hans.
43018020	Jesús svaraði honum: „Ég hef talað í áheyrn allra. Ég hef ætíð kennt í samkundunni og í helgidóminum þar sem allir Gyðingar safnast saman en í leynum hef ég ekkert talað.
43018021	Hví spyr þú mig? Spyrðu þá sem heyrt hafa hvað ég hef við þá talað. Þeir vita hvað ég hef sagt.“
43018022	Þegar Jesús sagði þetta rak einn varðmaður, sem þar stóð, honum löðrung og sagði: „Svarar þú æðsta prestinum svona?“
43018023	Jesús svaraði honum: „Hafi ég illa mælt þá sanna þú að svo hafi verið en hafi ég rétt að mæla, hví slær þú mig?“
43018024	Þá sendi Annas hann bundinn til Kaífasar æðsta prests.
43018025	En Símon Pétur stóð og vermdi sig. Hann var þá spurður: „Ert þú ekki líka einn af lærisveinum hans?“ Hann neitaði því og sagði: „Ekki er ég það.“
43018026	Þá sagði einn af þjónum æðsta prestsins, frændi þess sem Pétur sneið af eyrað: „Sá ég þig ekki í grasgarðinum með honum?“
43018027	Aftur neitaði Pétur og um leið gól hani.
43018028	Menn æðsta prestsins fóru nú með Jesú frá Kaífasi til hallar landshöfðingjans. Það var snemma morguns. Þeir fóru ekki sjálfir inn í höllina svo að þeir saurguðust ekki heldur mættu neyta páskamáltíðar.
43018029	Pílatus kom út til þeirra og sagði: „Hvaða ákæru berið þið fram gegn þessum manni?“
43018030	Þeir svöruðu: „Ef þetta væri ekki illvirki hefðum við ekki selt hann þér í hendur.“
43018031	Pílatus segir við þá: „Takið þið hann og dæmið hann eftir ykkar lögum.“ Þeir svöruðu: „Okkur leyfist ekki að taka neinn af lífi.“
43018032	Þannig rættist orð Jesú þegar hann gaf til kynna með hvaða hætti hann ætti að deyja.
43018033	Pílatus gekk þá aftur inn í höllina, kallaði Jesú fyrir sig og sagði við hann: „Ert þú konungur Gyðinga?“
43018034	Jesús svaraði: „Eru þetta þín orð eða hafa aðrir sagt þér frá mér?“
43018035	Pílatus svaraði: „Er ég þá Gyðingur? Þjóð þín og æðstu prestarnir hafa selt þig mér í hendur. Hvað hefur þú gert?“
43018036	Jesús svaraði: „Mitt ríki er ekki af þessum heimi. Væri mitt ríki af þessum heimi hefðu þjónar mínir barist svo ég yrði ekki framseldur Gyðingum. En nú er ríki mitt ekki þaðan.“
43018037	Þá segir Pílatus við hann: „Þú ert þá konungur?“ Jesús svaraði: „Rétt segir þú. Ég er konungur. Til þess er ég fæddur og til þess er ég kominn í heiminn að ég beri sannleikanum vitni. Hver sem er sannleikans megin heyrir mína rödd.“
43018038	Pílatus segir við hann: „Hvað er sannleikur?“ Að svo mæltu gekk hann aftur út til Gyðinga og sagði við þá: „Ég finn enga sök hjá honum.
43018039	Þið eruð vanir því að ég gefi ykkur einn mann lausan á páskunum. Viljið þið nú að ég gefi ykkur lausan konung Gyðinga?“
43018040	Þeir hrópuðu á móti: „Ekki hann heldur Barabbas.“ En Barabbas var ræningi.
43019001	Þá lét Pílatus taka Jesú og húðstrýkja hann.
43019002	Hermennirnir fléttuðu kórónu úr þyrnum og settu á höfuð honum og lögðu yfir hann purpurakápu.
43019003	Þeir gengu hver af öðrum fyrir hann og sögðu: „Sæll þú, konungur Gyðinga,“ og slógu hann í andlitið.
43019004	Pílatus gekk aftur út fyrir og sagði við fólkið: „Nú leiði ég hann út til ykkar svo að þið skiljið að ég finn enga sök hjá honum.“
43019005	Jesús kom þá út fyrir með þyrnikórónuna og í purpurakápunni. Pílatus segir við fólkið: „Sjáið manninn!“
43019006	Þegar æðstu prestarnir og verðirnir sáu hann æptu þeir: „Krossfestu, krossfestu!“ Pílatus sagði við þá: „Takið þið hann og krossfestið. Ég finn enga sök hjá honum.“
43019007	Þeir svöruðu: „Við höfum lögmál og samkvæmt lögmálinu á hann að deyja því hann hefur gert sjálfan sig að Guðs syni.“
43019008	Þegar Pílatus heyrði þessi orð varð hann enn hræddari.
43019009	Hann fór aftur inn í höllina og segir við Jesú: „Hvaðan ertu?“ En Jesús veitti honum ekkert svar.
43019010	Pílatus segir þá við hann: „Viltu ekki tala við mig? Veistu ekki að ég hef vald til að láta þig lausan og ég hef vald til að krossfesta þig?“
43019011	Jesús svaraði: „Þú hefðir ekkert vald yfir mér ef þér væri ekki gefið það að ofan. Fyrir því ber sá þyngri sök sem hefur selt mig þér í hendur.“
43019012	Eftir þetta reyndi Pílatus enn að láta hann lausan. En fólkið æpti: „Ef þú lætur hann lausan ert þú ekki vinur keisarans. Hver sem gerir sjálf an sig að konungi rís á móti keisaranum.“
43019013	Þegar Pílatus heyrði þessi orð leiddi hann Jesú út og settist í dómstólinn á stað þeim sem nefnist Steinhlað, á hebresku Gabbata.
43019014	Þá var aðfangadagur páska, um hádegi. Hann sagði við fólkið: „Sjáið þar konung ykkar!“
43019015	Þá æptu menn: „Burt með hann! Burt með hann! Krossfestu hann!“ Pílatus segir við þá: „Á ég að krossfesta konung ykkar?“ Æðstu prestarnir svöruðu: „Við höfum engan konung nema keisarann.“
43019016	Þá seldi hann þeim hann í hendur og bauð að láta krossfesta hann. Hermennirnir atóku þá við Jesú.
43019017	Og hann bar kross sinn og fór út til staðar sem nefnist Hauskúpa, á hebresku Golgata.
43019018	Þar krossfestu þeir hann og með honum tvo aðra hvorn til sinnar handar, Jesú í miðið.
43019019	Pílatus hafði látið gera yfirskrift og setja á krossinn. Þar stóð skrifað: JESÚS FRÁ NASARET, KONUNGUR GYÐINGA.
43019020	Margir Gyðingar lásu þessa áletrun því staðurinn, þar sem Jesús var krossfestur, var nærri borginni og þetta var ritað á hebresku, latínu og grísku.
43019021	Þá sögðu æðstu prestar Gyðinga við Pílatus: „Skrifaðu ekki konungur Gyðinga, heldur að hann hafi sagt: Ég er konungur Gyðinga.“
43019022	Pílatus svaraði: „Það sem ég hef skrifað það hef ég skrifað.“
43019023	Þegar hermennirnir höfðu krossfest Jesú tóku þeir klæði hans og skiptu í fjóra hluti og fékk hver sinn hlut. Þeir tóku og kyrtilinn en hann var saumlaus, ofinn í eitt ofan frá og niður úr.
43019024	Þeir sögðu því hver við annan: „Rífum hann ekki sundur, köstum heldur hlut um hver skuli fá hann.“ Svo rættist ritningin: Þeir skiptu með sér klæðum mínum og köstuðu hlut um kyrtil minn. Þetta gerðu hermennirnir.
43019025	En hjá krossi Jesú stóðu móðir hans og móðursystir, María, kona Klópa, og María Magdalena.
43019026	Þegar Jesús sá móður sína standa þar og lærisveininn, sem hann elskaði, segir hann við móður sína: „Kona, nú er hann sonur þinn.“
43019027	Síðan sagði hann við lærisveininn: „Nú er hún móðir þín.“ Og frá þeirri stundu tók lærisveinninn hana heim til sín.
43019028	Jesús vissi að allt var þegar fullkomnað. Þá sagði hann til þess að ritningin rættist: „Mig þyrstir.“
43019029	Þar stóð ker fullt af ediki. Hermennirnir vættu njarðarvött í ediki, settu hann á ísópslegg og báru að munni honum.
43019030	Þegar Jesús hafði fengið edikið sagði hann: „Það er fullkomnað.“ Þá hneigði hann höfuðið og gaf upp andann.
43019031	Nú var aðfangadagur og til þess að líkin væru ekki á krossunum hvíldardaginn báðu Gyðingar Pílatus að láta brjóta fótleggi þeirra og taka líkin ofan enda var mikil helgi þess hvíldardags.
43019032	Hermenn komu því og brutu fótleggi þeirra sem með honum voru krossfestir, fyrst annars, svo hins.
43019033	Þegar þeir komu að Jesú og sáu að hann var þegar dáinn brutu þeir ekki fótleggi hans.
43019034	En einn af hermönnunum stakk spjóti sínu í síðu hans og rann jafnskjótt út blóð og vatn.
43019035	Sá er séð hefur vitnar þetta svo að þið trúið líka og vitnisburður hans er sannur. Og hann veit að hann segir satt.
43019036	Þetta varð til þess að ritningin rættist: „Ekkert bein hans skal brotið.“
43019037	Og enn segir önnur ritning: „Þeir munu horfa til hans sem þeir lögðu í gegn.“
43019038	Jósef frá Arímaþeu, sem var lærisveinn Jesú en á laun af ótta við ráðamenn Gyðinga, bað síðan Pílatus að mega taka ofan líkama Jesú. Pílatus leyfði það. Hann kom þá og tók ofan líkama hans.
43019039	Þar kom líka Nikódemus, er fyrrum hafði komið til hans um nótt, og hafði með sér blöndu af myrru og alóe, nær hundrað pundum.
43019040	Þeir tóku nú líkama Jesú og sveipuðu hann línblæjum með ilmjurtunum eins og Gyðingar búa lík til greftrunar.
43019041	En á staðnum, þar sem hann var krossfestur, var grasgarður og í garðinum ný gröf sem enginn hafði enn verið lagður í.
43019042	Þar lögðu þeir Jesú því það var aðfangadagur Gyðinga og gröfin var nærri.
43020001	Fyrsta dag vikunnar kemur María Magdalena til grafarinnar svo snemma að enn var myrkur og sér steininn tekinn frá gröfinni.
43020002	Hún hleypur því og kemur til Símonar Péturs og hins lærisveinsins sem Jesús elskaði og segir við þá: „Þeir hafa tekið Drottin úr gröfinni og við vitum ekki hvar þeir hafa lagt hann.“
43020003	Pétur fór þá út og hinn lærisveinninn og þeir komu til grafarinnar.
43020004	Þeir hlupu báðir saman. En hinn lærisveinninn hljóp hraðar, fram úr Pétri, og kom á undan að gröfinni.
43020005	Hann laut inn og sá línblæjurnar liggjandi en fór samt ekki inn.
43020006	Nú kom líka Símon Pétur á eftir honum og fór inn í gröfina. Hann sá línblæjurnar liggja þar
43020007	og sveitadúkinn sem verið hafði um höfuð hans. Sveitadúkurinn lá ekki með línblæjunum heldur sér, samanvafinn á öðrum stað.
43020008	Þá gekk einnig inn hinn lærisveinninn sem komið hafði fyrr til grafarinnar. Hann sá og trúði.
43020009	Þeir höfðu ekki enn skilið ritninguna, að hann ætti að rísa upp frá dauðum.
43020010	Síðan fóru lærisveinarnir aftur heim til sín.
43020011	En María stóð úti fyrir gröfinni og grét. Grátandi laut hún inn í gröfina
43020012	og sá tvo engla í hvítum klæðum sitja þar sem líkami Jesú hafði legið, annan til höfða og hinn til fóta.
43020013	Þeir segja við hana: „Kona, hví grætur þú?“ Hún svaraði: „Þeir hafa tekið brott Drottin minn og ég veit ekki hvar þeir hafa lagt hann.“
43020014	Að svo mæltu snýr hún sér við og sér Jesú standa þar. En hún vissi ekki að það var Jesús.
43020015	Jesús segir við hana: „Kona, hví grætur þú? Að hverjum leitar þú?“ Hún hélt að hann væri grasgarðsvörðurinn og sagði við hann: „Herra, ef þú hefur borið hann burt þá segðu mér hvar þú hefur lagt hann svo að ég geti sótt hann.“
43020016	Jesús segir við hana: „María!“ Hún snýr sér að honum og segir á hebresku: „Rabbúní!“ (Rabbúní þýðir meistari.)
43020017	Jesús segir við hana: „Snertu mig ekki. Ég er ekki enn stiginn upp til föður míns. En farðu til bræðra minna og seg þeim: Ég stíg upp til föður míns og föður ykkar, til Guðs míns og Guðs ykkar.“
43020018	María Magdalena kemur og boðar lærisveinunum: „Ég hef séð Drottin.“ Og hún flutti þeim það sem hann hafði sagt henni.
43020019	Um kvöldið þennan fyrsta dag vikunnar voru lærisveinarnir saman og höfðu læst dyrum af ótta við Gyðinga. Þá kom Jesús, stóð mitt á meðal þeirra og sagði við þá: „Friður sé með yður!“
43020020	Þegar hann hafði þetta mælt sýndi hann þeim hendur sínar og síðu. Lærisveinarnir urðu glaðir er þeir sáu Drottin.
43020021	Þá sagði Jesús aftur við þá: „Friður sé með yður. Eins og faðirinn hefur sent mig, eins sendi ég yður.“
43020022	Og er hann hafði sagt þetta andaði hann á þá og sagði: „Meðtakið heilagan anda.
43020023	Ef þér fyrirgefið einhverjum syndirnar fyrirgefur Guð þær. Ef þér synjið einhverjum fyrirgefningar synjar Guð þeim.“
43020024	En einn af þeim tólf, Tómas, nefndur tvíburi, var ekki með þeim þegar Jesús kom.
43020025	Hinir lærisveinarnir sögðu honum: „Við höfum séð Drottin.“ En hann svaraði: „Sjái ég ekki naglaförin í höndum hans og geti sett fingur minn í naglaförin og lagt hönd mína í síðu hans, mun ég alls ekki trúa.“
43020026	Að viku liðinni voru lærisveinar hans aftur saman inni og Tómas með þeim. Dyrnar voru læstar. Þá kemur Jesús, stendur mitt á meðal þeirra og segir: „Friður sé með yður!“
43020027	Síðan segir hann við Tómas: „Kom hingað með fingur þinn og sjá hendur mínar og kom með hönd þína og legg í síðu mína og vertu ekki vantrúaður, vertu trúaður.“
43020028	Tómas svaraði: „Drottinn minn og Guð minn!“
43020029	Jesús segir við hann: „Þú trúir af því þú hefur séð mig. Sælir eru þeir sem hafa ekki séð og trúa þó.“
43020030	Jesús gerði einnig mörg önnur tákn í augsýn lærisveina sinna sem eigi eru skráð á þessa bók.
43020031	En þetta er ritað til þess að þið trúið að Jesús sé Kristur, sonur Guðs, og að þið í trúnni eigið líf í hans nafni.
43021001	Eftir þetta birtist Jesús lærisveinunum aftur og þá við Tíberíasvatn. Hann birtist þannig:
43021002	Þeir voru saman: Símon Pétur, Tómas, kallaður tvíburi, Natanael frá Kana í Galíleu, Sebedeussynirnir og tveir enn af lærisveinum hans.
43021003	Símon Pétur segir við þá: „Ég fer að fiska.“ Þeir segja við hann: „Við komum líka með þér.“ Þeir fóru og stigu í bátinn. En þá nótt fengu þeir ekkert.
43021004	Þegar dagur rann stóð Jesús á ströndinni. Lærisveinarnir vissu samt ekki að það var Jesús.
43021005	Jesús segir við þá: „Drengir, hafið þið nokkurn fisk?“ Þeir svöruðu: „Nei.“
43021006	Hann sagði: „Kastið netinu hægra megin við bátinn og þið munuð verða varir.“ Þeir köstuðu og nú gátu þeir ekki dregið netið, svo mikill var fiskurinn.
43021007	Lærisveinninn, sem Jesús elskaði, segir við Pétur: „Þetta er Drottinn.“ Þegar Símon Pétur heyrði að það væri Drottinn brá hann yfir sig flík − hann var fáklæddur − og stökk út í vatnið.
43021008	En hinir lærisveinarnir komu á bátnum, enda voru þeir ekki lengra frá landi en svo sem tvö hundruð álnir, og drógu netið með fiskinum.
43021009	Þegar þeir stigu á land sáu þeir fisk lagðan á glóðir og brauð.
43021010	Jesús segir við þá: „Komið með nokkuð af fiskinum sem þið voruð að veiða.“
43021011	Símon Pétur fór í bátinn og dró netið á land, fullt af stórum fiskum, eitt hundrað fimmtíu og þremur. Og netið rifnaði ekki þótt þeir væru svo margir.
43021012	Jesús segir við þá: „Komið og matist.“ En enginn lærisveinanna dirfðist að spyrja hann: „Hver ert þú?“ Enda vissu þeir að það var Drottinn.
43021013	Jesús kemur og tekur brauðið og gefur þeim, svo og fiskinn.
43021014	Þetta var í þriðja sinn sem Jesús birtist lærisveinum sínum upp risinn frá dauðum.
43021015	Þegar þeir höfðu matast sagði Jesús við Símon Pétur: „Símon Jóhannesson, elskar þú mig meira en þessir?“ Hann svarar: „Já, Drottinn, þú veist að ég elska þig.“ Jesús segir við hann: „Gæt þú lamba minna.“
43021016	Jesús sagði aftur við hann öðru sinni: „Símon Jóhannesson, elskar þú mig?“ Hann svaraði: „Já, Drottinn, þú veist að ég elska þig.“ Jesús segir við hann: „Ver hirðir sauða minna.“
43021017	Hann segir við hann í þriðja sinn: „Símon Jóhannesson, elskar þú mig?“ Pétur hryggðist við að hann skyldi spyrja hann þriðja sinni: „Elskar þú mig?“ Hann svaraði: „Drottinn, þú veist allt. Þú veist að ég elska þig.“ Jesús segir við hann: „Gæt þú sauða minna.
43021018	Sannlega, sannlega segi ég þér: Þegar þú varst ungur bjóstu þig sjálfur og fórst hvert sem þú vildir en þegar þú ert orðinn gamall munt þú rétta út hendurnar og annar býr þig og leiðir þig þangað sem þú vilt ekki.“
43021019	Þetta sagði Jesús til að kynna með hvílíkum dauðdaga Pétur mundi vegsama Guð. Og er hann hafði þetta mælt sagði hann við hann: „Fylg þú mér.“
43021020	Pétur sneri sér við og sá lærisveininn, sem Jesús elskaði, fylgja á eftir, þann hinn sama sem hallaðist að brjósti hans við kvöldmáltíðina og spurði: „Drottinn, hver er sá sem svíkur þig?“
43021021	Þegar Pétur sér hann segir hann við Jesú: „Drottinn, hvað um þennan?“
43021022	Jesús svarar: „Ef ég vil að hann lifi þangað til ég kem, hverju skiptir það þig? Fylg þú mér.“
43021023	Því barst sá orðrómur út í söfnuðunum að þessi lærisveinn mundi ekki deyja. En Jesús hafði ekki sagt Pétri að hann mundi ekki deyja. Hann sagði: „Ef ég vil að hann lifi þangað til ég kem, hverju skiptir það þig?“
43021024	Þessi er lærisveinninn sem vitnar um allt þetta og hefur skrifað þetta. Og við vitum að vitnisburður hans er sannur.
43021025	En margt er það annað sem Jesús gerði og yrði það hvað eina upp skrifað ætla ég að öll veröldin mundi ekki rúma þær bækur sem þá yrðu ritaðar.
44001001	Fyrri sögu mína, Þeófílus, samdi ég um allt sem Jesús gerði og kenndi frá upphafi,
44001002	allt til þess dags er hann varð upp numinn. Áður hafði hann gefið postulunum, sem hann hafði valið með heilögum anda, fyrirmæli sín.
44001003	Hann birtist þeim eftir dauða sinn og sýndi þeim með órækum sönnunum að hann lifði. Hann lét þá sjá sig í fjörutíu daga og talaði um Guðs ríki.
44001004	Er Jesús neytti matar með þeim bauð hann þeim að fara ekki burt úr Jerúsalem heldur bíða eftir því sem faðirinn gaf fyrirheit um „og þér hafið heyrt mig tala um.
44001005	Því að Jóhannes skírði með vatni en þér skuluð skírðir verða með heilögum anda, nú innan fárra daga.“
44001006	Meðan þeir voru saman spurðu þeir hann: „Drottinn, ætlar þú á þessum tíma að endurreisa ríkið handa Ísrael?“
44001007	Hann svaraði: „Ekki er það yðar að vita tíma eða tíðir sem faðirinn hefur sjálfur ákveðið.
44001008	En þér munuð öðlast kraft er heilagur andi kemur yfir yður og þér munuð verða vottar mínir í Jerúsalem og allri Júdeu, í Samaríu og allt til endimarka jarðarinnar.“
44001009	Þegar hann hafði mælt þetta varð hann upp numinn að þeim ásjáandi og ský huldi hann sjónum þeirra.
44001010	Er þeir störðu til himins á eftir honum þegar hann hvarf, þá stóðu hjá þeim allt í einu tveir menn í hvítum klæðum
44001011	og sögðu: „Galíleumenn, hví standið þér og horfið til himins? Þessi Jesús, sem varð upp numinn frá yður til himins, mun koma á sama hátt og þér sáuð hann fara til himins.“
44001012	Þá sneru þeir aftur til Jerúsalem frá Olíufjallinu, sem svo er nefnt og er í nánd við Jerúsalem, hvíldardagsleið þaðan.
44001013	Er þeir komu þangað fóru þeir upp í loftstofuna þar sem þeir dvöldust: Það voru þeir Pétur og Jóhannes, Jakob og Andrés, Filippus, Tómas, Bartólómeus, Matteus, Jakob Alfeusson, Símon vandlætari og Júdas Jakobsson.
44001014	Konurnar voru einnig með þeim og María móðir Jesú og bræður hans. Öll voru þau með einum huga stöðug í bæninni.
44001015	Á þessum dögum stóð Pétur upp meðal lærisveinanna. Þar var saman kominn flokkur manna, um eitt hundrað og tuttugu að tölu. Hann mælti:
44001016	„Systkin, rætast hlaut það sem heilagur andi sagði fyrir munn Davíðs í Heilagri ritningu um Júdas sem vísaði leið þeim er tóku Jesú höndum.
44001017	Hann var í okkar hópi og honum var falin sama þjónusta.
44001018	Hann keypti landspildu fyrir launin sem hann fékk fyrir ódæði sitt, steyptist á höfuðið og brast sundur í miðju svo að iðrin öll lágu úti.
44001019	Þetta varð kunnugt öllum Jerúsalembúum og er spilda sú kölluð Akeldamak á tungu þeirra, það er Blóðreitur.
44001020	Ritað er í Sálmunum: Bústaður hans skal í eyði verða, enginn skal í honum búa, og: Annar taki embætti hans.
44001021	Einhver þeirra manna sem með okkur voru alla tíð meðan Drottinn Jesús gekk inn og út á meðal okkar,
44001022	allt frá skírn Jóhannesar til þess dags er hann varð upp numinn frá okkur, verður nú að gerast vottur upprisu hans ásamt okkur.“
44001023	Menn völdu tvo, Jósef, kallaðan Barsabbas, öðru nafni Jústus, og Matthías,
44001024	báðust fyrir og sögðu: „Drottinn, þú sem þekkir hjörtu allra. Sýn þú hvorn þessara þú hefur valið
44001025	til að taka við þessari þjónustu og postuladómi sem Júdas vék frá til að fara til síns eigin staðar.“
44001026	Þeir hlutuðu um þá og kom upp hlutur Matthíasar. Var hann tekinn í tölu postulanna með þeim ellefu.
44002001	Þá er upp var runninn hvítasunnudagur voru allir saman komnir á einum stað.
44002002	Varð þá skyndilega gnýr af himni, eins og óveður væri að skella á, og fyllti allt húsið þar sem þeir voru.
44002003	Þeim birtust tungur, eins og af eldi væru, er kvísluðust og settust á hvert og eitt þeirra.
44002004	Allir fylltust heilögum anda og tóku að tala öðrum tungum, eins og andinn gaf þeim að mæla.
44002005	Í Jerúsalem dvöldust Gyðingar, guðræknir menn, frá öllum löndum undir himninum.
44002006	Er þetta hljóð heyrðist kom allur hópurinn saman. Þeim brá mjög við því að hver og einn heyrði þá mæla á sína tungu.
44002007	Menn voru frá sér af undrun og sögðu: „Eru þetta ekki allt Galíleumenn sem hér eru að tala?
44002008	Hvernig má það vera að við, hvert og eitt, heyrum þá tala okkar eigið móðurmál?
44002009	Við erum Partar, Medar og Elamítar, við erum frá Mesópótamíu, Júdeu, Kappadókíu, Pontus og Asíu,
44002010	frá Frýgíu og Pamfýlíu, Egyptalandi og Líbýubyggðum við Kýrene og við sem hingað erum flutt frá Róm.
44002011	Hér eru bæði Gyðingar og þeir sem tekið hafa trú Gyðinga, Kríteyingar og Arabar. Við heyrum þá tala á tungum okkar um stórmerki Guðs.“
44002012	Allir voru furðu lostnir og ráðalausir og sögðu hver við annan: „Hvað getur þetta verið?“
44002013	En aðrir höfðu að spotti og sögðu: „Fólkið er drukkið af sætu víni.“
44002014	Þá steig Pétur fram og þeir ellefu og hann hóf upp raust sína og mælti til þeirra: „Gyðingar og allir Jerúsalembúar! Þetta skuluð þið vita. Ljáið eyru orðum mínum.
44002015	Eigi eru þessir menn drukknir eins og þið ætlið enda aðeins komin dagmál.
44002016	Hér er að rætast það sem spámaðurinn Jóel segir:
44002017	Það mun verða á efstu dögum, segir Guð, að ég mun úthella anda mínum yfir alla menn. Synir yðar og dætur munu spá, ungmenni yðar munu sjá sýnir og aldraða yðar á meðal mun drauma dreyma.
44002018	Jafnvel yfir þræla mína og ambáttir mínar mun ég á þeim dögum úthella anda mínum, og þau munu spá.
44002019	Og ég mun láta undur verða á himnum uppi og tákn á jörðu niðri, blóð, eld og reykjarmökk.
44002020	Sólin mun snúast í myrkur og tunglið í blóð áður en dagur Drottins kemur, hinn mikli og dýrlegi.
44002021	En hver sá sem ákallar nafn Drottins mun frelsast.
44002022	Ísraelsmenn, heyrið þessi orð: Jesús frá Nasaret var maður sem kom til ykkar frá Guði. Guð sannaði ykkur það með því að láta hann gera kraftaverk, undur og tákn meðal ykkar eins og þið vitið sjálfir.
44002023	Hann fenguð þið framseldan eins og Guð vissi fyrir og felldi að áætlun sinni og þið létuð lögleysingja negla hann á kross og taka af lífi.
44002024	En Guð leysti hann úr dauðans böndum og reisti hann upp, enda gat það aldrei orðið að dauðinn fengi haldið honum
44002025	því að Davíð segir um hann: Ávallt hafði ég Drottin fyrir augum mér. Hann er mér til hægri handar svo að mér sé borgið.
44002026	Fyrir því gladdist hjarta mitt og tunga mín fagnaði. Meira að segja mun líkami minn hvílast í von.
44002027	Því að ekki munt þú skilja sálu mína eftir í helju og eigi láta þinn heilaga verða rotnun að bráð.
44002028	Kunna gerðir þú mér lífsins vegu og návist þín fyllir mig fögnuði.
44002029	Systkin, óhikað get ég talað við ykkur um ættföðurinn Davíð. Hann dó og var grafinn og leiði hans er til hér allt til þessa dags.
44002030	En hann var spámaður og vissi að Guð hafði með eiði heitið honum að setja einhvern niðja hans í hásæti hans.
44002031	Því var það upprisa Krists sem hann sá fyrir þegar hann sagði: Ekki varð hann eftir skilinn í helju og ekki varð líkami hans rotnun að bráð.
44002032	Þennan Jesú reisti Guð upp og erum við allir vottar þess.
44002033	Nú er hann hafinn upp til hægri handar Guðs og hefur af föðurnum tekið við heilögum anda, sem fyrirheitið var, og úthellt honum eins og þið sjáið og heyrið.
44002034	Ekki steig Davíð upp til himna en hann segir: Drottinn sagði við minn drottin: Set þig mér til hægri handar
44002035	þangað til ég geri óvini þína að fótskör þinni.
44002036	Með öruggri vissu viti þá öll Ísraels ætt að þennan Jesú, sem þið krossfestuð, hefur Guð gert bæði að Drottni og Kristi.“
44002037	Er menn heyrðu þetta var sem stungið væri í hjörtu þeirra og þeir sögðu við Pétur og hina postulana: „Hvað eigum við að gera, bræður?“
44002038	Pétur sagði við þá: „Takið sinnaskiptum og látið skírast í nafni Jesú Krists svo að þið öðlist fyrirgefningu syndanna og gjöf heilags anda.
44002039	Því að ykkur er ætlað fyrirheitið, börnum ykkar og öllum þeim sem í fjarlægð eru, öllum þeim sem Drottinn Guð vor kallar til sín.“
44002040	Og með öðrum fleiri orðum brýndi hann þá og hvatti og sagði: „Látið frelsast frá þessari rangsnúnu kynslóð.“
44002041	En þau sem veittu orði hans viðtöku tóku skírn og þann dag bættust við um þrjú þúsund sálir.
44002042	Þau ræktu trúlega uppfræðslu postulanna og samfélagið, brotning brauðsins og bænirnar.
44002043	Ótta setti að hverjum manni en mörg undur og tákn gerðust fyrir hendur postulanna.
44002044	Allir þeir sem trúðu héldu hópinn og höfðu allt sameiginlegt.
44002045	Menn seldu eigur sínar og muni og skiptu meðal allra eftir því sem hver hafði þörf á
44002046	Daglega komu menn saman með einum huga í helgidóminum, brutu brauð í heimahúsum, neyttu fæðu saman í fögnuði og einlægni hjartans.
44002047	Þeir lofuðu Guð og höfðu vinsældir af öllum. En Drottinn bætti daglega við í hópinn þeim er frelsast létu.
44003001	Pétur og Jóhannes gengu upp í helgidóminn til síðdegisbæna.
44003002	Þá var þangað borinn maður, lami frá móðurlífi, er dag hvern var settur við þær dyr helgidómsins sem nefndar eru Fögrudyr til að beiðast ölmusu af þeim er inn gengu í helgidóminn.
44003003	Er hann sá þá Pétur og Jóhannes á leið inn í helgidóminn baðst hann ölmusu.
44003004	Þeir horfðu fast á hann og Pétur sagði: „Lít þú á okkur.“
44003005	Hann starði á þá í von um að fá eitthvað hjá þeim.
44003006	Pétur sagði: „Silfur og gull á ég ekki en það sem ég hef, það gef ég þér: Í nafni Jesú Krists frá Nasaret, statt upp og gakk!“
44003007	Og hann tók í hægri hönd honum og reisti hann upp. Jafnskjótt urðu fætur hans og ökklar styrkir,
44003008	hann spratt upp, stóð í fætur og tók að ganga. Hann fór inn með þeim í helgidóminn, gekk um og stökk og lofaði Guð.
44003009	Allt fólkið sá hann ganga um og lofa Guð.
44003010	Menn könnuðust við að hann var sá er hafði setið fyrir Fögrudyrum helgidómsins til að beiðast ölmusu. Urðu þeir furðu lostnir og frá sér numdir af því sem fram við hann hafði komið.
44003011	Maðurinn hélt sér að Pétri og Jóhannesi og þá flykktist allt fólkið furðu lostið til þeirra í súlnagöngin sem kennd eru við Salómon.
44003012	Þegar Pétur sá það ávarpaði hann fólkið: „Ísraelsmenn, hví furðar ykkur á þessu eða hví starið þið á okkur eins og við hefðum af eigin mætti eða guðrækni komið því til leiðar að þessi maður gengur?
44003013	Guð forfeðra vorra, Guð Abrahams, Ísaks og Jakobs, hefur gert þjón sinn, Jesú, dýrlegan, sama Jesú sem þið framselduð og afneituðuð frammi fyrir Pílatusi er hann hafði ályktað að láta hann lausan.
44003014	Þið afneituðuð hinum heilaga og réttláta en beiddust að manndrápari yrði ykkur gefinn.
44003015	Þið líflétuð höfðingja lífsins en Guð uppvakti hann frá dauðum og að því erum við vottar.
44003016	Trúin á nafn Jesú gerði þennan mann, sem þið sjáið og þekkið, styrkan. Nafn hans og trúin, sem hann gefur, veitti manninum þennan albata fyrir augum ykkar allra.
44003017	Nú veit ég, systkin, að þið gerðuð það af vanþekkingu, sem og höfðingjar ykkar.
44003018	En Guð lét þannig rætast það sem hann hafði látið alla spámennina boða, að Kristur hans skyldi líða.
44003019	Takið því sinnaskiptum og snúið ykkur til Guðs svo að hann afmái syndir ykkar.
44003020	Þá mun Drottinn láta upp renna endurlífgunartíma og hann mun senda Krist sem ykkur er fyrirhugaður sem er Jesús.
44003021	Hann á að vera í himninum allt til þess tíma þegar Guð endurreisir alla hluti eins og hann hefur frá alda öðli látið heilaga spámenn sína boða.
44003022	Móse sagði: Spámann líkan mér mun Drottinn, Guð ykkar, kalla fram úr hópi bræðra ykkar. Á hann skuluð þið hlýða í öllu er hann talar til ykkar.
44003023	Og sérhver sá sem hlýðir ekki á þennan spámann skal upprættur verða úr samfélagi Guðs.
44003024	Allir spámennirnir, Samúel og þeir sem á eftir komu, allir þeir sem talað hafa, boðuðu og þessa daga.
44003025	Þið eruð börn spámannanna og eigið hlut í sáttmálanum sem Guð gerði við forfeður ykkar er hann sagði við Abraham: Af þínu afkvæmi skulu allar ættkvíslir jarðarinnar blessun hljóta.
44003026	Guð hefur reist upp þjón sinn og sent hann fyrst til ykkar til að blessa ykkur og snúa hverju ykkar frá vondri breytni sinni.“
44004001	Meðan þeir Pétur og Jóhannes voru að tala til fólksins komu að þeim prestarnir, varðforingi helgidómsins og saddúkearnir.
44004002	Þeir voru æfir yfir því að postularnir voru að kenna fólkinu og boða upprisuna frá dauðum í krafti Jesú.
44004003	Lögðu þeir hendur á þá og hnepptu þá í varðhald til næsta morguns því að kvöld var komið.
44004004	En mörg þeirra, er heyrt höfðu orðið, tóku trú og tala karlmannanna einna varð um fimm þúsundir.
44004005	Morguninn eftir komu höfðingjarnir, öldungarnir og fræðimennirnir saman í Jerúsalem.
44004006	Þar voru Annas, æðsti prestur, Kaífas, Jóhannes, Alexander og allir sem voru af æðstaprestsættum.
44004007	Þeir létu leiða postulana fram og spurðu þá: „Með hvaða krafti eða í hvers nafni gerðuð þið þetta?“
44004008	Þá sagði Pétur við þá, fylltur heilögum anda: „Höfðingjar þjóðar okkar og öldungar,
44004009	með því að við eigum í dag að svara til saka vegna góðverks við sjúkan mann og gera grein fyrir því hvernig hann sé orðinn heill,
44004010	þá sé ykkur öllum kunnugt og öllum Ísraelslýð að í nafni Jesú Krists frá Nasaret, þess er þið krossfestuð en Guð uppvakti frá dauðum, í hans nafni stendur þessi maður heilbrigður fyrir augum ykkar.
44004011	Jesús er steinninn sem þér, húsasmiðirnir, virtuð einskis, hann er orðinn að hyrningarsteini.
44004012	Ekki er hjálpræðið í neinum öðrum og ekkert annað nafn er mönnum gefið um víða veröld sem getur frelsað okkur.“
44004013	Þegar ráðsherrarnir sáu djörfung Péturs og Jóhannesar og skildu að þeir voru ekki lærðir, heldur óbrotnir alþýðumenn, undruðust þeir. Þeir könnuðust og við að þeir höfðu verið með Jesú.
44004014	Og er þeir sáu manninn, sem læknaður hafði verið, standa hjá þeim máttu þeir ekki í móti mæla.
44004015	Þeir skipuðu þeim að ganga út frá ráðinu, tóku saman ráð sín og sögðu:
44004016	„Hvað eigum við að gera við þessa menn? Því að öllum Jerúsalembúum er það ljóst að þeir hafa gert ótvírætt tákn. Við getum ekki neitað því.
44004017	Þetta má ekki berast frekar út meðal fólksins. Við skulum því hóta þeim hörðu svo að þeir tali aldrei framar í þessu nafni við nokkurn.“
44004018	Síðan kölluðu þeir þá fyrir sig og skipuðu þeim að hætta með öllu að tala í Jesú nafni.
44004019	Pétur og Jóhannes svöruðu: „Dæmið sjálfir hvort það sé rétt í augum Guðs að hlýðnast ykkur fremur en honum.
44004020	Við getum ekki annað en talað það sem við höfum séð og heyrt.“
44004021	En þeir ógnuðu þeim enn frekar og slepptu þeim síðan þar sem þeir sáu enga leið vegna fólksins að hegna þeim því allir lofuðu Guð fyrir þennan atburð,
44004022	en maðurinn, sem læknast hafði með þessu tákni, var yfir fertugt.
44004023	Er Pétri og Jóhannesi hafði verið sleppt fóru þeir til sinna manna og greindu þeim frá öllu því sem æðstu prestarnir og öldungarnir höfðu talað við þá.
44004024	Þegar þeir heyrðu það hófu þeir einum huga raust sína til Guðs og sögðu: „Drottinn, þú sem gerðir himin, jörð og haf og allt sem í þeim er,
44004025	þú sem lést heilagan anda mæla af munni Davíðs, föður vors, þjóns þíns: Hví geisuðu heiðingjarnir og hví brugguðu þjóðirnar fánýt ráð?
44004026	Konungar jarðarinnar risu upp og höfðingjarnir söfnuðust saman gegn Drottni og gegn hans Smurða.
44004027	Því að sannarlega söfnuðust þeir saman í þessari borg, Heródes og Pontíus Pílatus ásamt Gyðingum og heiðingjunum, gegn hinum heilaga þjóni þínum, Jesú, er þú smurðir.
44004028	Þeir gerðu það sem þú hafðir áður fyrirhugað og ákveðið að gerast skyldi.
44004029	Og nú, Drottinn, lít á hótanir þeirra og veit þjónum þínum fulla djörfung að tala orð þitt.
44004030	Rétt þú út hönd þína til að lækna og lát tákn og undur verða fyrir nafn Jesú, þíns heilaga þjóns.“
44004031	Þegar menn höfðu beðist fyrir hrærðist staðurinn þar sem þeir voru saman komnir og þeir fylltust allir heilögum anda og töluðu orð Guðs af djörfung.
44004032	En í þeim fjölda, sem trú hafði tekið, var eitt hjarta og ein sál og enginn þeirra taldi neitt vera sitt er hann átti heldur höfðu menn allt sameiginlegt.
44004033	Postularnir báru vitni um upprisu Drottins Jesú með miklum krafti og mikil náð var yfir þeim öllum.
44004034	Eigi var heldur neinn þurfandi meðal þeirra því að allir landeigendur og húseigendur seldu eign sína, komu með andvirðið
44004035	og lögðu fyrir fætur postulanna. Og sérhverjum var úthlutað eftir því sem hann hafði þörf til.
44004036	Jósef, Levíti frá Kýpur, sem postularnir kölluðu Barnabas, það þýðir huggunarsonur,
44004037	átti sáðland og seldi, kom með verðið og lagði fyrir fætur postulanna.
44005001	En maður nokkur, Ananías að nafni, seldi ásamt Saffíru, konu sinni, eign
44005002	og dró undan af verðinu með vitund konu sinnar en kom með nokkuð af því og lagði fyrir fætur postulanna.
44005003	En Pétur mælti: „Ananías, hví fyllti Satan hjarta þitt svo að þú laugst að heilögum anda og dróst undan af verði lands þíns?
44005004	Var landið ekki þitt meðan þú áttir það og var ekki andvirði þess á þínu valdi? Hvernig gastu þá látið þér hugkvæmast slíkt tiltæki? Ekki hefur þú logið að mönnum heldur Guði.“
44005005	Þegar Ananías heyrði þetta féll hann niður, gaf upp öndina og miklum ótta sló á alla þá sem heyrðu.
44005006	En ungu mennirnir stóðu upp og bjuggu um hann, báru hann út og jörðuðu.
44005007	Að liðnum svo sem þrem stundum kom kona hans inn og vissi ekki hvað við hafði borið.
44005008	Þá spurði Pétur hana: „Seg mér, selduð þið jörðina fyrir þetta verð?“ En hún svaraði: „Já, fyrir þetta verð.“
44005009	Pétur mælti þá við hana: „Hvernig gátuð þið komið ykkur saman um að storka anda Drottins? Þú heyrir við dyrnar fótatak þeirra sem greftruðu mann þinn. Þeir munu bera þig út.“
44005010	Jafnskjótt féll hún niður við fætur hans og gaf upp öndina. Ungu mennirnir komu inn, fundu hana andaða, báru út og jörðuðu hjá manni hennar.
44005011	Og miklum ótta sló á allan söfnuðinn og alla sem heyrðu þetta.
44005012	Fyrir hendur postulanna gerðust mörg tákn og undur meðal fólksins. Allur söfnuðurinn kom einum huga saman í súlnagöngum Salómons.
44005013	Fólkið virti þá mikils en enginn þorði að umgangast þá.
44005014	Og enn fleiri karlar og konur trúðu á Drottin og bættust við söfnuðinn.
44005015	Menn báru jafnvel sjúka út á strætin og lögðu þá á rekkjur og börur ef verða mætti, er Pétur gengi hjá, að alltént skugginn af honum félli á einhvern þeirra.
44005016	Einnig kom fjöldi fólks frá borgunum umhverfis Jerúsalem og flutti með sér sjúka menn og þjáða af óhreinum öndum. Þeir læknuðust allir.
44005017	Þá hófst æðsti presturinn handa og saddúkeaflokkurinn sem fylgdi honum. Fullir ofstækis
44005018	létu þeir taka postulana höndum og varpa í fangelsið.
44005019	En engill Drottins opnaði um nóttina dyr fangelsisins, leiddi þá út og sagði:
44005020	„Farið í helgidóminn og flytjið fólkinu öll þessi lífsins orð.“
44005021	Þeir hlýddu og fóru í dögun í helgidóminn og kenndu. Nú kom æðsti presturinn og hans menn, kölluðu saman ráðið, alla öldunga Ísraels, og sendu þjóna til fangelsisins að sækja postulana.
44005022	Þeir komu í fangelsið og fundu þá ekki, sneru aftur og skýrðu svo frá:
44005023	„Fangelsið fundum við að öllu tryggilega læst og varðmennirnir stóðu fyrir dyrum en er við lukum upp fundum við engan inni.“
44005024	Þegar varðforingi helgidómsins og æðstu prestarnir heyrðu þetta urðu þeir ráðþrota og skildu ekki hvað var að gerast.
44005025	En þá kom maður og bar þeim þessa frétt: „Mennirnir, sem þið settuð í fangelsið, standa í helgidóminum og eru að kenna fólkinu.“
44005026	Þá fór varðforinginn með þjónunum og sótti þá. Beittu þeir samt ekki hörku því þeir óttuðust að fólkið grýtti þá.
44005027	Þegar þeir voru komnir með þá leiddu þeir þá fram fyrir ráðið og æðsti presturinn tók að yfirheyra þá og sagði:
44005028	„Við bönnuðum ykkur stranglega að kenna í þessu nafni og nú hafið þið fyllt Jerúsalem með kenningu ykkar og viljið að blóð þessa manns bitni á okkur.“
44005029	En Pétur og hinir postularnir svöruðu: „Framar ber að hlýða Guði en mönnum.
44005030	Guð forfeðra vorra hefur upp vakið Jesú sem þið hengduð á tré og tókuð af lífi.
44005031	Guð hefur hafið hann sér til hægri handar og gert hann að höfðingja og frelsara til að veita Ísrael afturhvarf og fyrirgefningu synda sinna.
44005032	Við erum vottar alls þessa og heilagur andi sem Guð hefur gefið þeim er honum hlýða.“
44005033	Þegar ráðsherrarnir heyrðu þetta fylltust þeir bræði og hugðust deyða þá.
44005034	Reis þá upp í ráðinu farísei nokkur, Gamalíel að nafni, kennari í lögmálinu, vel metinn af öllum.Hann bauð að mennirnir væru látnir fara út stundarkorn.
44005035	Síðan sagði hann: „Ísraelsmenn, athugið vel hvað þið gerið við þessa menn.
44005036	Ekki alls fyrir löngu kom Þevdas fram og þóttist vera eitthvað. Hann aðhylltust um fjögur hundruð manns. En hann var drepinn og allir þeir sem fylgdu honum tvístruðust og hurfu.
44005037	Eftir hann kom fram Júdas frá Galíleu á dögum skrásetningarinnar og sneri fólki til fylgis við sig. Hann fórst líka og þeir dreifðust allir sem fylgdu honum.
44005038	Og nú segi ég ykkur: Látið þessa menn eiga sig og sleppið þeim. Sé þetta ráð eða verk frá mönnum verður það að engu
44005039	en sé það frá Guði, þá megnið þið ekki að yfirbuga þá. Eigi má það verða að þið berjist við sjálfan Guð.“ Þeir féllust á mál hans,
44005040	kölluðu á postulana, húðstrýktu þá, bönnuðu þeim að tala í Jesú nafni og létu þá síðan lausa.
44005041	Þeir fóru burt frá ráðinu, glaðir yfir því að þeir höfðu verið virtir þess að þola háðung vegna nafns Jesú.
44005042	Létu þeir eigi af að kenna dag hvern í helgidóminum og í heimahúsum og boða fagnaðarerindið um að Jesús sé Kristur.
44006001	Á þessum dögum, er lærisveinum fjölgaði, fóru grískumælandi menn að kvarta yfir því að hebreskir settu ekkjur þeirra hjá við daglega úthlutun.
44006002	Hinir tólf kölluðu þá lærisveinahópinn saman og sögðu: „Ekki hæfir að við hverfum frá boðun Guðs orðs til að þjóna fyrir borðum.
44006003	Finnið því, systkin, sjö vel kynnta menn úr ykkar hópi sem fullir eru anda og visku. Munum við setja þá yfir þetta starf.
44006004	En við munum helga okkur bæninni og þjónustu orðsins.“
44006005	Öll samkoman gerði góðan róm að máli þeirra og kaus hún Stefán, sem var gagntekinn af trú og heilögum anda, Filippus, Prókorus, Níkanor, Tímon, Parmenas og Nikolás frá Antíokkíu sem tekið hafði gyðingatrú.
44006006	Söfnuðurinn lét leiða þá fram fyrir postulana sem báðust fyrir og lögðu hendur yfir þá.
44006007	Orð Guðs breiddist út og tala lærisveinanna í Jerúsalem fór stórum vaxandi. Einnig snerist mikill fjöldi presta til hlýðni við trúna.
44006008	Stefán var fullur af náð og krafti og gerði undur og tákn mikil meðal fólksins.
44006009	Þá komu til nokkrir menn úr svonefndri Leysingjasamkundu. Þeir voru frá Kýrene og Alexandríu en aðrir frá Kilikíu og Asíu og tóku að þrátta við Stefán.
44006010	En þeir gátu ekki staðið gegn þeirri visku og anda sem hann talaði af.
44006011	Þá fengu þeir menn nokkra til að segja: „Við höfum heyrt hann tala lastmæli gegn Móse og Guði.“
44006012	Þeir æstu upp fólkið, öldungana og fræðimennina og þeir veittust að honum, gripu hann og færðu hann fyrir ráðið.
44006013	Þá leiddu þeir fram ljúgvotta er sögðu: „Þessi maður talar sífellt gegn þessum heilaga stað og lögmálinu.
44006014	Við höfum heyrt hann segja að þessi Jesús frá Nasaret muni brjóta niður musterið og breyta þeim siðum sem Móse hefur sett okkur.“
44006015	Allir sem í ráðinu sátu störðu á hann og sáu að ásjóna hans var sem engils ásjóna.
44007001	Þá spurði æðsti presturinn: „Er þessu svo farið?“
44007002	Stefán svaraði: „Heyrið mig, bræður og feður. Guð dýrðarinnar birtist föður vorum, Abraham, er hann var enn í Mesópótamíu, áður en hann settist að í Haran,
44007003	og sagði við hann: Far þú burt úr landi þínu og frá ættfólki þínu til landsins sem ég mun vísa þér á.
44007004	Þá fór hann burt úr Kaldealandi og settist að í Haran. En eftir lát föður hans leiddi Guð hann þaðan til þessa lands sem þið nú byggið.
44007005	Ekki gaf hann honum óðal hér, ekki eitt þverfet. En hann hét honum að gefa honum landið til eignar og niðjum hans eftir hann þótt hann væri enn barnlaus.
44007006	Guð sagði að niðjar hans mundu búa sem aðkomumenn í ókunnu landi og verða þjáðir og þrælkaðir í fjögur hundruð ár.
44007007	En þjóðinni, sem þrælkar þá, mun ég refsa, sagði Guð, og eftir það munu þeir fara þaðan og þjóna mér á þessum stað.
44007008	Guð gaf honum sáttmála umskurnarinnar. Síðan gat Abraham Ísak og umskar hann á áttunda degi og Ísak gat Jakob og Jakob ættfeðurna tólf.
44007009	Og ættfeðurnir öfunduðu Jósef og seldu hann til Egyptalands. En Guð var með honum,
44007010	frelsaði hann úr öllum þrengingum hans og veitti honum visku og lét hann ná hylli faraós svo að hann skipaði hann höfðingja yfir Egyptalandi og öllum eigum sínum.
44007011	Nú kom hallæri á öllu Egyptalandi og Kanaan og mikil þrenging og feður vorir höfðu ekki lífsbjörg.
44007012	En er Jakob heyrði að korn væri til á Egyptalandi sendi hann forfeður vora þangað hið fyrra sinn.
44007013	Og í síðara skiptið gaf Jósef sig fram við bræður sína og faraó varð kunn ætt Jósefs.
44007014	En Jósef sendi eftir Jakobi föður sínum og öllu ættfólki sínu, sjötíu og fimm manns,
44007015	og Jakob fór suður til Egyptalands. Þar andaðist hann og forfeður vorir.
44007016	Þeir voru fluttir til Síkem og lagðir í grafreitinn er Abraham hafði keypt fyrir silfur af sonum Hemors í Síkem.
44007017	Nú tók að nálgast sá tími er rætast skyldi fyrirheitið sem Guð hafði gefið Abraham. Fólkinu hafði fjölgað og það margfaldast í Egyptalandi.
44007018	Þá hófst til ríkis þar annar konungur er eigi vissi skyn á Jósef.
44007019	Hann beitti kyn okkar slægð og lék forfeður vora illa. Hann lét þá bera út ungbörn sín til þess að þjóðin skyldi eigi lífi halda.
44007020	Um þessar mundir fæddist Móse og var forkunnarfríður. Þrjá mánuði var hann fóstraður í húsi föður síns.
44007021	En er hann var út borinn tók dóttir faraós hann og fóstraði sem sinn son.
44007022	Móse var fræddur í allri speki Egypta og hann var máttugur í orðum sínum og verkum.
44007023	Þegar hann var fertugur að aldri kom honum í hug að vitja ættmenna sinna, Ísraelsmanna.
44007024	Hann sá einn þeirra verða fyrir ójöfnuði og rétti hlut hans, hefndi þess sem meingjörðina þoldi og drap Egyptann.
44007025	Hann hugði að bræður hans mundu skilja að Guð ætlaði að nota hann til að bjarga þeim en þeir skildu það ekki.
44007026	Næsta dag kom hann þar að sem tveir þeirra slógust. Hann reyndi að stilla til friðar með þeim og sagði: Góðir menn, þið eruð bræður, hví eigist þið illt við?
44007027	En sá sem beitti náunga sinn órétti hratt honum frá sér og sagði: Hver skipaði þig höfðingja og dómara yfir okkur?
44007028	Þú ætlar þó ekki að drepa mig eins og þú drapst Egyptann í gær?
44007029	Við þessi orð flýði Móse og settist að sem útlendingur í Midíanslandi. Þar gat hann tvo sonu.
44007030	Að fjörutíu árum liðnum birtist honum engill í eyðimörk Sínaífjalls í logandi þyrnirunna.
44007031	Móse undraðist sýnina, gekk nær og vildi hyggja að. Þá hljómaði rödd Drottins:
44007032	Ég er Guð forfeðra þinna, Guð Abrahams, Ísaks og Jakobs. En Móse skelfdist og þorði ekki að hyggja frekar að.
44007033	En Drottinn sagði við hann: Leys af þér skó þína því að staðurinn, sem þú stendur á, er heilög jörð.
44007034	Ég hef séð áþján fólks míns á Egyptalandi og heyrt andvörp þess og er ofan kominn að frelsa það. Kom nú. Ég sendi þig til Egyptalands.
44007035	Þennan Móse, sem Ísraelsmenn höfnuðu með því að segja: Hver skipaði þig höfðingja og dómara? hann sendi Guð sem höfðingja og lausnara með fulltingi engilsins er honum birtist í þyrnirunnanum.
44007036	Það var Móse sem leiddi þá út úr Egyptalandi og gerði undur og tákn á Egyptalandi, í Rauðahafinu og á eyðimörkinni í fjörutíu ár,
44007037	þessi sami Móse sem sagði við Ísraelsmenn: Spámann eins og mig mun Guð láta koma fram úr hópi ættmenna ykkar.
44007038	Það var hann sem var í söfnuðinum í eyðimörkinni, ásamt englinum sem talaði við hann á Sínaífjalli, og með feðrum vorum. Hann tók á móti lifandi orðum að gefa okkur.
44007039	Eigi vildu forfeður vorir hlýðnast honum heldur hrundu honum frá sér og þráðu í hjörtum sínum Egyptaland.
44007040	Þeir sögðu við Aron: Ger okkur guði sem geta farið fyrir okkur því að ekki vitum við hvað orðið er af Móse þeim sem leiddi okkur brott af Egyptalandi.
44007041	Og á þeim dögum smíðuðu þeir kálf, færðu skurðgoðinu fórn og glöddust yfir verki handa sinna.
44007042	En Guð sneri sér frá þeim og lét þeim eftir að dýrka her himinsins eins og ritað er í spámannabókinni: Ekki færðuð þér mér sláturdýr og fórnir árin fjörutíu í eyðimörkinni, Ísraelsmenn.
44007043	Nei, þér báruð tjaldbúð Móloks og stjörnu guðsins Refans, myndirnar sem þér smíðuðuð til þess að tilbiðja þær. Ég mun herleiða yður austur fyrir Babýlon.
44007044	Forfeður vorir höfðu vitnisburðartjaldbúðina með sér í eyðimörkinni. Guð, sem talaði við Móse, hafði boðið honum að gera hana og hann lét gera hana eftir þeirri fyrirmynd sem hann sá.
44007045	Forfeður vorir tóku við henni og fluttu hana með sér undir stjórn Jósúa inn í landið sem þeir tóku til eignar af heiðingjunum sem Guð rak brott undan þeim. Hver ný kynslóð tók við henni allt til daga Davíðs.
44007046	Hann fann náð hjá Guði og bað að hann mætti finna bústað fyrir Jakobs Guð.
44007047	En Salómon reisti honum hús.
44007048	En eigi býr Hinn hæsti í því sem með höndum er gert. Spámaðurinn segir:
44007049	Himinninn er hásæti mitt og jörðin skör fóta minna. Hvaða hús munuð þér reisa mér, segir Drottinn, eða hver er hvíldarstaður minn?
44007050	Hefur ekki hönd mín skapað allt þetta?
44007051	Þið harðsvíraðir og óumskornir í hjörtum og á eyrum, þið standið ávallt gegn heilögum anda eins og feður ykkar.
44007052	Hver var sá spámaður sem feður ykkar ofsóttu eigi? Þeir drápu þá er boðuðu fyrir fram komu Hins réttláta og nú hafið þið svikið hann og myrt.
44007053	Þið sem fenguð lögmálið um hendur engla hafið samt eigi haldið það.“
44007054	Þegar ráðsherrarnir heyrðu þetta trylltust þeir og gnístu tönnum gegn Stefáni.
44007055	En hann horfði til himins, fullur af heilögum anda og leit dýrð Guðs og Jesú standa til hægri handar Guði
44007056	og sagði: „Ég sé himnana opna og Mannssoninn standa til hægri handar Guði.“
44007057	Þá æptu þeir hástöfum, héldu fyrir eyrun og réðust að honum, allir sem einn maður.
44007058	Þeir hröktu hann út úr borginni og tóku að grýta hann. En vottarnir lögðu yfirhafnir sínar að fótum ungum manni er Sál hét.
44007059	Þannig grýttu þeir Stefán. En hann ákallaði Drottin og sagði: „Drottinn Jesús, meðtak þú anda minn.“
44007060	Síðan féll hann á kné og hrópaði hárri röddu: „Drottinn, lát þá ekki gjalda þessarar syndar.“ Þegar hann hafði þetta mælt sofnaði hann.
44008001	Sál lét sér vel líka líflát hans. Á þeim degi hófst mikil ofsókn gegn söfnuðinum í Jerúsalem. Allir nema postularnir dreifðust út um byggðir Júdeu og Samaríu.
44008002	Guðræknir menn greftruðu Stefán og höfðu sorgarathöfn mikla.
44008003	En Sál gerði sér allt far um að uppræta söfnuðinn. Hann óð inn í hvert hús, dró þaðan bæði karla og konur og lét setja í varðhald.
44008004	Þeir sem dreifst höfðu fóru víðs vegar og fluttu fagnaðarerindið.
44008005	Filippus fór norður til höfuðborgar Samaríu og prédikaði Krist þar.
44008006	Menn hlýddu með athygli á orð Filippusar þegar þeir heyrðu hann tala og sáu táknin sem hann gerði.
44008007	Margir höfðu óhreina anda og fóru þeir út af þeim með ópi miklu. Margir lama menn og haltir voru læknaðir.
44008008	Mikill fögnuður varð í þeirri borg.
44008009	Maður nokkur, Símon að nafni, var fyrir í borginni. Hann lagði stund á töfra og vakti hrifningu fólksins í Samaríu. Hann þóttist vera næsta mikill.
44008010	Allir flykktust til hans, háir og lágir, og sögðu: „Þessi maður er kraftur Guðs, sá hinn mikli.“
44008011	En því flykktust menn um hann að hann hafði lengi glapið þá með töfrum.
44008012	Nú trúðu menn Filippusi þegar hann flutti fagnaðarerindið um Guðs ríki og nafn Jesú Krists og létu skírast, bæði karlar og konur.
44008013	Meira að segja Símon tók trú. Hann var skírður og gerðist mjög fylgisamur Filippusi. Og er hann sá tákn og mikil kraftaverk gerast var hann frá sér numinn.
44008014	Þegar postularnir í Jerúsalem heyrðu að íbúar Samaríu hefðu tekið við orði Guðs sendu þeir til þeirra þá Pétur og Jóhannes.
44008015	Þeir fóru norður þangað og báðu Guð um að veita þeim heilagan anda
44008016	því að enn var andinn ekki kominn yfir neinn þeirra. Þeir voru aðeins skírðir til nafns Drottins Jesú.
44008017	Nú lögðu þeir hendur yfir þá og fengu þeir heilagan anda.
44008018	En er Símon sá að menn fengu heilagan anda þegar postularnir lögðu hendur yfir þá bauð hann þeim fé og sagði:
44008019	„Gefið einnig mér þetta vald, að hver sá er ég legg hendur yfir fái heilagan anda.“
44008020	En Pétur svaraði: „Þrífist aldrei silfur þitt né sjálfur þú fyrst þú hugðist eignast gjöf Guðs fyrir fé.
44008021	Þú átt hvorki skerf né hlut í þessu því að þú ert ekki einlægur í hjarta þínu gagnvart Guði.
44008022	Snú því huga þínum frá þessari illsku þinni og bið Drottin að hann mætti fyrirgefa þér það sem þú hafðir í huga
44008023	því ég sé að þú ert fullur gallbeiskju og fjötraður ranghugsun.“
44008024	Símon sagði: „Biðjið fyrir mér til Drottins að ekkert komi það yfir mig sem þið hafið mælt.“
44008025	Er þeir höfðu nú vitnað og boðað orð Drottins sneru þeir aftur áleiðis til Jerúsalem og boðuðu fagnaðarerindið í mörgum þorpum Samverja.
44008026	En engill Drottins mælti til Filippusar: „Statt upp og gakk suður á veginn sem liggur ofan frá Jerúsalem til Gasa.“ Þar er óbyggð.
44008027	Hann hlýddi og fór. Þá bar að mann frá Eþíópíu. Hann var háttsettur hirðmaður hjá drottningu Eþíópa, sem kallast Kandake, og settur yfir alla fjárhirslu hennar. Hann hafði farið til Jerúsalem til að biðjast fyrir
44008028	og var á heimleið, sat í vagni sínum og las Jesaja spámann.
44008029	Andinn sagði þá við Filippus: „Gakk að þessum vagni og vertu sem næst honum.“
44008030	Filippus skundaði þangað og heyrði manninn vera að lesa Jesaja spámann. Hann spurði: „Hvort skilur þú það sem þú ert að lesa?“
44008031	Hinn svaraði: „Hvernig ætti ég að geta það ef enginn leiðbeinir mér?“ Og hann bað Filippus stíga upp í og setjast hjá sér.
44008032	En orð þeirrar ritningar, sem hann var að lesa, voru þessi: Eins og sauður sem leiddur er til slátrunar, eða eins og lamb sem þegir fyrir þeim er rýja það, svo lauk hann ekki upp munni sínum.
44008033	Hann var niðurlægður en Guð nam brott sektardóm hans. Hver getur sagt frá ætt hans því að líf hans var hrifið burt af jörðinni?
44008034	Hirðmaðurinn mælti þá við Filippus: „Seg þú mér: Um hvern segir spámaðurinn þetta, sjálfan sig eða einhvern annan?“
44008035	Filippus tók þá til orða, hóf máls á ritningu þessari og boðaði honum fagnaðarerindið um Jesú.
44008036	Þegar þeir fóru áfram veginn komu þeir að vatni nokkru. Þá mælti hirðmaðurinn: „Hér er vatn, hvað hamlar mér að skírast?“
44008037	[Filippus sagði: „Ef þú trúir af öllu hjarta er það heimilt.“ Hirðmaðurinn svaraði honum: „Ég trúi að Jesús Kristur sé sonur Guðs.“]
44008038	Hann lét stöðva vagninn og stigu báðir niður í vatnið, Filippus og hirðmaðurinn, og Filippus skírði hann.
44008039	En er þeir stigu upp úr vatninu hreif andi Drottins Filippus burt. Hirðmaðurinn sá hann ekki framar og fór fagnandi leiðar sinnar.
44008040	En Filippus kom fram í Asdód, fór um og flutti fagnaðarerindið í hverri borg uns hann kom til Sesareu.
44009001	Sál hélt enn áfram að æða um með líflátshótanir gegn lærisveinum Drottins. Nú fór hann á fund æðsta prestsins
44009002	og beiddist bréfa af honum til samkundnanna í Damaskus að hann mætti flytja í böndum til Jerúsalem þá er hann kynni að finna og væru þessa vegar, hvort heldur karla eða konur.
44009003	En þegar hann var á ferð sinni kominn í nánd við Damaskus leiftraði skyndilega um hann ljós af himni.
44009004	Hann féll til jarðar og heyrði rödd segja við sig: „Sál, Sál, hví ofsækir þú mig?“
44009005	En hann sagði: „Hver ert þú, Drottinn?“ Þá var svarað: „Ég er Jesús sem þú ofsækir.
44009006	En statt upp og gakk inn í borgina og þér mun verða sagt hvað þú átt að gera.“
44009007	Förunautar hans stóðu orðlausir. Þeir heyrðu að vísu raustina en sáu engan.
44009008	Sál reis á fætur en þegar hann lauk upp augunum sá hann ekkert. Þeir leiddu hann við hönd sér inn í Damaskus.
44009009	Þrjá daga var hann sjónlaus og át hvorki né drakk.
44009010	Í Damaskus var lærisveinn nokkur sem hét Ananías. Við hann sagði Drottinn í sýn: „Ananías.“ Hann svaraði: „Hér er ég, Drottinn.“
44009011	Drottinn sagði við hann: „Far þegar í stræti það sem kallað er Hið beina og í húsi Júdasar skaltu spyrja eftir manni frá Tarsus, er heitir Sál. Hann er að biðja.
44009012	Og hann hefur í sýn séð mann, Ananías að nafni, koma inn og leggja hendur yfir sig til þess að hann fái aftur sjón.“
44009013	Ananías svaraði: „Drottinn, heyrt hef ég marga segja frá manni þessum, hve mikið illt hann hefur gert þínum heilögu í Jerúsalem.
44009014	Og hér fer hann með vald frá æðstu prestunum að færa í bönd alla þá sem ákalla nafn þitt.“
44009015	Drottinn sagði við hann: „Far þú, því að þennan mann hef ég valið mér að verkfæri til þess að bera nafn mitt fram fyrir heiðingja, konunga og börn Ísraels
44009016	og ég mun sýna honum hversu mikið hann verður að þola vegna nafns míns.“
44009017	Þá fór Ananías af stað, gekk inn í húsið og lagði hendur yfir hann og mælti: „Sál, bróðir, Drottinn Jesús hefur sent mig, sá er birtist þér á leið þinni hingað. Þú átt að fá aftur sjón þína og fyllast heilögum anda.“
44009018	Jafnskjótt var sem hreistur félli af augum hans, hann fékk aftur sjónina, stóð upp og lét þegar skírast.
44009019	Síðan neytti hann matar og styrktist. Sál var nokkra daga hjá lærisveinunum í Damaskus
44009020	og tók þegar að prédika í samkunduhúsunum að Jesús væri sonur Guðs.
44009021	Allir þeir sem heyrðu það undruðust stórum og sögðu: „Er þetta ekki maðurinn sem reyndi í Jerúsalem að útrýma þeim sem ákölluðu nafn Jesú? Kom hann ekki hingað til að fara með þá í böndum til æðstu prestanna?“
44009022	En Sál efldist æ meir og gerði þá Gyðinga sem bjuggu í Damaskus rökþrota er hann sannaði að Jesús væri Kristur.
44009023	Að allmörgum dögum liðnum réðu Gyðingar með sér að taka hann af lífi.
44009024	En Sál fékk vitneskju um ráðagjörð þeirra. Þeir gættu borgarhliðanna nótt og dag til að ná lífi hans.
44009025	En lærisveinarnir tóku hann um nótt og komu honum út fyrir borgarmúrinn með því að láta hann síga ofan í körfu.
44009026	Þá er Sál kom til Jerúsalem reyndi hann að samlaga sig lærisveinunum en þeir hræddust hann allir og trúðu ekki að hann væri lærisveinn.
44009027	En Barnabas tók hann að sér, fór með hann til postulanna og skýrði þeim frá hvernig hann hefði séð Drottin á veginum, hvað hann hefði sagt við hann og hversu einarðlega hann hefði talað í Jesú nafni í Damaskus.
44009028	Dvaldist Sál nú með þeim í Jerúsalem, gekk þar út og inn og talaði einarðlega í nafni Drottins.
44009029	Hann talaði og háði kappræður við grískumælandi Gyðinga en þeir leituðust við að ráða hann af dögum.
44009030	Þegar söfnuðurinn varð þess var fóru menn með hann til Sesareu og sendu hann áfram til Tarsus.
44009031	Nú hafði kirkjan frið um alla Júdeu, Galíleu og Samaríu. Hún byggðist upp og lifði í guðsótta og óx við örvun og styrk heilags anda.
44009032	Svo bar við er Pétur var að ferðast um og vitja allra að hann kom og til hinna heilögu sem áttu heima í Lýddu.
44009033	Þar fann hann mann nokkurn, Eneas að nafni, er í átta ár hafði legið rúmfastur. Hann var lami.
44009034	Pétur sagði við hann: „Eneas, Jesús Kristur læknar þig, statt upp og bú um þig.“ Jafnskjótt stóð hann upp.
44009035	Allir sem áttu heima í Lýddu og Saron sáu hann og sneru sér til Drottins.
44009036	Í Joppe var lærisveinn, kona að nafni Tabíþa, á grísku Dorkas. Hún var mjög góðgerðasöm og örlát við snauða.
44009037	En á þeim dögum tók hún sótt og andaðist. Var hún lauguð og lögð í loftstofu.
44009038	Nú er Lýdda í grennd við Joppe og höfðu lærisveinarnir heyrt að Pétur væri þar. Sendu þeir tvo menn til hans og báðu hann: „Kom án tafar til okkar.“
44009039	Pétur brá við og fór með þeim. Þegar þangað kom fóru þeir með hann upp í loftstofuna og allar ekkjurnar komu til hans grátandi og sýndu honum kyrtla og yfirhafnir sem Dorkas hafði gert meðan hún var hjá þeim.
44009040	En Pétur lét alla fara út, féll á kné og baðst fyrir. Síðan sneri hann sér að líkinu og sagði: „Tabíþa, rís upp.“ En hún opnaði augun, sá Pétur og settist upp.
44009041	Og hann rétti henni höndina og reisti hana á fætur, kallaði síðan á hina heilögu og ekkjurnar og leiddi hana fram lifandi.
44009042	Þetta barst út um alla Joppe og margir tóku trú á Drottin.
44009043	Var Pétur um kyrrt í Joppe allmarga daga hjá Símoni nokkrum sútara.
44010001	Maður nokkur var í Sesareu, Kornelíus að nafni, hundraðshöfðingi í ítölsku hersveitinni.
44010002	Hann var trúmaður og guðrækinn og heimafólk hans allt. Hann gaf Gyðingum miklar ölmusur og var jafnan á bæn til Guðs.
44010003	Dag einn um nón sá hann berlega í sýn engil Guðs koma inn til sín er sagði við hann: „Kornelíus!“
44010004	Hann starði á engilinn, varð óttasleginn og sagði: „Hvað er það, herra?“ Engillinn svaraði: „Bænir þínar og ölmusur eru stignar upp til Guðs og hann minnist þeirra.
44010005	Send þú nú menn til Joppe og lát sækja Símon nokkurn er kallast Pétur.
44010006	Hann gistir hjá Símoni nokkrum sútara sem á hús við sjóinn.“
44010007	Þegar engillinn, sem talaði við hann, var farinn kallaði hann á tvo heimamenn sína og guðrækinn hermann, einn þeirra er honum voru handgengnir,
44010008	sagði þeim frá öllu og sendi þá til Joppe.
44010009	Daginn eftir, er þeir voru á leiðinni og nálguðust bæinn, gekk Pétur upp á húsþakið um hádegi til að biðjast fyrir.
44010010	Kenndi hann þá hungurs og vildi matast. En meðan verið var að matreiða fékk hann vitrun.
44010011	Hann sá himininn opinn og hlut nokkurn koma niður, líkan stórum dúki. Var hann látinn síga til jarðar á fjórum skautum.
44010012	Þar voru á alls kyns ferfætt dýr, skriðdýr jarðar, svo og fuglar himins.
44010013	Og honum barst rödd: „Slátra nú, Pétur, og et!“
44010014	Pétur sagði: „Nei, Drottinn, engan veginn, aldrei hef ég etið neitt vanheilagt né óhreint.“
44010015	Aftur barst honum rödd: „Eigi skalt þú kalla það vanheilagt sem Guð hefur lýst hreint!“
44010016	Þetta gerðist þrem sinnum og jafnskjótt var hluturinn upp numinn til himins.
44010017	Meðan Pétur var að reyna að ráða í hvað þessi sýn ætti að merkja höfðu sendimenn Kornelíusar spurt uppi hús Símonar. Nú stóðu þeir fyrir dyrum úti
44010018	og kölluðu: „Er Símon sá er nefnist Pétur gestur hér?“
44010019	Pétur var enn að hugsa um sýnina þegar andinn sagði við hann: „Þrír menn eru að leita þín.
44010020	Flýt þér ofan og far hiklaust með þeim því að ég hef sent þá.“
44010021	Pétur gekk þá niður til mannanna og sagði: „Ég er sá sem þið leitið að. Hvers vegna eruð þið komnir hingað?“
44010022	Þeir sögðu: „Kornelíus hundraðshöfðingi, réttlátur maður og guðrækinn og í miklum metum meðal allra Gyðinga, fékk bendingu frá heilögum engli að senda eftir þér og fá þig heim til sín að heyra hvað þú hefðir að flytja.“
44010023	Þá bauð hann þeim inn og lét þá gista. Daginn eftir tók hann sig upp og fór með þeim og nokkrir úr söfnuðinum í Joppe með honum.
44010024	Næsta dag komu þeir til Sesareu. Kornelíus bjóst við þeim og hafði boðið til sín frændum og virktavinum.
44010025	Þegar Pétur kom fór Kornelíus á móti honum, féll til fóta honum og veitti honum lotningu.
44010026	Pétur reisti hann upp og sagði: „Statt upp, ég er maður sem þú.“
44010027	Og hann ræddi við hann og gekk inn og fann þar marga menn saman komna.
44010028	Hann sagði við þá: „Þið vitið að Gyðingi er bannað að eiga samneyti við annarrar þjóðar mann eða koma til hans. En Guð hefur sýnt mér að ég á engan að kalla vanheilagan eða óhreinan.
44010029	Fyrir því kom ég mótmælalaust er eftir mér var sent. Nú spyr ég hvers vegna þið senduð eftir mér.“
44010030	Kornelíus mælti: „Í þetta mund fyrir fjórum dögum var ég að biðjast fyrir að nóni í húsi mínu. Þá stóð maður frammi fyrir mér í skínandi klæðum
44010031	og mælti: Kornelíus, Guð hefur heyrt bæn þína og minnst ölmusugerða þinna.
44010032	Nú skalt þú senda til Joppe eftir Símoni er kallast Pétur. Hann gistir í húsi Símonar sútara við sjóinn.
44010033	Því sendi ég jafnskjótt til þín og vel gerðir þú að koma. Nú erum við öll hér saman frammi fyrir Guði til að heyra allt sem Drottinn hefur boðið þér.“
44010034	Þá tók Pétur til máls og sagði: „Sannlega skil ég nú að Guð fer ekki í manngreinarálit.
44010035	Hann tekur opnum örmum hverjum þeim sem óttast hann og ástundar réttlæti, hverrar þjóðar sem er.
44010036	Þið þekkið orðið sem hann sendi börnum Ísraels þegar hann flutti fagnaðarerindið um frið fyrir Jesú Krist sem er Drottinn allra.
44010037	Þið vitið hvað gerst hefur um alla Júdeu en hófst í Galíleu eftir skírnina sem Jóhannes prédikaði.
44010038	Það er sagan um Jesú frá Nasaret, hvernig Guð smurði hann heilögum anda og krafti. Hann gekk um, gerði gott og græddi alla sem djöfullinn undirokaði því að Guð var með honum.
44010039	Við erum vottar alls þess er hann gerði, bæði í landi Gyðinga og í Jerúsalem. Og hann tóku þeir af lífi með því að hengja hann upp á tré.
44010040	En Guð uppvakti hann á þriðja degi og lét hann birtast,
44010041	ekki öllum almenningi heldur okkur, vottunum sem Guð hafði áður valið. Við átum og drukkum með honum eftir að hann var risinn upp frá dauðum.
44010042	Og hann bauð okkur að prédika fyrir alþjóð og vitna að hann er sá sem Guð hefur skipað dómara lifenda og dauðra.
44010043	Honum bera allir spámennirnir vitni að sérhver sem trúir á hann fái vegna hans fyrirgefningu syndanna.“
44010044	Meðan Pétur var enn að mæla þessi orð kom heilagur andi yfir alla þá er orðið heyrðu.
44010045	Hinir trúuðu Gyðingar, sem komið höfðu með Pétri, urðu furðu lostnir að Guð hefði einnig gefið heiðingjunum heilagan anda
44010046	því þeir heyrðu þá tala tungum og mikla Guð. Þá mælti Pétur:
44010047	„Hver getur varnað þess að þeir verði skírðir í vatni? Þeir hafa fengið heilagan anda sem við.“
44010048	Og hann bauð að þeir skyldu skírðir í nafni Jesú Krists. Síðan báðu þeir hann að standa við í nokkra daga.
44011001	En postularnir og söfnuðirnir í Júdeu heyrðu að heiðingjarnir hefðu einnig tekið við orði Guðs.
44011002	Þegar Pétur kom upp til Jerúsalem deildu umskurnarmennirnir á hann og sögðu:
44011003	„Þú hefur farið inn til óumskorinna manna og etið með þeim.“
44011004	En Pétur sagði þeim þá alla söguna frá rótum og mælti:
44011005	„Ég var að biðjast fyrir í borginni Joppe og sá í sýn hlut nokkurn koma niður, eins og stór dúkur væri látinn síga á fjórum skautum frá himni, og hann kom til mín.
44011006	Ég starði á hann og hugði að og sá þá ferfætt dýr jarðar, villidýr, skriðdýr og fugla himins,
44011007	og ég heyrði rödd segja við mig: Slátra nú, Pétur, og et!
44011008	En ég sagði: Nei, Drottinn, engan veginn því að aldrei hefur neitt vanheilagt né óhreint komið mér í munn.
44011009	Í annað sinn sagði rödd af himni: Eigi skalt þú kalla það vanheilagt sem Guð hefur lýst hreint!
44011010	Þetta gerðist þrem sinnum og aftur var allt dregið upp til himins.
44011011	Samstundis stóðu þrír menn við húsið sem ég var í, sendir til mín frá Sesareu.
44011012	Og andinn sagði mér að fara með þeim hiklaust. Þessir sex bræður urðu mér einnig samferða og við gengum inn í hús mannsins.
44011013	Hann sagði okkur hvernig hann hefði séð engil standa í húsi sínu er sagði: Send þú til Joppe og lát sækja Símon er kallast Pétur.
44011014	Hann mun mæla til þín orð sem munu frelsa þig og allt heimili þitt.
44011015	En þegar ég var farinn að tala kom heilagur andi yfir þá eins og yfir okkur í upphafi.
44011016	Ég minntist þá orða Drottins er hann sagði: Jóhannes skírði með vatni en þið skuluð skírast með heilögum anda.
44011017	Fyrst Guð gaf þeim nú sömu gjöf og okkur er við tókum trú á Drottin Jesú Krist, hvernig var ég þá þess umkominn að standa gegn Guði?“
44011018	Þegar þeir heyrðu þetta stilltust þeir og þeir vegsömuðu Guð og sögðu: „Guð hefur einnig gefið heiðingjunum kost á að snúa sér til sín og öðlast líf.“
44011019	Þeir sem dreifst höfðu vegna ofsóknarinnar sem varð út af Stefáni fóru allt til Fönikíu, Kýpur og Antíokkíu. En Gyðingum einum fluttu þeir orðið.
44011020	Nokkrir þeirra voru frá Kýpur og Kýrene og er þeir komu til Antíokkíu tóku þeir einnig að tala til Grikkja og boða þeim fagnaðarerindið um Drottin Jesú.
44011021	Og hönd Drottins var með þeim og mikill fjöldi tók trú og sneri sér til Drottins.
44011022	Og fregnin um þá barst til eyrna safnaðarins í Jerúsalem og hann sendi Barnabas til Antíokkíu.
44011023	Þegar hann kom og sá hvað Guð hafði sýnt þeim mikla náð gladdist hann og hvatti alla til að halda sér við Drottin með einlægu hjarta.
44011024	Barnabas var góður maður, fullur af heilögum anda og trú. Og mikill fjöldi manna tók trú á Drottin og bættist við söfnuðinn.
44011025	Þá fór Barnabas til Tarsus að leita Sál uppi.
44011026	Þegar hann hafði fundið hann fór hann með hann til Antíokkíu. Þeir voru síðan saman heilt ár í söfnuðinum og kenndu fjölda fólks. Í Antíokkíu voru lærisveinarnir fyrst kallaðir kristnir.
44011027	Á þessum dögum komu spámenn frá Jerúsalem til Antíokkíu.
44011028	Einn þeirra, Agabus að nafni, steig fram og af gift andans sagði hann fyrir að mikil hungursneyð mundi koma yfir alla heimsbyggðina. Kom það fram á dögum Kládíusar.
44011029	Lærisveinarnir í Antíokkíu samþykktu þá að hver þeirra skyldi eftir efnum senda nokkuð til hjálpar lærisveinunum sem bjuggu í Júdeu.
44011030	Þetta gerðu þeir og sendu það til öldunganna með þeim Barnabasi og Sál.
44012001	Um þessar mundir lét Heródes konungur leggja hendur á nokkra úr söfnuðinum og misþyrma þeim.
44012002	Hann lét höggva Jakob, bróður Jóhannesar, með sverði.
44012003	Og er hann sá að Gyðingum líkaði vel lét hann einnig taka Pétur. Þá voru dagar ósýrðu brauðanna.
44012004	Þegar hann hafði handtekið hann lét hann setja hann í fangelsi og fól fjórum fjögurra hermanna varðflokkum að gæta hans. Ætlaði hann eftir páska að yfirheyra hann opinberlega.
44012005	Sat nú Pétur í fangelsinu en söfnuðurinn bað heitt til Guðs fyrir honum.
44012006	Nóttina áður en Heródes ætlaði að leiða hann fram svaf Pétur milli tveggja hermanna, bundinn tveim fjötrum, og varðmenn fyrir dyrum úti gættu fangelsisins.
44012007	Allt í einu stóð engill Drottins hjá honum og ljós skein í klefanum. Laust hann á síðu Pétri, vakti hann og mælti: „Rís upp skjótt!“ Og fjötrarnir féllu af höndum hans.
44012008	Þá sagði engillinn við hann: „Gyrð þig beltinu og bind á þig skóna!“ Hann gerði svo. Síðan segir engillinn: „Far þú í yfirhöfn þína og fylg mér!“
44012009	Hann gekk út og fylgdi honum. En ekki vissi hann að það var raunverulegt sem gerst hafði við komu engilsins, hann hélt sig sjá sýn.
44012010	Þeir gengu nú fram hjá innri og ytri verðinum og komu að járnhliðinu sem farið er um til borgarinnar. Laukst það upp af sjálfu sér fyrir þeim. Þeir fóru út um það og gengu eitt stræti en þá hvarf engillinn allt í einu frá honum.
44012011	Þegar Pétur kom til sjálfs sín sagði hann: „Nú veit ég sannlega að Drottinn hefur sent engil sinn og bjargað mér úr hendi Heródesar og frá öllu því sem Gyðingar ætluðu sér.“
44012012	Og er hann hafði áttað sig gekk hann að húsi Maríu, móður Jóhannesar er kallast Markús. Þar höfðu margir safnast saman og voru á bæn.
44012013	Pétur knúði hurð fordyrisins og stúlka að nafni Róde gekk til dyra.
44012014	Þegar hún þekkti málróm Péturs gáði hún eigi fyrir fögnuði að ljúka upp fordyrinu heldur hljóp inn og sagði að Pétur stæði fyrir dyrum úti.
44012015	Þau sem inni voru sögðu við hana: „Þú ert frávita.“ En hún stóð fast á því að svo væri sem hún sagði. „Það er þá engill hans,“ sögðu þau.
44012016	En Pétur hélt áfram að berja og þegar þau luku upp sáu þau hann og urðu furðu lostin.
44012017	Hann benti þeim með hendinni að vera hljóð, skýrði þeim frá hvernig Drottinn hafði leitt hann út úr fangelsinu og bað þau segja Jakobi og bræðrunum frá þessu. Síðan gekk hann út og fór á annan stað.
44012018	Þegar dagur rann kom ekki lítið fát á hermennina út af því hvað af Pétri væri orðið.
44012019	Heródes lét leita hans en fann hann ekki. Hann lét þá yfirheyra varðmennina og bauð síðan að taka þá af lífi. Síðan fór hann úr Júdeu niður til Sesareu og sat þar um kyrrt.
44012020	Heródes hafði verið harla gramur Týrverjum og Sídoningum. Komu þeir saman á fund hans, fengu Blastus, stallara konungs, til fylgis við sig og báðust friðar en land þeirra var háð landi konungs um vistaföng.
44012021	Á tilsettum degi klæddist Heródes konungsskrúða, settist í hásæti og flutti þeim ræðu.
44012022	En fólkið kallaði: „Guðs rödd er þetta en eigi manns.“
44012023	Jafnskjótt laust engill Drottins hann sökum þess að hann gaf ekki Guði dýrðina. Hann var étinn upp af ormum og dó.
44012024	En orð Guðs efldist og breiddist út.
44012025	Barnabas og Sál sneru aftur frá Jerúsalem að loknu erindi sínu og tóku með sér Jóhannes, öðru nafni Markús.
44013001	Í söfnuðinum í Antíokkíu voru spámenn og kennarar. Þar voru þeir Barnabas, Símeon, nefndur Níger, Lúkíus frá Kýrene, Manaen, samfóstri Heródesar fjórðungsstjóra, og Sál.
44013002	Eitt sinn er þeir voru að þjóna Drottni og föstuðu sagði heilagur andi: „Takið frá, mér til handa, þá Barnabas og Sál til að vinna það verk sem ég hef kallað þá til.“
44013003	Síðan föstuðu þeir og báðust fyrir, lögðu hendur yfir þá og létu þá fara.
44013004	Þeir fóru nú, sendir af heilögum anda, til Selevkíu og sigldu þaðan til Kýpur.
44013005	Þegar þeir voru komnir til Salamis boðuðu þeir orð Guðs í samkunduhúsum Gyðinga. Höfðu þeir og Jóhannes til aðstoðar.
44013006	Þeir fóru um alla eyna, allt til Pafos. Þar fundu þeir töframann nokkurn og falsspámann, Gyðing, er hét Barjesús.
44013007	Hann var hjá landstjóranum Sergíusi Páli, hyggnum manni, sem hafði boðað þá Barnabas og Sál á fund sinn og fýsti að heyra Guðs orð.
44013008	Gegn þeim stóð Elýmas, töframaðurinn, en svo er nafn hans útlagt. Reyndi hann að koma í veg fyrir að landstjórinn tæki trú.
44013009	En Sál, sem og er nefndur Páll, hvessti á hann augun og sagði, fylltur heilögum anda:
44013010	„Þú djöfuls sonur, fullur allra véla og flærðar, óvinur alls réttlætis, ætlar þú aldrei að hætta að rangsnúa réttum vegum Drottins?
44013011	Nú er hönd Drottins reidd gegn þér og þú munt verða blindur og ekki sjá sól um tíma.“ Jafnskjótt féll yfir hann þoka og myrkur og hann reikaði um og leitaði einhvers til að leiða sig.
44013012	Þegar landstjórinn sá þennan atburð varð hann gagntekinn af kenningu Drottins og tók trú.
44013013	Þeir Páll lögðu út frá Pafos og komu til Perge í Pamfýlíu en Jóhannes skildi við þá og sneri aftur til Jerúsalem.
44013014	Sjálfir héldu þeir áfram frá Perge og komu til Antíokkíu í Pisidíu, gengu á hvíldardegi inn í samkunduhúsið og settust.
44013015	En eftir upplestur úr lögmálinu og spámönnunum sendu samkundustjórarnir til þeirra og sögðu: „Bræður, ef þið hafið einhver hvatningarorð til fólksins takið þá til máls.“
44013016	Þá stóð Páll upp, benti til hljóðs með hendinni og sagði: „Ísraelsmenn og aðrir þið sem óttist Guð, hlýðið á.
44013017	Guð Ísraelsmanna útvaldi forfeður vora og lét þjóð vora dafna í útlegðinni í Egyptalandi. Með upplyftum armi leiddi hann hana út þaðan
44013018	og annaðist hana í eyðimörkinni nærri fjörutíu ár.
44013019	Hann stökkti burt sjö þjóðum úr Kanaanslandi og gaf henni land þeirra til eignar.
44013020	Svo stóð um fjögur hundruð og fimmtíu ára skeið. Eftir það gaf hann henni dómara allt til Samúels spámanns.
44013021	Síðan bað hún um konung og Guð gaf henni Sál Kísson, mann af Benjamíns ætt. Hann ríkti fjörutíu ár.
44013022	Þegar Guð hafði sett hann af hóf hann Davíð til konungs yfir henni. Um hann vitnaði hann: Ég hef fundið Davíð, son Ísaí, mann eftir mínu hjarta, er gera mun allan vilja minn.
44013023	Guð hét því að senda Ísrael frelsara af kyni hans og það er Jesús.
44013024	En áður en hann kom fram boðaði Jóhannes öllum Ísraelsmönnum að taka sinnaskiptum og láta skírast.
44013025	Þegar Jóhannes var að enda skeið sitt sagði hann: Hvern hyggið þið mig vera? Ekki er ég hann. Annar kemur eftir mig og er ég eigi verður þess að leysa skóna af fótum honum.
44013026	Bræður, niðjar Abrahams, og aðrir ykkar á meðal sem óttast Guð. Okkur er sent orð þessa hjálpræðis.
44013027	Þeir sem í Jerúsalem búa og höfðingjar þeirra þekktu hvorki Jesú né skildu orð spámannanna um hann þótt þau séu lesin upp hvern hvíldardag en uppfylltu þau þegar þeir dæmdu hann til dauða.
44013028	Þótt þeir fyndu enga dauðasök hjá honum báðu þeir Pílatus að láta lífláta hann.
44013029	En er þeir höfðu fullnað allt, sem um hann var ritað, tóku þeir hann ofan af krossinum og lögðu í gröf.
44013030	En Guð vakti hann frá dauðum.
44013031	Marga daga birtist hann þeim sem með honum fóru frá Galíleu upp til Jerúsalem og eru þeir nú vottar hans hjá fólkinu.
44013032	Og við flytjum ykkur þau gleðiboð
44013033	að fyrirheitið, sem Guð gaf feðrum vorum, hefur hann efnt við okkur börn þeirra með því að reisa Jesú upp. Svo er ritað í öðrum sálminum: Þú ert sonur minn, í dag hef ég fætt þig.
44013034	En um það að hann reisti hann frá dauðum, svo að hann hverfur aldrei aftur í greipar dauðans, hefur hann talað þannig: Yður mun ég veita heilögu, óbrigðulu fyrirheitin sem Davíð voru gefin.
44013035	Á öðrum stað segir: Eigi munt þú láta þinn heilaga rotna í gröf.
44013036	Davíð þjónaði sinni kynslóð að Guðs ráði. Síðan sofnaði hann, safnaðist til feðra sinna og líkami hans rotnaði.
44013037	En sá sem Guð uppvakti rotnaði ekki.
44013038	Það skuluð þið því vita, bræður og systur, að ykkur er fyrir hann boðuð fyrirgefning syndanna
44013039	og að sérhver er trúir réttlætist í honum af öllu því er lögmál Móse gat ekki réttlætt ykkur af.
44013040	Gætið nú þess að eigi komi það yfir ykkur sem sagt er hjá spámönnunum:
44013041	Sjáið, þér spottarar, undrist og verðið að engu því að verk vinn ég á dögum yðar, verk sem þér alls ekki munduð trúa þótt einhver segði yður frá því.“
44013042	Þegar Páll og Barnabas gengu út báðu menn um að mál þetta yrði rætt við þá aftur næsta hvíldardag.
44013043	Og er samkomunni var slitið fylgdu margir Gyðingar og guðræknir menn, sem tekið höfðu trú Gyðinga, þeim Páli og Barnabasi. En þeir töluðu við þá og brýndu fyrir þeim að halda sér fast við náð Guðs.
44013044	Næsta hvíldardag komu nálega allir bæjarmenn saman til að heyra orð Drottins.
44013045	En er Gyðingar litu mannfjöldann fylltust þeir ofstæki og mæltu gegn orðum Páls með guðlasti.
44013046	Páll og Barnabas svöruðu þá einarðlega: „Svo hlaut að vera að orð Guðs væri fyrst flutt ykkur. Þar sem þið nú vísið því á bug og metið sjálfa ykkur ekki verða eilífs lífs, þá snúum við okkur nú til heiðingjanna.
44013047	Því að svo hefur Drottinn boðið okkur: Ég hef sett þig til að vera ljós heiðinna þjóða svo að þú sért hjálpræði allt til endimarka jarðar.“
44013048	En þegar heiðingjar heyrðu þetta glöddust þeir og vegsömuðu orð Guðs og allir þeir sem ætlaðir voru til eilífs lífs tóku trú.
44013049	Og orð Drottins breiddist út um allt héraðið.
44013050	En Gyðingar æstu upp guðræknar hefðarkonur og fyrirmenn borgarinnar, vöktu ofsókn gegn Páli og Barnabasi og ráku þá burt úr byggðum sínum.
44013051	En þeir hristu dustið af fótum sér móti þeim og fóru til Íkóníum.
44013052	En lærisveinarnir voru fylltir fögnuði og heilögum anda.
44014001	Í Íkóníum gengu þeir á sama hátt inn í samkundu Gyðinga og töluðu þannig að mikill fjöldi Gyðinga og Grikkja tók trú.
44014002	En Gyðingar, sem ekki vildu trúa, vöktu æsing með heiðingjum og illan hug gegn kristnum mönnum.
44014003	Páll og Barnabas dvöldust þar alllangan tíma. Þeir töluðu einarðlega í trausti til Drottins og hann staðfesti orð náðar sinnar með táknum og undrum sem hann gaf þeim að gera.
44014004	Skiptust nú borgarbúar í tvo flokka og voru sumir með Gyðingum, aðrir með postulunum.
44014005	Heiðingjar og Gyðingar ásamt forystumönnum sínum gerðu þá samblástur um að misþyrma þeim og grýta þá.
44014006	Postularnir komust að þessu og flýðu til borganna Lýstru og Derbe í Lýkaóníu og héraðsins þar umhverfis.
44014007	Þar héldu þeir áfram að flytja fagnaðarerindið.
44014008	Í Lýstru var maður nokkur máttvana í fótum, lami frá móðurlífi, og hafði aldrei getað gengið.
44014009	Maður þessi hlýddi á mál Páls en Páll horfði á hann og sá að hann hafði trú til þess að verða heill
44014010	og sagði hárri raustu: „Rís upp og stattu í fæturna!“ Maðurinn spratt upp og tók að ganga.
44014011	Múgurinn sá hvað Páll hafði gert og tók að hrópa á lýkaónsku: „Guðirnir eru í manna líki stignir niður til okkar.“
44014012	Kölluðu þeir Barnabas Seif en Pál Hermes því að hann hafði orð fyrir þeim.
44014013	En prestur í hofi Seifs utan borgar kom með naut og kransa að borgarhliðunum og vildi færa fórnir ásamt fólkinu.
44014014	Þegar postularnir, Barnabas og Páll, heyrðu þetta rifu þeir klæði sín, stukku inn í mannþröngina og hrópuðu:
44014015	„Menn, hví gerið þið þetta? Við erum menn eins og þið, og flytjum ykkur þann fagnaðarboðskap að þið skulið hverfa frá þessum fánýtu goðum til lifanda Guðs sem skapaði himin, jörð og haf og allt sem í þeim er.
44014016	Hann hefur um liðnar aldir leyft að sérhver þjóð gengi sína vegu.
44014017	En þó hefur hann vitnað um sjálfan sig með velgjörðum sínum. Hann hefur gefið ykkur regn af himni og uppskerutíðir. Hann hefur veitt ykkur fæðu og fyllt hjörtu ykkar gleði.“
44014018	Með þessum orðum fengu þeir með naumindum fólkið ofan af því að færa þeim fórnir.
44014019	Þá komu Gyðingar frá Antíokkíu og Íkóníum. Töldu þeir fólkið á sitt mál og menn grýttu Pál, drógu hann út úr borginni og hugðu hann dáinn.
44014020	En lærisveinarnir slógu hring um hann og reis hann þá upp og gekk inn í borgina. Daginn eftir fór hann þaðan með Barnabasi til Derbe.
44014021	Þegar þeir höfðu boðað fagnaðarerindið í Derbe og gert marga að lærisveinum sneru þeir aftur til Lýstru, Íkóníum og Antíokkíu,
44014022	styrktu lærisveinana og hvöttu þá til að vera staðfastir í trúnni. Þeir sögðu: „Við verðum að þola margar þrautir áður en við komumst inn í Guðs ríki.“
44014023	Þeir völdu þeim öldunga í hverjum söfnuði, fólu þá síðan með föstum og bænahaldi Drottni sem þeir höfðu fest trú á.
44014024	Þá fóru þeir um Pisidíu og komu til Pamfýlíu.
44014025	Þeir fluttu orðið í Perge, fóru til Attalíu
44014026	og sigldu þaðan til Antíokkíu en þar höfðu þeir verið faldir náð Guðs til þess verks sem þeir höfðu nú fullnað.
44014027	Þegar þeir voru þangað komnir stefndu þeir saman söfnuðinum og greindu frá hversu mikið Guð hafði látið þá gera og að hann hefði opnað heiðingjum dyr trúarinnar.
44014028	Dvöldust þeir nú alllengi þar hjá lærisveinunum.
44015001	Þá komu menn sunnan frá Júdeu og kenndu bræðrunum: „Ef þið látið ekki umskerast að sið Móse getið þið ekki frelsast.“
44015002	Varð mikil misklíð og þræta milli þeirra og Páls og Barnabasar og réðu menn af að Páll og Barnabas og nokkrir þeirra aðrir færu á fund postulanna og öldunganna upp til Jerúsalem vegna þessa ágreinings.
44015003	Söfnuðurinn bjó síðan ferð þeirra og fóru þeir um Fönikíu og Samaríu og sögðu að einnig heiðingjar hefðu snúið sér til Guðs og vöktu mikinn fögnuð meðal allra trúaðra.
44015004	Þegar þeir komu til Jerúsalem tók söfnuðurinn á móti þeim og postularnir og öldungarnir og skýrðu þeir frá hversu mikið Guð hefði látið þá gera.
44015005	Þá risu upp nokkrir úr flokki farísea er trú höfðu tekið og sögðu: „Þá ber að umskera og bjóða þeim að halda lögmál Móse.“
44015006	Postularnir og öldungarnir komu nú saman til að líta á mál þetta.
44015007	Eftir mikla umræðu reis Pétur upp og sagði við þá: „Bræður, þið vitið að fyrir löngu valdi Guð mig úr ykkar hópi til að boða heiðingjum fagnaðarerindið svo að þeir fengju að heyra það og taka trú.
44015008	Og Guð, sem hjörtun þekkir, bar þeim vitni er hann gaf þeim heilagan anda eins og okkur.
44015009	Engan mun gerði hann á okkur og þeim er hann hreinsaði hjörtu þeirra með trúnni.
44015010	Hví freistið þið nú Guðs með því að leggja þær byrðar á lærisveinana er hvorki feður vorir né við megnuðum að bera?
44015011	Við trúum þó því að við verðum hólpnir fyrir náð Drottins Jesú á sama hátt og þeir.“
44015012	Þá sló þögn á allan hópinn og menn hlýddu á Barnabas og Pál er þeir sögðu frá hve mörg tákn og undur Guð hafði leyft þeim að gera meðal heiðinna þjóða.
44015013	Þegar þeir höfðu lokið máli sínu sagði Jakob: „Bræður, hlýðið á mig.
44015014	Símon hefur skýrt frá hvernig Guð sá til þess í fyrstu að hann eignaðist lýð meðal heiðinna þjóða er bæri nafn hans.
44015015	Í samræmi við þetta eru orð spámannanna svo sem ritað er:
44015016	Eftir þetta mun ég aftur koma og endurreisa hina föllnu tjaldbúð Davíðs. Ég mun reisa hana úr rústum og gera hana upp aftur
44015017	svo að mennirnir, sem eftir eru, leiti Drottins, allir heiðingjarnir sem nafn mitt hefur helgað, segir Drottinn, sem gerir þetta
44015018	kunnugt frá eilífð.
44015019	Ég lít því svo á að eigi skuli íþyngja heiðingjum þeim sem snúa sér til Guðs
44015020	heldur rita þeim að þeir haldi sig frá öllu sem flekkað er af skurðgoðum, frá saurlifnaði, frá kjöti af köfnuðum dýrum og frá blóði.
44015021	Frá fornu fari hafa menn prédikað Móse í öllum borgum. Hann er lesinn upp í samkundunum hvern hvíldardag.“
44015022	Postularnir og öldungarnir, ásamt öllum söfnuðinum, samþykktu þá að kjósa menn úr sínum hópi og senda með Páli og Barnabasi til Antíokkíu. Þeir völdu þá Júdas, er kallaður var Barsabbas, og Sílas, forystumenn í söfnuðinum.
44015023	Þeir rituðu með þeim: „Postularnir og öldungarnir, bræður yðar, senda kristnum mönnum í Antíokkíu, Sýrlandi og Kilikíu, er áður voru heiðnir, kveðju sína.
44015024	Vér höfum heyrt að nokkrir frá oss hafi óróað yður með orðum sínum og komið róti á hugi yðar án þess vér hefðum þeim neitt um boðið.
44015025	Því höfum vér einróma ályktað að kjósa menn og senda til yðar með vorum elskuðu Barnabasi og Páli,
44015026	mönnum er lagt hafa líf sitt í hættu vegna nafns Drottins vors Jesú Krists.
44015027	Vér sendum því Júdas og Sílas og boða þeir yður munnlega hið sama.
44015028	Það er ályktun heilags anda og vor að leggja ekki frekari byrðar á yður en þetta sem nauðsynlegt er,
44015029	að þér haldið yður frá kjöti, er fórnað hefur verið, skurðgoðum, blóði, kjöti af köfnuðum dýrum og saurlifnaði. Ef þér varist þetta gerið þér vel. Verið sælir.“
44015030	Þeir voru nú sendir af stað og komu norður til Antíokkíu, kölluðu saman söfnuðinn og afhentu bréfið.
44015031	Þegar menn lásu það urðu þeir glaðir yfir þessari uppörvun.
44015032	Júdas og Sílas, sem sjálfir voru spámenn, hvöttu bræðurna og systurnar með mörgum orðum og styrktu þau.
44015033	Þegar þeir höfðu dvalist þar um hríð kvöddu þeir þau og báðu þeim friðar og héldu aftur til þeirra sem höfðu sent þá.
44015035	En Páll og Barnabas héldu kyrru fyrir í Antíokkíu, kenndu og boðuðu ásamt mörgum öðrum orð Drottins.
44015036	Eftir nokkra daga sagði Páll við Barnabas: „Förum nú aftur og vitjum trúsystkinanna í hverri borg þar sem við höfum boðað orð Drottins og sjáum hvað þeim líður.“
44015037	Barnabas vildi þá líka taka með Jóhannes er kallaður var Markús.
44015038	En Páli þótti eigi rétt að taka með þann mann er skilið hafði við þá í Pamfýlíu og ekki gengið að verki með þeim.
44015039	Varð þeim mjög sundurorða og skildi þar með þeim. Tók Barnabas Markús með sér og sigldi til Kýpur.
44015040	En Páll kaus sér Sílas og fór af stað og fól söfnuðurinn hann náð Drottins.
44015041	Fór hann um Sýrland og Kilikíu og styrkti söfnuðina.
44016001	Páll kom til Derbe og Lýstru. Þar var lærisveinn nokkur, Tímóteus að nafni, sonur trúaðrar konu af Gyðinga ætt en faðir hans var grískur.
44016002	Kristnir menn í Lýstru og Íkóníum báru honum gott orð.
44016003	Páll vildi hafa hann með sér og umskar hann sökum Gyðinga er voru í þeim byggðum því að allir vissu þeir að faðir hans var grískur.
44016004	Þeir fóru nú um borgirnar, fluttu mönnum þær ályktanir sem postularnir og öldungarnir í Jerúsalem höfðu samþykkt og buðu að varðveita þær.
44016005	En söfnuðirnir styrktust í trúnni og urðu fjölmennari dag frá degi.
44016006	Þeir fóru um Frýgíu og Galataland því heilagur andi varnaði þeim að boða orðið í Asíu.
44016007	Og sem þeir voru komnir að Mýsíu reyndu þeir að fara til Biþýníu en andi Jesú leyfði það eigi.
44016008	Þeir fóru þá um Mýsíu og komu niður til Tróas.
44016009	Um nóttina birtist Páli sýn: Maður nokkur makedónskur stóð hjá honum og bað hann: „Kom yfir til Makedóníu og hjálpa okkur!“
44016010	En jafnskjótt og hann hafði séð þessa sýn leituðum við færis að komast til Makedóníu þar sem við skildum að Guð hafði kallað okkur til þess að flytja þeim fagnaðarerindið.
44016011	Nú lögðum við út frá Tróas, sigldum beint til Samóþrake en daginn eftir til Neapólis
44016012	og þaðan til Filippí. Hún er helsta borg í þessum hluta Makedóníu, rómversk nýlenda. Í þeirri borg dvöldumst við nokkra daga.
44016013	Hvíldardaginn gengum við út fyrir hliðið að á einni en þar hugðum við vera bænastað. Settumst við niður og töluðum við konurnar sem voru þar saman komnar.
44016014	Kona nokkur úr Þýatíruborg, sem sótti samkundu Gyðinga, Lýdía að nafni, er verslaði með purpura, hlýddi á. Opnaði Drottinn hjarta hennar og hún tók við því sem Páll sagði.
44016015	Hún var skírð og heimili hennar og hún bað okkur: „Gangið inn í hús mitt og dveljist þar fyrst þið teljið mig trúa á Drottin.“ Þessu fylgdi hún fast fram.
44016016	Eitt sinn, er við gengum til bænastaðarins, mætti okkur ambátt nokkur sem hafði spásagnaranda og aflaði húsbændum sínum mikils gróða með því að spá.
44016017	Hún elti Pál og okkur og hrópaði: „Menn þessir eru þjónar Guðs hins hæsta og boða þeir ykkur veg til hjálpræðis!“
44016018	Þetta gerði hún dögum saman. Páli féll það illa. Loks sneri hann sér við og sagði við andann: „Ég býð þér í nafni Jesú Krists að fara út af henni.“ Og hann fór út á samri stundu.
44016019	Um leið og húsbændur hennar sáu að þar fór ábatavon þeirra gripu þeir Pál og Sílas og drógu þá út á torgið fyrir valdsmennina.
44016020	Þeir færðu þá til höfuðsmannanna og sögðu: „Menn þessir valda mestu óspektum í borg okkar. Þeir eru Gyðingar
44016021	og boða siði sem okkur, rómverskum mönnum, leyfist hvorki að taka upp né fylgja.“
44016022	Múgurinn réðst og gegn þeim og höfuðsmennirnir létu fletta þá klæðum og skipuðu að húðstrýkja þá.
44016023	Þegar þeir höfðu lostið þá mörg högg vörpuðu þeir þeim í fangelsi og buðu fangaverðinum að gæta þeirra vandlega.
44016024	Þegar hann hafði fengið slíka skipun varpaði hann þeim í innsta fangelsið og felldi stokk á fætur þeim.
44016025	Um miðnætti báðust þeir Páll og Sílas fyrir og lofsungu Guði en bandingjarnir hlustuðu á þá.
44016026	Þá varð skyndilega landskjálfti mikill svo að grunnur fangelsisins riðaði. Jafnskjótt opnuðust allar dyr og fjötrarnir féllu af öllum.
44016027	Fangavörðurinn vaknaði við og er hann sá fangelsisdyrnar opnar dró hann sverð sitt og vildi fyrirfara sér þar eð hann hugði fangana flúna.
44016028	Þá kallaði Páll hárri raustu: „Ger þú sjálfum þér ekkert mein, við erum hér allir!“
44016029	Fangavörðurinn bað um ljós, stökk inn og féll óttasleginn til fóta Páli og Sílasi.
44016030	Síðan leiddi hann þá út og sagði: „Herrar mínir, hvað á ég að gera til að verða hólpinn?“
44016031	En þeir sögðu: „Trú þú á Drottin Jesú og þú munt verða hólpinn og heimili þitt.“
44016032	Og þeir fluttu honum orð Drottins og öllum á heimili hans.
44016033	Samstundis tók fangavörðurinn þá með sér um nóttina, laugaði meiðsli þeirra eftir höggin og var hann þegar skírður og allt hans fólk.
44016034	Síðan fór hann með þá upp í hús sitt, bar þeim mat og hann og allt heimafólk hans fagnaði yfir því að hafa tekið trú á Guð.
44016035	Þegar dagur rann sendu höfuðsmennirnir réttarþjóna sem sögðu: „Lát þú menn þessa lausa.“
44016036	Fangavörðurinn flutti Páli þessi orð: „Höfuðsmennirnir hafa sent boð um að þið skuluð látnir lausir. Gangið nú út og farið í friði.“
44016037	En Páll sagði við þá: „Þeir hafa opinberlega látið húðstrýkja okkur, rómverska menn, án dóms og laga og varpa í fangelsi og nú ætla þeir leynilega að hleypa okkur út. Ég held nú síður. Þeir skulu koma sjálfir og leiða okkur út.“
44016038	Réttarþjónarnir fluttu höfuðsmönnunum þessi orð. Þeir urðu hræddir er þeir heyrðu að þeir væru rómverskir
44016039	og komu og friðmæltust við þá, leiddu þá út og báðu þá að fara burt úr borginni.
44016040	Þegar þeir voru komnir út úr fangelsinu fóru þeir heim til Lýdíu, fundu trúsystkinin og hughreystu þau. Síðan héldu þeir af stað.
44017001	Þeir fóru nú um Amfípólis og Apollóníu og komu til Þessaloníku. Þar áttu Gyðingar samkundu.
44017002	Eftir venju sinni gekk Páll inn til þeirra og þrjá hvíldardaga ræddi hann við þá og lagði út af ritningunum,
44017003	lauk þeim upp fyrir þeim og setti þeim fyrir sjónir að Kristur átti að líða og rísa upp frá dauðum. Hann sagði: „Jesús, sem ég boða ykkur, hann er Kristur.“
44017004	Nokkrir þeirra létu sannfærast og gengu til fylgis við Pál og Sílas, auk þess mikill fjöldi guðrækinna Grikkja og mikils háttar konur eigi allfáar.
44017005	En Gyðingar fylltust ofstæki og fengu með sér götuskríl, æstu til uppþota og hleyptu borginni í uppnám. Þustu þeir að húsi Jasonar og vildu færa Pál og Sílas fyrir borgarafund.
44017006	En þegar þeir fundu þá ekki drógu þeir Jason og nokkra bræður fyrir borgarstjórana og hrópuðu: „Mennirnir, sem komið hafa allri heimsbyggðinni í uppnám, eru nú komnir hingað
44017007	og Jason hefur tekið á móti þeim. Allir þessir breyta gegn boðum keisarans því þeir segja að annar sé konungur og það sé Jesús.“
44017008	Og þeir vöktu óhug með fólkinu og einnig borgarstjórunum með þessum orðum.
44017009	Slepptu þeir ekki þeim Jasoni fyrr en þeir höfðu látið þá setja tryggingu.
44017010	En söfnuðurinn sendi þá Pál og Sílas þegar um nóttina til Beroju. Þegar þeir komu þangað gengu þeir inn í samkunduhús Gyðinga.
44017011	Þeir voru veglyndari þar en í Þessaloníku. Þeir tóku við orðinu með mesta áhuga og rannsökuðu daglega ritningarnar, hvort þessu væri þannig farið.
44017012	Margir Gyðingar tóku trú og einnig Grikkir ekki allfáir, tignar konur og karlar.
44017013	En er Gyðingar í Þessaloníku fréttu að Páll hefði einnig boðað orð Guðs í Beroju egndu þeir líka múginn þar til uppþota.
44017014	Þá sendi söfnuðurinn jafnskjótt Pál af stað til sjávar en Sílas og Tímóteus urðu eftir.
44017015	Leiðsögumenn Páls fylgdu honum allt til Aþenu og sneru aftur með boð til Sílasar og Tímóteusar að koma hið bráðasta til hans.
44017016	Meðan Páll beið þeirra í Aþenu var honum mikil skapraun að sjá að borgin var full af skurðgoðum.
44017017	Hann ræddi þá í samkundunni við Gyðinga og guðrækna menn og daglega á torginu við þá sem urðu á vegi hans.
44017018	En nokkrir heimspekingar, Epíkúringar og Stóumenn, áttu og í orðakasti við hann. Sögðu sumir: „Hvað mun skraffinnur sá hafa að flytja?“ Aðrir sögðu: „Hann virðist boða ókunna guði,“ því að hann flutti fagnaðarerindið um Jesú og upprisuna.
44017019	Og þeir tóku hann og fóru með hann á Aresarhæð og sögðu: „Getum við fengið að vita hver þessi nýja kenning er sem þú ferð með?
44017020	Því að eitthvað nýstárlegt flytur þú okkur til eyrna og okkur fýsir að vita hvað þetta er.“
44017021	En allir Aþeningar og aðkomumenn þar gáfu sér ekki tóm til annars fremur en að segja eða heyra einhver nýmæli.
44017022	Þá sté Páll fram á miðri Aresarhæð og tók til máls: „Aþeningar, þið komið mér svo fyrir sjónir að þið séuð í öllum greinum miklir trúmenn
44017023	því að ég gekk hér um og hugði að helgidómum ykkar og fann þá meðal annars altari sem á er ritað: Ókunnum guði. Þetta sem þið nú dýrkið og þekkið ekki, það boða ég ykkur.
44017024	Guð, sem skóp heiminn og allt sem í honum er, hann, sem er herra himins og jarðar, býr ekki í musterum sem með höndum eru gerð.
44017025	Ekki verður honum heldur þjónað með höndum manna, eins og hann þyrfti nokkurs við, þar sem hann sjálfur gefur öllum líf og anda og alla hluti.
44017026	Hann skóp og af einum allar þjóðir manna og lét þær byggja allt yfirborð jarðar er hann hafði ákveðið setta tíma og mörk bólstaða þeirra.
44017027	Hann vildi að þær leituðu Guðs ef verða mætti þær þreifuðu sig til hans og fyndu hann. En eigi er hann langt frá neinum af okkur.
44017028	Í honum lifum, hrærumst og erum við. Svo hafa og sum skáld ykkar sagt: Því að við erum líka hans ættar.
44017029	Fyrst við erum nú Guðs ættar megum við eigi ætla að guðdómurinn sé líkur smíði af gulli, silfri eða steini, gerðri með hagleik og hugviti manna.
44017030	Guð hefur umborið vanvisku liðinna tíma. En nú boðar hann mönnum hvarvetna að allir skuli snúa sér til hans
44017031	því að hann hefur sett dag er hann mun láta mann, sem hann hefur fyrirhugað, dæma heimsbyggðina með réttvísi. Þetta hefur hann sannað öllum mönnum með því að reisa hann frá dauðum.“
44017032	Þegar þeir heyrðu nefnda upprisu dauðra gerðu sumir gys að en aðrir sögðu: „Við munum hlusta á þetta hjá þér öðru sinni.“
44017033	Þannig skildi Páll við þá.
44017034	En nokkrir menn slógust í fylgd hans. Þeir tóku trú. Meðal þeirra var Díónýsíus, einn úr Areopagus-dóminum, og kona nokkur, Damaris að nafni, og aðrir fleiri.
44018001	Eftir þetta fór Páll frá Aþenu og kom til Korintu.
44018002	Þar hitti hann Gyðing nokkurn, Akvílas að nafni, ættaðan frá Pontus, nýkominn frá Ítalíu, og Priskillu konu hans en Kládíus hafði skipað svo fyrir að allir Gyðingar skyldu fara burt úr Róm. Páll fór til þeirra
44018003	og af því hann stundaði sömu iðn settist hann að hjá þeim og vann með þeim. Þeir voru tjaldgerðarmenn að iðn.
44018004	Hann ræddi við menn í samkunduhúsinu hvern hvíldardag og reyndi að sannfæra bæði Gyðinga og Grikki.
44018005	Þegar þeir Sílas og Tímóteus komu norðan frá Makedóníu gaf Páll sig allan að boðun orðsins og vitnaði fyrir Gyðingum að Jesús væri Kristur.
44018006	En er þeir snerust gegn honum og fóru að lastmæla hristi hann dustið af klæðum sínum og sagði: „Þið getið sjálfir ykkur um það kennt að þið farist. Ekki er mér um það að kenna. Upp frá þessu fer ég til heiðingjanna.“
44018007	Og hann fór þaðan og kom í hús manns nokkurs er hét Títus Jústus og sótti samkundu Gyðinga. Hús hans var hjá samkunduhúsinu.
44018008	Krispus samkundustjóri tók trú á Drottin og allt heimili hans og margir Korintumenn, sem heyrðu Pál tala, tóku trú og létu skírast.
44018009	En Drottinn sagði við Pál um nótt í sýn: „Óttast þú eigi, haltu ótrauður áfram að tala, þagna ekki.
44018010	Ég er með þér. Enginn skal ráðast að þér og vinna þér mein því að ég á margt fólk í þessari borg.“
44018011	Hann var þar um kyrrt þrjú misseri og kenndi þeim orð Guðs.
44018012	En þegar Gallíón var landstjóri í Akkeu bundust Gyðingar samtökum gegn Páli, drógu hann fyrir dómstólinn
44018013	og sögðu: „Maður þessi tælir menn til að dýrka Guð á þann hátt sem stríðir gegn lögmálinu.“
44018014	Páll bjóst til að svara en þá sagði Gallíón við Gyðingana: „Væri hér um einhver lögbrot eða illvirki að ræða bæri mér að sinna ykkur, Gyðingar.
44018015	En fyrst það eru þrætur um orð og nöfn og lögmál ykkar þá ráðið sjálfir fram úr því. Dómari í þeim sökum vil ég ekki vera.“
44018016	Og hann rak þá burt frá dómstólnum.
44018017	Þá tóku þeir allir Sósþenes samkundustjóra og fóru að berja hann fyrir framan dómstólinn og lét Gallíón sig það engu skipta.
44018018	Páll var þar enn um kyrrt allmarga daga, kvaddi síðan bræðurna og systurnar og sigldi til Sýrlands og með honum Priskilla og Akvílas. Lét hann áður skera hár sitt í Kenkreu því að heit hafði hvílt á honum.
44018019	Þau komu til Efesus. Þar skildi hann við þau en gekk sjálfur inn í samkunduhúsið og ræddi við Gyðinga.
44018020	Þeir báðu hann að standa lengur við en hann varð ekki við því
44018021	heldur kvaddi þá og sagði: „Ég skal koma aftur til ykkar ef Guð lofar.“ Síðan lét hann í haf frá Efesus,
44018022	lenti í Sesareu, fór upp eftir til Jerúsalem og heilsaði söfnuðinum. Síðan hélt hann norður til Antíokkíu.
44018023	Þegar hann hafði dvalist þar um hríð hélt hann af stað og fór eins og leið liggur um Galataland og Frýgíu og styrkti alla lærisveinana.
44018024	En Gyðingur nokkur, Apollós að nafni, ættaður frá Alexandríu, kom til Efesus. Hann var maður vel máli farinn og fær í ritningunum.
44018025	Hann hafði verið fræddur um veg Drottins og brennandi í andanum talaði hann og kenndi kostgæfilega um Jesú. Þó þekkti hann aðeins skírn Jóhannesar.
44018026	Þessi maður tók nú að tala skörulega í samkunduhúsinu. Priskilla og Akvílas heyrðu til hans, tóku hann að sér og skýrðu nánar fyrir honum Guðs veg.
44018027	Nú fýsti hann að fara yfir til Akkeu. Kristnir menn í Efesus rituðu lærisveinunum þar og hvöttu þá að taka honum vel. Hann kom þangað og varð til mikillar hjálpar þeim sem fyrir Guðs náð höfðu tekið trú því að
44018028	hann hrakti skarplega rök Gyðinga í allra áheyrn og sannaði af ritningunum að Jesús væri Kristur.
44019001	Meðan Apollós var í Korintu fór Páll um upplöndin og kom til Efesus. Þar hitti hann fyrir nokkra lærisveina.
44019002	Hann sagði við þá: „Fenguð þið heilagan anda er þið tókuð trú?“ Þeir svöruðu: „Nei, við höfum ekki einu sinni heyrt að heilagur andi sé til.“
44019003	Hann sagði: „Upp á hvað eruð þið þá skírðir?“ Þeir sögðu: „Skírn Jóhannesar.“
44019004	Þá mælti Páll: „Jóhannes skírði iðrunarskírn og sagði fólkinu að trúa á þann sem eftir sig kæmi, það er á Jesú.“
44019005	Þegar lærisveinarnir heyrðu þetta létu þeir skírast til nafns Drottins Jesú.
44019006	Er Páll hafði lagt hendur yfir þá kom heilagur andi yfir þá og þeir töluðu tungum og fluttu spámannlegan boðskap.
44019007	Þessir menn voru alls um tólf.
44019008	Páll sótti nú samkunduna í þrjá mánuði og talaði þar djarflega og reyndi að sannfæra menn um Guðs ríki.
44019009	En nokkrir brynjuðu sig og vildu ekki trúa. Þegar þeir tóku að illmæla veginum í áheyrn fólksins sagði Páll skilið við þá, greindi lærisveinana frá þeim og síðan talaði hann daglega í skóla Týrannusar.
44019010	Þessu fór fram í tvö ár svo að allir þeir sem í Asíu bjuggu heyrðu orð Drottins, bæði Gyðingar og Grikkir.
44019011	Guð gerði óvenjuleg kraftaverk fyrir hendur Páls.
44019012	Það bar við að menn lögðu dúka og flíkur af Páli á sjúka og hurfu þá veikindi þeirra og illir andar fóru út af þeim.
44019013	En nokkrir Gyðingar, er fóru um og frömdu andasæringar, tóku og fyrir að nefna nafn Drottins Jesú yfir þeim er haldnir voru illum öndum. Þeir sögðu: „Ég særi ykkur við Jesú þann sem Páll prédikar.“
44019014	Þetta reyndu einnig sjö synir Gyðings nokkurs, Skeva æðsta prests.
44019015	En illi andinn sagði við þá: „Jesú þekki ég og Pál kannast ég við en hverjir eruð þið?“
44019016	Maðurinn, sem illi andinn var í, flaug á þá, keyrði þá alla undir sig og lék þá svo hart að þeir flýðu naktir og særðir úr húsinu.
44019017	Þetta varð kunnugt öllum Efesusbúum, bæði Gyðingum og Grikkjum, og ótta sló á þá alla og þeir vegsömuðu mikillega nafn Drottins Jesú.
44019018	Margir þeirra sem trú höfðu tekið komu, gerðu játningu og sögðu frá athæfi sínu.
44019019	Og allmargir, er farið höfðu með kukl, komu með bækur sínar og brenndu þær að öllum ásjáandi. Þær voru samtals virtar á fimmtíu þúsundir silfurpeninga.
44019020	Þannig breiddist orð Drottins út og efldist í krafti hans.
44019021	Þá er þetta var um garð gengið tók Páll þá ákvörðun að ferðast um Makedóníu og Akkeu og fara síðan til Jerúsalem. Hann sagði: „Þegar ég hef verið þar ber mér líka að sjá Róm.“
44019022	Hann sendi tvo aðstoðarmenn sína, þá Tímóteus og Erastus, til Makedóníu en dvaldist sjálfur í Asíu um sinn.
44019023	Í þann tíma urðu miklar æsingar út af veginum.
44019024	Demetríus hét maður og var silfursmiður. Hann bjó til eftirlíkingar úr silfri af musteri Artemisar og veitti smiðum eigi litla atvinnu.
44019025	Hann stefndi þeim saman og öðrum sem að slíku unnu og sagði: „Góðir menn, þið vitið að velmegun okkar hvílir á þessari atvinnu.
44019026	Og þið sjáið og heyrið að Páll þessi hefur með fortölum sínum snúið fjölda fólks, ekki einungis í Efesus heldur nær um gervalla Asíu. Hann segir að eigi séu það neinir guðir sem með höndum eru gerðir.
44019027	Nú horfir þetta ekki einungis iðn okkar til smánar heldur einnig til þess að helgidómur hinnar miklu gyðju, Artemisar, verði einskis virtur og að hún, sem öll Asía og heimsbyggðin dýrkar, verði svipt tign sinni.“
44019028	Er þeir heyrðu þetta urðu þeir afar reiðir og æptu: „Mikil er Artemis Efesusmanna!“
44019029	Og öll borgin komst í uppnám, menn þustu hver um annan til leikvangsins og þrifu með sér þá Gajus og Aristarkus, förunauta Páls úr Makedóníu.
44019030	En er Páll vildi ganga inn í mannþröngina leyfðu lærisveinarnir honum það ekki.
44019031	Nokkrir höfðingjar skattlandsins, sem voru vinir hans, sendu einnig til hans og báðu hann að hætta sér ekki inn á leikvanginn.
44019032	Menn hrópuðu nú sitt hver því að mannsöfnuðurinn var í uppnámi og vissu fæstir hvers vegna þeir voru saman komnir.
44019033	Nokkrir í mannþrönginni töldu það vera vegna Alexanders því að Gyðingar ýttu honum fram en Alexander benti til hljóðs með hendinni og vildi verja mál sitt fyrir fólkinu.
44019034	Þegar menn urðu þess vísir að hann var Gyðingur lustu allir upp einu ópi og hrópuðu nærfellt tvær stundir: „Mikil er Artemis Efesusmanna!“
44019035	En borgarritarinn gat sefað fólkið og mælti: „Efesusmenn, hver er sá maður að hann viti ekki að borg Efesusmanna geymir musteri hinnar miklu Artemisar og steininn helga af himni?
44019036	Þar sem enginn má gegn því mæla ber ykkur að vera stilltir og hrapa ekki að neinu.
44019037	Þið hafið dregið þessa menn hingað þótt þeir hafi hvorki framið helgispjöll né lastmælt gyðju okkar.
44019038	Eigi nú Demetríus og smiðirnir, sem honum fylgja, sökótt við nokkurn þá eru þingdagar haldnir og til eru landstjórar. Þar geta menn borið upp mál sín.
44019039	En ef þið hafið annars að krefja má gera út um það á löglegu þingi.
44019040	Við eigum á hættu að verða sakaðir um uppreisn fyrir þetta í dag og getum ekki bent á neitt tilefni sem gæti afsakað slík ólæti.“ Að svo mæltu lét hann mannsöfnuðinn fara.
44020001	Þegar þessum látum linnti sendi Páll eftir lærisveinunum, uppörvaði þá og kvaddi síðan og lagði af stað til Makedóníu.
44020002	Hann fór nú um þau héruð og uppörvaði menn með mörgum orðum. Síðan hélt hann til Grikklands.
44020003	Dvaldist hann þar þrjá mánuði. Þá bjóst hann til að sigla til Sýrlands en þar eð Gyðingar brugguðu honum launráð tók hann til bragðs að hverfa aftur um Makedóníu.
44020004	Í för með honum voru þeir Sópater Pýrrusson frá Beroju, Aristarkus og Sekúndus frá Þessaloníku, Gajus frá Derbe, Tímóteus og Asíumennirnir Týkíkus og Trófímus.
44020005	Þeir fóru á undan og biðu okkar í Tróas.
44020006	En við sigldum eftir daga ósýrðu brauðanna frá Filippí og komum til þeirra í Tróas á fimmta degi. Þar dvöldumst við í sjö daga.
44020007	Fyrsta dag vikunnar, er við vorum saman komin til að brjóta brauðið, talaði Páll til þeirra. Hann var á förum daginn eftir. Entist ræða hans allt til miðnættis.
44020008	Mörg ljós voru í loftstofunni þar sem við vorum saman komin.
44020009	Ungmenni eitt, Evtýkus að nafni, sat í glugganum. Seig á hann svefnhöfgi er Páll ræddi svo lengi og féll hann sofandi ofan af þriðja lofti og var tekinn upp andvana.
44020010	Páll gekk ofan, varpaði sér yfir hann, tók utan um hann og sagði: „Verið stillt, það er líf með honum.“
44020011	Fór hann síðan upp, braut brauðið og neytti og talaði enn lengi, allt fram í dögun. Að svo búnu hélt hann brott.
44020012	En menn fóru með sveininn lifandi og hugguðust mikillega.
44020013	Við fórum á undan til skips og sigldum til Assus. Þar ætluðum við að taka Pál. Svo hafði hann fyrir lagt því hann vildi fara landveg.
44020014	Þegar hann hafði hitt okkur í Assus tókum við hann á skip og héldum til Mitýlene.
44020015	Þaðan sigldum við daginn eftir og komumst til móts við Kíos. Á öðrum degi fórum við til Samos og komum næsta dag til Míletus.
44020016	Páll hafði sett sér að sigla fram hjá Efesus svo að hann tefðist ekki í Asíu. Hann hraðaði ferð sinni ef verða mætti að hann kæmist til Jerúsalem á hvítasunnudag.
44020017	Frá Míletus sendi hann til Efesus og boðaði til sín öldunga safnaðarins.
44020018	Þegar þeir komu til hans sagði hann við þá: „Þið vitið hvernig ég hef hagað mér hjá ykkur allt frá þeim degi er ég kom fyrst til Asíu.
44020019	Ég þjónaði Drottni í allri auðmýkt með tárum og í raunum sem að mér hafa steðjað af launráðum Gyðinga.
44020020	Þið vitið að ég dró ekkert undan sem ykkur mátti að gagni verða heldur boðaði ykkur það og kenndi opinberlega og í heimahúsum
44020021	og brýndi fyrir Gyðingum og Grikkjum að snúa sér til Guðs og trúa á Drottin vorn Jesú.
44020022	Nú er ég á leið til Jerúsalem, knúinn af andanum. Ekki veit ég hvað þar mætir mér
44020023	nema að heilagur andi birtir mér í hverri borg að fjötrar og þrengingar bíði mín.
44020024	En mér er líf mitt einskis virði fái ég aðeins að fullna skeið mitt og þá þjónustu sem Drottinn Jesús fól mér: Að bera vitni fagnaðarerindinu um Guðs náð.
44020025	Nú veit ég að þið munuð ekki framar sjá mig, enginn ykkar sem ég hef komið til og boðað ríkið.
44020026	Þess vegna vitna ég fyrir ykkur nú í dag að ekki er mig um að saka þótt einhver glatist
44020027	því að ég hef boðað ykkur allt Guðs ráð og ekkert dregið undan.
44020028	Hafið gát á sjálfum ykkur og allri hjörðinni sem heilagur andi fól ykkur til umsjónar. Verið hirðar kirkju Guðs sem hann hefur aflað sér með sínu eigin blóði.
44020029	Ég veit að skæðir vargar munu koma inn á ykkur þegar ég er farinn og eigi þyrma hjörðinni.
44020030	Og úr hópi sjálfra ykkar munu koma menn sem flytja rangsnúna kenningu til að tæla lærisveinana á eftir sér.
44020031	Vakið því og minnist þess að ég hvatti sérhvern ykkar dag og nótt með tárum í þrjú ár.
44020032	Og nú fel ég ykkur Guði og orði náðar hans sem getur styrkt trú ykkar og veitt ykkur hlutdeild í ríki hans ásamt öllum þeim sem helgaðir eru.
44020033	Eigi girntist ég silfur né gull né klæði nokkurs manns.
44020034	Sjálfir vitið þið að þessar hendur unnu fyrir öllu því er ég þurfti með og þeir er með mér voru.
44020035	Í öllu sýndi ég ykkur að með því að vinna þannig ber okkur að annast óstyrka og minnast orða Drottins Jesú sjálfs er hann sagði: Sælla er að gefa en þiggja.“
44020036	Þegar hann hafði þetta mælt féll hann á kné og baðst fyrir ásamt þeim öllum.
44020037	Allir tóku að gráta sáran, féllu um háls Páli og kysstu hann.
44020038	Mest varð þeim um þau orð hans að þeir mundu aldrei framar sjá hann. Síðan fylgdu þeir honum til skips.
44021001	Þegar við höfðum slitið okkur frá þeim létum við í haf og héldum beina leið til Kós, daginn eftir til Ródos og þaðan til Patara.
44021002	Þar hittum við á skip er fara átti til Fönikíu. Stigum við á það og létum í haf.
44021003	Við höfðum landsýn af Kýpur, létum hana á bakborða og sigldum til Sýrlands og tókum höfn í Týrus. Þar átti skipið að leggja upp farminn.
44021004	Við leituðum uppi lærisveinana og dvöldumst þar sjö daga. Þeir sögðu Páli af gift andans að hann skyldi ekki halda áfram til Jerúsalem.
44021005	Að þessum dögum liðnum lögðum við af stað. Fylgdu þeir okkur allir á veg með konum og börnum út fyrir borgina. Við féllum á kné í fjörunni og báðumst fyrir.
44021006	Þar kvöddumst við. Við stigum á skip en hin sneru aftur heim til sín.
44021007	Við komum til Ptólemais frá Týrus og lukum þar sjóferðinni. Við heilsuðum trúsystkinunum og dvöldumst hjá þeim daglangt.
44021008	Daginn eftir fórum við þaðan og komum til Sesareu, gengum inn í hús Filippusar trúboða, sem var einn af þeim sjö, og dvöldumst hjá honum.
44021009	Hann átti fjórar ógiftar dætur, gæddar spádómsgáfu.
44021010	Þegar við höfðum dvalist þar nokkra daga kom spámaður einn ofan frá Júdeu, Agabus að nafni.
44021011	Hann kom til okkar, tók belti Páls, batt fætur sína og hendur og mælti: „Svo segir heilagur andi: Þannig munu Gyðingar í Jerúsalem binda þann mann sem þetta belti á og selja hann í hendur heiðingjum.“
44021012	Þegar við heyrðum þetta lögðum við og heimamenn að Páli að fara ekki upp til Jerúsalem.
44021013	En hann sagði: „Hví grátið þið og hrellið hjarta mitt? Ég er eigi aðeins reiðubúinn að láta binda mig heldur og að deyja í Jerúsalem fyrir nafn Drottins Jesú.“
44021014	Honum varð eigi talið hughvarf. Þá létum við kyrrt og sögðum: „Verði Drottins vilji.“
44021015	Að þessum dögum liðnum bjuggumst við til ferðar og héldum upp til Jerúsalem.
44021016	Nokkrir lærisveinar frá Sesareu urðu okkur samferða. Þeir fóru með okkur til Mnasons nokkurs frá Kýpur, lærisveins frá elstu tíð, og skyldum við gista hjá honum.
44021017	Þegar við komum til Jerúsalem tóku trúsystkinin okkur feginsamlega.
44021018	Næsta dag gekk Páll með okkur til Jakobs og allir öldungarnir komu þangað.
44021019	Páll heilsaði þeim og lýsti síðan nákvæmlega öllu sem Guð hafði gert meðal heiðingjanna með þjónustu hans.
44021020	Þeir vegsömuðu Guð fyrir það sem þeir heyrðu og sögðu við hann: „Þú sérð, bróðir, hve margir tugir þúsunda það eru meðal Gyðinga sem trú hafa tekið og allir eru þeir vandlátir um lögmálið.
44021021	En þeim hefur verið sagt að þú kennir öllum Gyðingum, sem eru meðal heiðingja, að hverfa frá Móse og segir að þeir skuli hvorki umskera börn sín né fylgja siðum okkar.
44021022	Hvað á nú að gera? Víst mun það spyrjast að þú sért kominn.
44021023	Ger því þetta sem við nú segjum þér. Hjá okkur eru fjórir menn sem heit hvílir á.
44021024	Tak þá með þér, lát hreinsast með þeim og ber kostnaðinn fyrir þá að þeir geti látið raka höfuð sín. Þá mega allir sjá að ekkert er hæft í því sem þeim hefur verið sagt um þig heldur gætir þú lögmálsins sjálfur í breytni þinni.
44021025	En um heiðingja sem trú hafa tekið höfum við gefið út bréf og ályktað að þeir skuli varast kjöt fórnað skurðgoðum, blóð, kjöt af köfnuðum dýrum og saurlifnað.“
44021026	Páll tók að sér mennina og lét hreinsast með þeim næsta dag. Síðan gekk hann inn í helgidóminn og gerði kunnugt hvenær hreinsunardagarnir væru á enda og fórnin fyrir hvern þeirra skyldi fram borin.
44021027	Þegar dagarnir sjö voru nær liðnir sáu Gyðingar frá Asíu Pál í helgidóminum. Þeir komu öllu fólkinu í uppnám, lögðu hendur á hann
44021028	og hrópuðu: „Ísraelsmenn, veitið nú lið. Þetta er maðurinn sem alls staðar kennir öllum það sem er andstætt lýðnum, lögmálinu og þessum stað. Og nú hefur hann auk heldur farið með Grikki inn í helgidóminn og saurgað þennan heilaga stað.“
44021029	En þeir höfðu áður séð Trófímus frá Efesus með honum í borginni og hugðu að Páll hefði farið með hann inn í helgidóminn.
44021030	Öll borgin varð uppvæg, fólk þusti að, þeir tóku Pál og drógu hann út úr helgidóminum. Jafnskjótt var dyrunum læst.
44021031	Þeir ætluðu að lífláta hann en hersveitarforingjanum var tjáð að öll Jerúsalem væri í uppnámi.
44021032	Hann brá við og tók með sér hermenn og hundraðshöfðingja og hljóp niður til þeirra. Þegar þeir sáu hersveitarforingjann og hermennina hættu þeir að berja Pál.
44021033	Hersveitarforinginn kom þá að, tók hann og skipaði að binda hann tvennum fjötrum og spurði hver hann væri og hvað hann hefði gert.
44021034	En sitt kallaði hver í mannfjöldanum. Þegar hann gat ekki orðið neins vísari sökum óróans bauð hann að fara með hann upp í kastalann.
44021035	Þegar komið var að þrepunum urðu hermennirnir að bera hann vegna ofsans í fólkinu
44021036	en múgur manns fylgdi eftir og æpti: „Burt með hann!“
44021037	Um leið og fara átti með Pál inn í kastalann segir hann við hersveitarforingjann: „Leyfist mér að tala nokkur orð við þig?“ Hann svaraði: „Kannt þú grísku?
44021038	Ekki ert þú þá Egyptinn sem æsti til uppreisnar á dögunum og fór með morðvargana fjögur þúsund út í óbyggðir?“
44021039	Páll sagði: „Ég er Gyðingur, frá Tarsus í Kilikíu, borgari í ekki ómerkum bæ. Ég bið þig, leyf mér að tala til fólksins.“
44021040	Hann leyfði það. Páll bandaði hendi til fólksins þar sem hann stóð á þrepunum. Þegar hann hafði fengið gott hljóð mælti hann til þeirra á hebreska tungu:
44022001	„Bræður og feður, hlustið á það sem ég ætla að flytja ykkur mér til varnar.“
44022002	En er þeir heyrðu hann ávarpa sig á hebresku urðu þeir enn hljóðari. Hann heldur áfram:
44022003	„Ég er Gyðingur, fæddur í Tarsus í Kilikíu en alinn upp í þessari borg. Við fætur Gamalíels hlaut ég fyllstu uppfræðslu í lögmáli feðra vorra. Guðs stríðsmaður vildi ég vera ekki síður en þið allir í dag.
44022004	Ég ofsótti þá sem voru þessa vegar og þyrmdi ekki lífi þeirra, færði í fjötra og hneppti í fangelsi karla og konur.
44022005	Æðsti presturinn og allt öldungaráðið geta borið mér vitni um þetta. Hjá þeim fékk ég bréf til bræðranna í Damaskus og fór þangað til að flytja einnig þá er þar voru í böndum til Jerúsalem að þeim yrði refsað.
44022006	En á leiðinni, er ég nálgaðist Damaskus, bar svo við um hádegisbil að ljós mikið af himni leiftraði skyndilega um mig.
44022007	Ég féll til jarðar og heyrði raust er sagði við mig: Sál, Sál, hví ofsækir þú mig?
44022008	Ég svaraði: Hver ert þú, Drottinn? Og hann sagði við mig: Ég er Jesús frá Nasaret sem þú ofsækir.
44022009	Fylgdarmenn mínir sáu ljósið en raust þess er við mig talaði heyrðu þeir ekki.
44022010	Þá sagði ég: Hvað á ég að gera, herra? En Drottinn sagði við mig: Rís upp og far til Damaskus. Þar mun þér verða sagt allt sem þér er ætlað að gera.
44022011	En með því að ég var blindaður af ljóma þessa ljóss urðu förunautar mínir að leiða mig og þannig komst ég til Damaskus.
44022012	En Ananías nokkur, maður guðrækinn eftir lögmálinu og í góðum metum hjá öllum Gyðingum er þar bjuggu,
44022013	kom til mín, nam staðar hjá mér og sagði: Sál, bróðir, fá þú aftur sjón þína! Á sömu stundu fékk ég sjónina og sá hann.
44022014	En hann sagði: Guð forfeðra vorra hefur útvalið þig til að þekkja vilja sinn, að sjá Hinn réttláta og heyra það sem hann segir.
44022015	Því að þú skalt vera vottur hans og segja öllum mönnum frá því sem þú hefur séð og heyrt.
44022016	Hvað dvelur þig nú? Rís upp, ákalla nafn hans og lát skírast og laugast af syndum þínum.
44022017	En þegar ég var kominn aftur til Jerúsalem og baðst fyrir í helgidóminum varð ég frá mér numinn
44022018	og sá Drottin og hann sagði við mig: Flýt þér og far sem skjótast burt úr Jerúsalem því að menn hér munu ekki veita viðtöku vitnisburði þínum um mig.
44022019	Ég sagði: Drottinn, þeir vita að ég hef verið að hneppa í fangelsi þá sem trúðu á þig og láta húðstrýkja þá í samkunduhúsunum.
44022020	Og þegar úthellt var blóði Stefáns, vottar þíns, stóð ég sjálfur þar hjá og lét mér vel líka og gætti klæða þeirra sem tóku hann af lífi.
44022021	Hann sagði við mig: Far þú, því að ég mun senda þig til heiðingja langt í burtu.“
44022022	Allt að þessu orði hlýddu menn á hann en nú hófu þeir upp raust sína og hrópuðu: „Burt með slíkan mann af jörðinni! Eigi hæfir að hann lifi!“
44022023	Nú sem þeir æptu og vingsuðu klæðum sínum og þyrluðu ryki í loft upp
44022024	skipaði hersveitarforinginn að fara með hann inn í kastalann, hýða hann og kúga hann með því til sagna svo að hann kæmist að því fyrir hverja sök þeir gerðu slík óp að honum.
44022025	En þá er þeir strengdu hann undir höggin sagði Páll við hundraðshöfðingjann er hjá stóð: „Leyfist ykkur að húðstrýkja rómverskan mann og það án dóms og laga?“
44022026	Þegar hundraðshöfðinginn heyrði þetta fór hann til hersveitarforingjans, skýrði honum frá og sagði: „Hvað ert þú að gera? Maður þessi er rómverskur.“
44022027	Hersveitarforinginn kom þá og sagði við Pál: „Seg mér, ert þú rómverskur borgari?“ Páll sagði: „Já.“
44022028	Hersveitarforinginn sagði: „Fyrir ærið fé keypti ég þennan þegnrétt.“ En Páll sagði: „Ég er meira að segja með honum fæddur.“
44022029	Þeir sem áttu að kúga hann til sagna viku nú jafnskjótt frá honum. Og hersveitarforinginn varð hræddur er hann varð þess vís að það var rómverskur maður sem hann hafði látið binda.
44022030	Daginn eftir vildi hann ganga úr skugga um fyrir hvað Gyðingar kærðu hann, lét leysa hann og bauð að æðstu prestarnir og allt ráðið kæmi saman. Síðan kom hann ofan með Pál og leiddi hann fram fyrir þá.
44023001	En Páll hvessti augun á ráðið og mælti: „Góðir menn og bræður, ég hef þjónað Guði allt fram á þennan dag og hef að öllu leyti góða samvisku.“
44023002	En Ananías æðsti prestur skipaði þeim er hjá stóðu að ljósta hann á munninn.
44023003	Þá sagði Páll við hann: „Guð mun ljósta þig, kalkaði veggur. Hér situr þú til að dæma mig samkvæmt lögmálinu og skipar þó þvert ofan í lögmálið að slá mig.“
44023004	Þeir sem hjá stóðu sögðu: „Smánar þú æðsta prest Guðs?“
44023005	Páll svaraði: „Ekki vissi ég, bræður, að hann væri æðsti prestur því ritað er: Þú skalt ekki formæla höfðingja þjóðar þinnar.“
44023006	Nú vissi Páll að sumir þeirra voru saddúkear en aðrir farísear og hann hrópaði upp í ráðinu: „Bræður, ég er farísei, af faríseum kominn. Ég er lögsóttur fyrir vonina um upprisu dauðra.“
44023007	Þegar hann sagði þetta varð deila milli farísea og saddúkea og þingheimur skiptist í flokka,
44023008	því að saddúkear segja að ekki sé til upprisa, englar né andar en farísear játa allt þetta.
44023009	Nú varð hróp mikið og nokkrir fræðimenn af flokki farísea risu upp og fullyrtu: „Við sjáum ekki að þessi maður hafi brotið af sér. Gæti ekki hugsast að andi hafi talað við hann eða engill?“
44023010	Deilan harðnaði og hersveitarforinginn fór að óttast að þeir ætluðu að slíta Pál í sundur. Því skipaði hann herliðinu að koma ofan, taka hann af þeim og færa hann inn í kastalann.
44023011	Nóttina eftir kom Drottinn til hans og sagði: „Vertu hughraustur! Svo sem þú hefur vitnað um mig í Jerúsalem eins ber þér og að vitna í Róm.“
44023012	Þegar dagur rann bundust Gyðingar samtökum og sóru þess eið að eta hvorki né drekka fyrr en þeir hefðu ráðið Pál af dögum.
44023013	Voru þeir fleiri en fjörutíu sem þetta samsæri gerðu.
44023014	Þeir fóru til æðstu prestanna og öldunganna og sögðu: „Við höfum svarið þess dýran eið að neyta einskis fyrr en við höfum ráðið Pál af dögum.
44023015	Nú skuluð þið og ráðið leggja til við hersveitarforingjann að hann láti senda hann niður til ykkar svo sem vilduð þið kynna ykkur mál hans rækilegar. En við erum við því búnir að vega hann áður en hann kemst alla leið.“
44023016	En systursonur Páls heyrði um fyrirsátina. Hann gekk inn í kastalann og sagði Páli frá.
44023017	Páll kallaði til sín einn hundraðshöfðingjann og mælti: „Far þú með þennan unga mann til hersveitarforingjans því að hann hefur nokkuð að segja honum.“
44023018	Hundraðshöfðinginn tók hann með sér, fór með hann til hersveitarforingjans og sagði: „Fanginn Páll kallaði mig til sín og bað mig að fara til þín með þennan unga mann. Hann hefur eitthvað að segja þér.“
44023019	Hersveitarforinginn tók í hönd honum, leiddi hann afsíðis og spurði: „Hvað er það sem þú hefur að segja mér?“
44023020	Hinn svaraði: „Gyðingar hafa komið sér saman um að biðja þig að senda Pál niður í ráðið á morgun þar eð þeir ætli að rannsaka mál hans rækilegar.
44023021	En lát þú ekki að vilja þeirra því að menn þeirra, fleiri en fjörutíu, sitja fyrir honum og hafa svarið þess eið að eta hvorki né drekka fyrr en þeir hafi vegið hann. Nú eru þeir viðbúnir og bíða eftir að svarið komi frá þér.“
44023022	Hersveitarforinginn lét piltinn fara og bauð honum: „Þú mátt engum segja að þú hafir gert mér viðvart um þetta.“
44023023	Hann kallaði fyrir sig tvo hundraðshöfðingja og sagði: „Látið tvö hundruð hermenn vera tilbúna að fara til Sesareu eftir náttmál, auk þess sjötíu riddara og tvö hundruð léttliða.
44023024	Hafið og til fararskjóta handa Páli svo að þið komið honum heilum til Felix landstjóra.“
44023025	Og hann ritaði bréf, svohljóðandi:
44023026	„Kládíus Lýsías sendir kveðju hinum göfuga Felix landstjóra.
44023027	Mann þennan höfðu Gyðingar tekið höndum og voru í þann veginn að taka af lífi er ég kom að með hermönnum. Ég komst að því að hann er rómverskur og bjargaði honum.
44023028	En ég vildi vita fyrir hverja sök þeir ákærðu hann og fór með hann niður í ráð þeirra.
44023029	Komst ég þá að raun um að hann var kærður vegna ágreinings um lögmál þeirra en engin sök var honum gefin er sætir dauða eða fangelsi.
44023030	En þar sem ég hef fengið bendingu um að setið sé um líf mannsins sendi ég hann tafarlaust til þín. Ég hef jafnframt boðið ákærendum hans að flytja mál sitt gegn honum fyrir þér.“
44023031	Hermennirnir tóku þá Pál, eins og þeim var boðið, og fóru með hann að næturlagi til Antípatris.
44023032	Daginn eftir sneru þeir aftur til kastalans en létu riddarana fara með honum.
44023033	Þeir fóru inn í Sesareu, afhentu landstjóranum bréfið og færðu Pál fyrir hann.
44023034	Hann las bréfið og spurði úr hvaða skattlandi hann væri. Var honum tjáð að hann væri frá Kilikíu.
44023035	Þá mælti hann: „Ég mun rannsaka mál þitt þegar kærendur þínir koma.“ Og hann bauð að geyma hann í höll Heródesar.
44024001	Fimm dögum síðar fór Ananías æðsti prestur ofan þangað og með honum nokkrir öldungar og Tertúllus nokkur málafærslumaður. Þeir báru sakir á Pál fyrir landstjóranum.
44024002	Hann var nú kallaður fyrir en Tertúllus hóf málsóknina og sagði: „Fyrir þitt tilstilli, göfugi Felix, sitjum við í góðum friði og þjóð vor hefur sakir þinnar forsjár öðlast umbætur í öllum greinum og alls staðar.
44024003	Þetta viðurkennum við mjög þakksamlega.
44024004	En svo að ég tefji þig sem minnst bið ég að þú af mildi þinni viljir hlýða á okkur litla hríð.
44024005	Við höfum komist að raun um að maður þessi er skaðræði, kveikir ófrið með öllum Gyðingum um víða veröld og er forsprakki villuflokks nasarea.
44024006	Hann reyndi meira að segja að vanhelga musterið og þá tókum við hann höndum.
44024008	Með því að yfirheyra hann getur þú sjálfur gengið úr skugga um öll sakarefni okkar gegn honum.“
44024009	Gyðingarnir tóku undir sakargiftirnar og kváðu þetta rétt vera.
44024010	Landstjórinn benti þá Páli að taka til máls. Hann sagði: „Kunnugt er mér um að þú hefur verið dómari þessarar þjóðar í mörg ár. Mun ég því ótrauður verja mál mitt.
44024011	Þú getur og gengið úr skugga um að ekki eru nema tólf dagar síðan ég kom upp til Jerúsalem að biðjast fyrir.
44024012	Og enginn hefur staðið mig að því að vera að stæla við neinn eða æsa fólk til óspekta, hvorki í samkunduhúsunum né neins staðar í borginni.
44024013	Þeir geta ekki heldur sannað þér það sem þeir nú kæra mig um.
44024014	Hitt skal ég játa þér, að ég þjóna Guði feðra vorra samkvæmt veginum, sem þeir kalla villu, og trúi öllu því sem skrifað stendur í lögmálinu og spámönnunum.
44024015	Og þá von hef ég til Guðs, sem þeir og sjálfir hafa, að upp muni rísa bæði réttlátir og ranglátir.
44024016	Því tem ég mér og sjálfur að hafa jafnan hreina samvisku fyrir Guði og mönnum.
44024017	Eftir margra ára fjarveru kom ég til að færa fólki mínu ölmusugjafir og bera fram fórnir.
44024018	Þetta var ég að gera í helgidóminum og hafði látið hreinsast og enginn var þá mannsöfnuður né uppþot þegar menn komu að mér.
44024019	Þar voru Gyðingar nokkrir frá Asíu. Þeir hefðu átt að koma fyrir þig og bera fram kæru hefðu þeir fundið mér eitthvað til saka.
44024020	Annars skulu þessir sem hér eru segja til hvað saknæmt þeir fundu þegar ég stóð fyrir ráðinu.
44024021	Nema það sé þetta eina sem ég hrópaði þegar ég stóð meðal þeirra: Fyrir upprisu dauðra er ég í dag lögsóttur frammi fyrir ykkur.“
44024022	Felix, sem var vel kunnugt um veginn, frestaði nú málinu og mælti: „Þegar Lýsías hersveitarforingi kemur ofan hingað skal ég skera úr máli ykkar.“
44024023	Hann bauð hundraðshöfðingjanum að hafa Pál í varðhaldi og varna engum félaga hans að vitja um hann.
44024024	Nokkrum dögum seinna kom Felix með eiginkonu sinni, Drúsillu. Hún var Gyðingur. Hann lét sækja Pál og hlýddi á mál hans um trúna á Krist Jesú.
44024025	En er hann ræddi um réttlæti, sjálfsögun og komandi dóm varð Felix skelkaður og mælti: „Far burt að sinni. Ég læt kalla þig þegar ég fæ tóm til.“
44024026	Með fram gerði hann sér von um að Páll mundi gefa sér fé. Því var það að hann lét alloft sækja hann og átti tal við hann.
44024027	Þegar tvö ár voru liðin tók Porkíus Festus við landstjórn af Felix. Felix vildi koma sér vel við Gyðinga og lét því Pál eftir í haldi.
44025001	Þrem dögum eftir að Festus hafði tekið við umdæmi sínu fór hann frá Sesareu upp til Jerúsalem.
44025002	Æðstu prestarnir og fyrirmenn Gyðinga báru þá sakir á Pál fyrir honum og báðu hann
44025003	að veita sér að málum gegn honum og sýna sér þá velvild að senda hann til Jerúsalem. En þeir hugðust búa honum fyrirsát og vega hann á leiðinni.
44025004	Festus svaraði að Páll væri í varðhaldi í Sesareu en sjálfur færi hann bráðlega þangað.
44025005	„Látið því,“ sagði hann, „ráðamenn ykkar verða mér samferða ofan eftir og lögsækja manninn ef hann er um eitthvað sekur.“
44025006	Festus dvaldist þar ekki lengur en í átta daga eða tíu. Síðan fór hann ofan til Sesareu. Daginn eftir settist hann á dómstólinn og bauð að leiða Pál fram.
44025007	Þegar hann kom umkringdu hann Gyðingar þeir sem komnir voru ofan frá Jerúsalem og báru á hann margar þungar sakir sem þeir gátu ekki sannað.
44025008	En Páll varði sig og sagði: „Ekkert hef ég brotið, hvorki gegn lögmáli Gyðinga, helgidóminum né keisaranum.“
44025009	Festus vildi koma sér vel við Gyðinga og mælti við Pál: „Vilt þú fara upp til Jerúsalem og hlíta þar dómi mínum í máli þessu?“
44025010	Páll svaraði: „Ég stend nú fyrir dómstóli keisarans og hér á ég að dæmast. Gyðingum hef ég ekkert rangt gert, það veistu fullvel.
44025011	Sé ég sekur og hafi framið eitthvað sem dauða sé vert, mæli ég mig ekki undan því að deyja. En ef ekkert er hæft í því sem þessir menn kæra mig um, á enginn með að selja mig þeim á vald. Ég skýt máli mínu til keisarans.“
44025012	Festus ræddi þá við ráðunauta sína og mælti síðan: „Til keisarans hefur þú skotið máli þínu, til keisarans skaltu fara.“
44025013	Nokkrum dögum síðar komu Agrippa konungur og Berníke til Sesareu að bjóða Festus velkominn.
44025014	Þegar þau höfðu dvalist þar nokkra daga lagði Festus mál Páls fyrir konung og sagði: „Hér er fangi nokkur sem Felix skildi eftir.
44025015	Þegar ég kom til Jerúsalem báru æðstu prestar og öldungar Gyðinga á hann sakir og heimtuðu hann dæmdan.
44025016	Ég svaraði þeim að það væri ekki venja Rómverja að framselja nokkurn sakborning fyrr en hann hefði verið leiddur fyrir ákærendur sína og átt þess kost að bera fram vörn gegn sakargiftinni.
44025017	Þeir urðu nú samferða hingað og lét ég engan drátt á verða heldur settist daginn eftir á dómstólinn og bauð að leiða fram manninn.
44025018	Þegar ákærendurnir komu fram báru þeir ekki á hann sakir fyrir nein þau illræði, sem ég hafði búist við,
44025019	heldur áttu þeir í einhverjum deilum við hann um átrúnað sjálfra þeirra og um Jesú nokkurn, látinn mann sem Páll segir lifa.
44025020	Fannst mér vandi fyrir mig að fást við þetta og spurði Pál hvort hann vildi fara til Jerúsalem og láta dæma málið þar.
44025021	En hann skaut máli sínu til keisarans og krafðist þess að vera hafður í haldi þar til hans hátign hefði skorið úr. Því bauð ég að hafa hann í haldi þangað til ég gæti sent hann til keisarans.“
44025022	Agrippa sagði þá við Festus: „Ég vildi sjálfur fá að heyra manninn.“ Hinn svaraði: „Á morgun skalt þú hlusta á hann.“
44025023	Daginn eftir komu Agrippa og Berníke með mikilli viðhöfn og gengu ásamt hersveitarforingjum og æðstu mönnum borgarinnar inn í málstofuna. Festus bauð þá að leiða Pál inn.
44025024	Festus mælti: „Agrippa konungur og þið menn allir sem hjá okkur eruð staddir. Þarna sjáið þið mann sem veldur því að allir Gyðingar, bæði í Jerúsalem og hér, hafa leitað til mín. Þeir heimta hástöfum að hann sé tekinn af lífi.
44025025	Mér varð ljóst að hann hefur ekkert það framið er dauða sé vert en sjálfur skaut hann máli sínu til hans hátignar og þá ákvað ég að senda hann þangað.
44025026	Nú er mér ekki fullljóst hvað ég á að skrifa keisaranum um hann. Þess vegna hef ég leitt hann fram fyrir ykkur og einkum fyrir þig, Agrippa konungur, svo að ég hafi eitthvað að skrifa að lokinni yfirheyrslu.
44025027	Því það líst mér fráleitt að senda fanga og tjá eigi um leið sakargiftir gegn honum.“
44026001	En Agrippa sagði við Pál: „Nú er þér leyft að tala þínu máli.“ Páll rétti þá út höndina og bar fram vörn sína:
44026002	„Lánsamur þykist ég, Agrippa konungur, að eiga í dag í þinni áheyrn að verja mig gegn öllu því Postulasagan 25,183 sem Gyðingar saka mig um,
44026003	því heldur sem þú þekkir alla siðu Gyðinga og ágreiningsmál. Því bið ég þig að hlýða þolinmóður á mig.
44026004	Allir Gyðingar þekkja líf mitt frá upphafi, hvernig ég hef lifað með þjóð minni, fyrst í æsku og síðan í Jerúsalem.
44026005	Það vita þeir um mig, vilji þeir unna mér sannmælis, að ég var farísei frá fyrstu tíð, fylgdi strangasta flokki trúarbragða okkar.
44026006	Og hér stend ég nú lögsóttur af því að ég trúi því sem Guð hét forfeðrum vorum
44026007	og vorar tólf kynkvíslir vona að öðlast með því að dýrka Guð án afláts nótt sem dag. Fyrir þessa von er ég nú ákærður, konungur, og það af Gyðingum.
44026008	Hvers vegna teljið þið það ótrúlegt að Guð veki upp dauða?
44026009	Sjálfur taldi ég mér skylt að vinna af öllu megni gegn nafni Jesú frá Nasaret.
44026010	Það gerði ég og í Jerúsalem, hneppti marga hinna heilögu í fangelsi með valdi frá æðstu prestunum og galt því jákvæði að þeir væru teknir af lífi.
44026011	Og í öllum samkundunum reyndi ég þrásinnis með pyndingum að neyða þá til að afneita trú sinni. Svo freklega æddi ég gegn þeim að ég fór til borga erlendis að ofsækja þá.
44026012	Þá er ég var á leið til Damaskus slíkra erinda með vald og umboð frá æðstu prestunum
44026013	sá ég, konungur, á veginum um miðjan dag ljós af himni sólu bjartara leiftra um mig og þá sem mér voru samferða.
44026014	Við féllum allir til jarðar og ég heyrði rödd er sagði við mig á hebresku: Sál, Sál, hví ofsækir þú mig? Erfitt verður þér að spyrna móti broddunum.
44026015	En ég sagði: Hver ert þú, herra? Og Drottinn sagði: Ég er Jesús sem þú ofsækir.
44026016	Rís nú upp og statt á fætur. Ég birtist þér til þess að þú þjónir mér og segir frá því að þú hefur séð mig bæði nú og síðar er ég mun birtast þér.
44026017	Ég mun senda þig til Gyðinga og heiðingja og vernda þig fyrir þeim.
44026018	Þú átt að opna augu þeirra og snúa þeim frá myrkri til ljóss, frá valdi Satans til Guðs, til þess að þeir trúi á mig og öðlist fyrirgefningu syndanna og arf með þeim sem helgaðir eru.
44026019	Fyrir því gerðist ég, Agrippa konungur, eigi óhlýðinn hinni himnesku vitrun
44026020	heldur boðaði ég fyrst þeim í Damaskus og í Jerúsalem, síðan um alla Júdeubyggð og heiðingjunum að taka sinnaskiptum og snúa sér til Guðs og sýna það í verki.
44026021	Sakir þessa gripu Gyðingar mig í helgidóminum og reyndu að ráða mér bana.
44026022	En Guð hefur hjálpað mér og því stend ég allt til þessa dags og vitna bæði fyrir háum og lágum. Mæli ég ekki annað en það sem bæði spámennirnir og Móse hafa sagt að verða mundi,
44026023	að Kristur ætti að líða og fyrstur rísa upp frá dauðum og boða bæði Gyðingum og heiðingjunum ljósið.“
44026024	Þegar Páll var hér kominn í vörn sinni segir Festus hárri raustu: „Óður ert þú, Páll. Þitt mikla bókvit gerir þig óðan.“
44026025	Páll svaraði: „Ekki er ég óður, göfugi Festus, heldur mæli ég sannleiks orð af fullu viti.
44026026	Konungur kann skil á þessu og við hann tala ég af einurð. Eigi ætla ég að honum hafi dulist neitt af þessu enda hefur það ekki gerst í neinum afkima.
44026027	Trúir þú, Agrippa konungur, spámönnunum? Ég veit að þú gerir það.“
44026028	Þá sagði Agrippa við Pál: „Með litlu hyggur þú að geta gert mig kristinn.“
44026029	En Páll sagði: „Þess bið ég Guð, hvort sem lengur dregst eða skemur, að ekki einungis þú, heldur og allir, sem til mín heyra í dag, verði slíkir sem ég er að frátöldum fjötrum mínum.“
44026030	Þá stóð konungur upp og landstjórinn, svo og Berníke og þeir er þar sátu með þeim.
44026031	Þegar þau voru farin sögðu þau sín á milli: „Þessi maður fremur ekkert sem varðar dauða eða fangelsi.“
44026032	En Agrippa sagði við Festus: „Þennan mann hefði mátt láta lausan ef hann hefði ekki skotið máli sínu til keisarans.“
44027001	Þegar ákveðið var að við skyldum sigla til Ítalíu voru Páll og nokkrir bandingjar aðrir seldir í hendur hundraðshöfðingja, er Júlíus hét, úr hersveit keisarans.
44027002	Við stigum á skip frá Adramýttíum sem átti að sigla til hafna í Asíu og létum í haf. Aristarkus, makedónskur maður frá Þessaloníku, var okkur samferða.
44027003	Á öðrum degi lentum við í Sídon. Júlíus sýndi Páli þá mannúð að leyfa honum að fara á fund vina sinna og þiggja umönnun þeirra.
44027004	Þaðan létum við í haf og sigldum undir Kýpur því að vindar voru andstæðir.
44027005	Þá sigldum við yfir hafið undan Kilikíu og Pamfýlíu og komum til Mýru í Lýkíu.
44027006	Þar fann hundraðshöfðinginn skip frá Alexandríu er sigla átti til Ítalíu og kom okkur á það.
44027007	Siglingin gekk tregt allmarga daga. Komumst við með herkjum móts við Knídus en þar bægði vindur okkur. Þá sigldum við undir Krít við Salmóne.
44027008	Við beittum þar hjá með naumindum og komumst á stað einn, sem kallast Góðhafnir, í grennd við borgina Laseu.
44027009	Enn leið drjúgur tími og sjóferðir voru orðnar hættulegar enda komið fram yfir föstu. Páll vildi því vara þá við
44027010	og sagði við þá: „Það sé ég, góðir menn, að sjóferðin muni kosta hrakninga og mikið tjón, ekki einungis á farmi og skipi heldur og á lífi okkar.“
44027011	En hundraðshöfðinginn treysti betur skipstjóra og skipseiganda en því er Páll sagði.
44027012	Höfnin var óhentug til vetrarlegu. Því var það flestra ráð að halda þaðan ef þeir mættu ná Fönix og hafa þar vetrarlegu. Sú höfn er á Krít og veit til útsuðurs og útnorðurs.
44027013	Nú rann á hægur sunnanvindur. Hugðust þeir þá hafa ráð þetta í hendi sér, léttu akkerum og sigldu fram með Krít nærri landi.
44027014	En áður en langt leið skall á af landi ofan fárviðri, hinn illræmdi landnyrðingur.
44027015	Skipið hrakti og varð því ekki beitt upp í vindinn. Slógum við undan og létum reka.
44027016	Við hleyptum undir litla ey sem nefnist Káda. Þar gátum við með naumindum bjargað skipsbátnum.
44027017	Þeir náðu honum upp og gripu til þeirra ráða sem helst máttu til bjargar verða og reyrðu skipið köðlum. Þeir óttuðust að þá mundi bera inn í Syrtuflóa; því felldu þeir segl og létu reka.
44027018	Daginn eftir hrakti okkur mjög undan ofviðrinu. Þá tóku þeir að ryðja skipið.
44027019	Og á þriðja degi vörpuðu þeir fyrir borð með eigin höndum búnaði skipsins.
44027020	Dögum saman sá hvorki til sólar né stjarna og ekkert lát varð á ofviðrinu. Tók þá að þrjóta öll von um að við kæmumst af.
44027021	Nú höfðu menn lengi einskis matar neytt. Þá stóð Páll upp meðal þeirra og mælti: „Góðir menn, þið hefðuð átt að hlíta mínu ráði og leggja ekki út frá Krít. Þá hefðuð þið komist hjá hrakningum þessum og tjóni.
44027022	En nú hvet ég ykkur til að vera vonglaðir því enginn ykkar mun lífi týna en skipið mun farast.
44027023	Því að á þessari nóttu stóð hjá mér engill þess Guðs sem ég heyri til og þjóna og mælti:
44027024	Óttast þú eigi, Páll, fyrir keisarann átt þú að koma. Guð hefur gefið þér alla þá sem þér eru samskipa.
44027025	Verið því vonglaðir, góðir menn. Ég treysti Guði, að svo muni fara sem við mig hefur verið mælt.
44027026	Okkur mun bera upp á einhverja eyju.“
44027027	Á miðnætti, þegar við höfðum hrakist um Adríahaf í hálfan mánuð, þóttust skipverjar verða þess varir að land væri í nánd.
44027028	Þeir vörpuðu grunnsökku og reyndist dýpið tuttugu faðmar. Aftur vörpuðu þeir grunnsökku litlu síðar og reyndist dýpið þá fimmtán faðmar.
44027029	Þeir óttuðust að okkur kynni að bera upp í kletta og köstuðu því fjórum akkerum úr skutnum og þráðu nú mest að dagur rynni.
44027030	En hásetarnir reyndu að strjúka af skipinu. Þeir settu bátinn útbyrðis og þóttust vera að færa út akkeri úr framstafni.
44027031	Þá sagði Páll við hundraðshöfðingjann og hermennina: „Ef þessir menn eru ekki kyrrir í skipinu getið þið ekki bjargast.“
44027032	Hermennirnir hjuggu þá festar bátsins og létu hann fara.
44027033	Undir dögun hvatti Páll alla til að neyta matar og sagði: „Þið hafið nú þraukað hálfan mánuð fastandi og matarlausir.
44027034	Það er nú mitt ráð að þið matist. Þess þurfið þið ef þið ætlið að bjargast. En enginn ykkar mun einu hári týna af höfði sér.“
44027035	Að svo mæltu tók hann brauð, gerði Guði þakkir í allra augsýn, braut það og tók að eta.
44027036	Urðu nú allir hressari og fóru líka að matast.
44027037	Alls vorum við á skipinu tvö hundruð sjötíu og sex manns.
44027038	Þá er þeir höfðu etið sig metta léttu þeir á skipinu með því að kasta kornfarminum í sjóinn.
44027039	Þegar dagur rann kenndu þeir ekki landið en greindu vík eina með sandfjöru. Varð það ráð þeirra að reyna að hleypa þar upp skipinu.
44027040	Þeir losuðu akkerin og létu þau eftir í sjónum, leystu um leið stýrisböndin, undu upp framseglið og létu berast undan vindi til strandar.
44027041	Þeir lentu á rifi, skipið strandaði, stefnið festist og hrærðist hvergi en skuturinn tók að liðast sundur í hafrótinu.
44027042	Hermennirnir ætluðu að drepa bandingjana svo að enginn þeirra kæmist undan á sundi.
44027043	En hundraðshöfðinginn vildi forða Páli og kom í veg fyrir ráðagerð þeirra. Bauð hann að þeir sem syndir væru skyldu fyrstir varpa sér út og leita til lands
44027044	en hinir síðan ýmist á plönkum eða braki úr skipinu. Þannig komust allir heilir til lands.
44028001	Nú sem við vorum heilir á land komnir fengum við að vita að eyjan hét Malta.
44028002	Eyjarskeggjar sýndu okkur einstaka góðmennsku. Þeir kyntu bál og hlynntu að okkur öllum en kalt var í veðri og farið að rigna.
44028003	Páll tók saman hrísvöndul og lagði á eldinn. Skreið þá út naðra undan hitanum og festi sig á hönd hans.
44028004	Þegar eyjarskeggjar sáu kvikindið hanga á hendi hans sögðu þeir hver við annan: „Það er víst að þessi maður er manndrápari fyrst refsinornin lofar honum ekki að lifa þótt hann hafi bjargast úr sjónum.“
44028005	En hann hristi kvikindið af sér í eldinn og sakaði ekki.
44028006	Þeir bjuggust við að hann mundi bólgna upp eða detta sviplega dauður niður. En þá er þeir höfðu beðið þess lengi og sáu að honum varð ekkert meint af, skiptu þeir um og sögðu hann guð vera.
44028007	Í grennd við stað þennan átti búgarð æðsti maður á eynni, Públíus að nafni. Hann tók við okkur og hélt okkur í góðu yfirlæti þrjá daga.
44028008	Svo vildi til að faðir Públíusar lá sjúkur með hitaköstum og blóðsótt. Páll gekk inn til hans, baðst fyrir, lagði hendur yfir hann og læknaði hann.
44028009	Eftir þetta komu aðrir þeir er sjúkir voru á eynni og voru læknaðir.
44028010	Höfðu þeir okkur í hávegum og er við skyldum sigla gáfu þeir okkur allt sem við þurftum til fararinnar.
44028011	Að liðnum þrem mánuðum lögðum við til hafs á skipi frá Alexandríu sem legið hafði við eyna um veturinn og bar merki Tvíburanna.
44028012	Við tókum höfn í Sýrakúsu og dvöldumst þar þrjá daga.
44028013	Þaðan sigldum við í sveig og komum til Regíum. Að degi liðnum fengum við sunnanvind og komum á öðrum degi til Púteólí.
44028014	Þar hittum við trúsystkin og báðu þau okkur að dveljast hjá sér í viku. Síðan héldum við til Rómar.
44028015	Kristnir menn þar fréttu um okkur og komu til móts við okkur allt til Appíusartorgs og Þríbúða. Þegar Páll sá þá gerði hann Guði þakkir og hresstist í huga.
44028016	Er við vorum komnir til Rómar var Páli leyft að búa út af fyrir sig með hermanni þeim sem gætti hans.
44028017	Eftir þrjá daga stefndi hann saman helstu mönnum Gyðinga. Þegar þeir voru saman komnir sagði hann við þá: „Bræður, ekkert hef ég brotið gegn þjóð okkar eða siðum feðranna en samt er ég fangi, framseldur Rómverjum í Jerúsalem.
44028018	Þeir yfirheyrðu mig og vildu láta mig lausan af því að á mér hvíldi engin dauðasök.
44028019	En Gyðingar mæltu á móti og neyddist ég til að skjóta máli mínu til keisarans. Ekki þó til þess að ákæra þjóð mína.
44028020	Sakir þessa hef ég kallað ykkur hingað að ég mætti sjá ykkur og tala við ykkur, því vegna vonar Ísraels ber ég þessa hlekki“.
44028021	Þeir svöruðu: „Við höfum ekki fengið bréf um þig frá Júdeu og eigi hefur heldur neinn bræðranna komið hingað og birt eða talað nokkuð illt um þig.
44028022	Rétt þykir okkur að heyra hjá þér hvað þér býr í huga en það er okkur kunnugt um flokk þennan að honum er alls staðar mótmælt.“
44028023	Þeir tóku til dag við hann og komu þá mjög margir til hans þar sem hann dvaldi. Frá morgni til kvölds skýrði Páll og vitnaði fyrir þeim um Guðs ríki og reyndi að sannfæra þá um Jesú, bæði eftir lögmáli Móse og spámönnunum.
44028024	Sumir létu sannfærast af orðum hans en aðrir trúðu ekki.
44028025	Fóru þeir burt ósamþykkir sín í milli en Páll sagði þetta eitt: „Rétt er það sem heilagur andi lét Jesaja spámann segja við forfeður ykkar:
44028026	Far til lýðs þessa og seg þú: Með eyrum munuð þér heyra en alls eigi skilja og sjáandi munuð þér horfa en ekkert sjá.
44028027	Því að hjarta lýðs þessa er sljótt orðið og illa heyra þeir með eyrum sínum og augunum hafa þeir lokað svo að þeir sjái ekki með augunum né heyri með eyrunum og skynji með hjartanu og snúi sér og ég lækni þá.
44028028	Nú skuluð þið vita að Guð hefur sent heiðingjunum þetta hjálpræði sitt og þeir munu hlusta.“
44028030	Full tvö ár var Páll þar í húsnæði sem hann hafði leigt sér og tók á móti öllum þeim sem komu til hans.
44028031	Hann boðaði Guðs ríki og fræddi um Drottin Jesú Krist með allri djörfung, tálmunarlaust.
45001001	Páll heilsar ykkur, þjónn Jesú Krists, sem Guð hefur kallað til að vera postuli og valið til að boða fagnaðarerindi sitt,
45001002	sem hann lét spámenn sína áður flytja fyrirheit um í helgum ritningum,
45001003	fagnaðarerindið um son hans, Jesú Krist, Drottin vorn. Sem maður er hann fæddur af kyni Davíðs
45001004	en heilagur andi hans auglýsti með krafti að hann er sonur Guðs þegar hann reis upp frá dauðum.
45001005	Af náð hans er ég postuli og á að leiða heiðna menn hvarvetna til þess að lúta honum í trú, nafni hans til dýrðar.
45001006	Meðal þeirra eruð og þið sem Jesús Kristur hefur kallað sér til eignar.
45001007	Ég heilsa öllum sem Guð elskar í Róm og kallar til heilags lífs. Náð sé með yður og friður frá Guði föður vorum og Drottni Jesú Kristi.
45001008	Fyrst og fremst þakka ég Guði mínum í nafni Jesú Krists fyrir ykkur öll af því að orð fer af trú ykkar í öllum heimi.
45001009	Guð, sem ég þjóna í anda mínum með fagnaðarerindinu um son hans, er mér vottur þess að ég sífellt minnist ykkar
45001010	í bænum mínum. Ég bið þess stöðugt að mér mætti loks auðnast að koma einhvern tíma til ykkar, ef Guð lofar.
45001011	Ég þrái að sjá ykkur til þess að geta miðlað af gjöfum andans svo að þið styrkist
45001012	eða réttara sagt: Svo að við getum uppörvast saman í sömu trú, ykkar og minni.
45001013	Ég vil að þið vitið, bræður og systur, að ég hef oftsinnis ætlað mér að koma til ykkar en hef verið hindraður hingað til. Ég vildi sjá einhvern ávöxt hjá ykkur eins og öðrum sem áður voru heiðingjar.
45001014	Ég er í skuld bæði við Grikki og útlendinga, vitra og fávísa.
45001015	Því fýsir mig að boða fagnaðarerindið einnig ykkur í Róm.
45001016	Ég fyrirverð mig ekki fyrir fagnaðarerindið. Það er kraftur Guðs sem frelsar hvern þann mann sem trúir, Gyðinginn fyrst og aðra síðan.
45001017	Réttlæti Guðs opinberast í því fyrir trú til trúar eins og ritað er: Hinn réttláti mun lifa fyrir trú.
45001018	En reiði Guðs opinberast af himni yfir öllu guðleysi og illsku manna sem kefja sannleikann með ranglæti.
45001019	Það sem vitað verður um Guð blasir við þeim. Guð hefur birt þeim það.
45001020	Ósýnilega veru hans, eilífan mátt og guðdómstign má skynja og sjá af verkum hans allt frá sköpun heimsins. Því eru mennirnir án afsökunar.
45001021	Þeir þekktu Guð en hafa samt ekki tignað hann sem Guð né þakkað honum heldur fylltu þeir hugann af hégiljum og skynlaust hjarta þeirra hjúpaðist myrkri.
45001022	Þeir þóttust vera vitrir en urðu heimskingjar.
45001023	Í stað þess að tilbiðja dýrlegan, eilífan Guð hafa þeir tilbeðið myndir af dauðlegum mönnum, fuglum, ferfætlingum og skriðkvikindum.
45001024	Þess vegna hefur Guð látið fýsnir þeirra til saurlífis ná valdi yfir þeim svo að þeir svívirtu líkami sína hver með öðrum.
45001025	Þeir völdu lygina í staðinn fyrir sannleika Guðs, hafa göfgað og dýrkað hið skapaða í stað skaparans, hans sem er blessaður að eilífu.
45001026	Því hefur Guð ofurselt þá svívirðilegum girndum. Bæði hafa konur breytt eðlilegum mökum í óeðlileg
45001027	og eins hafa karlar hætt eðlilegum mökum við konur og brunnið í losta hver til annars, karlmenn hafa framið skömm með karlmönnum og tóku svo út á sjálfum sér makleg málagjöld villu sinnar.
45001028	Fyrst menn hirtu ekkert um að þekkja Guð sleppti hann þeim á vald ósæmilegs hugarfars.
45001029	Þeir urðu fullir alls kyns rangsleitni, vonsku, ágirndar og illsku. Þeir eru öfundsjúkir, morðfúsir, deilugjarnir, sviksamir, illgjarnir, illmálgir, bakbítar.
45001030	Þeir eru guðshatarar, oflátar, hrokafullir, gortarar, hrekkvísir, óhlýðnir foreldrum sínum,
45001031	óvitrir, ótrúir, kærleikslausir, miskunnarlausir.
45001032	Þeir vita að Guð dæmir rétt og að allir, sem slíkt fremja, eru dauðasekir. Samt fremja þeir þetta og gera að auki góðan róm að slíkri breytni hjá öðrum.
45002001	Því hefur þú, maður, sem dæmir, enga afsökun hver sem þú ert. Um leið og þú dæmir annan dæmir þú sjálfan þig því að þú, sem dæmir, fremur hið sama.
45002002	Við vitum að Guð dæmir þá með réttu sem slíkt fremja.
45002003	Hyggur þú, maður, sem dæmir þá er þvílíkt fremja og gerir sjálfur hið sama, að þú munir umflýja dóm Guðs?
45002004	Eða forsmáir þú hans miklu gæsku, þolinmæði hans og biðlund og lætur þér ekki skiljast að gæska Guðs vill leiða þig til afturhvarfs?
45002005	En þverúð þín og fráhvarf hjartans frá Guði safnar að sjálfum þér reiði sem mætir þér á degi reiðinnar þegar Guð birtir réttlátan dóm sinn.
45002006	Hann mun gjalda sérhverjum eftir verkum hans,
45002007	þeim eilíft líf sem leita vegsemdar, heiðurs og ódauðleika með staðfestu sinni í góðri breytni
45002008	en reiði og óvild hinum sem stjórnast af eigingirni, óhlýðnast sannleikanum en þjóna ranglætinu.
45002009	Þrenging og angist kemur yfir sérhverja mannssál er illt fremur, yfir Gyðinginn fyrst en einnig alla aðra.
45002010	En vegsemd, heiður og frið hlýtur hver sá er gerir hið góða, Gyðingurinn fyrst en Grikkinn líka.
45002011	Því að Guð mismunar ekki mönnum.
45002012	Allir, sem syndgað hafa án þess að þekkja lögmál, munu og tortímast án lögmáls og allir, sem syndgað hafa þótt þeir þekki lögmál, munu dæmast eftir lögmáli.
45002013	Ekki munu menn réttlætast fyrir Guði með því að hlýða á lögmálið heldur verða þeir réttlættir sem breyta eftir því.
45002014	Þegar heiðingjar, sem þekkja ekki lögmál Móse, gera það eftir eðlisboði sem lögmál Guðs býður, þá eru þeir sjálfum sér lögmál þótt þeir hafi ekki neitt lögmál.
45002015	Þeir sýna að krafa lögmálsins er skráð í hjörtum þeirra með því að samviska þeirra ber þessu vitni og hugrenningar þeirra sem ýmist ásaka þá eða afsaka.
45002016	Þetta verður á þeim degi er Guð dæmir hið dulda hjá mönnunum samkvæmt fagnaðarerindi mínu sem ég hef þegið af Jesú Kristi.
45002017	En nú kallar þú þig Gyðing, treystir á lögmálið og ert hreykinn af Guði þínum.
45002018	Þú þekkir vilja hans og kannt að meta rétt það sem máli skiptir þar eð lögmálið fræðir þig.
45002019	Þú treystir sjálfum þér til að vera leiðtogi blindra, ljós þeirra sem eru í myrkri,
45002020	kennari fávísra, fræðari óvita þar sem þú hafir þekkinguna og sannleikann skýrum stöfum í lögmálinu.
45002021	En þú sem fræðir aðra, hví fræðir þú ekki sjálfan þig? Þú prédikar að ekki skuli stela og stelur þó.
45002022	Þú segir að ekki skuli drýgja hór og drýgir samt hór. Þú hefur andstyggð á skurðgoðum og rænir þó hof þeirra.
45002023	Þú hrósar þér af lögmálinu og óvirðir þó Guð með því að brjóta lögmálið.
45002024	Svo er sem ritað er: „Nafn Guðs er ykkar vegna lastað meðal heiðingja.“
45002025	Umskurn kemur því aðeins að gagni að þú haldir lögmálið. En ef þú brýtur gegn því er umskurn þín orðin að engu.
45002026	Ef óumskorinn maður fer eftir kröfum lögmálsins mun hann þá ekki metinn svo sem umskorinn væri?
45002027	Og mun þá ekki sá sem er óumskorinn og heldur lögmálið dæma þig sem þrátt fyrir bókstaf og umskurn brýtur lögmálið?
45002028	Sá er ekki Gyðingur sem er það hið ytra og það er ekki umskurn sem sést á líkamanum.
45002029	Hinn er Gyðingur sem er það hið innra og umskorinn er sá sem er það í hjarta sínu, í hlýðni við andann, ekki bókstafinn. Hann þiggur ekki lof af mönnum heldur Guði.
45003001	Hvað hefur þá Gyðingurinn fram yfir aðra? Eða hvert er gagn umskurnarinnar?
45003002	Mikið á allan hátt. Fyrst og helst er það að Guð hefur trúað Gyðingum fyrir orðum sínum.
45003003	Sumir þeirra hafa brugðist. Hvað um það? Getur það gert trúfesti Guðs að engu?
45003004	Fjarri fer því. Guð skal reynast sannorður þótt sérhver maður reyndist lygari. Eins og ritað er: „Til þess að þú reynist réttlátur í orðum þínum og vinnir þegar þú átt mál að verja.“
45003005	En ef ranglæti okkar staðfestir réttlæti Guðs hvað eigum við þá að segja? Skyldi Guð, svo að ég tjái mig eins og menn gera, vera ranglátur þegar hann tjáir reiði sína?
45003006	Fjarri fer því. Hvernig mætti Guð þá dæma heiminn?
45003007	En verði sannleiki Guðs skýrari, honum til dýrðar, við að sýna að ég er lygari, hvers vegna á ég þá að dæmast sem syndari?
45003008	Eigum við þá ekki að gera hið illa til þess að hið góða komi fram? Sumir bera mig þeim óhróðri að ég kenni þetta. Þeir munu fá verðskuldaðan dóm.
45003009	Hvað þá? Höfum við Gyðingar þá nokkuð fram yfir aðra? Nei, alls ekki. Ég hef áður lýst sömu sök á hendur Gyðingum jafnt sem Grikkjum, að þeir væru allir á valdi syndarinnar.
45003010	Eins og ritað er: Enginn er réttlátur, ekki einn,
45003011	enginn er vitur, enginn sem leitar Guðs.
45003012	Allir hafa þeir villst af vegi, allir eru spilltir. Enginn er sá er gerir hið góða, ekki neinn.
45003013	Opin gröf er kok þeirra, með tungum sínum draga þeir á tálar. Höggormaeitur er innan vara þeirra,
45003014	munnur þeirra er fullur bölvunar og beiskju.
45003015	Hvatir eru þeir í spori að úthella blóði.
45003016	Auðn og eymd er í slóð þeirra
45003017	og veg friðarins þekkja þeir ekki.
45003018	Guðsótti er enginn til í huga þeirra.
45003019	Við vitum að allt, sem lögmálið segir, er þeim ætlað sem fengu lögmálið til þess að sérhver munnur þagni og allur heimur verði að svara til saka fyrir Guði.
45003020	Enginn maður réttlætist fyrir Guði með verkum í hlýðni við lögmálið en lögmálið kennir hvað sé synd.
45003021	En nú hefur Guð opinberað réttlæti sitt sem lögmálið og spámennirnir vitna um og byggist ekki á lögmáli.
45003022	Það er: Réttlæti trúarinnar sem Guð gefur öllum þeim sem trúa á Jesú Krist. Hér er enginn greinarmunur:
45003023	Allir hafa syndgað og skortir Guðs dýrð
45003024	og Guð réttlætir þá, án þess nokkur verðskuldi það, af náð með endurlausn sinni í Kristi Jesú.
45003025	Guð bendir á blóð hans sem sáttarfórn þeim sem trúa. Þannig sýnir hann réttlæti sitt. Hann hafði umborið þær syndir sem áður voru drýgðar
45003026	til þess að birta réttlæti sitt á yfirstandandi tíma, að hann er sjálfur réttlátur og réttlætir þann sem trúir á Jesú.
45003027	Hver getur þá hrósað sér? Enginn. Eða af hvaða lögmáli ætti það að vera? Verkanna? Nei, heldur af lögmáli trúar.
45003028	Ég álít að maðurinn réttlætist af trú án lögmálsverka.
45003029	Eða er Guð einungis Guð Gyðinga? Ekki líka heiðingja?
45003030	Jú, líka heiðingja, svo sannarlega sem Guð er einn og réttlætir jafnt umskorna menn af trú og óumskorna fyrir sömu trú.
45003031	Geri ég þá lögmálið að engu með trúnni? Öðru nær. Ég staðfesti lögmálið.
45004001	Hvað skal þá segja um forföður vorn Abraham, hvað ávann hann?
45004002	Ef hann varð réttlættur vegna verka sinna mætti hann hrósa sér. Þó ekki fyrir Guði.
45004003	Eða hvað segir ritningin? Abraham trúði Guði og það var honum til réttlætis reiknað.
45004004	Sá sem vinnur verk fær ekki laun fyrir það af náð. Hann fær það sem hann á rétt á.
45004005	En sá hins vegar sem engu afkastar en treystir þeim sem réttlætir óguðlegan fær trú sína metna sér til réttlætis.
45004006	Eins og líka Davíð lýsir þann mann sælan sem Guð tilreiknar réttlæti án tillits til verka:
45004007	Sælir eru þeir sem afbrotin eru fyrirgefin, syndir þeirra huldar.
45004008	Sæll er sá maður sem Drottinn tilreiknar ekki synd.
45004009	Nær þessi sæluboðun aðeins til umskorinna manna? Eða líka til óumskorinna? Ég segi: Trúin var Abraham til réttlætis reiknuð.
45004010	Hvenær? Var hann umskorinn þá eða óumskorinn? Hann var ekki umskorinn þá, hann var óumskorinn.
45004011	Hann fékk umskurnina sem tákn, innsigli til staðfestingar á því réttlæti af trú sem hann átti óumskorinn. Þannig skyldi hann vera faðir allra þeirra sem trúa óumskornir svo að réttlætið tilreiknist þeim,
45004012	og eins faðir þeirra umskornu manna sem eru ekki aðeins umskornir heldur feta veg þeirrar trúar sem faðir vor Abraham átti óumskorinn.
45004013	Það var ekki vegna hlýðni við lögmálið að Abraham og niðjar hans fengu fyrirheitið um að erfa heiminn heldur vegna þeirrar trúar sem réttlætir.
45004014	Ef erfingjar hans eru þeir einir sem lögmálið halda er sú trú gerð að engu og fyrirheitið verður marklaust.
45004015	Því lögmálið vekur reiði en þar sem ekkert lögmál er þar eru ekki heldur lögmálsbrot.
45004016	Því er fyrirheitið bundið við trúna að það er gefið af náð og á að gilda fyrir alla niðja Abrahams, ekki fyrir þá eina sem hafa lögmálið heldur og fyrir þá sem trúa á Guð á sama hátt og hann.
45004017	Hann er faðir okkar allra eins og skrifað stendur: „Föður margra þjóða hef ég sett þig.“ Og það er hann frammi fyrir Guði sem hann trúði á, honum sem gerir dauða lifandi og kallar fram það sem er ekki til, og það verður til.
45004018	Abraham trúði með von, gagnstætt allri von, að hann yrði faðir margra þjóða, samkvæmt því sem Guð sagði við hann: „Svo margir skulu niðjar þínir verða.“
45004019	Og ekki veiklaðist hann í trúnni þótt hann vissi sig kominn að fótum fram − hann var nær tíræður − og Sara ófær um að verða móðir sakir elli.
45004020	Um fyrirheit Guðs efaðist hann ekki í vantrú heldur styrktist í trúnni og gaf Guði dýrðina,
45004021	fullviss þess að Guð megnar að koma því fram sem hann hefur heitið.
45004022	Og það var metið honum til réttlætis.
45004023	En að það var þannig metið var ekki ritað vegna hans eins
45004024	heldur og okkar vegna. Trúin verður tilreiknuð okkur sem trúum á þann Guð sem vakti Jesú, Drottin vorn, upp frá dauðum,
45004025	hann sem var framseldur vegna misgjörða okkar og upp vakinn okkur til réttlætingar.
45005001	Réttlætt af trú höfum við því frið við Guð sakir Drottins vors Jesú Krists.
45005002	Hann hefur veitt okkur aðgang að þeirri náð sem við lifum í og við fögnum í voninni um dýrð Guðs.
45005003	En ekki aðeins það: Við fögnum líka í þrengingum þar eð við vitum að þrengingin
45005004	veitir þolgæði en þolgæði gerir mann fullreyndan og fullreyndur á vonina.
45005005	Og vonin bregst okkur ekki. Því að kærleikur Guðs hefur streymt inn í hjörtu okkar með heilögum anda sem okkur er gefinn.
45005006	Meðan við enn vorum vanmegna dó Kristur á settum tíma fyrir óguðlega.
45005007	Varla gengur nokkur í dauðann fyrir réttlátan mann. Fyrir góðan mann kynni einhver ef til vill að vilja deyja.
45005008	En Guð auðsýnir kærleika sinn til okkar í því að Kristur dó fyrir okkur þegar við vorum enn syndarar.
45005009	Því fremur mun hann nú frelsa okkur frá reiðinni þar sem við erum réttlætt fyrir blóð Krists.
45005010	Hafi Guð, þegar við vorum óvinir hans, tekið okkur í sátt með dauða sonar síns, mun hann því fremur nú, þegar hann hefur sætt okkur við sig, frelsa okkur með lífi hans.
45005011	Og ekki það eitt, heldur fögnum við í Guði vegna Drottins vors Jesú Krists sem hefur sætt okkur við Guð.
45005012	Syndin kom inn í heiminn með einum manni og dauðinn með syndinni. Þannig er dauðinn runninn til allra manna því að allir syndguðu þeir.
45005013	Víst var syndin í heiminum áður en lögmálið kom til en synd verður ekki metin til sektar ef ekkert er lögmál.
45005014	Samt ríkti dauðinn frá Adam til Móse, einnig yfir þeim sem höfðu ekki syndgað á sömu lund og Adam en hann er fyrirmyndan Krists sem koma átti.
45005015	En náðargjöf Guðs og falli Adams verður ekki jafnað saman. Einn maður féll og við það dóu allir, en einn maður, Jesús Kristur, er sú náðargjöf Guðs sem allir skulu njóta ómælt.
45005016	Og ekki verður þeirri gjöf jafnað til þess sem leiddi af synd hins eina manns. Því að dómurinn vegna þess sem hinn eini hafði gert varð sektardómur yfir öllum en náðargjöfin er sýknudómur handa öllum sem brutu.
45005017	Ef misgjörð hins eina manns leiddi til þess að dauðinn tók völd með þeim eina manni, hve miklu fremur munu nú þeir sem þiggja hina ómælanlegu gjöf náðar og sýknunar fá líf og ríki vegna hins eina, Jesú Krists.
45005018	Allir urðu sekir vegna afbrots eins. Svo verða allir sýknir og öðlast líf sakir þess fullkomna verks sem Rómverjabréfi ð 4,193 einn vann.
45005019	Allir urðu syndarar vegna óhlýðni eins manns. Eins verða allir lýstir sýknir saka vegna hlýðni hins eina.
45005020	Hér við bættist svo lögmálið til þess að afbrotin yrðu sýnilegri. En að sama skapi sem syndin óx varð náðin ríkulegri.
45005021	Eins og syndin ríkti með dauðanum á náðin að ríkja með réttlætinu og leiða til eilífs lífs í Jesú Kristi, Drottni vorum.
45006001	Hvað merkir nú þetta? Eigum við að vera áfram í syndinni til þess að náðin verði því meiri?
45006002	Fjarri fer því! Við sem dóum syndinni, hvernig ættum við að lifa áfram í henni?
45006003	Eða vitið þið ekki að við öll, sem skírð erum til Krists Jesú, erum skírð til dauða hans?
45006004	Við erum því dáin og greftruð með honum í skírninni. Og eins og faðirinn vakti Krist frá dauðum með dýrðarmætti sínum, eins eigum við að lifa nýju lífi.
45006005	Fyrst við erum samgróin honum með því að deyja líkt og hann eigum við einnig að vera samgróin honum með því að rísa upp líkt og hann.
45006006	Við vitum að okkar gamli maður dó með honum á krossi til þess að líkami syndarinnar yrði að engu og við værum aldrei framar þrælar syndarinnar.
45006007	Dauður maður er leystur frá syndinni.
45006008	Ef við erum dáin með Kristi trúum við því að við munum og með honum lifa.
45006009	Við vitum að Kristur, upp vakinn frá dauðum, deyr ekki framar. Dauðinn drottnar ekki lengur yfir honum.
45006010	Með dauða sínum dó hann frá syndinni í eitt skipti fyrir öll en lífi sínu lifir hann Guði.
45006011	Þannig skuluð og þið álíta sjálf ykkur vera dáin frá syndinni en lifandi Guði í Kristi Jesú.
45006012	Látið því ekki syndina ríkja í dauðlegum líkama ykkar svo að þið hlýðnist girndum hans.
45006013	Ljáið ekki heldur syndinni limi ykkar sem ranglætisvopn. Nei, ljáið heldur Guði sjálf ykkur lifnuð frá dauðum og limi ykkar sem réttlætisvopn.
45006014	Synd skal ekki ríkja yfir ykkur þar eð þið eruð ekki undir lögmálinu heldur undir náðinni.
45006015	Eða hvað? Eigum við að syndga fyrst við erum ekki undir lögmálinu heldur náðinni? Fjarstæða!
45006016	Vitið þið ekki að ef þið gerist ánauðug þý einhvers eruð þið nauðbeygð að hlýða honum? Annaðhvort hlýðið þið syndinni sem leiðir til dauða eða Guði sem leiðir til lífs í réttlæti.
45006017	En þökk sé Guði. Þið, sem voruð þrælar syndarinnar, urðuð af hjarta hlýðin þeirri kenningu sem ykkur var gefin.
45006018	Nú eruð þið leyst frá syndinni og bundin réttlætinu,
45006019	svo að ég noti líkingu úr mannlífinu, sökum veikleika ykkar. Eins og þið fyrrum létuð limina þræla fyrir óhrein öfl og siðleysi undir ólögum skuluð þið nú láta þá þjóna réttlæti Guðs og helgast honum.
45006020	Þegar þið voruð þrælar syndarinnar lutuð þið ekki yfirráðum réttlætisins.
45006021	Hvaða ávöxtu höfðuð þið af því? Þá eina sem þið finnið nú að eru til skammar því að þeir leiða að lokum til dauða.
45006022	En nú eruð þið leyst frá syndinni og bundin Guði. Það ber ávöxt til helgunar og eilífs lífs að lokum.
45006023	Því að laun syndarinnar er dauði en náðargjöf Guðs er eilíft líf í Kristi Jesú, Drottni vorum.
45007001	Þið vitið, systkin − ég tala hér við menn sem þekkja lögmálið − að lögmálið ræður ekki yfir manni lengur en hann lifir.
45007002	Þannig er gift kona bundin manni sínum að lögum meðan hann lifir. En deyi maðurinn er hún leyst undan því lögmáli sem bindur hana honum.
45007003	Hún er því talin hórkona ef hún verður annars manns að manni sínum lifandi. En deyi maður hennar er hún laus undan því lögmáli og telst ekki hórkona þótt hún verði annars manns.
45007004	Eins er um ykkur, bræður mínir og systur. Þið hafið dáið með Kristi og um leið fengið lausn undan lögmálinu og hafið gefist öðrum, honum sem var upp vakinn frá dauðum svo að við mættum bera Guði ávöxt.
45007005	Þegar við lutum okkar spillta eðli voru syndugar ástríður, vaktar af lögmálinu, virkar í limum okkar svo að við bárum dauðanum ávöxt.
45007006	En nú erum við leyst undan lögmálinu og dáin frá því sem áður hélt okkur í fjötrum og getum því þjónað með nýju lífi andans en ekki með fylgd við fornan lagabókstaf.
45007007	Hvað er þá meira að segja? Er lögmálið synd? Fjarri fer því. Sannleikurinn er sá að án lögmálsins hefði ég ekki vitað hvað synd er. Ég hefði ekki vitað um girndina hefði lögmálið ekki sagt: „Þú skalt ekki girnast.“
45007008	En syndin neytti færis með boðorðinu og vakti með mér alls kyns girnd. Án lögmáls er syndin dauð.
45007009	Ég lifði einu sinni án lögmáls. En þegar boðorðið kom lifnaði syndin en ég dó.
45007010	Boðorðið, sem átti að verða til lífs, reyndist vera mér til dauða
45007011	því að syndin fékk færi með boðorðinu, tældi mig og deyddi með því.
45007012	Lögmálið er vissulega heilagt, boðorðið heilagt, réttlátt og gott.
45007013	Varð þá hið góða mér til dauða? Fjarri fer því. Nei, það var syndin. Til þess að hún yrði ber að því að vera synd olli hún mér dauða með því sem gott er. Þannig skyldi boðorðið sýna hve skelfileg syndin er.
45007014	Vitað er að lögmálið er andlegt en ég er jarðneskt hold, í greipum syndarinnar.
45007015	Ég skil ekki hvað ég aðhefst. Það sem ég vil geri ég ekki, hitt sem ég hata, það geri ég.
45007016	Fyrst ég geri það sem ég vil ekki er ég samþykkur lögmálinu, að það sé gott.
45007017	En þá er það ekki framar ég sjálfur sem geri þetta heldur syndin sem í mér býr.
45007018	Ég veit að ekki býr neitt gott í mér, það er í spilltu eðli mínu. Að vilja veitist mér auðvelt en mig skortir alla getu til góðs.
45007019	Hið góða, sem ég vil, geri ég ekki en hið vonda, sem ég vil ekki, það geri ég.
45007020	En ef ég geri það sem ég vil ekki, þá er það ekki lengur ég sjálfur sem framkvæmi það heldur syndin sem í mér býr.
45007021	Þannig reynist mér það sem regla að þótt ég vilji gera hið góða er hið illa mér tamast.
45007022	Í hjarta mínu hef ég mætur á lögmáli Guðs
45007023	en ég sé annað lögmál í limum mínum og það stríðir gegn lögmáli hugar míns, hertekur mig undir lögmál syndarinnar í limum mínum.
45007024	Ég aumur maður! Hver frelsar mig frá þessum dauðans líkama? Guði sé lof að Jesús Kristur, Drottinn vor, frelsar. En sem sagt: Sjálfur þjóna ég lögmáli Guðs með huga mínum en lögmáli syndarinnar með ytri gjörðum.
45008001	Nú er því engin fyrirdæming búin þeim sem eru í Kristi Jesú.
45008002	Því að lögmál þess anda sem lífið gefur í Kristi Jesú hefur frelsað mig frá lögmáli syndarinnar og dauðans.
45008003	Það sem lögmálinu var ógerlegt, þar eð það var vanmegna gagnvart sjálfshyggju mannsins, það gerði Guð með því að senda sinn eigin son í líkingu syndugs manns gegn syndinni og dæma syndina í manninum.
45008004	Þar með gat réttlætiskröfu lögmálsins orðið fullnægt hjá okkur sem andinn fær að leiða en ekki sjálfshyggjan.
45008005	Þau sem stjórnast af eigin hag hafa hugann við það sem hann krefst. En þau sem stjórnast af anda Guðs hafa hugann við það sem hann vill.
45008006	Sjálfshyggjan er dauði en hyggja andans líf og friður.
45008007	Sjálfshyggjan er fjandsamleg Guði og lýtur ekki lögmáli Guðs, enda getur hún það ekki.
45008008	Þau sem lúta eigin hag geta ekki þóknast Guði.
45008009	En þið eruð ekki á hennar valdi heldur andans sem í ykkur býr. En sá sem hefur ekki anda Krists er ekki hans.
45008010	Ef Kristur er í ykkur er líkaminn að sönnu dauður því að syndin er dauð en andinn er líf sakir sýknunar Guðs.
45008011	Ef andi hans sem vakti Jesú frá dauðum býr í ykkur þá mun hann sem vakti Krist frá dauðum einnig lífga dauðlega líkami ykkar með anda sínum sem í ykkur býr.
45008012	Þannig erum við, systkin, í skuld, ekki við eigin hyggju að við skyldum lúta henni
45008013	því að ef þið gerið það munuð þið deyja. En ef þið látið anda Guðs deyða gjörðir sjálfshyggjunnar munuð þið lifa.
45008014	Allir sem leiðast af anda Guðs eru Guðs börn.
45008015	Þið hafið ekki fengið anda sem hneppir í þrældóm og leiðir aftur til hræðslu. Þið hafið fengið þann anda sem gerir mann að barni Guðs. Í þeim anda áköllum við: „Abba, faðir.“
45008016	Sjálfur andinn vitnar með anda okkar að við erum Guðs börn.
45008017	En ef við erum börn erum við líka erfingjar og það erfingjar Guðs en samarfar Krists því að við líðum með honum til þess að við verðum einnig vegsamleg með honum.
45008018	Ég lít svo á að þjáningar þessa tíma séu ekki neitt í samanburði við þá dýrð sem á okkur mun opinberast.
45008019	Því að sköpunin vonar og þráir að Guðs börn verði opinber.
45008020	Sköpunin er hneppt í ánauð hverfulleikans, ekki sjálfviljug heldur að vilja hans sem bauð svo,
45008021	í þeirri von að sjálf sköpunin verði leyst úr ánauð sinni undir hverfulleikanum og fái frelsið í dýrðinni með börnum Guðs.
45008022	Við vitum að öll sköpunin stynur líka og hefur fæðingarhríðir allt til þessa.
45008023	Og ekki það eitt, heldur stynjum við sem eigum frumgróða andans einnig með sjálfum okkur meðan við bíðum þeirrar stöðu Guðs barna sem í vændum er með endurlausn líkama okkar.
45008024	Í þessari von erum við hólpin. Von, sem menn sjá fram komna, er ekki von. Hver vonar það sem hann sér?
45008025	En ef við vonum það sem við sjáum ekki bíðum við þess með þolinmæði.
45008026	Eins hjálpar andinn okkur í veikleika okkar. Við vitum ekki hvers við eigum að biðja eins og ber en sjálfur andinn biður fyrir okkur með andvörpum sem engum orðum verður að komið.
45008027	En hann sem hjörtun rannsakar veit hver hyggja andans er, að hann biður fyrir heilögum samkvæmt Guðs vilja.
45008028	Við vitum að þeim sem Guð elska samverkar allt til góðs, þeim sem hann hefur kallað samkvæmt ákvörðun sinni.
45008029	Þau sem hann þekkti fyrir fram hefur hann og fyrirhugað til þess að mótast eftir mynd sonar síns svo að hann sé frumburður meðal margra systkina.
45008030	Þau sem hann fyrirhugaði hefur hann og kallað. Þau sem hann kallaði hefur hann og réttlætt og þau sem hann réttlætti hefur hann og gert vegsamleg.
45008031	Hvað eigum við þá að segja við þessu? Ef Guð er með okkur hver er þá á móti okkur?
45008032	Hann sem þyrmdi ekki sínum eigin syni heldur framseldi hann fyrir okkur öll, hvort mundi hann ekki líka gefa okkur allt með honum?
45008033	Hver skyldi ásaka Guðs útvöldu? Það er Guð sem sýknar.
45008034	Hver sakfellir? Kristur Jesús er sá sem dáinn er. Og meira en það: Hann er upprisinn, hann er við hægri hönd Guðs og hann biður fyrir okkur.
45008035	Hver mun gera okkur viðskila við kærleika Krists? Mun þjáning geta það eða þrenging, ofsókn, hungur eða nekt, háski eða sverð?
45008036	Það er eins og ritað er: Þín vegna er okkur dauði búinn allan daginn og við metin sem sláturfé.
45008037	Nei, í öllu þessu vinnum við fyllsta sigur í krafti hans sem elskaði okkur.
45008038	Því að ég er þess fullviss að hvorki dauði né líf, englar né tignir, hvorki hið yfirstandandi né hið ókomna, hvorki kraftar,
45008039	hæð né dýpt né nokkuð annað skapað muni geta gert okkur viðskila við kærleika Guðs sem birtist í Kristi Jesú, Drottni vorum.
45009001	Ég tala sannleika í Kristi, ég lýg ekki, samviska mín, upplýst af heilögum anda, vitnar það með mér
45009002	að ég hef mikla hryggð og sífellda kvöl í hjarta mínu
45009003	og gæti óskað að mér væri sjálfum útskúfað frá Kristi ef það yrði til heilla fyrir bræður mína og ættmenn,
45009004	Ísraelsmenn. Þeir eiga frumburðarréttinn, dýrðina, sáttmálana, löggjöfina, helgihaldið og fyrirheitin.
45009005	Þeirra eru ættfeðurnir og af þeim er Kristur kominn sem maður, hann sem er yfir öllu, Guð, blessaður að eilífu. Amen.
45009006	Það er ekki svo sem Guðs orð hafi brugðist. Því að ekki eru allir þeir Ísraelsmenn sem af Ísrael eru komnir.
45009007	Ekki eru heldur allir börn Abrahams þótt þeir séu niðjar hans. Nei: „Afkomendur Ísaks munu taldir niðjar þínir.“
45009008	Það merkir: Ekki eru líkamlegir afkomendur Abrahams börn Guðs heldur þeir sem fyrirheitið hljóðar um.
45009009	Guð gaf honum fyrirheit um fæðingu Ísaks þegar hann sagði: „Í þetta mund að ári kem ég aftur og þá mun Sara hafa eignast son.“
45009010	Og ekki nóg með það. Eins var um Rebekku þegar hún varð þunguð að tveim sveinum af eins manns völdum, forföður okkar, Ísaks.
45009011	Nú, til þess að það stæði stöðugt að ákvörðun Guðs um útvalningu væri óháð verkum og að öllu komin undir vilja þess er kallar,
45009012	var henni sagt áður en sveinarnir voru fæddir og áður en þeir höfðu aðhafst gott eða illt: „Hinn eldri skal þjóna hinum yngri.“
45009013	Eins og ritað er: „Jakob elskaði ég, Esaú hataði ég.“
45009014	Hvað skal um þetta segja? Er Guð óréttvís? Fjarri fer því.
45009015	Hann segir við Móse: „Ég miskunna þeim sem ég vil miskunna og líkna þeim sem ég vil líkna.“
45009016	Það er því ekki komið undir vilja manns eða áreynslu heldur Guði sem miskunnar.
45009017	Því er í ritningunni sagt við faraó: „Einmitt til þess hóf ég þig að ég fengi sýnt mátt minn á þér og nafn mitt yrði boðað um alla jörðina.“
45009018	Svo miskunnar þá Guð þeim sem hann vill en forherðir þann sem hann vill.
45009019	Þú munt nú vilja segja við mig: „Hvað er hann þá að ásaka okkur framar? Hver fær staðið gegn vilja hans?“
45009020	Hver ert þú, maður, að þú skulir deila á Guð? Hvort fær smíðisgripurinn sagt við smið sinn: „Hví gerðir þú mig svona?“
45009021	Eða hefur ekki leirkerasmiðurinn leirinn á valdi sínu svo að hann megi úr sama deigi gera viðhafnarker og annað til hversdagsnota?
45009022	Hafi Guð viljað sýna reiði sína og birta mátt sinn hefur hann samt af mikilli þolinmæði umborið þau ker sem vöktu reiði hans og áttu fyrir sér að fara forgörðum.
45009023	Hann ætlaði með því að sýna hve ómælanleg dýrð hans er við þá sem hann miskunnar og útvelur til dýrðar.
45009024	Þetta á við okkur, sem hann hefur kallað, ekki aðeins úr flokki Gyðinga heldur og úr flokki heiðingja.
45009025	Eins og hann líka segir hjá Hósea: Lýð sem ekki var minn mun ég kalla minn og þá sem ekki var elskuð mun ég mína elskuðu kalla.
45009026	Og á sama stað og sagt var við þá: Þið eruð ekki minn lýður, þar munu þeir kallaðir verða börn Guðs lifanda.
45009027	En Jesaja hrópar yfir Ísrael: „Þótt fjöldi Ísraels barna væri sem sandur sjávar munu leifar einar frelsaðar verða.
45009028	Drottinn mun í skyndi gera upp reikning sinn á jörð og ljúka að fullu.“
45009029	Og eins hefur Jesaja sagt: „Hefði Drottinn allsherjar ekki látið oss eftir niðja værum vér orðin eins og Sódóma, værum lík Gómorru.“
45009030	Hvað skal um þetta segja? Heiðingjarnir, sem sóttust ekki eftir réttlæti, hafa öðlast réttlæti − réttlæti af trú.
45009031	En Ísraelsmenn, sem lögðu sig eftir lögmáli er veitt gæti réttlæti, náðu því ekki.
45009032	Hvers vegna? Af því að þeir ætluðu sér að réttlætast með verkum, ekki af trú. Þeir hnutu um ásteytingarsteininn
45009033	eins og ritað er: Sjá, ég set í Síon ásteytingarstein og hrösunarhellu. Enginn sem á hann trúir skal þurfa að blygðast sín.
45010001	Systkin, það er hjartans ósk mín og bæn til Guðs að þeir megi hólpnir verða.
45010002	Það ber ég þeim að þeir eru heitir í trú sinni á Guð en skortir réttan skilning.
45010003	Þeir þekkja ekki réttlætið, sem Guð gefur, og reyna því að ávinna sér réttlæti sjálfir. Því hafa þeir ekki gefið sig á vald réttlætinu frá Guði.
45010004	En Kristur leiðir lögmálið til lykta svo að nú réttlætist sérhver sá sem trúir.
45010005	Móse ritar um réttlætið sem lögmálið veitir: „Sá maður sem breytir eftir boðum þess mun lífið fá af því.“
45010006	En réttlætið af trúnni mælir þannig: „Seg þú ekki í hjarta þínu: Hver mun fara upp í himininn?“ Það er: Til að sækja Krist ofan.
45010007	Eða: „Hver mun stíga niður í undirdjúpið?“ Það er: Til að sækja Krist upp frá dauðum.
45010008	Hvað segir það þá? „Nálægt þér er orðið, í munni þínum, í hjarta þínu.“ Það er: Orð trúarinnar sem við prédikum.
45010009	Ef þú játar með munni þínum: Jesús er Drottinn, og trúir í hjarta þínu að Guð hafi upp vakið hann frá dauðum verður þú hólpinn.
45010010	Með hjartanu er trúað til réttlætis, með munninum játað til hjálpræðis.
45010011	Ritningin segir: Hver sem á hann trúir verður aldrei til vansæmdar.
45010012	Í þessu er enginn munur á Gyðingum og Grikkjum. Hinn sami er Drottinn allra, fullríkur fyrir alla sem ákalla hann
45010013	því að „hver sem ákallar nafn Drottins verður hólpinn“.
45010014	En hvernig eiga menn að geta ákallað þann sem þeir trúa ekki á? Og hvernig eiga þeir að trúa á þann sem þeir hafa ekki heyrt um? Og hvernig eiga þeir að heyra án þess að einhver prédiki?
45010015	Og hver getur prédikað nema hann sé sendur? Svo er og ritað: „Hversu fagurt er fótatak þeirra sem boða fagnaðarerindið um hið góða.“
45010016	En ekki tóku allir við fagnaðarerindinu. Jesaja segir: „Drottinn, hver trúði því sem við boðuðum?“
45010017	Trúin kemur þannig af því að heyra. Og það sem heyrt er byggist á orðum Krists.
45010018	En ég spyr: Hafa þeir ekki heyrt? Jú, vissulega, „boðskapur þeirra hefur borist út um alla jörð og orð þeirra til endimarka heimsbyggðarinnar“.
45010019	Þá spyr ég: Skildi Ísrael það ekki? Fyrstur segir Móse: „Vekja vil ég ykkur til afbrýði gegn þjóð sem er ekki þjóð, egna vil ég ykkur til reiði gegn óviturri þjóð.“
45010020	Og Jesaja er svo djarfur að segja: „Ég hef látið þá finna mig sem leituðu mín ekki. Ég er orðinn augljós þeim sem spurðu ekki að mér.“
45010021	En við Ísrael segir hann: „Allan daginn breiddi ég út faðminn móti óhlýðnum og þverbrotnum lýð.“
45011001	Ég spyr nú: Hefur Guð útskúfað lýð sínum? Öðru nær! Sjálfur er ég Ísraelsmaður, af kyni Abrahams, ættkvísl Benjamíns.
45011002	Guð hefur ekki útskúfað lýð sínum sem hann þekkti fyrir fram. Ég minni á það sem Ritningin segir í kaflanum um Elía, hvernig hann kemur fram fyrir Guð með kæru á hendur Ísrael:
45011003	„Drottinn, spámenn þína hafa þeir drepið og rifið niður ölturu þín, ég er einn eftir og þeir sitja um líf mitt.“
45011004	En hvaða svar fær hann hjá Guði? „Ég hef tekið frá handa mér sjö þúsundir manna sem hafa ekki beygt kné fyrir Baal.“
45011005	Eins eru á okkar tíma leifar eftir sem Guð hefur valið af náð.
45011006	En sé það af náð er það ekki vegna verka, þá væri náðin ekki orðin náð.
45011007	Hvað merkir þetta? Að það sem Ísrael keppir eftir hlotnaðist honum ekki en útvöldum hlotnaðist það. Hinir urðu forhertir
45011008	eins og ritað er: „Guð gaf þeim sljóan anda, augu sem sjá ekki, eyru sem heyra ekki allt fram á þennan dag.“
45011009	Og Davíð segir: „Verði borðhald þeirra snara og gildra þeim til falls og refsingar.
45011010	Blindist augu þeirra að þeir sjái ekki og ger bak þeirra bogið um aldur.“
45011011	Nú spyr ég: Hrösuðu þá Ísraelsmenn til þess að falla að fullu? Fjarri fer því. Fall þeirra varð heiðingjum hjálpræði. Það átti að vekja afbrýði hjá Gyðingum.
45011012	Hafi fall þeirra orðið heiminum auður og ófarir þeirra heiðingjum auður, hve miklu mun þá muna þegar þeir koma allir með tölu?
45011013	En við ykkur, heiðingjar, segi ég: Nú er ég einmitt postuli heiðingja og þá þjónustu vegsama ég.
45011014	Vera mætti að ég gæti vakið afbrýði hjá ættmennum mínum og frelsað einhverja þeirra.
45011015	Fyrst það varð sáttargjörð fyrir heiminn að þeim var hafnað, hvað verður þá upptaka þeirra annað en líf af dauðum?
45011016	Ef frumgróðinn er heilagur er einnig deigið það. Og ef rótin er heilög eru einnig greinarnar það.
45011017	En þótt nokkrar af greinunum hafi verið brotnar af og hafir þú sem ert villiolíuviður verið græddur inn í þeirra stað og fáir með öðrum greinum að njóta rótarsafa olíuviðarins,
45011018	skaltu ekki stæra þig gegn hinum. Ef þú gerir það skaltu vita að þú berð ekki rótina heldur rótin þig.
45011019	Þú kannt þá að segja: „Greinarnar voru brotnar af til þess að ég yrði græddur við.“
45011020	Rétt er það, þær voru brotnar af vegna vantrúar en vegna trúar þinnar stenst þú. Hreyktu þér ekki upp, varaðu þig heldur.
45011021	Hafi Guð ekki þyrmt hinum náttúrulegu greinum mun hann ekki heldur þyrma þér.
45011022	Sjá hér bæði gæsku Guðs og strangleika. Hann er strangur við þá sem féllu en gæskuríkur við þig ef þú treystir áfram gæsku hans. Annars verður þú einnig af höggvinn.
45011023	En hinir verða og græddir við, ef þeir láta af vantrú sinni, því að megnugur er Guð þess að græða þá við á ný.
45011024	Þú varst höggvinn af þeim villta olíuviði sem þú ert að eðli til sprottinn af og varst gagnstætt eðli náttúrunnar græddur við ræktaðan olíuvið. Hve miklu fremur munu þá þessar náttúrulegu greinar verða græddar við sinn eigin olíuvið?
45011025	Ég vil, bræður mínir og systur, að þið varist að ofmeta eigið hyggjuvit. Því vil ég að þið þekkið þennan leyndardóm: Nokkur hluti Ísraels er forhertur orðinn og það varir uns allir heiðingjar eru komnir inn.
45011026	En þá mun allur Ísrael frelsast eins og ritað er: „Frá Síon mun frelsarinn koma og útrýma guðleysi frá Jakob.
45011027	Og þetta er sáttmáli minn við þá þegar ég tek burt syndir þeirra.“
45011028	Í ljósi fagnaðarerindisins eru þeir óvinir Guðs. Það varð til þess að þið fenguð að heyra fagnaðarerindið. En í ljósi útvalningar sinnar eru þeir elskaðir sakir forfeðranna.
45011029	Guð iðrar ekki náðargjafa sinna og köllunar.
45011030	Þið voruð fyrrum óhlýðin Guði en hafið nú hlotið miskunn vegna óhlýðni þeirra.
45011031	Eins hafa þeir nú orðið óhlýðnir svo að þið hlytuð miskunn til þess að þeim mætti einnig verða miskunnað.
45011032	Guð hefur gefið alla menn óhlýðninni á vald til þess að hann geti miskunnað öllum.
45011033	Hvílíkt djúp ríkdóms, speki og þekkingar Guðs! Hversu órannsakandi dómar hans og órekjandi vegir hans!
45011034	Hver hefur þekkt huga Drottins? Eða hver hefur verið ráðgjafi hans?
45011035	Hver hefur að fyrra bragði gefið honum og átt að fá það endurgoldið?
45011036	Frá honum, fyrir hann og til hans eru allir hlutir. Honum sé dýrð um aldir alda. Amen.
45012001	Því brýni ég ykkur, systkin, að þið vegna miskunnar Guðs bjóðið fram sjálf ykkur að lifandi, heilagri, Guði þóknanlegri fórn. Það er sönn guðsdýrkun af ykkar hendi.
45012002	Fylgið ekki háttsemi þessa heims. Látið heldur umbreytast með hinu nýja hugarfari og lærið svo að skilja hver sé vilji Guðs, hið góða, fagra og fullkomna.
45012003	Fyrir þá náð sem mér er gefin segi ég ykkur öllum: Enginn hugsi hærra um sjálfan sig en hugsa ber heldur í réttu hófi, og hver og einn haldi sér við þann mæli trúar sem Guð hefur úthlutað honum.
45012004	Við höfum á einum líkama marga limi en limirnir hafa ekki allir sama starfa.
45012005	Eins erum við, þótt mörg séum, einn líkami í Kristi en hvert um sig annars limir.
45012006	Við eigum margvíslegar náðargáfur samkvæmt þeirri náð sem Guð hefur gefið. Sé það spádómsgáfa þá notum hana í samræmi við trúna,
45012007	sé það þjónustustarf skal gegna því, sé það kennsla skal sinna henni,
45012008	sá sem hvetja skal geri það, sá sem gefur sé örlátur. Sá sem veitir forstöðu sé kostgæfinn og sá sem vinnur miskunnarverk geri það með gleði.
45012009	Elskan sé flærðarlaus. Hafið andstyggð á hinu vonda en haldið fast við hið góða.
45012010	Verið ástúðleg hvert við annað í bróðurlegum kærleika og keppist um að sýna hvert öðru virðingu.
45012011	Verið ekki hálfvolg í áhuganum, verið brennandi í andanum. Þjónið Drottni.
45012012	Verið glöð í voninni, þolinmóð í þjáningunni, staðföst í bæninni.
45012013	Takið þátt í þörfum heilagra. Leggið stund á gestrisni.
45012014	Blessið þá er ofsækja ykkur. Blessið en bölvið ekki.
45012015	Fagnið með fagnendum, grátið með grátendum.
45012016	Berið sama hug til allra, verið ekki stórlát, umgangist fúslega lítilmagna. Oftreystið ekki eigin hyggindum.
45012017	Gjaldið engum illt fyrir illt. Stundið það sem fagurt er fyrir sjónum allra manna.
45012018	Hafið frið við alla menn að því leyti sem það er unnt og á ykkar valdi.
45012019	Leitið ekki hefnda sjálf, mín elskuðu, látið reiði Guðs um að refsa eins og ritað er: „Mín er hefndin, ég mun endurgjalda,“ segir Drottinn.
45012020	En „ef óvin þinn hungrar þá gef honum að eta, ef hann þyrstir þá gef honum að drekka. Með því að gera þetta safnar þú glóðum elds á höfuð honum.“
45012021	Lát ekki hið illa sigra þig en sigra þú illt með góðu.
45013001	Hver maður hlýði þeim yfirvöldum sem eru yfir hann sett. Því engin væru yfirvöld ef Guð gæfi þau ekki. Þau sem eru til hefur Guð skipað.
45013002	Sá sem veitir yfirvöldum mótstöðu veitir skipan Guðs mótstöðu og hlýtur að fá sinn dóm.
45013003	Sá sem vinnur góð verk þarf ekki að óttast valdhafa heldur sá sem vinnur vond verk. Viljir þú eigi þurfa að óttast yfirvöld skaltu gera það sem gott er og þá færðu þeirra lof,
45013004	því að þau þjóna Guði þér til góðs. En ef þú gerir það sem illt er þá máttu óttast. Yfirvöldin bera ekki sverð sitt ófyrirsynju. Þau þjóna Guði og er skylt að refsa þeim sem illt fremja.
45013005	Því er nauðsyn að hlýðnast, ekki aðeins af ótta við hegningu heldur og vegna samvisku sinnar.
45013006	Enda er það þess vegna sem þið gjaldið skatta, að valdhafar eru þjónar Guðs í því sem þeir eiga að annast.
45013007	Gjaldið öllum það sem skylt er: Þeim skatt sem skattur ber, þeim virðingu sem virðing ber, þeim heiður sem heiður ber.
45013008	Skuldið ekki neinum neitt nema það eitt að elska hvert annað því að sá sem elskar náunga sinn hefur uppfyllt lögmálið.
45013009	Boðorðin: „Þú skalt ekki drýgja hór, þú skalt ekki morð fremja, þú skalt ekki stela, þú skalt ekki girnast,“ og hvert annað boðorð er innifalið í þessari grein: „Þú skalt elska náunga þinn eins og sjálfan þig.“
45013010	Kærleikurinn gerir ekki náunganum mein. Þess vegna er kærleikurinn uppfylling lögmálsins.
45013011	Gerið þetta því heldur sem þið vitið hvað tímanum líður, að ykkur er mál að rísa af svefni. Nú er okkur hjálpræðið nær en þá er við tókum trú.
45013012	Liðið er á nóttina og dagurinn í nánd. Leggjum því af verk myrkursins og klæðumst hertygjum ljóssins.
45013013	Lifum svo að sæmd sé að, því nú er dagur kominn, en hvorki í ofáti né ofdrykkju, hvorki saurlífi né svalli, ekki með þrætum eða öfund. Íklæðist heldur Drottni Jesú Kristi og leggið ekki þann hug á jarðnesk efni að það veki girndir.
45014001	Takið á móti trúarveikum án þess að dæma skoðanir þeirra.
45014002	Einn er þeirrar trúar að alls megi neyta, annar er veikur í trúnni og neytir einungis jurtafæðu.
45014003	Sá sem neytir skal ekki fyrirlíta hinn sem neytir ekki og sá sem neytir ekki skal ekki dæma þann sem neytir því að Guð hefur tekið á móti honum.
45014004	Hvað átt þú með að dæma þjón annars manns? Hann stendur og fellur herra sínum. Og hann mun standa því að megnugur er Drottinn þess að láta hann standa.
45014005	Einn gerir mun á dögum, annar metur alla daga jafna. Hver og einn fylgi sannfæringu sinni.
45014006	Sá sem þykist verða að taka tillit til þess hvaða dagur er gerir svo vegna Drottins. Og sá sem neytir kjöts gerir það vegna Drottins því að hann gerir Guði þakkir. Hinn sem lætur óneytt gerir svo vegna Drottins og færir Guði þakkir.
45014007	Því að enginn okkar lifir sjálfum sér og enginn deyr sjálfum sér.
45014008	Ef við lifum, lifum við Drottni, ef við deyjum, deyjum við Drottni. Hvort sem við þess vegna lifum eða deyjum þá erum við Drottins.
45014009	Því að til þess dó Kristur og varð aftur lifandi að hann skyldi drottna bæði yfir dauðum og lifandi.
45014010	En þú, hví dæmir þú bróður þinn? Eða þá þú, hví fyrirlítur þú bróður þinn? Öll munum við verða að standa frammi fyrir dómstóli Guðs.
45014011	Því að ritað er: „Svo sannarlega sem ég lifi, segir Drottinn, fyrir mér skal hvert kné beygja sig og sérhver tunga vegsama Guð.“
45014012	Þannig skal sérhvert okkar gera Guði skil á sjálfu sér.
45014013	Dæmum því ekki framar hvert annað. Hitt skuluð þið ákveða að verða trúsystkinum ykkar ekki til ásteytingar eða falls.
45014014	Það veit ég með fullri vissu í trúnni á Drottin Jesú að ekkert er vanheilagt í sjálfu sér nema þá þeim sem heldur eitthvað vanheilagt, honum er það vanheilagt.
45014015	Ef bróðir þinn eða systir hryggist sökum þess sem þú etur, þá ertu kominn af kærleikans braut. Hrind ekki með mat þínum í glötun þeim manni sem Kristur dó fyrir.
45014016	Látið því ekki hið góða sem þið eigið verða fyrir lasti.
45014017	Guðs ríki er ekki matur og drykkur heldur réttlæti, friður og fögnuður í heilögum anda.
45014018	Hver sem þannig þjónar Kristi er Guði velþóknanlegur og í metum hjá mönnum.
45014019	Keppum þess vegna eftir því sem til friðar heyrir og eflir samfélagið.
45014020	Brjóttu ekki niður verk Guðs vegna matar. Allt er að sönnu hreint en allt verður samt illt þeim manni sem etur öðrum til falls.
45014021	Það er rétt að eta hvorki kjöt né drekka vín eða gera neitt það annað sem kemur illa við bróður þinn eða systur.
45014022	Haltu fast við trúna sem þú átt með sjálfum þér frammi fyrir Guði. Sæll er sá sem þarf ekki að áfella sig fyrir það sem hann telur vera rétt.
45014023	En sá sem er efablandinn og etur þó, hann er dæmdur af því að hann gerir það ekki af trú. Allt sem er ekki af trú er synd.
45015001	Skylt er okkur, hinum styrku, að bera veikleikann með hinum óstyrku og hugsa ekki aðeins um sjálf okkur.
45015002	Sérhvert okkar hugsi um náunga sinn, það sem honum er til góðs og til uppbyggingar.
45015003	Kristur hugsaði ekki um sjálfan sig heldur eins og ritað er: „Lastyrði þeirra sem löstuðu þig lentu á mér.“
45015004	Allt það sem áður er ritað er ritað okkur til fræðslu til þess að við héldum von okkar vegna þess þolgæðis og uppörvunar sem ritningarnar gefa.
45015005	En Guð, sem veitir þolgæðið og hugrekkið, gefi ykkur að vera samhuga að vilja Krists Jesú
45015006	til þess að þið einum huga og einum munni vegsamið Guð, föður Drottins vors Jesú Krists.
45015007	Takið því hvert annað að ykkur eins og Kristur tók ykkur að sér Guði til dýrðar.
45015008	Ég segi að Kristur sé orðinn þjónn hinna umskornu til að sýna orðheldni Guðs og staðfesta fyrirheitin sem gefin voru feðrunum
45015009	en heiðingjarnir vegsami Guð sakir miskunnar hans eins og ritað er: „Þess vegna skal ég játa þig meðal heiðingja og lofsyngja þínu nafni.“
45015010	Og enn segir: „Fagnið, þið heiðingjar, með lýð Guðs.“
45015011	Og enn: „Lofið Drottin, allar þjóðir, vegsamið hann, allir lýðir.“
45015012	Og enn segir Jesaja: „Koma mun rótarkvistur Ísaí og sá er rís upp til að stjórna þjóðum, á hann munu þjóðir vona.“
45015013	Guð vonarinnar fylli yður öllum fögnuði og friði í trúnni svo að þér séuð auðug að voninni í krafti heilags anda.
45015014	Fyrir mitt leyti er ég sannfærður um að sjálf eruð þið, góð systkin, svo rík að góðgirni og auðguð alls konar þekkingu að þið eruð fær um að leiðbeina hvert öðru.
45015015	Ég hef þó ritað ykkur, sums staðar í djarfara lagi, til þess að minna ykkur á sitthvað. Það hef ég gert af því að Guð hefur gefið mér þá náð
45015016	að gegna heilagri þjónustu við Krist Jesú hjá heiðingjum, vera prestur fyrir fagnaðarerindi Guðs til þess að heiðingjar mættu verða Guði velþóknanleg fórn, helguð af heilögum anda.
45015017	Það sem ég vinn til lofs í augum Guðs er verk Jesú Krists í mér.
45015018	Ekki skal ég dirfast að nefna annað en það sem Jesús Kristur hefur unnið með mér til þess að leiða heiðingja til hlýðni. Til þess hefur hann styrkt mig til orða og verka
45015019	með máttugum táknum og stórmerkjum í krafti heilags anda. Þannig hef ég lokið því af að boða fagnaðarerindið um Krist alla leið frá Jerúsalem og hringinn til Illýríu.
45015020	En það hefur verið mér metnaðarmál að boða ekki fagnaðarerindið þar sem Kristur hefur þegar verið kynntur. Ég vil ekki byggja á grunni sem annar hefur lagt.
45015021	Enda segir Ritningin: „Þeir skulu sjá hann sem enginn hafði frætt þá um og þeir skilja hann sem ekkert höfðu heyrt.“
45015022	Því er það að mér hefur hvað eftir annað verið meinað að koma til ykkar.
45015023	En nú á ég ekki lengur neitt ógert á þessum slóðum og mig hefur árum saman langað að koma til ykkar
45015024	um leið og ég færi til Spánar. Ég vona að fá að sjá ykkur, er ég fer um hjá ykkur, og að þið búið mig til ferðar þangað þegar ég hef fengið að njóta samvista við ykkur um hríð.
45015025	En nú ætla ég til Jerúsalem til að færa hjálp hinum heilögu þar.
45015026	Því að Makedónía og Akkea hafa ákveðið að gangast fyrir samskotum handa fátæklingum meðal hinna heilögu þar í borg.
45015027	Sjálfir ákváðu þeir það enda eru þeir í skuld við þá. Fyrst heiðingjar hafa fengið hlutdeild í andlegri blessun frá þeim ber og þeim skylda til að hjálpa þeim í líkamlegum efnum.
45015028	En þegar ég hef lokið þessu og komið þessu framlagi tryggilega í þeirra hendur ætla ég að fara um hjá ykkur á leið minni til Spánar.
45015029	Og það veit ég að þegar ég kem til ykkar mun ég koma með blessun Krists í fullum mæli.
45015030	Ég heiti á ykkur, systkin, vegna Drottins vors Jesú Krists og kærleiksanda hans, að hjálpa mér í stríði mínu með því að biðja fyrir mér til Guðs
45015031	að hann bjargi mér frá þeim mönnum í Júdeu sem neita að trúa og hjálpin, sem ég fer með til Jerúsalem handa hinum heilögu þar, verði vel þegin.
45015032	Þá get ég komið til ykkar með fögnuði og ef Guð lofar notið góðrar hvíldar með ykkur.
45015033	Guð friðarins sé með yður öllum. Amen.
45016001	Ég bið ykkur fyrir hana systur okkar, Föbe, sem er djákni safnaðarins í Kenkreu.
45016002	Veitið henni viðtöku vegna Drottins, eins og kristnum ber, og hjálpið henni með allt sem hún þarf að fá hjá ykkur. Hún hefur verið bjargvættur margra, þar á meðal mín sjálfs.
45016003	Heilsið Prisku og Akvílasi, samverkamönnum mínum í Kristi Jesú.
45016004	Þau hafa stofnað lífi sínu í hættu fyrir mig. Fyrir það votta ég þeim þakkir, ekki ég einn heldur og allir söfnuðir meðal heiðinna þjóða.
45016005	Heilsið einnig söfnuðinum sem kemur saman í húsi þeirra. Heilsið Epænetusi, mínum elskaða. Hann er frumgróðinn handa Kristi í Asíu.
45016006	Heilsið Maríu sem mikið hefur erfiðað fyrir ykkur.
45016007	Heilsið Andróníkusi og Júníu, ættmennum mínum og sambandingjum. Þau skara fram úr meðal postulanna og gengu Kristi á hönd á undan mér.
45016008	Heilsið Amplíatusi, elskuðum vini mínum í Drottni.
45016009	Heilsið Úrbanusi, samverkamanni mínum í Kristi, og Stakkýsi, mínum elskaða.
45016010	Heilsið Apellesi sem hefur reynst traustur í trúnni á Krist. Heilsið heimilismönnum Aristóbúls.
45016011	Heilsið Heródíon, ættingja mínum. Heilsið þeim á heimili Narkissusar sem trúa á Drottin.
45016012	Heilsið Tryfænu og Tryfósu sem erfiða fyrir Drottin. Heilsið Persis, hinni elskuðu, sem hefur starfað svo mikið í þjónustu Drottins.
45016013	Heilsið Rúfusi, sem Drottinn hefur útvalið, og móður hans sem er mér einnig móðir.
45016014	Heilsið Asynkritusi, Flegon, Hermesi, Patrobasi, Hermasi og trúsystkinunum hjá þeim.
45016015	Heilsið Fílólogusi og Júlíu, Nerevs og systur hans og Olympasi og öllum heilögum sem með þeim eru.
45016016	Heilsið hvert öðru með heilögum kossi. Allir söfnuðir Krists senda ykkur kveðju.
45016017	Ég minni ykkur, systkin, á að hafa gát á þeim sem vekja sundurþykki og tæla frá þeirri kenningu sem þið hafið numið. Sneiðið hjá þeim.
45016018	Slíkir menn þjóna ekki Drottni vorum Kristi heldur eigin maga, og með blíðmælum og fagurgala blekkja þeir hjörtu hrekklausra manna.
45016019	En hlýðni ykkar er alkunn orðin. Því er ég glaður yfir ykkur og vil að þið séuð vitur í því sem gott er en fákunnandi í því sem illt er.
45016020	Guð friðarins mun bráðlega sundurmola Satan undir fótum ykkar. Náðin Drottins vors Jesú Krists sé með yður.
45016021	Tímóteus, samverkamaður minn, Lúkíus, Jason og Sósípater, ættmenn mínir, biðja að heilsa ykkur.
45016022	Ég, Tertíus, sem hef ritað bréfið, bið að heilsa ykkur í nafni Drottins.
45016023	Gajus, sem hýsir mig og allan söfnuðinn, biður að heilsa ykkur. Erastus, gjaldkeri borgarinnar, og bróðir Kvartus biðja að heilsa ykkur.
45016024	Náðin Drottins vors Jesú Krists sé með yður. Amen.
45016025	En einn hefur máttinn til þess að styrkja yður með fagnaðarerindi mínu, boðskap Jesú Krists. Þar opinberast leyndardómur sem var hulinn þögn um eilífar tíðir
45016026	en er nú opinber í spámannlegum ritningum og að boði hins eilífa Guðs kunngjörður öllum þjóðum að þær taki hann til sín og trúi.
45016027	Honum, einum alvitrum Guði, sé sakir Jesú Krists dýrðin um aldir alda. Amen.
46001001	Páll, sem Guð kallaði til að vera postuli Jesú Krists, og Sósþenes, bróðirinn, heilsa
46001002	söfnuði Guðs í Korintu, þeim sem Guð hefur helgað í samfélagi við Jesú Krist og kallað til að lifa heilögu lífi. Við heilsum einnig öllum þeim sem alls staðar ákalla nafn Drottins vors Jesú Krists sem er þeirra Drottinn og vor.
46001003	Náð sé með yður og friður frá Guði föður vorum og Drottni Jesú Kristi.
46001004	Ávallt þakka ég Guði mínum fyrir ykkur, hann hefur veitt ykkur náð sína í Kristi Jesú.
46001005	Hann hefur auðgað ykkur á allan hátt svo að þið búið yfir allri mælsku og allri þekkingu.
46001006	Vitnisburðurinn um Krist er líka staðfestur orðinn á meðal ykkar
46001007	svo að ykkur brestur ekki neina náðargjöf meðan þið væntið opinberunar Drottins vors Jesú Krists.
46001008	Hann mun einnig styrkja ykkur allt til enda og gera ykkur óaðfinnanleg á degi Drottins vors Jesú Krists.
46001009	Trúr er Guð sem hefur kallað ykkur til samfélags við son sinn Jesú Krist, Drottin vorn.
46001010	En ég hvet ykkur, systkin, í nafni Drottins vors Jesú Krists, að vera öll samhuga og ekki séu flokkadrættir á meðal ykkar. Verið heldur samlynd og einhuga.
46001011	Því að heimilismenn Klóe hafa tjáð mér um ykkur, bræður mínir og systur, að þrætur eigi sér stað á meðal ykkar.
46001012	Ég á við að sum ykkar segja: „Ég fylgi Páli,“ og aðrir: „Ég fylgi Apollós,“ eða: „Ég fylgi Kefasi,“ eða: „Ég fylgi Kristi.“
46001013	Er þá Kristi skipt í sundur? Skyldi Páll hafa verið krossfestur fyrir ykkur? Eða eruð þið skírð til nafns Páls?
46001014	Guði sé lof að ég hef engan ykkar skírt nema Krispus og Gajus.
46001015	Þá getur enginn sagt að þið séuð skírð til nafns míns.
46001016	Jú, ég skírði líka Stefanas og heimamenn hans. Annars veit ég ekki til að ég hafi skírt neinn annan.
46001017	Ekki sendi Kristur mig til að skíra heldur til að boða fagnaðarerindið, ekki með lærðu orðskrúði, þá hefði kross Krists horfið fyrir tómum orðum.
46001018	Því að orð krossins er heimska þeim er stefna í glötun en okkur sem hólpin verðum er það kraftur Guðs.
46001019	Ritað er: Ég mun eyða speki spekinganna og hyggindi hyggindamannanna mun ég að engu gera.
46001020	Hvar er vitringur? Hvar fræðimaður, orðkappi þessa heims? Er ekki það sem heimurinn telur speki heimska í augum Guðs?
46001021	Enda þótt speki Guðs sé í heiminum gátu mennirnir ekki þekkt Guð með sinni speki. Þess vegna ákvað Guð að boða það sem er heimska í augum manna og frelsa þá sem trúa.
46001022	Gyðingar heimta tákn og Grikkir leita að speki
46001023	en við prédikum Krist krossfestan, Gyðingum hneyksli og heiðingjum heimsku
46001024	en okkur sem Guð hefur kallað, bæði Gyðingum og Grikkjum, Krist, kraft Guðs og speki Guðs.
46001025	Því að 207 heimska Guðs er mönnum vitrari og veikleiki Guðs mönnum sterkari.
46001026	Minnist þess, systkin, hvernig þið voruð þegar Guð kallaði ykkur: Mörg ykkar voru ekki vitur að manna dómi, ekki voldug eða ættstór.
46001027	En Guð hefur útvalið það sem heimurinn telur heimsku til að gera hinum vitru kinnroða og hið veika í heiminum til þess að gera hinu volduga kinnroða.
46001028	Og hið lítilmótlega í heiminum, það sem heimurinn telur einskis virði, hefur Guð útvalið til þess að gera að engu það sem er í metum.
46001029	Enginn maður skyldi hrósa sér fyrir Guði.
46001030	Honum er það að þakka að þið eruð í samfélagi við Krist Jesú. Hann er orðinn okkur vísdómur frá Guði, bæði réttlæti, helgun og endurlausn.
46001031	Eins og ritað er: „Sá sem vill hrósa sér hrósi sér í Drottni.“
46002001	Þegar ég kom til ykkar, systkin, og boðaði ykkur leyndardóm Guðs gerði ég það ekki með háfleygri mælsku eða spekiorðum.
46002002	Þegar ég var með ykkur ásetti ég mér að hafa ekkert í huga annað en Jesú Krist og hann krossfestan.
46002003	Og ég dvaldist á meðal ykkar í veikleika, ótta og mikilli angist.
46002004	Orð mín og boðun studdust ekki við sannfærandi vísdómsorð. Ég treysti sönnun og krafti Guðs anda.
46002005	Trú ykkar skyldi ekki byggð á vísdómi manna heldur á krafti Guðs.
46002006	Ég tala speki meðal hinna fullkomnu, þó ekki speki þessarar aldar eða höfðingja þessarar aldar sem eiga að líða undir lok,
46002007	heldur tala ég leynda speki Guðs sem hulin hefur verið en Guð hefur frá eilífð fyrirhugað okkur til dýrðar sinnar.
46002008	Enginn af höfðingjum þessa heims þekkti hana. Hefðu þeir þekkt hana hefðu þeir ekki krossfest Drottin dýrðarinnar.
46002009	En það er eins og ritað er: Það sem auga sá ekki og eyra heyrði ekki og ekki kom upp í hjarta nokkurs manns, það allt hefur Guð fyrirbúið þeim er hann elska.
46002010	En Guð hefur látið anda sinn opinbera okkur hana því að andinn rannsakar allt, jafnvel djúpin í Guði.
46002011	Hver veit hvað í manninum býr nema andi mannsins sem í honum er? Eins veit enginn hvað í Guði býr nema andi Guðs.
46002012	En við höfum ekki hlotið anda heimsins heldur andann sem er frá Guði, til þess að við skulum vita hvað Guð hefur gefið okkur.
46002013	Enda segjum við það ekki með orðum sem mannlegur vísdómur kennir heldur með orðum sem andi Guðs kennir og útlistum andleg efni á andlegan hátt.
46002014	Jarðbundinn maður hafnar því sem andi Guðs boðar, honum er það heimska. Hann getur ekki skilið það af því að andinn veitir skilninginn.
46002015	En sá sem hefur andann dæmir um allt en enginn getur dæmt um hann.
46002016	Því að hver hefur þekkt huga Drottins að hann geti frætt hann? En við höfum huga Krists.
46003001	Ég gat ekki, systkin, talað við ykkur eins og við andlega menn heldur eins og við menn sem sjá ekki nema sjálfa sig, eins og við ómálga börn í Kristi.
46003002	Ég gaf ykkur mjólk að drekka, ekki fasta fæðu því að enn þolduð þið það ekki. Og þið þolið það jafnvel ekki enn
46003003	því að enn þá lifið þið í sjálfshyggju. Það er metingur og deilur á milli ykkar. Sýnir það ekki að þið látið ekki andann leiða ykkur og hegðið ykkur eins og hverjir aðrir menn?
46003004	Þegar einn segir: „Ég fylgi Páli,“ en annar: „Ég fylgi Apollós,“ eruð þið þá ekki eins og þið voruð áður?
46003005	Hvað er þá Apollós? Já, hvað er þá Páll? Þjónar sem hafa leitt ykkur til trúar og það eins og Drottinn hefur gefið hvorum um sig.
46003006	Ég gróðursetti, Apollós vökvaði en Guð gaf vöxtinn.
46003007	Þannig skiptir það engu hver gróðursetur eða hver vökvar. Það er Guð sem skiptir máli, hann gefur vöxtinn.
46003008	Sá sem gróðursetur og sá sem vökvar eru eitt. En sérhver mun fá laun eftir erfiði sínu.
46003009	Því að samverkamenn Guðs erum við, Guðs akurlendi, Guðs hús eruð þið.
46003010	Sem vitur byggingameistari hef ég lagt grundvöll eftir þeirri náð sem Guð hefur veitt mér en annar hefur byggt ofan á. En sérhver athugi hvernig hann byggir.
46003011	Annan grundvöll getur enginn lagt en þann sem lagður er, sem er Jesús Kristur.
46003012	En ef einhver byggir ofan á grundvöllinn gull, silfur, dýra steina, tré, hey eða hálm,
46003013	þá mun koma í ljós hvernig verk hvers og eins er. Dagurinn mun leiða það í ljós af því að hann opinberast með eldi og eldurinn mun prófa hvílíkt verk hvers og eins er.
46003014	Ef það fær staðist sem einhver byggir ofan á mun hann fá laun.
46003015	En brenni það upp mun hann bíða tjón. Sjálfur mun hann komast af en þó eins og úr eldi.
46003016	Vitið þið eigi að þið eruð musteri Guðs og að andi Guðs býr í ykkur?
46003017	Ef nokkur eyðir musteri Guðs mun Guð eyða honum því að musteri Guðs er heilagt og þið eruð það musteri.
46003018	Enginn dragi sjálfan sig á tálar. Ef nokkur ykkar þykist vitur í þessum heimi verði hann fyrst heimskur til þess að hann verði vitur.
46003019	Því að speki þessa heims er heimska í augum Guðs. Ritað er: Hann er sá sem sér við klækjum hinna vitru.
46003020	Og aftur: Drottinn veit að hugsanir vitringanna eru fánýtar.
46003021	Þess vegna stæri enginn sig af mönnum. Því að allt er ykkar
46003022	hvort heldur er Páll, Apollós eða Kefas, heimurinn, líf eða dauði, hið yfirstandandi eða hið komandi, allt er ykkar.
46003023	En þið eruð Krists og Kristur Guðs.
46004001	Þannig líti menn á okkur sem þjóna Krists og ráðsmenn yfir leyndardómum Guðs.
46004002	Nú er þess krafist af ráðsmönnum að sérhver reynist trúr.
46004003	En mér er það fyrir minnstu að verða dæmdur af ykkur eða af mannlegu dómþingi. Ég dæmi mig ekki einu sinni sjálfur.
46004004	Ég er mér ekki neins ills meðvitandi en með því er ég þó ekki sýknaður. Drottinn er sá sem dæmir mig.
46004005	Dæmið því ekki fyrir tímann áður en Drottinn kemur. Hann mun leiða það í ljós sem í myrkrinu er hulið og afhjúpa allt sem í hjarta dylst. Og þá mun hver um sig hljóta þann lofstír af Guði sem hann á skilið.
46004006	Þetta hef ég ykkar vegna, systkin, heimfært til sjálfs mín og Apollóss, til þess að þið mættuð læra af okkur regluna: „Farið ekki lengra en ritað er.“ Ekkert ykkar á heldur að sýna yfirlæti og halda með einu á kostnað annars.
46004007	Því að hver gefur þér yfirburði? Og hvað hefur þú sem þú hefur ekki þegið? En hafir þú nú Fyrra bréf Páls til Korintumanna 3,209 þegið það, hví stærir þú þig þá eins og þú hefðir ekki fengið það að gjöf?
46004008	Þið eruð þegar orðin mett, þið eruð þegar orðin auðug, án mín eruð þið orðin konungar. Og ég vildi óska að þið væruð orðin konungar til þess að einnig ég mætti vera konungur með ykkur!
46004009	Mér virðist Guð hafa sett okkur postulana sísta allra því að við erum orðnir heiminum að augnagamni, bæði englum og mönnum.
46004010	Við erum heimskir sökum Krists en þið vitur vegna samfélags ykkar við Krist! Við erum veikir en þið sterk, þið eruð í hávegum höfð en við óvirtir.
46004011	Allt til þessarar stundar þolum við hungur, þorsta og klæðleysi, okkur er misþyrmt, við höfum engan samastað.
46004012	Við stöndum í erfiði og verðum að vinna með eigin höndum. Hrakyrtir blessum við, ofsóttir umberum við.
46004013	Þegar við erum rægðir uppörvum við. Við erum orðnir eins og sorp heimsins, afhrak allra allt til þessa.
46004014	Ég rita þetta ekki til þess að gera ykkur kinnroða heldur til að áminna ykkur eins og elskuleg börn mín.
46004015	Enda þótt þið hefðuð tíu þúsund fræðara í kristinni trú þá hafið þið þó eigi marga feður. Með því að flytja ykkur fagnaðarerindið hef ég fætt ykkur og gert ykkur að hluttakendum í samfélagi Krists Jesú.
46004016	Ég bið ykkur: Breytið eftir mér.
46004017	Þess vegna sendi ég Tímóteus til ykkar sem er elskað og trútt barn mitt í samfélagi við Drottin. Hann mun minna ykkur á hvernig ég þjóna Kristi og hvernig ég kenni alls staðar í hverjum söfnuði.
46004018	En nokkrir hafa gert sig breiða yfir því að ég ætlaði ekki að koma til ykkar
46004019	en ég mun brátt koma til ykkar ef Guð lofar og mun ég þá kynna mér hina mikillátu, ekki orð þeirra heldur kraft.
46004020	Því að Guðs ríki er ekki fólgið í orðum heldur í krafti.
46004021	Hvað viljið þið? Á ég að koma til ykkar með hirtingarvönd eða með kærleika og hógværum anda?
46005001	Fullyrt er að saurlifnaður eigi sér stað á meðal ykkar og það slíkur saurlifnaður sem jafnvel gerist ekki meðal heiðingja, að maður heldur við konu föður síns.
46005002	Og svo eruð þið mikillát í stað þess að hryggjast og rýma brott úr ykkar hópi þeim manni sem þetta hefur drýgt.
46005003	Ég fyrir mitt leyti, fjarlægur að líkamanum til en nálægur að andanum, hef þegar, eins og ég væri nálægur, kveðið upp dóm yfir manni þeim sem þetta hefur framið:
46005004	Þegar þið eruð saman komin í nafni Drottins Jesú og andi minn er hjá ykkur ásamt krafti Drottins vors Jesú
46005005	skal refsa slíkum manni og selja hann Satan á vald til þess að andi hans megi verða hólpinn á degi Drottins Jesú.
46005006	Ekki hafið þið ástæðu til að státa ykkur! Vitið þið ekki að lítið súrdeig sýrir allt deigið?
46005007	Hreinsið burt gamla súrdeigið til þess að þið séuð nýtt deig enda eruð þið ósýrð brauð. Því að páskalambi okkar er slátrað sem er Kristur.
46005008	Höldum því hátíð, ekki með gömlu súrdeigi eða súrdeigi illsku og vonsku heldur með ósýrðum brauðum hreinleikans og sannleikans.
46005009	Ég ritaði ykkur í bréfinu að þið skylduð ekki umgangast saurlífismenn.
46005010	Átti ég þar ekki við saurlífismenn hér í heimi yfirleitt eða ásælna og ræningja eða hjáguðadýrkendur því að þá hefðuð þið orðið að fara úr heiminum.
46005011	En nú rita ég ykkur að þið skuluð ekki umgangast nokkurn þann er nefnir sig bróður en er saurlífismaður eða ásælinn, skurðgoðadýrkandi eða lastmáll, ofdrykkjumaður eða ræningi. Þið skuluð jafnvel ekki sitja að borði með slíkum manni.
46005012	Hvað skyldi ég vera að dæma þá sem eru utan safnaðarins? Eigið þið ekki að dæma þá sem eru í söfnuðinum?
46005013	Og mun ekki Guð dæma þá sem ekki eru í söfnuðinum? „Útrýmið hinum vonda úr ykkar hópi.“
46006001	Hvernig getur nokkur ykkar, sem á sökótt við annan, fengið af sér að fara með málið fyrir dóm ranglátra en ekki heilagra?
46006002	Eða vitið þið ekki að heilagir eiga að dæma heiminn? Og ef þið eigið að dæma heiminn eruð þið þá óverðugir að dæma í hinum minnstu málum?
46006003	Vitið þið eigi að við eigum að dæma engla? Hvað þá heldur hversdagsleg efni!
46006004	Þegar þið eigið að dæma um hversdagsleg efni, þá kveðjið þið að dómurum menn sem að engu eru hafðir í söfnuðinum.
46006005	Ég segi það ykkur til blygðunar. Er þá enginn vitur til á meðal ykkar sem skorið geti úr málum milli safnaðarmanna?
46006006	Í stað þess eigið þið í málum innbyrðis og það fyrir vantrúuðum.
46006007	Það út af fyrir sig að þið standið í málaferlum hvert við annað er í sjálfu sér hnekkir fyrir ykkur. Hví líðið þið ekki heldur órétt? Hví látið þið ekki heldur hafa af ykkur?
46006008	Þess í stað gerið þið öðrum rangt til og hafið af þeim og það trúsystkinum.
46006009	Vitið þið ekki að ranglátir munu ekki erfa Guðs ríki? Villist ekki! Enginn sem er saurlífur, dýrkar falsguði eða lifir í hórdómi, enginn karlmaður sem lætur nota sig eða notar aðra til ólifnaðar,
46006010	enginn þjófur eða fégráðugur, vínsvallari, rógberi eða fjársvikari fær að erfa Guðs ríki.
46006011	Og þannig voruð þið sumir hverjir. En þið létuð laugast, létuð helgast, eruð réttlættir. Það gerði nafn Drottins Jesú Krists og andi vors Guðs.
46006012	Allt er mér leyfilegt en ekki er allt gagnlegt. Allt er mér leyfilegt en ég má ekki láta neitt fá vald yfir mér.
46006013	Maturinn er fyrir magann og maginn fyrir matinn en Guð mun hvort tveggja gera að engu. En líkaminn er ekki fyrir saurlífi heldur fyrir Drottin og Drottinn fyrir líkamann.
46006014	Guð hefur uppvakið Drottin með mætti sínum og mun á sama hátt uppvekja okkur.
46006015	Vitið þið ekki að líkamar ykkar eru limir Krists? Á ég þá að taka limi Krists og gera þá að skækjulimum? Fjarri fer því.
46006016	Vitið þið ekki að sá sem liggur með skækju verður ásamt henni einn líkami? Því að ritað er: „Þau tvö munu verða einn líkami.“
46006017	En sá er samlagar sig Drottni er einn andi með honum.
46006018	Forðist saurlifnaðinn! Sérhver önnur synd, sem maðurinn drýgir, er fyrir utan líkama hans. En saurlífismaðurinn syndgar á móti eigin líkama.
46006019	Vitið þið ekki að líkami ykkar er musteri heilags anda sem í ykkur er og þið hafið frá Guði? Þið eigið ykkur ekki sjálf.
46006020	Þið eruð verði keypt. Vegsamið því Guð með líkama ykkar.
46007001	En svo að ég minnist á það sem þið hafið ritað, þá er það gott fyrir mann að vera ekki við konu kenndur.
46007002	En til þess að forðast saurlífi hafi hver karlmaður sína eiginkonu og hver kona sinn eiginmann.
46007003	Karlmaðurinn gæti skyldu sinnar gagnvart konunni og sömuleiðis konan gagnvart karlmanninum.
46007004	Ekki hefur konan vald yfir eigin líkama heldur karlmaðurinn. Sömuleiðis hefur og karlmaðurinn ekki heldur vald yfir eigin líkama Fyrra bréf Páls til Korintumanna 5,211 heldur konan.
46007005	Haldið ykkur eigi hvort frá öðru nema þá eftir samkomulagi um stundarsakir til þess að þið getið haft næði til bænahalds og takið svo saman aftur til þess að Satan freisti ykkar ekki vegna ístöðuleysis ykkar.
46007006	Þetta er ekki neitt valdboð heldur ábending.
46007007	En þess óska ég að allir menn væru eins og ég er sjálfur en hver hefur sína náðargjöf frá Guði, einn þessa og annar hina.
46007008	Hinum ógiftu og ekkjunum segi ég að þeim er best að halda áfram að vera ein eins og ég.
46007009	En hafi þau ekki taumhald á sjálfum sér, þá gangi þau í hjónaband því að betra er að ganga í hjónaband en að brenna af girnd.
46007010	Þeim sem gengið hafa í hjónaband býð ég, þó ekki ég heldur Drottinn, að konan skuli ekki skilja við mann sinn,
46007011	en hafi hún skilið við hann, þá sé hún áfram ógift eða sættist við manninn. Maðurinn á ekki heldur að skilja við konuna.
46007012	En við hina segi ég, ekki Drottinn: Ef bróðir nokkur á vantrúaða konu og hún lætur sér það vel líka að búa saman við hann, þá skilji hann ekki við hana.
46007013	Og kona, sem á vantrúaðan mann og hann lætur sér vel líka að búa saman við hana, skilji ekki við hann.
46007014	Því að vantrúaði maðurinn er helgaður af konunni og vantrúaða konan er helguð af bróðurnum. Annars væru börn ykkar óhrein en nú eru þau hrein.
46007015	En ef hinn vantrúaði vill skilja, þá fái hann skilnað. Hvorki bróðir né systir eru þrælbundin í slíkum efnum. Guð hefur kallað ykkur að lifa í friði.
46007016	Því að hvað veist þú, kona, hvort þú munir geta frelsað mann þinn? Eða hvað veist þú, maður, hvort þú munir geta frelsað konu þína?
46007017	Þó skal hver og einn lifa því lífi sem Drottinn hefur úthlutað honum og vera áfram í þeirri stöðu sem hann var í þegar Guð kallaði hann. Þannig mæli ég fyrir í öllum söfnuðunum.
46007018	Sá sem var umskorinn, þegar hann var kallaður, breyti því ekki. Sá sem var óumskorinn láti ekki umskera sig.
46007019	Það skiptir ekki máli hvort maður er umskorinn eða ekki, heldur að hann haldi boðorð Guðs.
46007020	Hver og einn sé kyrr í þeirri stöðu sem hann var kallaður í.
46007021	Varst þú þræll er þú varst kallaður? Set það ekki fyrir þig en ef þú getur orðið frjáls, þá kjós það heldur.
46007022	Því að sá sem var þræll er Drottinn kallaði hann er frelsingi Drottins. Á sama hátt er sá sem var frjáls er Drottinn kallaði hann þræll Krists.
46007023	Þið eruð verði keyptir. Verðið ekki þrælar manna.
46007024	Bræður, sérhver verði frammi fyrir Guði kyrr í þeirri stétt sem hann var í þegar Guð kallaði hann.
46007025	Um einlífi hef ég enga skipun frá Drottni. En álit mitt læt ég í ljós eins og sá er hlotið hefur þá náð af Drottni að vera trúr.
46007026	Mín skoðun er að vegna yfirstandandi neyðar sé það gott fyrir mann að vera þannig.
46007027	Ertu við konu bundinn? Leitast þá ekki við að verða laus. Ertu laus orðinn við konu? Leita þá ekki kvonfangs.
46007028	En þótt þú kvongist syndgar þú ekki og ef ógifta konan giftist syndgar hún ekki. En erfitt verður slíkum lífið hér á jörðu. Við því vildi ég hlífa ykkur.
46007029	En það segi ég, systkin, tíminn er orðinn naumur. Hér eftir skulu jafnvel þau sem gift eru vera eins og þau væru það ekki,
46007030	þau sem gráta eins og þau grétu ekki, þau sem fagna eins og þau fögnuðu ekki, þau sem kaupa eins og þau héldu ekki því sem þau keyptu,
46007031	og þau sem njóta heimsins gæða eins og þau færðu sér þau ekki í nyt. Því að heimurinn í núverandi mynd líður undir lok,
46007032	en ég vil að þið séuð áhyggjulaus. Hinn ókvænti ber fyrir brjósti hvernig hann megi þóknast Drottni.
46007033	En hinn kvænti ber fyrir brjósti veraldleg efni svo að hann geti þóknast konunni.
46007034	Hann er tvískiptur. Ógifta konan og mærin bera fyrir brjósti að vera heilagar á sál og líkama svo að þær geti þóknast Drottni. En gifta konan ber fyrir brjósti veraldlega hluti svo að hún geti þóknast manni sínum.
46007035	Þetta segi ég sjálfum ykkur til gagns, ekki til þess að valda ykkur óþægindum heldur til þess að þið getið þjónað Drottni af alúð og einlægni.
46007036	Ef einhver telur sig ekki geta vansalaust búið með heitmey sinni, enda á manndómsskeiði, þá geri hann sem hann vill ef ekki verður hjá því komist. Hann syndgar ekki. Giftist þau.
46007037	Sá þar á móti sem er staðfastur í hjarta sínu og óþvingaður en hefur fullt vald á vilja sínum og hefur afráðið í hjarta sínu að hún verði áfram mey gerir vel.
46007038	Þannig gera þá báðir vel, sá sem kvænist heitmey sinni og hinn sem kvænist henni ekki, hann gerir enn betur.
46007039	Konan er bundin meðan maður hennar er á lífi. En ef maðurinn deyr er henni frjálst að giftast hverjum sem hún vill, aðeins að hann sé trúaður.
46007040	Þó er hún sælli ef hún heldur áfram að vera eins og hún er, það er mín skoðun. En ég þykist og hafa anda Guðs.
46008001	Þá er að minnast á kjötið sem fórnað hefur verið skurðgoðum. Við vitum að öll höfum við þekkingu. Þekkingin blæs menn upp en kærleikurinn byggir upp.
46008002	Ef einhver þykist þekkja eitthvað þá þekkir hann enn ekki svo sem þekkja ber.
46008003	En sá sem elskar Guð er þekktur af honum.
46008004	En hvað varðar neyslu kjöts, sem fórnað hefur verið skurðgoðum, þá vitum við að skurðgoð er ekkert í heiminum og að enginn er Guð nema einn.
46008005	Því að enda þótt til séu svonefndir guðir, hvort heldur er á himni eða á jörðu − enda eru margir guðir og margir drottnar −
46008006	þá höfum við ekki nema einn Guð, föðurinn, sem skapað hefur alla hluti og líf okkar stefnir til, og einn Drottin, Jesú Krist, sem allt varð til fyrir og við fyrir hann.
46008007	Ekki hafa allir þessa þekkingu. Vegna vanans við skurðgoðadýrkun eta sumir kjötið enn sem fórnarkjöt og finnst þeir þá saurga sig því að samviska þeirra er veik fyrir.
46008008	En matur færir okkur ekki nær Guði. Hvorki missum við neins þótt við etum það ekki né ávinnum við neitt þótt við etum.
46008009	En gætið þess að þetta frelsi ykkar verði ekki hinum óstyrku að falli.
46008010	Því sjái einhver þig, sem hefur þekkinguna, sitja til borðs í goðahofi, mundi það ekki hvetja þann sem óstyrkur er til að neyta fórnarkjöts?
46008011	Hinn óstyrki glatast þá vegna þekkingar þinnar, bróðirinn sem Kristur dó fyrir.
46008012	Þegar þið þannig syndgið gegn systkinunum og særið óstyrka samvisku þeirra, þá syndgið þið á móti Kristi.
46008013	Þess vegna mun ég, ef matur verður einhverju trúsystkina minna til falls, ekki neyta kjöts um aldur og ævi til þess að ég verði þeim ekki til falls.
46009001	Er ég ekki frjáls? Er ég ekki postuli? Hef ég ekki séð Jesú, Drottin vorn? Eruð þið ekki verk mitt sem ég hef unnið með hjálp Drottins?
46009002	Þótt ég væri ekki postuli fyrir aðra, Fyrra bréf Páls til Korintumanna 7,213 þá er ég það fyrir ykkur. Þið eruð staðfesting Drottins á postuladómi mínum.
46009003	Þetta er vörn mín gagnvart þeim sem vilja dæma um mig.
46009004	Hef ég ekki rétt til að eta og drekka?
46009005	Hef ég ekki rétt til að ferðast um með kristna eiginkonu alveg eins og hinir postularnir og bræður Drottins og Kefas?
46009006	Eða erum við Barnabas þeir einu sem eru ekki undanþegnir því að þurfa að vinna fyrir uppihaldi?
46009007	Hver fer nokkurn tíma í stríð á eigin kostnað? Hver plantar víngarð og neytir ekki ávaxtar hans? Hver gætir hjarðar og neytir ekki af mjólk hjarðarinnar?
46009008	Segi ég þetta af mannlegri reynslu eða segir ekki einnig lögmálið það?
46009009	Ritað er í lögmáli Móse: „Þú skalt ekki múlbinda uxann er hann þreskir.“ Er Guð hér að tala um uxana?
46009010	Eða segir hann það ekki öllu heldur okkar vegna? Jú, okkar vegna stendur skrifað að sá sem plægir og sá sem þreskir eigi að gera það með von um hlutdeild í uppskerunni.
46009011	Ef ég nú hef sáð hjá ykkur því sem andlegt er, er það þá of mikið að ég uppskeri hjá ykkur það sem líkamlegt er?
46009012	Ef aðrir hafa þennan rétt hjá ykkur, hef ég hann þá ekki miklu fremur? En ég hef ekki hagnýtt mér þennan rétt heldur sætti mig við allt til þess að tálma ekki fagnaðarerindinu um Krist.
46009013	Vitið þið ekki að þeir sem vinna við helgidóminn lifa af því sem kemur úr helgidóminum og þeir sem starfa við altarið fá hlut af því sem fórnað er á altarinu?
46009014	Þannig hefur og Drottinn fyrirskipað að þeir sem boða fagnaðarerindið skuli lifa af fagnaðarerindinu.
46009015	En ég hef ekki hagnýtt mér neitt af þessu og ég skrifa þetta ekki heldur til þess að svo verði við mig gert. Mér væri betra að deyja. Enginn skal ónýta það sem ég tel mér til gildis.
46009016	Þótt ég sé að boða fagnaðarerindið, þá gefur það mér enga ástæðu til að miklast af því. Ég er knúinn til þess. Vei mér ef ég boða það ekki.
46009017	Geri ég þetta af frjálsum vilja ber mér að fá laun. En finni ég mig til þess knúinn hefur Guð falið mér ráðsmennsku.
46009018	Hver eru þá laun mín? Þau að ég boða fagnaðarerindið án endurgjalds og hagnýti mér ekki það sem ég á rétt á.
46009019	Þótt ég sé öllum óháður hef ég gert sjálfan mig að þræli allra til þess að ávinna sem flesta.
46009020	Ég hef verið Gyðingum sem Gyðingur til þess að ávinna Gyðinga. Þótt ég lifi ekki eftir lögmáli Móse breyti ég eftir því til þess að ávinna þá sem fara eftir því.
46009021	Til þess að ávinna þá sem þekkja ekki lögmál Móse breyti ég ekki eftir því enda þótt ég sé ekki laus við lögmál Guðs heldur bundinn lögmáli Krists.
46009022	Hinum óstyrku hef ég verið óstyrkur til þess að ávinna hina óstyrku. Ég hef verið öllum allt til þess að ég geti að minnsta kosti frelsað nokkra.
46009023	Allt geri ég vegna fagnaðarerindisins til þess að ég fái hlutdeild í blessun þess.
46009024	Vitið þið ekki að þeir sem keppa á íþróttavelli hlaupa að sönnu allir en einn fær sigurlaunin? Hlaupið þannig að þið fáið sigurlaun.
46009025	Sérhver sem tekur þátt í kappleikjum leggur hart að sér. Þeir sem keppa gera það til þess að hljóta forgengilegan sigursveig en við óforgengilegan.
46009026	Þess vegna hleyp ég ekki stefnulaust. Ég berst eins og hnefaleikamaður sem engin vindhögg slær.
46009027	Ég aga líkama minn og geri hann að þræli mínum til þess að ég, sem hef prédikað fyrir öðrum, skuli ekki reynast óhæfur.
46010001	Ég vil ekki, systkin, að ykkur skuli vera ókunnugt um það að forfeður okkar voru allir undir skýinu og gengu allir yfir hafið.
46010002	Allir voru þeir skírðir í skýinu og hafinu til fylgdar við Móse.
46010003	Allir neyttu hinnar sömu andlegu fæðu
46010004	og drukku hinn sama andlega drykk. Þeir drukku af hinum andlega kletti sem fylgdi þeim. Kletturinn var Kristur.
46010005	Samt voru fæstir þeirra þóknanlegir Guði enda féllu þeir í eyðimörkinni.
46010006	Þetta hefur gerst okkur til viðvörunar til þess að við verðum ekki sólgin í það sem illt er eins og þeir.
46010007	Tilbiðjið ekki skurðgoð eins og nokkrir þeirra. Ritað er: „Lýðurinn settist niður til að eta og drekka og stóð upp til að skemmta sér.“
46010008	Drýgjum ekki heldur hór eins og sumir þeirra, og tuttugu og þrjár þúsundir féllu á einum degi.
46010009	Freistum ekki heldur Drottins eins og sumir þeirra, og biðu bana af höggormum.
46010010	Möglið ekki heldur eins og nokkrir þeirra. Eyðandinn fyrirfór þeim.
46010011	Allt þetta kom yfir þá sem fyrirboði og það er ritað til viðvörunar okkur sem endir aldanna er kominn yfir.
46010012	Sá er hyggst standa gæti því vel að sér að hann falli ekki.
46010013	Þið hafið ekki reynt nema það sem menn geta þolað. Guð er trúr og lætur ekki reyna ykkur um megn fram heldur mun hann, þegar hann reynir ykkur, einnig sjá um að þið fáið staðist.
46010014	Forðist þess vegna skurðgoðadýrkun, mín elskuðu.
46010015	Ég tala til ykkar sem skynsamra manna. Metið sjálf það sem ég segi.
46010016	Bikar blessunarinnar sem vér blessum, er hann ekki samfélag um blóð Krists? Og brauðið sem vér brjótum, er það ekki samfélag um líkama Krists?
46010017	Af því að brauðið er eitt, erum vér hin mörgu einn líkami því að vér eigum öll hlutdeild í hinu eina brauði.
46010018	Lítið á Ísraelsmenn. Taka þeir sem eta fórnarkjötið ekki þátt í altarisþjónustunni?
46010019	Hvað segi ég þá? Að kjöt fórnað skurðgoðum sé nokkuð? Eða skurðgoð sé nokkuð?
46010020	Nei, skurðgoðadýrkendur blóta illum öndum, ekki Guði. En ég vil ekki að þið hafið samfélag við illa anda.
46010021	Ekki getið þið drukkið bikar Drottins og bikar illra anda. Ekki getið þið tekið þátt í borðhaldi Drottins og borðhaldi illra anda.
46010022	Eða eigum við að reita Drottin til reiði? Munum við vera máttugri en hann?
46010023	Allt er leyfilegt en ekki er allt gagnlegt. Allt er leyfilegt en ekki byggir allt upp.
46010024	Enginn hyggi að eigin hag heldur hag annarra.
46010025	Allt það sem selt er á kjöttorginu getið þið etið án nokkurra eftirgrennslana vegna samviskunnar.
46010026	Því að jörðin er Drottins og allt sem á henni er.
46010027	Ef einhver vantrúaður býður ykkur og ef þið viljið fara, þá etið af öllu því sem fyrir ykkur er borið án þess að þið vegna samviskunnar spyrjist fyrir um hvaðan það komi.
46010028	En ef einhver segir við ykkur: „Þetta er fórnarkjöt!“ þá etið ekki, bæði vegna þess sem varaði ykkur við og vegna samviskunnar.
46010029	Samviskunnar, segi ég, ekki eigin samvisku heldur samvisku hins. En hvers vegna skyldi samviska annars manns geta heft frelsi mitt?
46010030	Ef ég neyti fæðunnar með þakklæti, hvers vegna skyldi ég sæta lasti fyrir það sem ég þakka Guði fyrir?
46010031	Hvort sem þið því etið eða drekkið eða hvað sem þið gerið, þá gerið það allt Guði til dýrðar.
46010032	Verið hvorki Gyðingum, Grikkjum né kirkju Guðs til ásteytingar.
46010033	Ég fyrir mitt leyti reyni í öllu að þóknast öllum og hygg ekki að eigin hag heldur hag hinna mörgu, til þess að þeir verði hólpnir.
46011001	Breytið eftir mér eins og ég breyti eftir Kristi.
46011002	Ég hrósa ykkur fyrir það að þið í öllu minnist mín og haldið fast við kenningarnar eins og ég flutti ykkur þær.
46011003	En ég vil að þið vitið að Kristur er höfuð sérhvers karlmanns, að karlmaðurinn er höfuð konunnar og Guð höfuð Krists.
46011004	Sérhver sá karlmaður, sem biðst fyrir eða flytur spádóma Guðs og hefur á höfðinu, hann óvirðir höfuð sitt.
46011005	En sérhver kona, sem biðst fyrir eða flytur spádóma Guðs berhöfðuð, óvirðir höfuð sitt. Það er hið sama sem hún hefði látið krúnuraka sig.
46011006	Ef konan því vill ekki hylja höfuð sitt, þá láti hún klippa sig. En ef það er óvirðing fyrir konuna að láta klippa eða raka hár sitt, þá hafi hún á höfðinu.
46011007	Karlmaður á ekki að hylja höfuð sitt því að hann er ímynd Guðs og endurspeglar dýrð hans en konan endurspeglar dýrð mannsins.
46011008	Því ekki er karlinn af konunni kominn heldur konan af karlinum
46011009	og ekki var heldur karlinn skapaður vegna konunnar heldur konan vegna karlsins.
46011010	Þess vegna á konan að bera á höfði sér tákn um valdsvið sitt vegna englanna.
46011011	Þó er hvorki konan óháð karlmanninum né karlmaðurinn konunni í samfélaginu við Drottin
46011012	því að eins og konan er komin af karlinum, svo er og karlinn fæddur af konunni en allt er frá Guði.
46011013	Dæmið sjálf: Sæmir það konu að biðja til Guðs berhöfðuð?
46011014	Kennir ekki sjálf náttúran ykkur að ef karlmaður ber sítt hár, þá er það honum vansæmd
46011015	en ef kona ber sítt hár, þá er það henni sæmd? Því að síða hárið er gefið henni í höfuðblæju stað.
46011016	En ætli nú einhver sér að gera þetta að kappsmáli, þá er slíkt ekki venja okkar eða safnaða Guðs.
46011017	En um leið og ég gef ykkur þessi fyrirmæli get ég ekki hrósað ykkur fyrir samkomur ykkar sem eru fremur til ills en góðs.
46011018	Í fyrsta lagi heyri ég að þið skiptist í hópa þegar söfnuðurinn kemur saman. Því trúi ég að nokkru leyti.
46011019	Reyndar verða flokkar að vera meðal ykkar til þess að í ljós komi hverjum má treysta.
46011020	En þegar þið komið saman verður það ekki til þess að neyta máltíðar Drottins,
46011021	því hver um sig neytir síns matar fyrir fram og svo er einn hungraður og annar drekkur sig ölvaðan.
46011022	Hafið þið þá ekki hús til að eta í og drekka? Viljið þið vanvirða söfnuð Guðs og auðmýkja þá sem ekkert eiga? Hvað á ég að segja við ykkur? Á ég að hæla ykkur fyrir þetta? Nei, ég hæli ykkur ekki.
46011023	Því að ég hef meðtekið frá Drottni það sem ég hef kennt ykkur: Nóttina, sem Drottinn Jesús var svikinn, tók hann brauð,
46011024	gerði þakkir, braut það og sagði: „Þetta er líkami minn. Gjörið þetta í mína minningu.“
46011025	Sömuleiðis tók hann og bikarinn eftir kvöldmáltíðina og sagði: „Þessi bikar er hinn nýi sáttmáli í mínu blóði. Gjörið þetta, svo oft sem þér drekkið, í mína minningu.“
46011026	Hvert sinn sem þið etið þetta brauð og drekkið af bikarnum boðið þið dauða Drottins þangað til hann kemur.
46011027	Hver sem etur brauðið eða drekkur bikar Drottins á óverðugan hátt verður þess vegna sekur við líkama og blóð Drottins.
46011028	Hver maður prófi sjálfan sig áður en hann etur af brauðinu og drekkur af bikarnum.
46011029	Því að sá sem etur og drekkur án þess að gera sér grein fyrir að það er líkami Drottins, hann etur og drekkur sér til dómsáfellis.
46011030	Þess vegna eru svo margir sjúkir og lasburða á meðal ykkar og allmargir deyja.
46011031	Ef við dæmdum um okkur sjálf yrðum við ekki dæmd.
46011032	En þegar Drottinn dæmir okkur er hann að aga okkur til þess að við verðum ekki dæmd sek ásamt heiminum.
46011033	Systkin, þess vegna skuluð þið bíða hvert eftir öðru þegar þið komið saman til að matast.
46011034	Ef nokkur er hungraður, þá eti hann heima til þess að samkomur ykkar verði ykkur ekki til dómsáfellis. Annað mun ég segja til um þegar ég kem.
46012001	En svo ég minnist á gáfur andans, systkin, þá vil ég ekki að þið séuð fáfróð um þær.
46012002	Þið vitið að þegar þið voruð heiðingjar létuð þið leiða ykkur til mállausra skurðgoðanna rétt eins og verkast vildi.
46012003	Þess vegna læt ég ykkur vita að enginn, sem talar af Guðs anda, segir: „Bölvaður sé Jesús!“ og enginn getur sagt: „Jesús er Drottinn!“ nema af heilögum anda.
46012004	Mismunur er á náðargjöfum en andinn er hinn sami,
46012005	mismunur er á þjónustustörfum en Drottinn hinn sami.
46012006	Mismunur er á framkvæmdum en Guð hinn sami sem öllu kemur til leiðar í öllum.
46012007	Þannig birtist andinn sérhverjum manni til þess að hann geri öðrum gagn.
46012008	Einum gefur andinn gáfu að mæla af speki, öðrum gefur sami andi kraft að mæla af þekkingu.
46012009	Sami andi veitir einum trú, öðrum lækningagáfu
46012010	og öðrum kraft til að framkvæma undur. Einn fær spádómsgáfu, annar hæfileika að sannreyna anda, einn að tala tungum og annar að útleggja tungutal.
46012011	Öllu þessu kemur eini og sami andinn til leiðar og hann útbýtir hverjum einum eftir vild sinni.
46012012	Því að eins og líkaminn er einn og hefur marga limi en allir limir líkamans, þótt margir séu, eru einn líkami, þannig er og Kristur.
46012013	Í einum anda vorum við öll skírð til að vera einn líkami, hvort sem við erum Gyðingar eða Grikkir, þrælar eða frjálsir, og öll fengum við einn anda að drekka.
46012014	Því að líkaminn er ekki einn limur heldur margir.
46012015	Ef fóturinn segði: „Fyrst ég er ekki hönd heyri ég ekki líkamanum til,“ þá er hann ekki fyrir það líkamanum óháður.
46012016	Og ef eyrað segði: „Fyrst ég er ekki auga heyri ég ekki líkamanum til,“ þá er það ekki þar fyrir líkamanum óháð.
46012017	Ef allur líkaminn væri auga, hvar væri þá heyrnin? Ef hann væri allur heyrn, hvar væri þá ilmanin?
46012018	En nú hefur Guð sett hvern einstakan lim á líkamann eins og honum þóknaðist.
46012019	Ef allir limirnir væru einn limur, hvar væri þá líkaminn?
46012020	En nú eru limirnir margir en líkaminn einn.
46012021	Augað getur ekki sagt við höndina: „Ég þarfnast þín ekki!“ né heldur höfuðið við fæturna: „Ég þarfnast ykkar ekki!“
46012022	Nei, miklu fremur eru þeir limir á líkamanum nauðsynlegir sem virðast vera í veikbyggðara lagi.
46012023	Og þeim sem okkur virðast vera í óvirðulegra lagi á líkamanum, þeim veitum við því meiri sæmd, og þeim sem við blygðumst okkar fyrir sýnum við því meiri blygðunarsemi.
46012024	Þess þarfnast hinir ásjálegu limir okkar ekki. En Guð setti líkamann svo saman að hann gaf þeim sem síðri var því meiri sæmd
46012025	til þess að ekki yrði ágreiningur í líkamanum heldur skyldu limirnir bera sameiginlega umhyggju hver fyrir öðrum.
46012026	Og hvort heldur einn limur þjáist, þá þjást allir limirnir með honum eða einn limur er í hávegum hafður samgleðjast allir limirnir honum.
46012027	Þið eruð líkami Krists og limir hans hvert um sig.
46012028	Guð hefur gefið öllum sitt hlutverk í kirkjunni: Fyrst hefur hann sett postula, í öðru lagi spámenn, í þriðja lagi kennara, sumum hefur hann veitt gáfu að gera kraftaverk, lækna, vinna líknarstörf, stjórna og tala tungum.
46012029	Geta allir verið postular? Eru allir spámenn? Eru allir kennarar? Eru allir kraftaverkamenn?
46012030	Hafa allir hlotið lækningagáfu? Tala allir tungum? Útlista allir tungutal?
46012031	Nei! En sækist eftir náðargáfunum, þeim hinum meiri. Og nú bendi ég ykkur á enn þá miklu ágætari leið.
46013001	Þótt ég talaði tungum manna og engla en hefði ekki kærleika væri ég hljómandi málmur eða hvellandi bjalla.
46013002	Og þótt ég hefði spádómsgáfu og vissi alla leyndardóma og ætti alla þekking og þótt ég hefði svo takmarkalausa trú að færa mætti fjöll úr stað en hefði ekki kærleika, væri ég ekki neitt.
46013003	Og þótt ég deildi út öllum eigum mínum og þótt ég framseldi líkama minn til þess að verða brenndur en hefði ekki kærleika, væri ég engu bættari.
46013004	Kærleikurinn er langlyndur, hann er góðviljaður. Kærleikurinn öfundar ekki. Kærleikurinn er ekki raupsamur, hreykir sér ekki upp.
46013005	Hann hegðar sér ekki ósæmilega, leitar ekki síns eigin, hann reiðist ekki, er ekki langrækinn.
46013006	Hann gleðst ekki yfir óréttvísinni en samgleðst sannleikanum.
46013007	Hann breiðir yfir allt, trúir öllu, vonar allt, umber allt.
46013008	Kærleikurinn fellur aldrei úr gildi. En spádómsgáfur, þær munu líða undir lok, og tungur, þær munu þagna, og þekking, hún mun líða undir lok.
46013009	Því að þekking vor er í molum og spádómur vor er í molum.
46013010	En þegar hið fullkomna kemur líður það undir lok sem er í molum.
46013011	Þegar ég var barn talaði ég eins og barn, hugsaði eins og barn og ályktaði eins og barn. En þegar ég var orðinn fulltíða lagði ég niður barnaskapinn.
46013012	Nú sjáum vér svo sem í skuggsjá, í ráðgátu, en þá munum vér sjá augliti til auglitis. Nú er þekking mín í molum en þá mun ég gjörþekkja eins og ég er sjálfur gjörþekktur orðinn.
46013013	En nú varir trú, von og kærleikur, þetta þrennt, en þeirra er kærleikurinn mestur.
46014001	Keppið eftir kærleikanum. Sækist eftir gáfum andans en einkum eftir spámannlegri gáfu.
46014002	Því að sá sem talar tungum talar ekki við menn heldur við Guð. Enginn skilur hann, í anda talar hann leyndardóma.
46014003	En sá sem flytur orð Guðs talar til manna, þeim til uppbyggingar, hvatningar og huggunar.
46014004	Sá sem talar tungum byggir aðeins upp sjálfan sig en sá sem flytur orð Guðs byggir upp söfnuðinn.
46014005	Ég vildi að þið töluðuð öll tungum en þó enn framar að þið hefðuð spámannlega gáfu. Það er meira vert en að tala tungum nema það sé útlagt, svo að söfnuðurinn hljóti uppbyggingu.
46014006	Hvað mundi ég gagna ykkur, systkin, ef ég nú kæmi til ykkar og talaði tungum en flytti ykkur ekki opinberun eða þekkingu eða spádóm eða kenningu?
46014007	Ef dauðir hlutir, sem gefa hljóð frá sér, hvort heldur er pípa eða harpa, gefa ekki mismunandi hljóð frá sér, hvernig geta menn þá vitað hvað leikið er á pípuna eða hörpuna?
46014008	Gefi lúðurinn ógreinilegt hljóð, hver býr sig þá til bardaga?
46014009	Svo er og um ykkur: Ef þið notið ekki tunguna til að mæla fram skilmerkileg orð, hvernig verður það þá skilið sem þið talið? Þið talið þá út í bláinn.
46014010	Þó að mörg tungumál séu til í heiminum er ekkert þeirra málleysa.
46014011	Ef ég nú skil ekki merkingu málsins verð ég sem útlendingur fyrir þeim sem talar og hann útlendingur fyrir mér.
46014012	Eins er um ykkur. Fyrst þið sækist eftir gáfum andans kappkostið þá að eiga sem mest af þeim til þess að geta eflt söfnuðinn.
46014013	Sá sem talar tungum biðji því um að geta útskýrt það sem hann segir.
46014014	Því að biðjist ég fyrir með tungum biður andi minn að vísu en skilningur minn er ávaxtalaus.
46014015	Hvernig er því þá farið? Ég vil biðja með anda en ég vil einnig biðja með skilningi. Ég vil lofsyngja með anda en ég vil einnig lofsyngja með skilningi.
46014016	Ef þú lofar Guð með anda hvernig á þá venjulegur maður sem er viðstaddur að geta sagt amen við þakkargjörð þinni þar sem hann skilur ekki hvað þú ert að segja?
46014017	Að vísu getur þakkargjörð þín verið fögur en hún gagnast ekki hinum.
46014018	Ég þakka Guði að ég tala tungum öllum ykkur fremur,
46014019	en á safnaðarsamkomu vil ég heldur tala fimm skiljanleg orð, sem geta frætt aðra, en tíu þúsund orð með tungum sem enginn skilur.
46014020	Systkin, hugsið ekki eins og börn, verið hrekklaus sem börn en hafið dómgreind sem fullorðnir.
46014021	Í lögmálinu er ritað: Með annarlegu tungutaki og annarlegum vörum mun ég tala til þessa fólks og samt mun það ekki hlýða mér, segir Drottinn.
46014022	Þannig er tungutalið tákn, ekki trúuðum heldur vantrúuðum. En spámannleg gáfa er ekki tákn vantrúuðum heldur trúuðum.
46014023	Ef nú allur söfnuðurinn kæmi saman og allir töluðu tungum og inn kæmu menn utan safnaðar eða vantrúaðir, mundu þeir þá ekki segja: „Þið eruð vitstola“?
46014024	En ef allir töluðu af spámannlegri andagift og inn kæmi einhver vantrúaður maður utan safnaðar, þá mundu allir sannfæra hann og láta hann standa fyrir máli sínu.
46014025	Leyndustu hugsanir hans verða opinberar og hann fellur fram á ásjónu sína, tilbiður Guð og vottar: Guð er sannarlega hjá ykkur.
46014026	Hvernig er það þá, kæri söfnuður? Þegar þið komið saman þá hefur hver sitt fram að færa: sálm, kenningu, opinberun, tungutal, útlistun. Allt skal miða til uppbyggingar.
46014027	Séu einhverjir, sem tala tungum, mega þeir vera tveir eða í mesta Fyrra bréf Páls til Korintumanna 14,219 lagi þrír, hver á eftir öðrum og einn útlisti.
46014028	En ef ekki er neinn til að útlista, þá þegi sá á safnaðarsamkomunni sem talar tungum en tali við sjálfan sig og við Guð.
46014029	En spámenn tali tveir eða þrír og hinir skulu dæma um það sem sagt er.
46014030	Fái einhver annar sem þar situr opinberun, þá þagni hinn fyrri.
46014031	Því að allir getið þið flutt boðskap Guðs, hver á eftir öðrum, til þess að allir hljóti fræðslu og uppörvun.
46014032	Andar spámanna eru spámönnum undirgefnir
46014033	því að Guð er Guð friðar, ekki truflunar. Eins og siður er í öllum söfnuðum hinna heilögu
46014034	skulu konur þegja á safnaðarsamkomum því að þeim er ekki leyft að tala heldur skulu þær hlýða eins og líka lögmálið býður.
46014035	En ef þær vilja fræðast um eitthvað, þá skulu þær spyrja eiginmenn sína heima. Konum sæmir ekki að tala á safnaðarsamkomu.
46014036	Eða er Guðs orð frá ykkur komið? Eða er það komið til ykkar einna?
46014037	Ef nokkur þykist vera spámaður eða gæddur gáfum andans, hann skynji að það sem ég skrifa ykkur er boðorð Drottins.
46014038	Vilji einhver ekki við það kannast verður ekki við hann kannast.
46014039	Sækist þess vegna, systkin, eftir spámannlegri gáfu og bannið engum að tala tungum.
46014040	En allt fari sómasamlega fram og með reglu.
46015001	Ég minni ykkur, systkin, á fagnaðarerindið sem ég boðaði ykkur, sem þið og veittuð viðtöku og þið standið einnig stöðug í.
46015002	Það mun og frelsa ykkur ef þið haldið fast við það sem ég boðaði ykkur, ella hafið þið til einskis tekið trú.
46015003	Því það kenndi ég ykkur fyrst og fremst, sem ég einnig hef meðtekið, að Kristur dó vegna synda okkar samkvæmt ritningunum,
46015004	að hann var grafinn, að hann reis upp á þriðja degi samkvæmt ritningunum
46015005	og að hann birtist Kefasi, síðan þeim tólf.
46015006	Því næst birtist hann meira en fimm hundruð bræðrum í einu sem flestir eru á lífi allt til þessa en nokkrir eru sofnaðir.
46015007	Síðan birtist hann Jakobi, því næst postulunum öllum.
46015008	En síðast allra birtist hann einnig mér, eins og ótímaburði.
46015009	Því ég er sístur postulanna og er ekki þess verður að kallast postuli með því að ég ofsótti söfnuð Guðs.
46015010	En af Guðs náð er ég það sem ég er og náð hans við mig hefur ekki orðið til ónýtis heldur hef ég erfiðað meira en þeir allir, þó ekki ég heldur náð Guðs sem með mér er.
46015011	Hvort sem það því er ég eða þeir, þá prédikum við þannig og þannig hafið þið trúna tekið.
46015012	Ef við nú prédikum að Kristur sé upprisinn frá dauðum, hvernig geta þá nokkur ykkar sagt að dauðir rísi ekki upp?
46015013	Ef ekki er til upprisa dauðra, þá er Kristur ekki heldur upprisinn
46015014	en ef Kristur er ekki upprisinn, þá er ónýt prédikun okkar, ónýt líka trú ykkar.
46015015	Við reynumst þá vera ljúgvottar um Guð þar eð við höfum vitnað um Guð að hann hafi uppvakið Krist, sem hann hefur ekki uppvakið, svo framarlega sem dauðir rísa ekki upp.
46015016	Ef dauðir rísa ekki upp er Kristur ekki heldur upprisinn
46015017	en ef Kristur er ekki upprisinn er trú ykkar fánýt. Syndir ykkar eru þá ekki enn í burtu teknar.
46015018	Þá eru einnig þau glötuð sem sofnuðu í trú á Krist.
46015019	Ef von okkar til Krists nær aðeins til þessa lífs, þá erum við aumkunarverðust allra manna.
46015020	En nú er Kristur upprisinn frá dauðum, frumgróði þeirra sem sofnuð eru.
46015021	Eins og dauðinn kom með manni, þannig kemur upprisa dauðra með manni.
46015022	Eins og allir deyja vegna sambands síns við Adam, svo munu allir lífgaðir verða vegna sambands síns við Krist.
46015023	En sérhver í sinni röð: Kristur er frumgróðinn, næst koma þeir sem játa hann þegar hann kemur.
46015024	Síðan kemur endirinn er Kristur selur ríkið Guði föður í hendur, er hann hefur að engu gert sérhverja tign, sérhvert veldi og kraft.
46015025	Því að Kristur á að ríkja uns hann hefur lagt alla fjendurna að fótum sér.
46015026	Dauðinn er síðasti óvinurinn sem verður að engu gerður.
46015027	„Allt hefur hann lagt undir fætur honum.“ Þegar segir að allt hafi verið lagt undir hann er augljóst að sá er undan skilinn sem lagði allt undir hann.
46015028	Þegar allt hefur verið lagt undir hann mun og sonurinn sjálfur skipa sig undir föðurinn er lagði alla hluti undir hann svo að Guð verði allt í öllu.
46015029	Til hvers eru menn annars að láta skírast fyrir hina dánu? Ef dauðir rísa alls ekki upp, hvers vegna láta menn þá skíra sig fyrir þá?
46015030	Hví skyldi ég vera að leggja mig í lífshættu hverja stund?
46015031	Svo sannarlega sem ég má miklast af ykkur í Kristi Jesú, Drottni vorum: Dauðinn vofir yfir mér hvern dag.
46015032	Hafi ég eingöngu að hætti manna barist við villidýr í Efesus, hvaða gagn hefði ég þá af því? Ef dauðir rísa ekki upp, etum þá og drekkum, því að á morgun deyjum við!
46015033	Villist ekki. Vondur félagsskapur spillir góðum siðum.
46015034	Vaknið til fulls og hættið að syndga. Sum ykkar þekkja ekki Guð. Það segi ég ykkur til blygðunar.
46015035	En nú kynni einhver að spyrja: „Hvernig rísa dauðir upp? Hvaða líkama hafa þeir þegar þeir koma?“
46015036	Heimskulega spurt! Það sem þú sáir lifnar ekki aftur nema það deyi.
46015037	Og er þú sáir þá er það ekki sú jurt er vex upp síðar sem þú sáir, heldur bert frækornið, hvort sem það nú heldur er hveitikorn eða annað fræ.
46015038	En Guð gefur því líkama eftir vild sinni og hverri sæðistegund sinn líkama.
46015039	Ekki eru allir líkamir eins heldur hafa mennirnir sinn, kvikféð annan, fuglarnir sinn og fiskarnir annan.
46015040	Til eru himneskir líkamir og jarðneskir líkamir. En vegsemd hinna himnesku er eitt og hinna jarðnesku annað.
46015041	Eitt er ljómi sólarinnar, annað ljómi tunglsins og enn annað ljómi stjarnanna því að stjarna ber af stjörnu í ljóma.
46015042	Þannig er og um upprisu dauðra. Sáð er forgengilegu en upp rís óforgengilegt.
46015043	Sáð er í vansæmd en upp rís í vegsemd. Sáð er í veikleika en upp rís í styrkleika.
46015044	Sáð er jarðneskum líkama en upp rís andlegur líkami. Ef jarðneskur líkami er til, þá er og til andlegur líkami.
46015045	Þannig er og ritað: „Hinn fyrsti maður, Adam, varð lifandi sál,“ hinn síðari Adam lífgandi andi.
46015046	En hið andlega kemur ekki fyrst heldur hið jarðneska, því næst hið andlega.
46015047	Hinn fyrsti maður er frá jörðu, jarðneskur, hinn annar maður er frá himni.
46015048	Eins og hinn jarðneski var, þannig eru og hinir jarðnesku og eins og hinn himneski, þannig eru og hinir himnesku.
46015049	Og eins og við höfum borið mynd hins jarðneska munum við einnig bera mynd hins himneska.
46015050	Það segi ég, systkin, að hold og blóð getur eigi erft Guðs ríki, eigi erfir heldur hið forgengilega óforgengileikann.
46015051	Sjá, ég segi ykkur leyndardóm: Við munum ekki öll deyja en öll munum við umbreytast,
46015052	í einni svipan, á einu augabragði, við hinn síðasta lúður. Því lúðurinn mun gjalla og þá munu dauðir upp rísa óforgengilegir og við munum umbreytast.
46015053	Forgengilegir og dauðlegir líkamir okkar eiga að breytast í óforgengilega líkami sem dauðinn nær ekki til.
46015054	En þegar það gerist og hið forgengilega breytist og verður ódauðlegt, þá rætist það sem ritað er: Dauðinn er uppsvelgdur í sigur.
46015055	Dauði, hvar er sigur þinn? Dauði, hvar er broddur þinn?
46015056	En syndin er broddur dauðans og lögmálið afl syndarinnar.
46015057	Guði séu þakkir, sem gefur oss sigurinn fyrir Drottin vorn Jesú Krist!
46015058	Þess vegna, mín elskuðu systkin, verið staðföst, óbifanleg, síauðug í verki Drottins. Þið vitið að Drottinn lætur erfiði ykkar ekki verða til ónýtis.
46016001	Hvað samskotin til hinna heilögu í Jerúsalem snertir, þá skuluð einnig þið fara með þau eins og ég hef fyrirskipað söfnuðunum í Galatíu.
46016002	Hvern fyrsta dag vikunnar skal hvert ykkar leggja í sjóð heima hjá sér það sem efni leyfa til þess að ekki verði þá fyrst farið að efna til samskota þegar ég kem.
46016003	En þegar ég svo kem mun ég senda þá sem þið teljið til þess fallna með gjöf ykkar til Jerúsalem og skrifa með þeim.
46016004	Ef betra þykir að ég fari líka geta þeir orðið mér samferða.
46016005	Ég mun koma til ykkar er ég hef farið um Makedóníu því að um Makedóníu legg ég leið mína.
46016006	Ég staldra ef til vill við hjá ykkur eða dvelst jafnvel vetrarlangt til þess að þið getið búið ferð mína, hvert sem ég þá kann að fara.
46016007	Ég vona að Drottinn lofi mér að standa við hjá ykkur nokkra stund og að ég sjái ykkur ekki aðeins rétt í svip.
46016008	Ég stend við í Efesus allt til hvítasunnu
46016009	því að þar hafa mér opnast víðar dyr að miklu verki og ég þarf mörgum andstæðingum að mæta.
46016010	Ef Tímóteus kemur, þá sjáið til þess að hann geti öruggur verið hjá ykkur því að hann vinnur fyrir Drottin eins og ég.
46016011	Enginn lítilsvirði hann. Greiðið heldur ferð hans svo að hann geti haldið áfram óhultur og komist til mín. Því að ég vænti hans með bræðrunum.
46016012	En hvað bróður okkar Apollós varðar, þá hef ég eindregið hvatt hann til að verða samferða bræðrunum til ykkar. En hann var alls ófáanlegur til að fara nú en hann mun koma er hentugleikar hans leyfa.
46016013	Vakið, standið stöðug í trúnni, verið hugdjörf og styrk.
46016014	Auðsýnið kærleika í öllu sem þið gerið.
46016015	Um eitt bið ég ykkur, systkin. Þið vitið að Stefanas og heimili hans eru frumgróði trúaðra í Akkeu og hafa helgað sig þjónustu við heilaga.
46016016	Ég heiti á ykkur: Verið holl slíku fólki og öllum sem vinna og erfiða á sama hátt.
46016017	Ég gleðst yfir návist þeirra Stefanasar, Fortúnatusar og Akkaíkusar. Þeir hafa bætt mér upp fjarvist ykkar,
46016018	verið mér og ykkur til gleði. Hafið mætur á slíkum mönnum.
46016019	Söfnuðirnir í Asíu biðja að heilsa ykkur. Akvílas og Priska ásamt söfnuðinum í húsi þeirra biðja kærlega að heilsa ykkur í Drottins nafni.
46016020	Öll systkinin biðja að heilsa ykkur. Heilsið hvert öðru með heilögum kossi.
46016021	Kveðjan er með eigin hendi minni, Páls.
46016022	Ef einhver elskar ekki Drottin, sé hann bölvaður. Marana þa!
46016023	Náðin Drottins Jesú sé með yður.
46016024	Kærleikur minn er með yður öllum í Kristi Jesú.
47001001	Páll, að Guðs vilja postuli Krists Jesú, og Tímóteus, bróðir okkar, heilsa söfnuði Guðs, sem er í Korintu, ásamt öllum heilögum, í gervallri Akkeu.
47001002	Náð sé með yður og friður frá Guði föður vorum og Drottni Jesú Kristi.
47001003	Lofaður sé Guð og faðir Drottins vors Jesú Krists, faðir miskunnsemdanna og Guð allrar huggunar
47001004	sem hughreystir mig í sérhverri þrenging minni svo að ég geti hughreyst alla aðra í þrengingum þeirra á sama hátt og hann hughreystir mig.
47001005	Eins og ég tek í ríkum mæli þátt í þjáningum Krists, þannig uppörvar Kristur mig einnig í ríkum mæli.
47001006	En ef ég sæti þrengingum, þá er það til þess að þið öðlist kjark og frelsist og ef ég er vongóður, þá er það til þess að þið verðið vongóð og öðlist kjark og kraft til að standast þær þjáningar sem ég einnig líð.
47001007	Ég ber fullt traust til ykkar því að ég veit að fyrst þið takið þátt í þjáningum mínum hljótið þið og að taka þátt í trúarvissu minni.
47001008	Ég vil ekki, bræður mínir og systur, að ykkur sé ókunnugt um þrenging þá sem ég varð fyrir í Asíu. Ég var aðþrengdur langt um megn fram svo að ég jafnvel örvænti um lífið.
47001009	Já, mér sýndist sjálfum að ég hefði þegar fengið minn dauðadóm. Því að mér átti að lærast að treysta ekki sjálfum mér heldur Guði sem uppvekur hina dauðu.
47001010	Úr slíkri dauðans hættu frelsaði hann mig og mun frelsa mig. Til hans hef ég sett von mína að hann muni enn frelsa mig.
47001011	Þið getið einnig hjálpað til þess með því að biðja fyrir mér. Þá munu margir taka undir þakkir til Guðs fyrir það sem hann hefur veitt mér.
47001012	Ég hrósa mér af því að ég veit með sjálfum mér að líf mitt í heiminum, og sérstaklega hjá ykkur, hefur stjórnast af hreinskilni og einlægni sem kemur frá Guði, ekki af mannlegri speki heldur hefur Guð sýnt mér náð.
47001013	Ég skrifa ykkur ekki annað en það sem þið getið lesið og skilið. Ég vona að þið munið skilja það til fulls,
47001014	sem ykkur er að nokkru ljóst, að þið getið miklast af mér eins og ég af ykkur á degi Drottins vors Jesú.
47001015	Í því trausti var það ásetningur minn að koma fyrst til ykkar til þess að þið skylduð verða tvöfaldrar gleði aðnjótandi.
47001016	Ég hugðist bæði koma við hjá ykkur á leiðinni til Makedóníu og aftur á leiðinni þaðan og láta ykkur búa ferð mína til Júdeu.
47001017	Vissi ég ekki hvað ég gerði þegar ég afréð þetta? Eða ræð ég ráðum mínum að hætti manna og segi „já“ en meina „nei“?
47001018	Svo sannarlega sem Guð er trúr: Það sem ég segi ykkur er ekki bæði já og nei.
47001019	Sonur Guðs, Jesús Kristur, sem við höfum prédikað á meðal ykkar, ég, Silvanus og Tímóteus, var ekki bæði „já“ og „nei“ heldur er allt í honum „já“.
47001020	Því að svo mörg sem fyrirheit Guðs eru þá lætur hann Jesú Krist staðfesta þau með „jái“. Þess vegna segjum við með honum amen Guði til dýrðar.
47001021	Það er Guð sem grundvallar trú okkar og ykkar á Kristi og hefur smurt okkur.
47001022	Hann hefur sett innsigli sitt á okkur og gefið okkur anda sinn sem tryggingu í hjörtum okkar.
47001023	Ég kalla Guð til vitnis og legg líf mitt við að það er af hlífð við ykkur að ég hef enn þá ekki komið til Korintu.
47001024	Ekki svo að skilja að ég vilji drottna yfir trú ykkar heldur erum við samverkamenn að gleði ykkar. Því að í trúnni standið þið stöðug.
47002001	En það ásetti ég mér að koma ekki aftur til ykkar með hryggð.
47002002	Ef ég hryggi ykkur, hver er þá sá sem gleður mig? Sá sem ég er að hryggja?
47002003	Ég skrifaði einmitt þetta til þess að þeir sem áttu að gleðja mig skyldu ekki hryggja mig er ég kæmi. Ég hef það traust til ykkar allra að gleði mín sé gleði ykkar allra.
47002004	Af mikilli þrengingu og hjartans trega skrifaði ég ykkur með mörgum tárum, ekki til þess að þið skylduð hryggjast heldur til þess að þið skylduð komast að raun um þann mikla kærleik sem ég ber til ykkar.
47002005	En ef nokkur hefur orðið til þess að valda öðrum hryggð, þá hefur hann ekki aðeins hryggt mig heldur að vissu leyti hryggt ykkur öll svo að ég geri ekki enn meira úr því.
47002006	Látið þeim manni nægja þá refsingu sem allflest ykkar hafa veitt honum.
47002007	Því ættuð þið nú öllu heldur að fyrirgefa honum og uppörva hann til þess að hann sökkvi ekki niður í allt of mikla hryggð.
47002008	Þess vegna bið ég ykkur að sýna honum kærleika í reynd.
47002009	Því að í þeim tilgangi skrifaði ég ykkur, til þess að ég fengi að vita hvernig þið reyndust, hvort þið væruð hlýðin í öllu.
47002010	En hverjum sem þið fyrirgefið, þeim fyrirgef ég líka. Og það sem ég hef fyrirgefið, hafi ég þurft að fyrirgefa nokkuð, þá hefur það verið vegna ykkar fyrir augliti Krists
47002011	til þess að Satan nái ekki tökum á okkur því að ekki er okkur ókunnugt um vélráð hans.
47002012	En er ég kom til Tróas til að boða fagnaðarerindið um Krist og Drottinn hafði þar opnað mér dyr til að starfa,
47002013	þá hafði ég enga eirð í mér af því að ég hitti ekki Títus, bróður minn, svo að ég kvaddi og fór til Makedóníu.
47002014	En Guði séu þakkir sem fer með mig í óslitinni sigurför Krists og lætur mig alls staðar breiða út þekkinguna um sig eins og þekkan ilm.
47002015	Því að Guði til dýrðar er ég ilmur sem flyt Krist bæði til þeirra sem frelsast og til þeirra sem glatast.
47002016	Þeim sem glatast er ég banvænn daunn til dauða, hinum lífgandi ilmur til lífs. Og hver er til þessa hæfur?
47002017	Ekki er ég eins og hinir mörgu er pranga með Guðs orð heldur flyt ég það af hreinum huga frá Guði frammi fyrir augliti Guðs með því að ég er í samfélagi við Krist.
47003001	Er ég nú aftur tekinn að mæla með sjálfum mér? Eða mundi ég þurfa, eins og sumir, meðmælabréf til ykkar eða frá ykkur?
47003002	Þið eruð meðmælabréf mitt, ritað á hjarta mitt, allir menn geta séð það og lesið.
47003003	Þið sýnið ljóslega að Kristur hefur ritað þetta bréf og sent það með mér: Það er ekki skrifað með bleki heldur með anda lifanda Guðs, ekki á steinspjöld heldur á hjartaspjöld manna.
47003004	Það er vegna Krists sem ég er svo öruggur frammi fyrir Guði.
47003005	Ekki svo að skilja að ég sé sjálfur hæfur og geti eitthvað sjálfur heldur er hæfileiki minn frá Guði.
47003006	Guð hefur gert mig hæfan til að vera þjónn nýs sáttmála sem ekki er ritaður á bók heldur er hann andlegur. Því að bókstafurinn deyðir en andinn lífgar.
47003007	Lögmálið var skráð með bókstöfum og höggvið á steina. Þó að þeir sem þjónuðu því dæju var dýrð þess slík að Ísraelsmenn gátu ekki horft framan í Móse vegna ljómans af ásýnd hans sem þó varð að engu.
47003008	Hversu dýrlegri mun þá sú þjónusta vera sem fram fer í anda?
47003009	Ef þjónustan sem sakfellir var dýrleg þá er þjónustan sem réttlætir enn þá auðugri að dýrð.
47003010	Í þessu efni verður jafnvel það sem áður var dýrlegt ekki dýrlegt í samanburði við hina yfirgnæfandi dýrð.
47003011	Því að ef það sem að engu verður kom fram með dýrð þá hlýtur miklu fremur hið varanlega að koma fram í dýrð.
47003012	Þar eð ég nú hef slíka von þá kem ég fram með mikilli djörfung.
47003013	Ég geri ekki eins og Móse sem setti skýlu fyrir andlit sér til þess að Ísraelsmenn skyldu ekki horfa á ljóma þess sem var að hverfa.
47003014	En hugur þeirra varð sljór. Því allt til þessa dags hvílir sama skýlan yfir upplestri hins gamla sáttmála og henni hefur ekki verið svipt burt því að Kristur einn lætur hana hverfa.
47003015	Já, allt til þessa dags hvílir skýla yfir hjörtum þeirra hvenær sem lesið er úr lögmáli Móse.
47003016	En „þegar einhver snýr sér til Drottins er skýlan tekin burt“.
47003017	Drottinn er andinn og þar sem andi Drottins er, þar er frelsi.
47003018	En við sjáum öll með óhjúpuðu andliti dýrð Guðs endurspeglast í Kristi og andi hans lætur okkur umbreytast eftir þeirri sömu mynd til enn meiri dýrðar.
47004001	Guð hefur sýnt mér miskunn og falið mér þessa þjónustu. Þess vegna læt ég ekki hugfallast.
47004002	Ég hafna allri skammarlegri launung, ég beiti ekki klækjum né falsa Guðs orð heldur birti ég sannleikann. Guð veit að ég skírskota til samvisku hvers manns um sjálfan mig.
47004003	En ef fagnaðarerindi mitt er hulið þá er það hulið þeim einum sem glatast.
47004004	Því guð þessarar aldar hefur blindað huga vantrúaðra til þess að þeir sjái ekki ljósið frá fagnaðarerindinu um dýrð Krists, hans sem er mynd Guðs.
47004005	Ekki prédika ég sjálfan mig heldur prédika ég að Kristur Jesús sé Drottinn og hann sendi mig til að vera þjónn ykkar.
47004006	Því að Guð sem sagði: „Ljós skal skína fram úr myrkri!“ lét það skína í hjarta mitt til þess að birtu legði af þekkingunni á dýrð Guðs eins og hún skín frá ásjónu Jesú Krists.
47004007	En þennan fjársjóð ber ég í leirkerum til þess að sýna að krafturinn mikli kemur frá Guði en ekki frá mér.
47004008	Á allar hliðar er ég aðþrengdur en læt þó ekki bugast, ég er efablandinn en örvænti þó ekki,
47004009	ofsóttur en þó ekki yfirgefinn, felldur til jarðar en tortímist þó ekki.
47004010	Jafnan á ég á hættu að vera deyddur á sama hátt og Jesús til þess að ég geti einnig sýnt hvernig Jesús lifir.
47004011	Vegna Jesú lifi ég jafnan í hættu á að deyja til þess að jarðneskt líf mitt sýni að Jesús lifir.
47004012	Þannig er dauðinn að verki í mér en lífið í ykkur.
47004013	Í Ritningunni stendur: „Ég trúði, þess vegna talaði ég.“ Ég hef sama anda og tala af því að ég trúi.
47004014	Ég veit að Guð, sem vakti upp Drottin Jesú, mun einnig uppvekja mig ásamt Jesú og leiða mig fram ásamt ykkur.
47004015	Allt er þetta ykkar vegna til þess að náðin verði sem mest og láti sem flesta flytja þakkargjörð Guði til dýrðar.
47004016	Fyrir því læt ég ekki hugfallast. Jafnvel þótt minn ytri maður hrörni þá endurnýjast dag frá degi minn innri maður.
47004017	Þrenging mín er skammvinn og léttbær og aflar mér eilífrar dýrðar sem stórum yfirgnæfir allt.
47004018	Ég horfi ekki á hið sýnilega heldur hið ósýnilega. Hið sýnilega er stundlegt en hið ósýnilega eilíft.
47005001	Við vitum að þótt jarðnesk tjaldbúð okkar verði rifin niður þá höfum við hús frá Guði, eilíft hús á himnum sem eigi er með höndum gert.
47005002	Á meðan andvörpum við og þráum að íklæðast húsi okkar frá himnum.
47005003	Þegar við íklæðumst því munum við ekki standa uppi nakin.
47005004	En á meðan við erum í tjaldbúðinni stynjum við mædd. Við viljum ekki afklæðast forgengilegum líkama okkar heldur íklæðast óforgengilegum líkama til þess að dauðleg tilvera okkar umbreytist og verði eilíf.
47005005	En það er Guð sem er að verki í okkur og gerir okkur þetta fært og hann hefur gefið okkur anda sinn sem tryggingu.
47005006	Ég er því ávallt hughraustur þótt ég viti að meðan ég lifi á jörðinni er ég að heiman frá Drottni
47005007	því að við lifum í trú án þess að sjá.
47005008	Já, ég er hughraustur og mig langar öllu fremur til að hverfa burt úr líkamanum og vera heima hjá Drottni.
47005009	Þess vegna kosta ég kapps um, hvort sem ég er heima eða að heiman, að vera honum þóknanlegur.
47005010	Því að öllum ber okkur að birtast fyrir dómstóli Krists til þess að sérhver fái það endurgoldið sem hann hefur aðhafst í lifanda lífi, hvort sem það er gott eða illt.
47005011	Með því að ég nú veit hvað það er að óttast Drottin leitast ég við að sannfæra menn. En Guð gjörþekkir mig, ég vona að þið gerið það einnig í hjörtum ykkar.
47005012	Ekki er ég enn farinn að mæla með sjálfum mér við ykkur heldur er ég að gefa ykkur tilefni til að miklast af mér svo að þið getið svarað þeim sem hrósa sér af hinu ytra en ekki af hjartaþelinu.
47005013	Enda þótt ég hafi fallið í leiðslu og talað tungum þá varðar það Guð. Þegar ég er með sjálfum mér þá er það vegna ykkar.
47005014	Kærleiki Krists knýr mig því að ég hef ályktað svo: Ef einn er dáinn fyrir alla þá eru allir dánir.
47005015	Og hann er dáinn fyrir alla til þess að þeir sem lifa lifi ekki framar sjálfum sér heldur honum sem fyrir þá er dáinn og upprisinn.
47005016	Þannig met ég héðan í frá engan að mannlegum hætti. Þótt ég og hafi þekkt Krist sem mann þekki ég hann nú ekki framar þannig.
47005017	Ef einhver er í Kristi er hann orðinn nýr maður, hið liðna varð að engu, nýtt er orðið til.
47005018	Allt er frá Guði sem sætti mig við sig fyrir Krist og gaf mér þjónustu sáttargerðarinnar.
47005019	Því að það var Guð sem í Kristi sætti heiminn við sig er hann tilreiknaði mönnum ekki afbrot þeirra og fól mér að boða orð sáttargjörðarinnar.
47005020	Ég er því erindreki Krists sem Guð notar til að hvetja ykkur. Ég bið í orðastað Krists: Látið sættast við Guð.
47005021	Guð dæmdi Krist, sem þekkti ekki synd, sekan í okkar stað til þess að hann gerði okkur réttlát í Guðs augum.
47006001	Sem samverkamaður Krists hvet ég ykkur einnig að þið látið ekki náð Guðs, sem þið hafið þegið, verða til einskis.
47006002	Hann segir: Á hagkvæmri tíð bænheyrði ég þig, og á hjálpræðisdegi hjálpaði ég þér. Nú er hagkvæm tíð, nú er hjálpræðisdagur.
47006003	Í engu vil ég gefa neinum tilefni til ásteytingar, ég vil ekki að þjónusta mín sæti lasti.
47006004	Í öllu læt ég sjást að ég er þjónn Guðs: Með miklu þolgæði í þrengingum, nauðum og andstreymi,
47006005	þegar ég hef mátt þola barsmíðar, verið í fangelsi, orðið fyrir aðsúg, í erfiði mínu, andvökum og sulti,
47006006	með grandvarleik, þekkingu, þolinmæði og mildi, með heilögum anda, með falslausum kærleika,
47006007	með orði sannleikans, með krafti Guðs, með vopnum réttlætisins til sóknar og varnar,
47006008	í heiðri og vanheiðri, lasti og lofi. Þótt talinn sé villumaður segi ég sannleikann,
47006009	sagður óþekktur en er alþekktur, kominn í dauðann og samt lifi ég, tyftaður og þó ekki deyddur,
47006010	hryggur en þó ávallt glaður, fátækur en auðga þó marga, öreigi en á þó allt.
47006011	Ég tala frjálslega við ykkur, Korintumenn. Rúmt er um ykkur í hjarta mínu.
47006012	Ekki er þröngt um ykkur hjá mér en í hjörtum ykkar er þröngt.
47006013	En svo að sama komi á móti − ég tala eins og við börn mín − þá látið þið líka verða rúmgott hjá ykkur.
47006014	Dragið ekki ok með vantrúuðum. Hvað er sameiginlegt með réttlæti og ranglæti eða með ljósi og myrkri?
47006015	Hvað eiga Kristur og Belíar sameiginlegt? Hvað eiga trúaðir sameiginlegt með vantrúuðum?
47006016	Hvernig getur musteri Guðs þolað skurðgoð? Við erum musteri lifanda Guðs eins og Guð hefur sagt: Ég mun búa meðal þeirra og dveljast hjá þeim og ég mun vera Guð þeirra og þeir munu vera lýður minn.
47006017	Þess vegna segir Drottinn: Farið burt frá þeim og skiljið ykkur frá þeim. Snertið ekki neitt óhreint og ég mun taka ykkur að mér
47006018	og ég mun vera ykkur faðir og þið munuð vera mér synir og dætur, segir Drottinn alvaldur.
47007001	Þar eð við því höfum þessi fyrirheit, elskuð börn mín, þá hreinsum okkur af allri saurgun á líkama og sál og fullkomnum helgun okkar í guðsótta.
47007002	Rýmið fyrir mér í hjörtum ykkar. Engum hef ég gert rangt til, engan skaðað, engan féflett.
47007003	Ég segi það ekki til að áfellast ykkur. Ég hef áður sagt að ég elska ykkur svo að ég vil lifa og deyja með ykkur.
47007004	Ég treysti ykkur fullkomlega og er hreykinn af ykkur. Ég er fullur bjartsýni og innilegrar gleði í allri þrenging minni.
47007005	Þegar ég því var kominn til Makedóníu hafði ég enga eirð í mér heldur var ég á alla vegu aðþrengdur, átök við andstæðinga, ótti innra með mér.
47007006	En Guð, sem uppörvar beygða, veitti mér kjark þegar Títus kom,
47007007	já, ekki aðeins með komu hans heldur og með þeirri uppörvun sem hann hafði fengið hjá ykkur. Hann skýrði mér frá þrá ykkar, kveinstöfum ykkar, áhuga ykkar mín vegna svo að ég gladdist við það enn frekar.
47007008	Að vísu hef ég hryggt ykkur með bréfinu en ég iðrast þess ekki nú þótt ég iðraðist þess áður þar sem ég sá að þetta bréf hafði hryggt ykkur þótt ekki væri nema um stund.
47007009	Nú er ég glaður, ekki yfir því að þið urðuð hrygg heldur yfir því að hryggð ykkar leiddi til þess að þið bættuð ráð ykkar. Þið urðuð hrygg Guði að skapi og biðuð því ekki í neinu tjón svo að ég varð ykkur ekki að meini.
47007010	Sú hryggð sem er Guði að skapi leiðir til þess að menn taki sinnaskiptum, sem engan iðrar, og frelsist en þegar menn hryggjast að hætti heimsins leiðir það til dauða.
47007011	Sjáið hvernig Guð hefur notað hryggð ykkar. Hún hefur orðið til þess að sýna hve ærukær þið eruð, hve vel þið stóðuð fyrir máli ykkar, hve gröm þið voruð og ótta slegin, hve þið þráðuð að sjá mig, hve rösklega þið tókuð á máli mannsins. Í öllu hafið þið nú sannað að þið voruð vítalaus um þetta.
47007012	Þótt ég því hafi skrifað ykkur þá var það ekki vegna þess sem óréttinn gerði né hins sem fyrir óréttinum varð. Ég skrifaði til þess að þið gætuð sýnt fyrir augliti Guðs hversu heils hugar þið standið með mér.
47007013	Þetta jók mér kjark. En auk hvatningarinnar, sem ég fékk, gladdi það mig allra mest hve Títus varð glaður. Þið hafið öll róað huga hans.
47007014	Því að hafi ég í nokkru stært mig af ykkur við hann þá hef ég ekki þurft að blygðast mín. Já, eins og allt var sannleika samkvæmt, sem ég hef talað við ykkur, þannig hefur og hrós mitt um ykkur við Títus reynst sannleikur.
47007015	Og hjartaþel hans til ykkar er því hlýrra sem hann minnist hlýðni ykkar allra, hversu þið tókuð á móti honum með ugg og ótta.
47007016	Það gleður mig að ég get í öllu borið traust til ykkar.
47008001	En svo vil ég, bræður mínir og systur, skýra ykkur frá þeirri náð sem Guð hefur sýnt söfnuðunum í Makedóníu.
47008002	Þrátt fyrir þær miklu þrengingar sem þeir hafa orðið að reyna hefur hin ríka gleði þeirra leitt í ljós hve örlátir þeir eru þrátt fyrir sára fátækt.
47008003	Ég get vottað það hversu þeir hafa gefið eftir efnum, já, umfram efni sín. Af eigin hvötum
47008004	lögðu þeir fast að mér og báðu um að mega taka þátt í samskotunum til hinna heilögu.
47008005	Og þeir gerðu betur en ég hafði vonað, þeir gáfu sjálfa sig, fyrst og fremst Drottni og síðan mér að vilja Guðs.
47008006	Það varð til þess að ég bað Títus að hann skyldi og leiða til lykta hjá ykkur þessa gjöf eins og hann hefur byrjað.
47008007	Þið skarið fram úr í öllu, í trú, í mælsku og þekkingu, í allri alúð og í elsku ykkar sem ég hef vakið. Þannig skuluð þið skara fram úr í þessari gjöf.
47008008	Ég segi þetta ekki sem skipun heldur er ég að ganga úr skugga um hvort kærleiki ykkar sé einlægur samanborið við ósérplægni annarra.
47008009	Þið þekkið náð Drottins vors Jesú Krists. Hann gerðist fátækur ykkar vegna, þótt ríkur væri, til þess að þið auðguðust af fátækt hans.
47008010	Ég vil gefa ykkur ráð í þessu máli. Ég tel það vera ykkur til gagns að taka þátt í samskotunum. Í fyrra ákváðuð þið það og voruð þegar farin að hefjast handa.
47008011	Ljúkið nú við það og sýnið viljann í verki og gefið það sem efnin leyfa.
47008012	Því að ef viljinn er góður þá er hver metinn eftir því sem hann á og ekki eftir því sem hann á ekki til.
47008013	Ekki svo að þrengt sé að ykkur til þess að aðrir hafi það gott heldur er það til þess að jöfnuður verði.
47008014	Nú sem stendur bætir gnægð ykkar úr skorti hinna til þess að einnig gnægð hinna geti bætt úr skorti ykkar og þannig verði jöfnuður
47008015	eins og skrifað er: Sá sem miklu safnaði hafði ekki afgangs og þann skorti ekki sem litlu safnaði.
47008016	En þökk sé Guði sem vakti í hjarta Títusar þessa sömu umhyggju fyrir ykkur og ég hef.
47008017	Hann varð ekki aðeins við áskorun minni heldur var áhugi hans svo mikill að hann ákvað að fara af eigin hvötum.
47008018	Með honum sendi ég þann bróður sem orð fer af í öllum söfnuðunum fyrir starf hans í þjónustu fagnaðarerindisins.
47008019	Og ekki það eitt heldur hefur söfnuðurinn kjörið hann til að vera samferðamaður minn með gjöf þessa sem ég hef látið safna Drottni til dýrðar og til að sýna fúsleika minn.
47008020	Ég hef viljað komast hjá því að nokkur gæti sett út á meðferð mína á hinni miklu gjöf sem ég hef gengist fyrir.
47008021	Því að ég leitaðist við að ástunda það sem gott er, ekki aðeins í augum Drottins heldur og í augum manna.
47008022	Með þeim sendi ég annan bróður, sem ég oftsinnis og í mörgu hef reynt kostgæfinn, en nú miklu fremur en ella vegna hans mikla trausts til ykkar.
47008023	Títus er félagi minn og starfsbróðir hjá ykkur og hinir eru bræður okkar og sendiboðar safnaðanna og eru Kristi til vegsemdar.
47008024	Sýnið þeim því merki elsku ykkar og ástæðuna fyrir að ég hrósaði ykkur. Þá verður söfnuðunum það ljóst.
47009001	Um hjálpina til hinna heilögu er sem sé óþarft fyrir mig að skrifa ykkur
47009002	því að ég þekki góðan vilja ykkar og hrósa mér af ykkur meðal Makedóna og segi að Akkea hefur verið reiðubúin síðan í fyrra. Áhugi ykkar hefur verið hvatning fyrir fjöldamarga.
47009003	En bræðurna hef ég sent til þess að hrós okkar um ykkur skyldi ekki reynast fánýtt í þessu efni. Ég sagði að þið væruð tilbúin.
47009004	Annars gæti svo farið að ég − að ég ekki segi þið − þyrfti að bera kinnroða fyrir þetta traust ef Makedónar skyldu koma með mér og finna ykkur óviðbúin.
47009005	Ég taldi því nauðsynlegt að biðja bræðurna að fara á undan til ykkar og undirbúa þá gjöf ykkar sem heitin var áður svo að hún mætti vera á reiðum höndum eins og blessun en ekki eins og dregin undan nöglum ykkar.
47009006	En þetta segi ég: Sá sem sáir sparlega mun og sparlega uppskera og sá sem sáir ríflega mun og ríflega uppskera.
47009007	Sérhver gefi eins og hann hefur ásett sér í hjarta sínu, ekki með ólund eða með nauðung, því að Guð elskar glaðan gjafara.
47009008	Guð er þess megnugur að veita ykkur ríkulega allar góðar gjafir til þess að þið í öllu og ávallt hafið allt sem þið þarfnist og getið sjálf veitt ríkulega til allra góðra verka.
47009009	Eins og ritað er: Hann miðlaði mildilega, gaf hinum snauðu, réttlæti hans varir að eilífu.
47009010	Guð sem gefur sáðmanninum sæði og brauð til fæðu mun og gefa ykkur sáð og margfalda það og auka ávöxt réttlætis ykkar.
47009011	Guð mun auðga ykkur í öllu svo að þið getið jafnan sýnt örlæti. Þá munu margir þakka Guði fyrir gjafirnar sem við komum með frá ykkur.
47009012	Því að þessi þjónusta, sem þið innið af hendi, bætir ekki aðeins úr skorti hinna heilögu heldur leiðir hún einnig til þess að margir menn þakka Guði.
47009013	Þegar menn sjá hvers eðlis þessi þjónusta er munu þeir lofa Guð fyrir að þið farið eftir fagnaðarerindi Krists sem þið játið og gefið með ykkur af örlæti bæði þeim og öllum.
47009014	Og þeir munu biðja fyrir ykkur og þrá ykkur vegna þess að þeir sjá hve ríkulega Guð hefur veitt ykkur náð sína.
47009015	Þökk sé Guði fyrir sína óumræðilegu gjöf!
47010001	Ég, Páll, sem sagður er auðmjúkur í návist ykkar en djarfmáll þegar ég er fjarri, bið ykkur með hógværð og mildi Krists:
47010002	Látið mig ekki þurfa að vera harður við ykkur þegar ég kem og beita þeim myndugleika sem ég mun ekki hika við að beita gagnvart nokkrum er álíta að ég láti stjórnast af mannlegum hvötum.
47010003	Þótt ég sé maður berst ég ekki á mannlegan hátt −
47010004	því að vopnin, sem ég nota, eru ekki jarðnesk heldur máttug vopn Guðs til að brjóta niður vígi.
47010005	Ég brýt niður hugsmíðar og allt sem hreykir sér gegn þekkingunni á Guði og hertek hverja hugsun til hlýðni við Krist.
47010006	Og ég er þess albúinn að refsa sérhverri óhlýðni þegar hlýðni ykkar er orðin fullkomin.
47010007	Þið horfið á hið ytra. Ef einhver treystir því að hann sé Krists þá hyggi hann betur að og sjái að eins og hann er Krists, þannig er ég það einnig.
47010008	Jafnvel þótt ég vildi hrósa mér í frekara lagi af valdi mínu, sem Drottinn hefur gefið til að byggja ykkur upp en ekki til að rífa ykkur niður, þá yrði ég mér ekki til skammar.
47010009	Ekki má líta svo út sem ég vilji hræða ykkur með bréfunum.
47010010	„Bréfin,“ segja menn, „eru þung og ströng en sjálfur er hann lítill fyrir mann að sjá og enginn tekur mark á ræðu hans.“
47010011	Sá sem slíkt segir festi það í huga sér að eins og ég tala til ykkar fjarstaddur í bréfunum, þannig mun ég koma fram þegar ég er hjá ykkur.
47010012	Ekki dirfist ég að telja mig til þeirra eða bera mig saman við suma af þeim er mæla með sjálfum sér. Þeir eru það óskynsamir að þeir koma með eigin mælistikur og mæla sig við sjálfa sig.
47010013	Ég miklast ekki ómælt, ég nota þann mæli sem Guð hefur úthlutað mér: Að ná allt til ykkar.
47010014	Hefði ég ekki náð allt til ykkar hefði ég gert of mikið úr mér. En nú komst ég fyrstur alla leið til ykkar með fagnaðarerindi Krists.
47010015	Ég hef mína viðmiðun og miklast ekki af erfiði annarra. Ég vona að ég vaxi í áliti hjá ykkur að sama skapi sem trú ykkar vex en þó samkvæmt minni mælistiku.
47010016	Þá get ég boðað fagnaðarerindið í löndum handan við ykkur án þess að nota annarra mælistikur eða stæra mig af því sem þegar er gert.
47010017	En „sá sem hrósar sér hrósi sér af því sem Drottinn hefur gert“.
47010018	Þeim er ekki að treysta er mælir með sjálfum sér heldur þeim er Drottinn mælir með.
47011001	Ég vildi að þið umbæruð dálitla fávisku hjá mér. Vissulega gerið þið það.
47011002	Ég vakti yfir ykkur með afbrýði eins og Guð því að ég hef fastnað ykkur einum manni, Kristi, og vil leiða fram fyrir hann hreina mey.
47011003	En ég er hræddur um að eins og höggormurinn tældi Evu með flærð sinni, svo kunni og hugsanir ykkar að spillast og leiðast burt frá einlægri og hreinni tryggð við Krist.
47011004	Því að ef einhver kemur og prédikar annan Jesú en ég hef prédikað eða þið fáið annan anda en þið hafið fengið eða annað fagnaðarerindi en þið hafið tekið á móti, þá umberið þið það mætavel.
47011005	Ég álít mig þó ekki í neinu standa hinum stórmiklu postulum að baki.
47011006	Þótt mig bresti mælsku brestur mig samt ekki þekkingu og við höfum á allan hátt birt ykkur hana í öllum greinum.
47011007	Eða drýgði ég synd þegar ég boðaði ykkur fagnaðarerindið ókeypis og gerði lítið úr sjálfum mér til þess að það mætti upphefja ykkur?
47011008	Aðra söfnuði rúði ég og tók mála af þeim til þess að geta þjónað ykkur og er ég var hjá ykkur og leið þröng varð ég þó ekki neinum til byrði
47011009	því að úr skorti mínum bættu bræðurnir er komu frá Makedóníu. Og í öllu varaðist ég að verða ykkur til þyngsla og mun varast.
47011010	Svo sannarlega sem sannleiki Krists býr í mér, enginn í héruðum Akkeu skal geta fengið mig til að hætta að hrósa mér af þessu.
47011011	Hvers vegna? Er það af því að ég elska ykkur ekki? Nei, Guð veit að ég geri það.
47011012	En ég mun ekki bregða út af vana mínum til þess að gefa þeim ekki tilefni sem færis leita til þess að vera jafnokar mínir í því sem þeir stæra sig af.
47011013	Því að slíkir menn eru falspostular, svikulir verkamenn er taka á sig mynd postula Krists.
47011014	Og ekki er það undur því að Satan sjálfur tekur á sig ljósengilsmynd.
47011015	Það er því ekki mikið þótt þjónar hans taki á sig mynd réttlætisþjóna. Afdrif þeirra munu verða samkvæmt verkum þeirra.
47011016	Enn segi ég: Ekki álíti neinn mig fávísan. En þó svo væri lofið mér þá að vera það til þess að ég geti líka hrósað mér dálítið.
47011017	Það sem ég tala nú, þegar ég tek upp á að hrósa mér, tala ég ekki eins og Drottinn vill að ég tali heldur eins og í heimsku.
47011018	Með því að margir hrósa sér af sínum mannlegu afrekum vil ég einnig hrósa mér svo
47011019	því að fúslega umberið þið hina fávísu svo vitur sem þið eruð.
47011020	Þið umberið það þótt einhver hneppi ykkur í ánauð, nái ykkur á sitt vald, þótt einhver beiti ykkur klækjum og arðræni ykkur, þótt einhver lítilsvirði ykkur og slái ykkur í andlitið.
47011021	Ég segi það mér til minnkunar að í þessu hef ég sýnt mig veikan. En þar sem aðrir láta drýgindalega − ég tala fávíslega − þar geri ég það líka.
47011022	Eru þeir Hebrear? Ég líka. Eru þeir Ísraels niðjar? Ég líka. Eru þeir Abrahams niðjar? Ég líka.
47011023	Eru þeir þjónar Krists? − Nú tala ég eins og vitfirringur! − Ég fremur. Meira hef ég unnið, oftar verið í fangelsi, fleiri högg þolað og oft dauðans hættu.
47011024	Af Gyðingum hef ég fimm sinnum fengið höggin þrjátíu og níu,
47011025	þrisvar verið húðstrýktur, einu sinni verið grýttur, þrisvar beðið skipbrot, verið sólarhring í sjó.
47011026	Ég hef verið á sífelldum ferðalögum, komist í hann krappan í ám, lent í háska af völdum ræningja, í háska af völdum samlanda og af völdum útlendinga. Ég hef lent í háska í borgum og í óbyggðum, á sjó og meðal falsbræðra.
47011027	Ég hef stritað og erfiðað, átt margar svefnlausar nætur, verið hungraður og þyrstur og iðulega fastað og ég hef verið kaldur og klæðlaus.
47011028	Og ofan á allt annað bætist það sem mæðir á mér hvern dag, áhyggjan fyrir öllum söfnuðunum.
47011029	Hver er sjúkur án þess að ég sé sjúkur? Hver hrasar án þess að ég líði?
47011030	Ef ég á að hrósa mér vil ég hrósa mér af veikleika mínum.
47011031	Guð og faðir Drottins Jesú, sem blessaður er að eilífu, veit að ég lýg ekki.
47011032	Í Damaskus setti landshöfðingi Areta konungs vörð um borgina til þess að handtaka mig.
47011033	En gegnum glugga var ég látinn síga út fyrir múrinn í körfu og slapp þannig úr höndum hans.
47012001	Ég verð að halda áfram að hrósa mér þótt það komi að litlu gagni. En ég mun nú snúa mér að vitrunum og opinberunum sem Drottinn hefur birt mér.
47012002	Ég þekki kristinn mann. Fyrir fjórtán árum var hann hrifinn burt allt til þriðja himins. Hvort það var í líkamanum eða utan líkamans veit ég ekki. Guð veit það.
47012003	Og mér er kunnugt um að þessi maður var hrifinn upp í Paradís og heyrði ósegjanleg orð sem engum manni er leyft að mæla. Hvort það var í líkamanum eða utan líkamans veit ég ekki. Guð veit það.
47012005	Af slíku vil ég hrósa mér en af sjálfum mér vil ég ekki hrósa mér nema þá af veikleika mínum.
47012006	Þótt ég vildi hrósa mér væri ég ekki frávita því að ég væri að segja sannleika. En ég veigra mér við því til þess að enginn skuli ætla mig meiri en hann sér mig eða heyrir.
47012007	Og til þess að ég skuli ekki ofmetnast af hinum miklu opinberunum er mér gefinn fleinn í holdið, Satans engill, sem slær mig til þess að ég skuli ekki líta of stórt á mig.
47012008	Þrisvar hef ég beðið Drottin þess að láta hann fara frá mér.
47012009	Og hann hefur svarað mér: „Náð mín nægir þér því að mátturinn fullkomnast í veikleika.“ Því vil ég helst hrósa mér af veikleika mínum til þess að kraftur Krists megi taka sér bústað í mér.
47012010	Þess vegna uni ég mér vel í veikleika, í misþyrmingum, í nauðum, í ofsóknum, í þrengingum vegna Krists. Þegar ég er veikur þá er ég máttugur.
47012011	Ég hef hagað mér eins og heimskingi. Þið hafið neytt mig til þess. Það voruð þið sem áttuð að mæla með mér. Því að í engu stóð ég hinum stórmiklu postulum að baki enda þótt ég sé ekki neitt.
47012012	Ég gerði postulatákn á meðal ykkar af mikilli þrautseigju, tákn, undur og kraftaverk.
47012013	Í hverju voruð þið sett lægra en hinir söfnuðirnir nema ef vera skyldi í því að ég sjálfur hef ekki verið ykkur til byrði? Fyrirgefið mér þennan órétt.
47012014	Þetta er nú í þriðja sinn að ég er ferðbúinn að koma til ykkar og ætla ég ekki að verða ykkur til byrði. Ég sækist ekki eftir eigum ykkar heldur ykkur sjálfum því að ekki eiga börnin að sjá fyrir foreldrunum heldur foreldrarnir fyrir börnunum.
47012015	Ég er fús til að verja því sem ég á, já, leggja sjálfan mig í sölurnar fyrir ykkur. Elskið þið mig síður ef ég elska ykkur heitar?
47012016	En látum svo að ég hafi ekki verið ykkur til byrði en samt verið slægur og veitt ykkur með brögðum.
47012017	Hef ég notað nokkurn þeirra sem ég hef sent til ykkar til þess að hafa eitthvað af ykkur?
47012018	Ég bað Títus að fara og sendi bróðurinn með honum. Hefur þá Títus haft eitthvað af ykkur? Komum við ekki fram í einum og sama anda? Fetuðum við ekki í sömu fótsporin?
47012019	Fyrir löngu eruð þið farin að halda að ég sé að verja mig gagnvart ykkur. Nei, ég beini orðum mínum til Guðs eins og þeir sem trúa á Krist. Allt er það ykkur til uppbyggingar, mín elskuðu.
47012020	Þegar ég kem er ég hræddur um að mér muni þykja þið öðruvísi en ég óska og að ykkur muni þykja ég öðruvísi en þið óskið. Ég er hræddur um að þið kunnið að eiga í deilum og að öfund, reiði og eigingirni ríki meðal ykkar og menn móðgi og rægi hverjir aðra og séu hrokafullir og fullir ofstopa.
47012021	Ég er hræddur um að Guð minn muni auðmýkja mig hjá ykkur þegar ég kem aftur og að ég muni hryggjast yfir mörgum þeirra sem áður hafa syndgað og ekki hafa snúið sér frá saurlífi, frillulífi og ólifnaði sem þeir hafa drýgt.
47013001	Þetta er nú í þriðja sinn sem ég kem til ykkar því að „aðeins skal framburður gilda að tvö eða þrjú vitni beri“.
47013002	Það sem ég sagði ykkur við aðra komu mína, það segi ég ykkur nú aftur fjarstaddur, bæði þeim sem brotleg hafa orðið og öðrum: Næsta sinn sem ég kem mun ég ekki hlífa neinum.
47013003	Þá fáið þið sönnun fyrir því að Kristur tali í mér eins og þið krefjist. Hann sýnir ykkur ekki linkind heldur er hann máttugur á meðal ykkar.
47013004	Hann var krossfestur af því að hann var veikur en Guð er máttugur og lætur hann lifa. Og einnig ég er veikur eins og hann en Guð veitir mér kraft og ég mun lifa með Kristi.
47013005	Rannsakið hvort trú ykkar kemur fram í breytni ykkar, prófið ykkur sjálf. Gerið þið ykkur ekki grein fyrir að Jesús Kristur lifir í ykkur? Það skyldi vera að þið stæðust ekki prófið.
47013006	En ég vona að þið komist að raun um að ég hef staðist prófið.
47013007	Ég bið til Guðs að þið gerið ekki neitt illt, ekki til þess að það sýni ágæti mitt heldur til þess að þið gerið hið góða. Ég gæti eins sýnst óhæfur.
47013008	Því að ekki megna ég neitt gegn sannleikanum heldur með hjálp hans.
47013009	Ég gleðst þegar ég er veikur en þið eruð styrk. Það sem ég bið um er að þið verðið fullkomin.
47013010	Þess vegna rita ég þetta fjarverandi til þess að ég þurfi ekki að sýna ykkur hörku og beita því valdi sem Drottinn hefur gefið mér þegar ég kem. Drottinn gaf mér vald mitt til þess að byggja upp, ekki til að rífa niður.
47013011	Að öðru leyti, bræður mínir og systur, verið glöð. Verið fullkomin, áminnið hvert annað, verið samhuga, lifið saman í friði. Þá mun Guð kærleikans og friðarins vera með ykkur.
47013012	Heilsið hvert öðru með heilögum kossi. Allir heilagir biðja að heilsa ykkur.
47013013	Náðin Drottins Jesú Krists, kærleiki Guðs og samfélag heilags anda sé með yður öllum.
48001001	Páll postuli − ekki sendur af mönnum né að tilhlutun manns heldur að tilhlutun Jesú Krists og Guðs föður sem uppvakti hann frá dauðum −
48001002	og allir trúaðir, sem með mér eru, heilsa söfnuðunum í Galatalandi.
48001003	Náð sé með yður og friður frá Guði föður og Drottni vorum Jesú Kristi
48001004	sem gaf sjálfan sig fyrir syndir okkar til þess að frelsa okkur frá hinni yfirstandandi vondu öld samkvæmt vilja Guðs vors og föður.
48001005	Honum sé dýrð um aldir alda. Amen.
48001006	Mig furðar að þið svo fljótt látið snúast frá honum sem kallaði ykkur í náð Krists til annars konar fagnaðarerindis.
48001007	Það er þó ekkert fagnaðarerindi heldur eru einhverjir að trufla ykkur og vilja umhverfa fagnaðarerindinu um Krist.
48001008	En þótt jafnvel ég eða engill frá himni færi að boða ykkur annað fagnaðarerindi en það sem ég hef boðað ykkur, þá sé hann bölvaður.
48001009	Eins og ég hef áður sagt, eins segi ég nú aftur: Ef nokkur boðar ykkur annað fagnaðarerindi en það sem þið hafið numið þá sé hann bölvaður.
48001010	Er ég nú að reyna að sannfæra menn eða Guð? Er ég að leitast við að þóknast mönnum? Ef ég væri enn að þóknast mönnum þá væri ég ekki þjónn Krists.
48001011	Það læt ég ykkur vita, bræður mínir og systur, að fagnaðarerindið, sem ég hef boðað, er ekki mannaverk.
48001012	Ekki hef ég tekið við því af manni né látið kenna mér það heldur hefur Jesús Kristur opinberað mér það.
48001013	Þið hafið heyrt um hegðun mína áður fyrri í gyðingdóminum, hversu ákaflega ég ofsótti kirkju Guðs og vildi eyða henni.
48001014	Ég fór lengra í gyðingdóminum en margir jafnaldrar mínir meðal þjóðar minnar og var miklu vandlátari um erfikenningu forfeðra minna.
48001015	En þegar Guði, sem hafði útvalið mig frá móðurlífi og af náð sinni kallað,
48001016	þóknaðist að opinbera mér son sinn til þess að ég boðaði heiðingjunum fagnaðarerindið um hann, þá ráðgaðist ég ekki við neinn mann.
48001017	Ekki fór ég heldur upp til Jerúsalem til þeirra sem voru postular á undan mér, heldur fór ég jafnskjótt til Arabíu og sneri svo aftur til Damaskus.
48001018	Það var fyrst eftir þrjú ár að ég fór upp til Jerúsalem til að ráðgast við Kefas og dvaldist hjá honum hálfan mánuð.
48001019	Ég sá engan af hinum postulunum nema Jakob, bróður Drottins.
48001020	Guð veit að ég lýg því ekki sem ég skrifa ykkur.
48001021	Síðan kom ég í héruð Sýrlands og Kilikíu.
48001022	Kristnu söfnuðirnir í Júdeu þekktu mig ekki í sjón.
48001023	Þeir höfðu einungis heyrt sagt: „Sá sem áður ofsótti okkur boðar nú trúna sem hann áður vildi eyða.“
48001024	Og þeir vegsömuðu Guð vegna mín.
48002001	Fjórtán árum síðar fór ég aftur upp til Jerúsalem ásamt Barnabasi og tók líka Títus með mér.
48002002	Ég fór þangað eftir opinberun og útskýrði einslega fyrir þeim sem í áliti voru fagnaðarerindið sem ég boða heiðingjum. Það mátti ekki henda að starf mitt væri og hefði verið til einskis.
48002003	Ekki einu sinni Títus, sem með mér var og var grískur maður, var neyddur til að láta umskerast.
48002004	Það vildu aðeins falsbræður er illu heilli hafði verið hleypt inn og laumast höfðu inn til að njósna um frelsi okkar sem við höfum í Kristi Jesú. Þeir vildu hneppa okkur í þrældóm.
48002005	En undan þeim létum við ekki eitt andartak til þess að þið gætuð haft fagnaðarerindið óbrenglað.
48002006	Og þeir sem í áliti voru lögðu ekkert frekara fyrir mig. Hvað þeir einu sinni voru skiptir mig engu, Guð fer ekki í manngreinarálit.
48002007	Þvert á móti sáu þeir að mér var trúað fyrir fagnaðarerindinu til óumskorinna manna eins og Pétri til umskorinna
48002008	því að sá sem hefur eflt Pétur til postuladóms meðal hinna umskornu hefur einnig eflt mig til postuladóms meðal hinna óumskornu.
48002009	Og er Jakob, Kefas og Jóhannes, sem álitnir voru máttarstólparnir, höfðu komist að raun um hvílík náð mér var veitt, þá réttu þeir mér og Barnabasi hönd sína til samkomulags: Við skyldum fara til hinna óumskornu en þeir til hinna umskornu.
48002010	Það eitt var til skilið að við skyldum minnast hinna fátæku og einmitt þetta hef ég líka kappkostað að gera.
48002011	En þegar Kefas kom til Antíokkíu andmælti ég honum upp í opið geðið því hann var sannur að sök.
48002012	Áður en menn nokkrir komu frá Jakobi hafði hann setið að borði með heiðingjum en er þeir komu dró hann sig í hlé og tók sig út úr af ótta við þá sem héldu fram umskurninni.
48002013	Hinir Gyðingarnir tóku einnig að hræsna með honum svo að jafnvel Barnabas lét dragast með af hræsni þeirra.
48002014	En þegar ég sá að þeir gengu ekki beint eftir sannleika fagnaðarerindisins sagði ég við Kefas í allra áheyrn: „Úr því að þú, sem ert Gyðingur, lifir að heiðingja siðum en eigi Gyðinga, hvernig getur þú þá neytt þá sem ekki eru Gyðingar til að lifa eins og Gyðingar?“
48002015	Við erum fæddir Gyðingar, ekki heiðnir syndarar að uppruna.
48002016	En við vitum að maðurinn réttlætist ekki af lögmálsverkum heldur fyrir trú á Jesú Krist. Og við tókum trú á Krist Jesú til þess að við réttlættumst af trú á Krist en ekki af lögmálsverkum. Enda réttlætist enginn lifandi maður af lögmálsverkum.
48002017	En ef við nú sjálfir reynumst syndarar, þegar við leitumst við að réttlætast í Kristi, er þá Kristur farinn að þjóna syndinni? Fjarri fer því.
48002018	Fari ég að byggja upp aftur það sem ég braut niður, þá geri ég sjálfan mig beran að afbroti.
48002019	Því að lögmálið leiddi mig til dauða svo að nú er ég ekki lengur undir valdi þess heldur lifi Guði. Ég er krossfestur með Kristi.
48002020	Sjálfur lifi ég ekki framar heldur lifir Kristur í mér. Lífinu, sem ég lifi nú hér á jörð, lifi ég í trúnni á Guðs son sem elskaði mig og lagði sjálfan sig í sölurnar fyrir mig.
48002021	Ég ónýti ekki náð Guðs. Ef réttlæting fæst fyrir lögmál þá hefur Kristur dáið til einskis.
48003001	Óskynsömu Galatar! Hver hefur töfrað ykkur? Þið hafið þó fengið skýra mynd af Jesú Kristi á krossinum málaða fyrir augum ykkar.
48003002	Um þetta eitt vil ég fræðast af ykkur: Öðluðust þið andann vegna lögmálsverka eða við að hlýða á fagnaðarerindið og trúa?
48003003	Eruð þið svo óskynsamir að byrja í heilögum anda og ætla svo að fullna það í eigin mætti?
48003004	Hafið þið til einskis reynt svo mikið? − ef það þá er til einskis.
48003005	Veitir Guð ykkur andann og lætur máttarverk gerast meðal ykkar vegna þess að þið haldið lögmálið eða vegna þess að þið heyrið og trúið?
48003006	Svo var og um Abraham, „hann trúði Guði og það var honum til réttlætis reiknað“.
48003007	Vitið því að sannir niðjar Abrahams eru þeir sem treysta Guði.
48003008	Ritningin sá það fyrir að Guð mundi réttlæta heiðingjana fyrir trú. Því boðaði hún Abraham fyrir fram þann fagnaðarboðskap: „Af þér skulu allar þjóðir blessun hljóta.“
48003009	Þannig blessar Guð alla þá sem treysta honum með hinum trúaða Abraham.
48003010	En bölvun hvílir yfir öllum þeim sem reyna að hlýða Guði með því að fara eftir lögmálinu því að ritað er: „Bölvaður er hver sá sem ekki virðir öll ákvæði þessara laga og breytir eftir þeim.“
48003011	En það er augljóst að fyrir Guði réttlætist enginn með lögmáli því að „hinn réttláti mun lifa fyrir trú“.
48003012	En lögmálið spyr ekki um trú. Það segir: „Sá sem breytir eftir boðum þess mun lifa þeirra vegna.“
48003013	Kristur keypti okkur undan bölvun lögmálsins með því að taka á sig bölvun þess fyrir okkur því að ritað er: „Bölvaður er hver sá sem á tré hangir.“
48003014	Þannig varð Jesús Kristur til þess að allar þjóðir fengju blessunina sem Abraham var heitið og við öll, sem trúum, fengjum andann sem Guð gaf fyrirheit um.
48003015	Bræður mínir og systur, ég tek dæmi úr mannlegu lífi: Enginn ónýtir eða eykur við staðfesta arfleiðsluskrá enda þótt hún sé aðeins af manni gerð.
48003016	Nú voru fyrirheitin gefin Abraham og niðja hans. Þar stendur ekki „og niðjum“ eins og margir ættu í hlut heldur „og niðja þínum“ eins og þegar um einn er að ræða og það er Kristur.
48003017	Með þessu vildi ég sagt hafa: Sáttmála, sem Guð hafði áður staðfest, getur lögmálið, sem kom fjögur hundruð og þrjátíu árum síðar, ekki ónýtt og fellt fyrirheitið úr gildi.
48003018	Ef við þurfum að hlýða lögmáli til þess að fá arfinn, þá fæst hann ekki framar vegna fyrirheits en Guð sýndi Abraham náð og efndi það sem hann gaf honum fyrirheit um.
48003019	Hvað er þá lögmálið? Því var bætt við til þess að afbrotin kæmu í ljós. Það átti að gilda þar til niðjinn kæmi sem fyrirheitið hljóðaði um. Englar sáu um að semja það með liðsinni meðalgangara.
48003020	En meðalgangara gerist ekki þörf þar sem einn á í hlut en Guð er einn.
48003021	Er þá lögmálið gegn fyrirheitum Guðs? Fjarri fer því. Ef við hefðum fengið lögmál sem veitt gæti líf þá fengist réttlætið vissulega með lögmáli.
48003022	En Ritningin segir að allt sé hneppt undir vald syndarinnar til þess að trúuðum veitist fyrirheitið með því að treysta því sem Guð lét Jesú Krist gera.
48003023	Áður en þessi leið var fær vorum við innilokuð í gæslu lögmálsins þangað til trúin, sem í vændum var, opinberaðist.
48003024	Þannig hefur lögmálið orðið tyftari okkar þangað til Kristur kom til þess að við réttlættumst af trú.
48003025	En nú, eftir að trúin er komin, erum við ekki lengur undir tyftara.
48003026	Með því að trúa á Krist Jesú eruð þið öll Guðs börn.
48003027	Þið öll, sem eruð skírð til samfélags við Krist, hafið íklæðst Kristi.
48003028	Hér er hvorki Gyðingur né annarrar þjóðar maður, þræll né frjáls maður, karl né kona. Þið eruð öll eitt í Kristi Jesú.
48003029	Ef þið eruð í samfélagi við Krist þá eruð þið niðjar Abrahams og erfið það sem honum var heitið.
48004001	Með öðrum orðum: Alla þá stund sem erfinginn er ófullveðja er enginn munur á honum og þræli þótt hann eigi allt.
48004002	Hann er undir fjárhaldsmönnum og ráðsmönnum til þess tíma er faðirinn hefur ákveðið.
48004003	Þannig vorum við einnig, er við vorum ófullveðja, í ánauð heimsvættanna.
48004004	En þegar fylling tímans kom sendi Guð son sinn, fæddan af konu, fæddan undir lögmáli −
48004005	til þess að hann keypti lausa þá sem voru undir lögmáli og við yrðum börn Guðs.
48004006	En þar eð þið eruð börn, þá hefur Guð sent anda sonar síns í hjörtu okkar sem hrópar: „Abba, faðir!“
48004007	Þú ert þá ekki framar þræll heldur barn. En ef þú ert barn, þá hefur Guð líka gert þig erfingja.
48004008	Forðum, er þið þekktuð ekki Guð, voruð þið þrælar guða sem eru ekki neinir guðir.
48004009	En nú, eftir að þið þekkið Guð, eða réttara sagt, eftir að Guð þekkir ykkur, hvernig getið þið snúið aftur til hinna veiku og fátæklegu vætta? Viljið þið þræla undir þeim að nýju?
48004010	Þið haldið upp á ákveðna daga og mánuði, tíðir og ár.
48004011	Ég er hræddur um að ég kunni að hafa erfiðað hjá ykkur til ónýtis.
48004012	Ég bið ykkur, bræður mínir og systur: Verðið eins og ég því að ég er orðinn eins og þið. Í engu hafið þið gert á hluta minn.
48004013	Þið vitið að sjúkleiki minn varð tilefni til þess að ég fyrst boðaði ykkur fagnaðarerindið.
48004014	En þið létuð ekki líkamsásigkomulag mitt verða ykkur til ásteytingar og óvirtuð mig ekki né sýnduð mér óbeit, heldur tókuð þið á móti mér eins og engli Guðs, eins og Kristi Jesú sjálfum.
48004015	Hvað er nú orðið úr blessunarbænum ykkar? Það vitni ber ég ykkur að augun hefðuð þið stungið úr ykkur og gefið mér ef auðið hefði verið.
48004016	Er ég þá orðinn óvinur ykkar vegna þess að ég segi ykkur sannleikann?
48004017	Þeir láta sér annt um ykkur en það er eigi af góðu heldur vilja þeir einangra ykkur til þess að þið látið ykkur annt um þá.
48004018	Það er ávallt gott að láta sér annt um það sem gott er og ekki aðeins meðan ég er hjá ykkur,
48004019	börn mín, sem ég að nýju el með harmkvælum þangað til Kristur er myndaður í ykkur!
48004020	Ég vildi ég væri nú hjá ykkur og gæti talað nýjum rómi því að ég er ráðalaus með ykkur.
48004021	Segið mér, þið sem viljið vera undir lögmáli, heyrið þið ekki hvað lögmálið segir?
48004022	Ritað er að Abraham átti tvo sonu, annan við ambáttinni en hinn við frjálsu konunni.
48004023	Sonurinn við ambáttinni var fæddur á náttúrulegan hátt en sonurinn við frjálsu konunni var fæddur samkvæmt fyrirheiti.
48004024	Þetta hefur óeiginlega merkingu: Konurnar merkja tvo sáttmála: Annar er sá frá Sínaífjalli og elur börn til ánauðar, það er Hagar;
48004025	en Hagar merkir Sínaífjall í Arabíu og samsvarar hinni núverandi Jerúsalem því að hún er í ánauð ásamt börnum sínum.
48004026	En Jerúsalem, sem er í hæðum, er frjáls og hún er móðir vor
48004027	því að ritað er: Ver glöð, óbyrja, sem ekkert barn hefur átt! Hrópa og kalla hátt, þú sem ekki hefur jóðsjúk orðið. Því að börn hinnar yfirgefnu eru fleiri en hinnar sem manninn á.
48004028	En þið, bræður mínir og systur, eruð börn Guðs eins og Ísak af því að hann gaf fyrirheit um ykkur.
48004029	En eins og sá sem fæddur var á náttúrulegan hátt ofsótti forðum þann sem fæddur var á undursamlegan hátt, svo er það og nú.
48004030	En hvað segir ritningin? „Rektu burt ambátt þessa og son hennar því að ekki skal ambáttarsonurinn taka arf með syni frjálsu konunnar.“
48004031	Þess vegna, bræður mínir og systur, erum við ekki ambáttar börn heldur börn frjálsu konunnar.
48005001	Til frelsis frelsaði Kristur okkur. Standið því stöðug og látið ekki aftur leggja á ykkur ánauðarok.
48005002	Takið eftir því sem ég, Páll, segi ykkur: Ef þið látið umskerast, þá gagnar Kristur ykkur ekkert.
48005003	Og enn legg ég ríka áherslu á að sérhver sem lætur umskerast er skyldur til að halda allt lögmálið.
48005004	Þið eruð orðin viðskila við Krist, þið sem ætlið að réttlætast með lögmáli. Þið eruð fallin úr náðinni.
48005005	En við væntum í andanum að öðlast af trúnni réttlætinguna sem er von okkar.
48005006	Í samfélaginu við Krist Jesú gildir hvorki umskurn né yfirhúð heldur trú sem verkar í kærleika.
48005007	Þið fóruð svo vel af stað. Hver hefur hindrað ykkur í að hlýða sannleikanum?
48005008	Það kom ekki frá þeim sem kallaði ykkur.
48005009	Lítið súrdeig sýrir allt deigið.
48005010	Ég hef það traust til ykkar í Drottni að þið verðið sama sinnis og ég. Sá sem truflar ykkur mun fá sinn dóm, hver sem hann svo er.
48005011	En hvað mig snertir, bræður mínir og systur, ef ég er enn þá að prédika umskurn, hví er þá enn verið að ofsækja mig? Þá væri hneyksli krossins tekið burt.
48005012	Vel mættu þeir sem koma ykkur í uppnám aflima sig.
48005013	Bræður og systur, þið voruð kölluð til að vera frjáls. Misnotið ekki frelsið í þágu eigin girnda heldur þjónið hvert öðru í kærleika.
48005014	Allt lögmálið felst í þessu eina boðorði: „Þú skalt elska náunga þinn eins og sjálfan þig.“
48005015	En ef þið bítist og etið hvert annað upp, þá gætið þess að þið tortímið ekki hvert öðru.
48005016	En ég segi: Lifið í andanum og þá fullnægið þið alls ekki girnd holdsins.
48005017	Holdið girnist gegn andanum og andinn gegn holdinu. Þau standa hvort gegn öðru til þess að þið gerið ekki það sem þið viljið.
48005018	En ef þið leiðist af andanum þá eruð þið ekki undir lögmáli.
48005019	Holdsins verk eru augljós: frillulífi, óhreinleiki, saurlífi,
48005020	skurðgoðadýrkun, fjölkynngi, fjandskapur, deilur, metingur, reiði, eigingirni, tvídrægni, flokkadráttur,
48005021	öfund, ofdrykkja, svall og annað þessu líkt. Og það segi ég ykkur fyrir, eins og ég hef áður sagt, að þeir sem slíkt gera munu ekki erfa Guðs ríki.
48005022	En ávöxtur andans er: kærleiki, gleði, friður, langlyndi, gæska, góðvild, trúmennska,
48005023	hógværð og sjálfsagi. Gegn slíku er lögmálið ekki.
48005024	En þeir sem trúa á Krist hafa krossfest holdið með ástríðum þess og girndum.
48005025	Fyrst andinn hefur vakið okkur til lífs skulum við lifa í andanum.
48005026	Verum ekki hégómagjörn svo að við áreitum og öfundum hvert annað.
48006001	Bræður mínir og systur. Ef einhver er staðinn að misgjörð þá leiðréttið þið, sem andleg eruð, þann mann með hógværð. Og hafið gát á sjálfum ykkur að þið freistist ekki líka.
48006002	Berið hvert annars byrðar og uppfyllið þannig lögmál Krists.
48006003	Sá sem þykist vera nokkuð en er þó ekkert blekkir sjálfan sig.
48006004	En sérhver rannsaki breytni sjálfs sín og þá mun hann hafa hrósunarefni í samanburði við sjálfan sig en ekki í samanburði við aðra
48006005	því að sérhver mun verða að bera sína byrði.
48006006	Sá sem fær fræðslu um fagnaðarerindið veiti þeim sem uppfræðir hlutdeild með sér í öllum gæðum.
48006007	Villist ekki. Guð lætur ekki að sér hæða. Það sem maður sáir, það mun hann og uppskera.
48006008	Sá sem sáir í hold sjálfs sín mun af holdinu uppskera glötun en sá sem sáir í andann mun af andanum uppskera eilíft líf.
48006009	Þreytumst ekki að gera það sem gott er því að á sínum tíma munum við uppskera ef við gefumst ekki upp.
48006010	Þess vegna skulum við, meðan tími er til, gera öllum gott og einkum trúsystkinum okkar.
48006011	Sjáið með hversu stórum stöfum ég skrifa ykkur með eigin hendi.
48006012	Þeir sem eru að þröngva ykkur til að láta umskerast gera það til að sýnast, einungis til þess að þeir verði eigi ofsóttir vegna kross Krists.
48006013	Því að ekki halda einu sinni sjálfir umskurnarmennirnir lögmálið heldur vilja þeir að þið látið umskerast til þess að þeir hafi eitthvað sýnilegt að stæra sig af.
48006014	En það sé fjarri mér að hrósa mér af öðru en krossi Drottins vors Jesú Krists. Sakir hans er ég krossfestur heiminum og heimurinn mér.
48006015	Umskurn eða yfirhúð skipta engu, heldur að vera ný sköpun.
48006016	Og yfir öllum þeim sem fylgja þessari reglu sé friður og miskunn og yfir Ísrael Guðs.
48006017	Enginn mæði mig héðan í frá því að ég ber merki Jesú á líkama mínum.
48006018	Náðin Drottins vors Jesú Krists sé með anda yðar, bræður mínir og systur. Amen.
49001001	Páll, að vilja Guðs postuli Krists Jesú, heilsar hinum heilögu í Efesus sem trúa á Krist Jesú.
49001002	Náð sé með yður og friður frá Guði föður vorum og Drottni Jesú Kristi.
49001003	Lofaður sé Guð og faðir Drottins vors Jesú Krists sem í Kristi hefur blessað oss með allri andlegri blessun himinsins.
49001004	Áður en grunnur heimsins var lagður útvaldi hann oss í Kristi að hann hefði oss fyrir augum sér heilög og lýtalaus í kærleika.
49001005	Fyrir fram ákvað hann að gera oss að börnum sínum í Jesú Kristi. Sá var náðarvilji hans.
49001006	Hann vildi að vér yrðum til vegsemdar dýrð hans og náð sem hann hefur gefið oss í sínum elskaða syni.
49001007	Í honum, fyrir hans blóð, eigum vér endurlausnina og fyrirgefningu afbrota vorra.
49001008	Svo auðug er náð hans sem hann gaf oss ríkulega með hvers konar vísdómi og skilningi.
49001009	Og hann hefur birt oss leyndardóm vilja síns, þann ásetning um Krist
49001010	sem hann í náð sinni ætlaði sér að framkvæma í fyllingu tímanna: Að safna öllu sem til er á himni og jörðu undir eitt höfuð í Kristi.
49001011	Í honum höfum vér þá líka öðlast arfleifðina eins og oss var fyrirhugað samkvæmt fyrirætlun hans er framkvæmir allt eftir ályktun vilja síns
49001012	til þess að vér, sem áður höfum sett von vora til Krists, skyldum vera dýrð hans til vegsemdar.
49001013	Í honum eruð og þér eftir að hafa heyrt orð sannleikans, fagnaðarerindið um sáluhjálp yðar og tekið trú á hann og verið merkt innsigli heilags anda sem yður var fyrirheitið.
49001014	Hann er pantur arfleifðar vorrar að vér verðum endurleyst Guði til eignar, dýrð hans til vegsemdar.
49001015	Eftir að hafa heyrt um trú ykkar á Drottin Jesú og um kærleika ykkar til allra heilagra
49001016	hef ég þess vegna ekki heldur látið af að þakka fyrir ykkur er ég minnist ykkar í bænum mínum.
49001017	Ég bið Guð Drottins vors Jesú Krists, föður dýrðarinnar, að gefa ykkur anda speki og opinberunar svo að þið fáið þekkt hann.
49001018	Ég bið hann að upplýsa sjón hjartans svo að þið sjáið hver sú von er sem hann hefur kallað okkur til, hve ríkulega og dýrlega arfleifð hann ætlar okkur meðal hinna heilögu
49001019	og hve kröftuglega hann verkar í okkur sem trúum. En þetta er sami áhrifamikli, kröftugi mátturinn
49001020	sem hann lét koma fram í Kristi er hann vakti hann frá dauðum og lét hann setjast sér til hægri handar á himnum,
49001021	ofar hverri tign og valdi og mætti, ofar öllum herradómi og sérhverju nafni sem nefnt er, ekki aðeins í þessari veröld heldur og í hinni komandi.
49001022	Allt hefur hann lagt undir fætur honum og gefið hann kirkjunni sem höfuðið yfir öllu.
49001023	En kirkjan er líkami hans og fyllist af honum sem sjálfur fyllir allt í öllu.
49002001	Þið voruð dauð vegna afbrota ykkar og synda
49002002	sem þið lifðuð í áður samkvæmt aldarhætti þessa heims að vilja valdhafans í loftinu, anda þess, sem nú verkar í þeim, sem ekki trúa.
49002003	Eins lifðum við öll fyrrum, lutum jarðbundnum girndum, gerðum það sem okkur lysti og refsidómur Guðs vofði yfir okkur eins og öðrum mönnum.
49002004	En Guð er auðugur að miskunn. Svo mikil var elska hans til okkar að þótt við værum dauð vegna misgjörða okkar
49002005	endurlífgaði hann okkur með Kristi − af náð eruð þið hólpin orðin −
49002006	og reisti okkur upp með Kristi Jesú og bjó okkur stað hjá honum í himinhæðum.
49002007	Þannig vildi hann sýna á komandi öldum ómælanlega auðlegð náðar sinnar og gæsku við okkur í Kristi Jesú,
49002008	því að af náð eruð þið hólpin orðin fyrir trú. Þetta er ekki ykkur að þakka. Það er Guðs gjöf.
49002009	Ekki byggt á verkum, enginn skal geta miklast af því.
49002010	Við erum smíð Guðs, sköpuð í Kristi Jesú til góðra verka sem hann hefur áður fyrirbúið til þess að við skyldum leggja stund á þau.
49002011	Þið skuluð því minnast þessa: Þið voruð upprunalega heiðingjar og kallaðir óumskornir af mönnum sem kalla sig umskorna og eru umskornir á holdi með höndum manna.
49002012	Sú var tíðin er þið voruð án Krists, lokaðir úti frá þegnrétti Ísraelsmanna. Þið stóðuð fyrir utan sáttmálana og fyrirheit Guðs, vonlausir og guðvana í heiminum.
49002013	Nú þar á móti eruð þið, sem eitt sinn voruð fjarlægir, nálægir orðnir í Kristi fyrir blóð hans.
49002014	Því að hann er friður okkar. Hann gerði heiðingja og Ísraelsmenn að einum, hann reif niður vegginn sem skildi þá að, fjandskapinn milli þeirra. Með lífi sínu og dauða
49002015	afmáði hann lögmálið með boðorðum þess og skipunum til þess að setja frið og skapa í sér einn nýjan mann úr báðum.
49002016	Í einum líkama sætti hann þá báða við Guð með því að deyja á krossi þar sem hann deyddi fjandskapinn.
49002017	Og hann kom og boðaði ykkur frið sem fjarlægir voruð, og frið hinum sem nálægir voru.
49002018	Því að fyrir hans tilverknað getum við hvor tveggja nálgast föðurinn í einum anda.
49002019	Þess vegna eruð þið ekki framar gestir og útlendingar heldur eruð þið samþegnar hinna heilögu og heimamenn Guðs.
49002020	Þið eruð bygging sem hefur að grundvelli postulana og spámennina en Krist Jesú sjálfan að hyrningarsteini.
49002021	Í honum tengist öll sú bygging saman, vex og verður heilagt musteri í Drottni.
49002022	Með honum eruð einnig þið sambyggðir til andlegs bústaðar handa Guði.
49003001	Þess vegna er það að ég, Páll, bandingi Krists Jesú vegna ykkar, heiðinna manna, beygi kné mín.
49003002	Víst hafið þið heyrt um þá náð sem Guð hefur sýnt mér og um það hlutverk sem hann hefur falið mér hjá ykkur:
49003003	Með opinberun birtist mér leyndardómurinn. Um það hef ég stuttlega skrifað áður.
49003004	Þegar þið lesið það getið þið skynjað hvað ég veit um leyndardóm Krists.
49003005	Hann var Bréf Páls til Efesusmanna 3,244 ekki birtur mannanna börnum fyrr á tímum. Nú hefur Guð látið andann opinbera hann heilögum postulum sínum og spámönnum:
49003006	Vegna samfélagsins við Krist Jesú og með því að hlýða á fagnaðarerindið eru heiðingjarnir orðnir erfingjar með okkur, einn líkami með okkur, og eiga hlut í sama fyrirheiti og við.
49003007	Ég varð þjónn þessa fagnaðarerindis af því að Guð gaf mér þá náð með krafti máttar síns.
49003008	Mér, sem minnstur er allra heilagra, var veitt sú náð að boða heiðingjum fagnaðarerindið um hinn órannsakanlega ríkdóm Krists
49003009	og að upplýsa alla um það hvernig Guð hefur ráðstafað þessum leyndardómi sem frá eilífð var hulinn hjá Guði sem allt hefur skapað.
49003010	Nú skyldi kirkjan látin kunngjöra tignunum og völdunum á himnum hve margháttuð speki Guðs er.
49003011	Þetta er Guðs eilífa fyrirætlun sem hann hefur framkvæmt í Kristi Jesú, Drottni vorum.
49003012	Á honum byggist djörfung okkar. Í trúnni á hann eigum við öruggan aðgang að Guði.
49003013	Fyrir því bið ég að þið látið eigi hugfallast út af þrengingum mínum ykkar vegna. Þær eru ykkur til vegsemdar.
49003014	Þess vegna beygi ég kné mín fyrir föðurnum,
49003015	sem hvert faðerni fær nafn af á himni og jörðu,
49003016	að hann gefi ykkur af ríkdómi dýrðar sinnar að styrkjast fyrir anda sinn að krafti hið innra með ykkur
49003017	til þess að Kristur megi fyrir trúna búa í hjörtum ykkar og þið verða rótfest og grundvölluð í kærleika.
49003018	Mættuð þið því geta skilið það með öllum heilögum hvílík er víddin og lengdin, hæðin og dýptin í kærleika Krists og fá að sannreyna hann,
49003019	sem gnæfir yfir alla þekkingu, og ná að fyllast allri Guðs fyllingu.
49003020	En honum, sem í oss verkar með krafti sínum og megnar að gera langt fram yfir allt það sem vér biðjum eða skynjum,
49003021	honum sé dýrð í kirkjunni og í Kristi Jesú með öllum kynslóðum um aldir alda. Amen.
49004001	Ég, bandinginn vegna Drottins, áminni ykkur þess vegna um að hegða ykkur svo sem samboðið er þeirri köllun sem þið hafið hlotið.
49004002	Verið í hvívetna lítillát og hógvær. Verið þolinmóð, langlynd, umberið og elskið hvert annað.
49004003	Kappkostið að varðveita einingu andans í bandi friðarins.
49004004	Einn er líkaminn og einn andinn eins og Guð gaf ykkur líka eina von þegar hann kallaði ykkur.
49004005	Einn er Drottinn, ein trú, ein skírn,
49004006	einn Guð og faðir allra, sem er yfir öllum, með öllum og í öllum.
49004007	Sérhvert okkar þáði af Kristi sína náðargjöf.
49004008	Því segir ritningin: „Hann steig upp til hæða, hertók fanga og gaf mönnunum gjafir.“
49004009	En „steig upp“, hvað merkir það annað en að hann hefur einnig stigið niður í undirdjúp jarðarinnar?
49004010	Sá sem steig niður er og sá sem upp sté, upp yfir alla himna til þess að fullna allt.
49004011	Og frá honum er sú gjöf komin að sumir eru postular, sumir spámenn, sumir trúboðar, sumir hirðar og kennarar.
49004012	Þeir eiga að fullkomna hin heilögu og láta þeim þjónustu í té, líkama Krists til uppbyggingar,
49004013	þangað til við verðum öll einhuga í trúnni og þekkingunni á syni Guðs, verðum fullþroska og náum vaxtartakmarki Krists fyllingar.
49004014	Við eigum ekki að halda áfram að vera börn sem hrekjast og berast fram og aftur af hverjum kenningarvindi og tæld af slægum mönnum með vélabrögðum villunnar.
49004015	Við eigum heldur að ástunda sannleikann í kærleika og vaxa í öllu upp til hans sem er höfuðið, Kristur.
49004016	Hann tengir líkamann saman og heldur honum saman með því að láta sérhverja taug inna sína þjónustu af hendi, allt eftir þeim krafti sem hann úthlutar hverri þeirra. Þannig lætur hann líkamann vaxa og byggjast upp í kærleika.
49004017	Þetta segi ég þá og vitna í nafni Drottins: Þið megið ekki framar hegða ykkur eins og heiðingjarnir hegða sér. Hugsun þeirra er allslaus,
49004018	skilningur þeirra blindaður og þeir eru fjarlægir lífi Guðs vegna vanþekkingarinnar, sem þeir lifa í, og síns harða hjarta.
49004019	Þeir eru tilfinningalausir og hafa ofurselt sig lostalífi svo að þeir fremja alls konar siðleysi af græðgi.
49004020	En svo hafið þið ekki lært að þekkja Krist.
49004021	Jesús er sannleikurinn og ég veit að þið hafið heyrt um hann og verið frædd um hann:
49004022	Þið eigið að hætta hinni fyrri breytni og afklæðast hinum gamla manni sem er spilltur af tælandi girndum
49004023	en endurnýjast í anda og hugsun og
49004024	íklæðast hinum nýja manni sem skapaður er í Guðs mynd og breytir eins og Guð vill og lætur réttlæti og sannleika helga líf sitt.
49004025	Leggið því af lygina og talið sannleika hvert við sinn náunga því að við erum hvert annars limir.
49004026	Ef þið reiðist þá syndgið ekki. Sólin má ekki setjast yfir reiði ykkar.
49004027	Gefið djöflinum ekkert færi.
49004028	Hinn stelvísi hætti að stela en leggi hart að sér og geri það sem gagnlegt er með höndum sínum svo að hann hafi eitthvað að miðla þeim sem þurfandi er.
49004029	Látið ekkert fúkyrði líða ykkur af munni heldur það eitt sem er gott til uppbyggingar, þar sem þörf gerist, til þess að það verði til góðs þeim sem heyra.
49004030	Hryggið ekki Guðs heilaga anda sem þið eruð innsigluð með til endurlausnardagsins.
49004031	Látið hvers konar beiskju, ofsa, reiði, hávaða og lastmæli vera fjarlægt ykkur og alla mannvonsku yfirleitt.
49004032	Verið góðviljuð hvert við annað, miskunnsöm, fús til að fyrirgefa hvert öðru eins og Guð hefur í Kristi fyrirgefið ykkur.
49005001	Verðið því eftirbreytendur Guðs svo sem elskuð börn hans.
49005002	Lifið í kærleika eins og Kristur elskaði okkur og lagði sjálfan sig í sölurnar fyrir okkur svo sem fórnargjöf, Guði til þægilegs ilms.
49005003	En frillulífi og óhreinleiki yfirleitt eða ágirnd á ekki einu sinni að nefnast á nafn meðal ykkar. Slíkt hæfir ekki heilögum.
49005004	Ekki heldur svívirðilegt hjal eða ósæmandi spé. Þakkið miklu fremur Guði.
49005005	Því að það skuluð þið vita og festa ykkur í minni að enginn frillulífismaður eða saurugur eða ágjarn − sem er sama og að dýrka hjáguði − á sér arfsvon í ríki Krists og Guðs.
49005006	Látið engan tæla ykkur með marklausum orðum því að vegna þessa kemur reiði Guðs yfir þá sem hlýða honum ekki.
49005007	Verðið þess vegna ekki lagsmenn þeirra.
49005008	Eitt sinn voruð þið myrkur en nú eruð þið ljós í Drottni. Hegðið ykkur því eins og börn ljóssins. −
49005009	Því að ávöxtur ljóssins er einskær góðvild, réttlæti og sannleikur. −
49005010	Metið rétt hvað Drottni þóknast.
49005011	Eigið engan hlut í verkum myrkursins, sem ekkert gott hlýst af, heldur flettið miklu fremur ofan af þeim.
49005012	Því að það sem slíkir menn fremja í leyndum er jafnvel svívirðilegt um að tala.
49005013	En allt það sem ljósið afhjúpar verður augljóst.
49005014	Því að allt sem er augljóst er í ljósi. Því segir svo: Vakna þú sem sefur og rís upp frá dauðum og þá mun Kristur lýsa þér.
49005015	Hafið því nákvæma gát á hvernig þið breytið, ekki sem fávís heldur sem vís.
49005016	Notið hverja stund því að dagarnir eru vondir.
49005017	Verið því ekki óskynsöm heldur reynið að skilja hver sé vilji Drottins.
49005018	Drekkið ykkur ekki drukkin af víni, það leiðir aðeins til spillingar. Fyllist heldur andanum
49005019	og ávarpið hvert annað með sálmum, lofsöngvum og andlegum ljóðum. Syngið og lofið Drottin af öllu hjarta
49005020	og þakkið jafnan Guði, föðurnum, fyrir alla hluti í nafni Drottins vors Jesú Krists.
49005021	Sýnið Kristi lotningu og hvert öðru auðsveipni:
49005022	konurnar eiginmönnum sínum eins og Drottni.
49005023	Því að maðurinn er höfuð konunnar eins og Kristur er höfuð og frelsari kirkjunnar, líkama síns.
49005024	En eins og kirkjan lýtur Kristi, þannig lúti og konurnar eiginmönnum sínum í öllu.
49005025	Karlmenn, elskið konur ykkar eins og Kristur elskaði kirkjuna og lagði sjálfan sig í sölurnar fyrir hana
49005026	til þess að helga hana með orðinu og hreinsa hana í vatnslauginni.
49005027	Hann vildi leiða kirkjuna fram fyrir sig í dýrð án þess hún hefði blett eða hrukku né neitt slíkt. Heilög skyldi hún og lýtalaus.
49005028	Þannig skulu eiginmennirnir elska konur sínar eins og eigin líkami. Sá sem elskar konu sína elskar sjálfan sig.
49005029	Enginn hefur nokkru sinni hatað eigið hold heldur elur hann það og annast eins og Kristur kirkjuna
49005030	því við erum limir á líkama hans.
49005031	„Þess vegna skal maður yfirgefa föður og móður og búa við eiginkonu sína og munu þau tvö verða einn maður.“
49005032	Þetta er mikill leyndardómur. Ég hef í huga Krist og kirkjuna.
49005033	En sem sagt, hver og einn skal elska eiginkonu sína eins og sjálfan sig en konan beri lotningu fyrir manni sínum.
49006001	Börn, hlýðið foreldrum ykkar vegna Drottins því að það er rétt.
49006002	„Heiðra föður þinn og móður“ – það er hið fyrsta boðorð með fyrirheiti:
49006003	„til þess að þér vegni vel og þú verðir langlífur á jörðinni“.
49006004	Og feður, reitið ekki börn ykkar til reiði heldur alið þau upp með aga og fræðslu um Drottin.
49006005	Þrælar, hlýðið jarðneskum húsbændum ykkar með lotningu og ótta af einlægni hjartans, eins og það væri Kristur.
49006006	Ekki með augnaþjónustu eins og þeir er mönnum vilja þóknast heldur eins og þjónar Krists er gera vilja Guðs af heilum huga.
49006007	Þjónið eins og Drottinn ætti í hlut og ekki menn.
49006008	Þið vitið og sjálfir að sérhver mun fá aftur af Drottni það góða sem hann gerir, hvort sem hann er þræll eða frjáls maður.
49006009	Og þið, sem eigið þræla, breytið eins við þá. Hættið að ógna þeim. Þið vitið að þeir eiga í himnunum sama Drottin og hann fer ekki í manngreinarálit.
49006010	Að lokum: Styrkist í Drottni og krafti máttar hans.
49006011	Klæðist alvæpni Guðs til þess að þið getið staðist vélabrögð djöfulsins.
49006012	Því að baráttan sem við eigum í er ekki við menn af holdi og blóði heldur við tignirnar og völdin, við heimsdrottna þessa myrkurs, við andaverur vonskunnar í himingeimnum.
49006013	Takið því alvæpni Guðs til þess að þið getið veitt mótstöðu á hinum vonda degi og haldið velli þegar þið hafið sigrað allt.
49006014	Standið því gyrt sannleika um lendar ykkar og klædd réttlætinu sem brynju
49006015	og skóuð á fótunum með fúsleik til að flytja fagnaðarboðin um frið.
49006016	Takið umfram allt skjöld trúarinnar sem þið getið slökkt með öll logandi skeyti hins vonda.
49006017	Setjið upp hjálm hjálpræðisins og grípið sverð andans, Guðs orð.
49006018	Gerið það með bæn og beiðni og biðjið á hverri tíð í anda. Verið þannig árvökul og stöðug í bæn fyrir öllum heilögum.
49006019	Biðjið fyrir mér að mér verði gefin orð að mæla, þá er ég lýk upp munni mínum, til þess að ég kunngjöri með djörfung leyndardóm fagnaðarerindisins.
49006020	Boðberi þess er ég í fjötrum mínum. Biðjið að ég geti flutt það með djörfung eins og mér ber að tala.
49006021	En til þess að þið fáið einnig að vita um hagi mína, hvernig mér líður, þá mun Týkíkus, minn elskaði bróðir og trúi aðstoðarmaður í þjónustu Drottins, skýra ykkur frá öllu.
49006022	Ég sendi hann til ykkar einkum í því skyni að þið fáið að vita hvernig mér líður og til þess að hann uppörvi ykkur.
49006023	Friður sé með söfnuðinum og kærleikur, með trúnni frá Guði föður og Drottni Jesú Kristi.
49006024	Náð sé með öllum þeim sem elska Drottin vorn Jesú Krist með ódauðlegum kærleik.
50001001	Páll og Tímóteus, þjónar Krists Jesú, heilsa öllum heilögum í Filippí, sem eru í Kristi Jesú, ásamt biskupum þeirra og djáknum.
50001002	Náð sé með yður og friður frá Guði föður vorum og Drottni Jesú Kristi.
50001003	Ég þakka Guði mínum í hvert skipti sem ég hugsa til ykkar
50001004	og geri ávallt í öllum bænum mínum með gleði bæn fyrir ykkur öllum
50001005	vegna samfélags ykkar um fagnaðarerindið frá því þið tókuð við því og allt til þessa.
50001006	Ég fulltreysti einmitt því að hann, sem byrjaði í ykkur góða verkið, muni fullkomna það allt til dags Jesú Krists.
50001007	Víst er það rétt fyrir mig að bera þennan hug til ykkar allra. Ég hef ykkur í hjarta mínu og þið eigið öll hlutdeild með mér í náðinni, bæði í fjötrum mínum og eins er ég er að verja fagnaðarerindið og sannfæra menn um gildi þess.
50001008	Guð er mér þess vitni hvernig ég þrái ykkur öll með ástúð Krists Jesú.
50001009	Og þess bið ég að elska ykkar aukist enn þá meir að þekkingu og dómgreind
50001010	svo að þið getið metið þá hluti rétt sem máli skipta og verðið hrein og ámælislaus til dags Krists,
50001011	auðug að þeim réttlætisávexti sem Jesús Kristur kemur til leiðar Guði til lofs og dýrðar.
50001012	En ég vil að þið, systkin, vitið að það sem fram við mig hefur komið hefur í raun orðið fagnaðarerindinu til eflingar.
50001013	Því að það er augljóst orðið í allri lífvarðarhöllinni og öllum öðrum að ég er í fjötrum vegna Krists
50001014	og flest hinna trúuðu hafa öðlast meira traust á Drottni við fjötra mína og fengið meiri djörfung til að tala orð Guðs óttalaust.
50001015	Sumir prédika að sönnu Krist af öfund og þrætugirni en sumir gera það líka af góðum hug.
50001016	Þeir gera það af kærleika vegna þess að þeir vita að ég er settur fagnaðarerindinu til varnar.
50001017	Hinir prédika Krist af eigingirni og ekki af hreinum hug heldur í þeim tilgangi að bæta þrengingu ofan á fjötra mína.
50001018	En hvað um það, Kristur er allt að einu boðaður, hvort sem það heldur er af uppgerð eða heilum hug. Og þetta gleður mig. Já, það mun áfram gleðja mig
50001019	því að ég veit að bænir ykkar og hjálpin, sem andi Jesú Krists veitir mér, mun frelsa mig.
50001020	Það er einlæg löngun mín og von að ég verði ekki til smánar í neinu, heldur að ég hafi þann kjark nú eins og ávallt að sýna með lífi mínu og dauða fram á hve mikill Kristur er.
50001021	Því að lífið er mér Kristur og dauðinn ávinningur.
50001022	En eigi ég áfram að lifa á jörðinni, þá verður meiri árangur af starfi mínu. Ekki veit ég hvort ég á heldur að kjósa.
50001023	Ég á úr tvennu vöndu að ráða: Mig langar til að fara héðan og vera með Kristi því að það væri miklu betra.
50001024	En ykkar vegna er nauðsynlegra að ég haldi áfram að lifa hér á jörðu.
50001025	Og í trausti þess veit ég að ég mun lifa og halda áfram að vera hjá ykkur öllum, ykkur til framfara og gleði í trúnni.
50001026	Þá kem ég aftur til ykkar og þið finnið enn betur hvílík upphefð það er að fylgja Kristi.
50001027	En hvað sem öðru líður, þá hegðið ykkur eins og samboðið er fagnaðarerindinu um Krist. Hvort sem ég kem og heimsæki ykkur eða ég er fjarverandi vil ég fá að heyra um ykkur að þið standið stöðug í einum anda, berjist með einni sál fyrir trúnni á fagnaðarerindið og
50001028	látið aldrei mótstöðumenn skelfa ykkur í neinu. Hugrekki ykkar er þeim merki frá Guði um glötun þeirra en um frelsun ykkar
50001029	því að Guð veitti ykkur þá náð, ekki einungis að trúa á Krist heldur og að þola þjáningar hans vegna.
50001030	Nú eigið þið í sömu baráttu sem þið sáuð mig heyja og heyrið enn um mig.
50002001	Fyrst Kristur veitir kjark, fyrst kærleikur hans uppörvar, fyrst andi hans skapar samfélag, fyrst þar ríkir hlýja og samúð
50002002	gerið þá gleði mína fullkomna með því að vera einhuga, hafa sama kærleika, einn hug og eina sál.
50002003	Gerið ekkert af eigingirni eða hégómagirnd. Verið lítillát og metið hvert annað meira en ykkur sjálf.
50002004	Lítið ekki aðeins á eigin hag heldur einnig annarra.
50002005	Verið með sama hugarfari sem Kristur Jesús var.
50002006	Hann var í Guðs mynd. En hann fór ekki með það sem feng sinn að vera Guði líkur.
50002007	Hann svipti sig öllu, tók á sig þjóns mynd og varð mönnum líkur. Hann kom fram sem maður,
50002008	lægði sjálfan sig og varð hlýðinn allt til dauða, já, dauðans á krossi.
50002009	Fyrir því hefur og Guð hátt upp hafið hann og gefið honum nafnið, sem hverju nafni er æðra,
50002010	til þess að fyrir nafni Jesú skuli hvert kné beygja sig á himni, jörðu og undir jörðu
50002011	og sérhver tunga játa Guði föður til dýrðar: Jesús Kristur er Drottinn.
50002012	Þess vegna, mín elskuðu, sem ætíð hafið verið hlýðin, vinnið nú að sáluhjálp ykkar með ugg og ótta eins og þegar ég var hjá ykkur, því fremur nú þegar ég er fjarri.
50002013	Því að það er Guð sem verkar í ykkur bæði að vilja og að framkvæma sér til velþóknunar.
50002014	Gerið allt án þess að mögla og hika
50002015	til þess að þið verðið óaðfinnanleg og hrein, flekklaus Guðs börn meðal rangsnúinnar og gerspilltrar kynslóðar sem þið skínið hjá eins og ljós í heiminum.
50002016	Haldið fast við orð lífsins mér til hróss á degi Krists. Þá hef ég ekki hlaupið til einskis né erfiðað til ónýtis.
50002017	Enda þótt blóði mínu verði úthellt við fórnarþjónustu mína þegar ég ber trú ykkar fram fyrir Guð, þá gleðst ég og samgleðst ykkur öllum.
50002018	Af hinu sama skuluð þið einnig gleðjast og samgleðjast mér.
50002019	En ég vona að Drottinn Jesús geri mér bráðum fært að senda Tímóteus til ykkar til þess að mér verði einnig hughægra þá er ég fæ að vita um hagi ykkar.
50002020	Ég hef engan honum líkan sem lætur sér eins einlæglega annt um hagi ykkar. −
50002021	Allir leita þess sem sjálfra þeirra er en ekki þess sem Krists Jesú er. −
50002022	En þið vitið hvernig hann hefur reynst, að hann hefur þjónað að boðun fagnaðarerindisins með mér eins og barn með föður sínum.
50002023	Ég vona að geta sent hann jafnskjótt og ég sé hvað um mig verður.
50002024	En ég ber það traust til Drottins að ég muni og bráðum koma sjálfur.
50002025	Ég taldi það og nauðsynlegt að senda til ykkar Epafrodítus, bróður minn, samverkamann og samherja, sem þið senduð til að annast um mig.
50002026	Hann hefur þráð ykkur öll og liðið illa út af því að þið höfðuð heyrt að hann hefði orðið sjúkur.
50002027	Já, sjúkur varð hann, að dauða kominn, en Guð miskunnaði honum og ekki einungis honum heldur og mér til þess að ég skyldi eigi hafa hryggð á hryggð ofan.
50002028	Þess vegna er mér enn hugleiknara að senda hann heim til þess að þið verðið aftur glöð er þið sjáið hann og mér verði hughægra.
50002029	Takið því á móti honum í nafni Drottins með miklum fögnuði og hafið slíka menn í heiðri.
50002030	Hann var að vinna fyrir Krist. Þess vegna var hann að dauða kominn. Hann lagði líf sitt í hættu til þess að bæta upp þá þjónustu sem þið gátuð ekki veitt mér.
50003001	Enn og aftur, bræður mínir og systur, verið glöð í Drottni. Ég tel ekki eftir mér að endurtaka það sem ég hef skrifað en ykkur er það fyrir bestu.
50003002	Varist hundana, varist hina vondu verkamenn, varist hina sundurskornu.
50003003	Umskurnina eigum við sem dýrkum Guð í anda og miklumst af Jesú Kristi en treystum engum ytri auðkennum,
50003004	enda þótt ég fyrir mitt leyti hafi slík auðkenni sem ég mætti treysta. Ef einhver annar þykist geta treyst á ytri merki gæti ég það fremur.
50003005	Ég var umskorinn á áttunda degi, af kyni Ísraels, ættkvísl Benjamíns, Hebrei af Hebreum, í lögmálshlýðni farísei,
50003006	svo kappsfullur að ég ofsótti kirkjuna. Ef litið er á réttlætið, sem fæst með lögmálinu, var ég vammlaus.
50003007	En það sem var mér ávinningur met ég nú vera tjón sakir Krists.
50003008	Já, meira að segja met ég allt vera tjón hjá þeim yfirburðum að þekkja Krist Jesú, Drottin minn. Sakir hans hef ég misst allt og met það sem sorp til þess að ég geti áunnið Krist
50003009	og reynst vera í honum, ekki sakir eigin réttlætis, sem fæst af hlýðni við lögmálið, heldur sakir þess sem trúin á Krist gefur, réttlætið frá Guði með trúnni. −
50003010	Ég vil þekkja Krist og kraft upprisu hans, ég vil þjást með honum og líkjast honum í dauða hans.
50003011	Mætti mér auðnast að ná til upprisunnar frá dauðum.
50003012	Ekki er svo að ég hafi þegar náð því eða sé þegar fullkominn. En ég keppi eftir því ef ég skyldi geta höndlað það, með því að ég er höndlaður af Kristi Jesú.
50003013	Systkin, ekki tel ég sjálfan mig enn hafa höndlað það. En eitt geri ég. Ég gleymi því sem að baki er en seilist eftir því sem fram undan er
50003014	og keppi þannig að markinu, til verðlaunanna á himnum, sem Guð hefur í Kristi kallað okkur til.
50003015	Þetta hugarfar skulum við því öll hafa sem fullkomin erum. Og ef þið hugsið í nokkru öðruvísi, þá mun Guð einnig opinbera ykkur þetta.
50003016	Við skulum fyrir alla muni ganga þá götu sem við höfum komist á.
50003017	Systkin, breytið öll eftir mér og festið sjónir ykkar á þeim sem breyta eftir þeirri fyrirmynd er við höfum gefið ykkur.
50003018	Margir breyta − ég hef oft sagt ykkur það og nú segi ég það jafnvel grátandi − eins og óvinir kross Krists.
50003019	Afdrif þeirra eru glötun. Guð þeirra er maginn, þeim þykir sómi að skömminni og þeir hafa hugann á jarðneskum munum.
50003020	En föðurland okkar er á himni og frá himni væntum við frelsarans, Drottins Jesú Krists.
50003021	Hann mun breyta veikum og forgengilegum líkama okkar svo að hann fái sömu mynd og dýrðarlíkami hans því hann hefur kraftinn til að leggja allt undir sig.
50004001	Þess vegna, mín elskuðu og þráðu systkin, gleði mín og kóróna, standið þá stöðug í Drottni.
50004002	Ég áminni Evodíu og Sýntýke að vera samlyndar vegna Drottins.
50004003	Já, ég bið einnig þig, trúlyndi samþjónn, hjálpa þú þeim því að þær börðust með mér við boðun fagnaðarerindisins ásamt Klemens og öðrum samverkamönnum mínum og standa nöfn þeirra í lífsins bók.
50004004	Verið ávallt glöð í Drottni. Ég segi aftur: Verið glöð.
50004005	Ljúflyndi ykkar verði kunnugt öllum mönnum. Drottinn er í nánd.
50004006	Verið ekki hugsjúk um neitt heldur gerið í öllum hlutum óskir ykkar kunnar Guði með bæn og beiðni og þakkargjörð.
50004007	Og friður Guðs, sem er æðri öllum skilningi, mun varðveita hjörtu ykkar og hugsanir ykkar í Kristi Jesú.
50004008	Að endingu, systkin, allt sem er satt, allt sem er göfugt, rétt og hreint, allt sem er elskuvert og gott afspurnar, hvað sem er dygð og hvað sem er lofsvert, hugfestið það.
50004009	Þið skuluð gera þetta, sem þið hafið bæði lært og numið, heyrt og séð til mín. Og Guð friðarins mun vera með ykkur.
50004010	Ég gleðst mjög og þakka Drottni fyrir að hagur ykkar hefur loks batnað svo aftur að þið gátuð hugsað til mín. Að sönnu hafið þið hugsað til mín en gátuð ekki sýnt það í verki.
50004011	Ekki segi ég þetta vegna þess að ég hafi liðið skort því að ég hef lært að láta mér nægja það sem ég hef.
50004012	Ég kann að búa við lítinn kost, ég kann einnig að hafa allsnægtir. Ég er fullreyndur orðinn í öllum hlutum, að vera mettur og hungraður, að hafa allsnægtir og líða skort.
50004013	Allt megna ég fyrir hjálp hans sem mig styrkan gerir.
50004014	Eigi að síður gerðuð þið vel í því að vilja hjálpa mér í þrengingu minni.
50004015	Þið vitið og, Filippímenn, að þegar ég í upphafi boðaði ykkur fagnaðarerindið og var farinn burt úr Makedóníu hafði enginn annar söfnuður en þið reikning hjá mér yfir gefið og þegið.
50004016	Meira að segja þegar ég var í Þessaloníku senduð þið mér oftar en einu sinni til nauðsynja minna.
50004017	Ekki að mér væri svo umhugað um gjöfina sem um ábata þann sem færist ríkulega ykkur til tekna.
50004018	En nú hef ég fengið allt og hef meira en nóg síðan Epafrodítus færði mér sendinguna frá ykkur, þægilegan ilm, þekka fórn, Guði velþóknanlega.
50004019	En Guð minn mun uppfylla allar ykkar þarfir og láta Krist Jesú veita ykkur af dýrlegum auðæfum sínum.
50004020	Guði og föður vorum sé dýrðin um aldir alda. Amen.
50004021	Heilsið öllum heilögum í Kristi Jesú.
50004022	Bræðurnir, sem hjá mér eru, biðja að heilsa ykkur. Allir heilagir biðja að heilsa ykkur en einkanlega þeir sem eru í þjónustu keisarans.
50004023	Náðin Drottins Jesú Krists sé með anda yðar.
51001001	Páll, að vilja Guðs postuli Krists Jesú, og Tímóteus, bróðir vor, heilsa
51001002	þeim í Kólossu sem eru trúuð og helguð systkin í Kristi. Náð sé með yður og friður frá Guði föður vorum.
51001003	Ég þakka Guði, föður Drottins vors Jesú Krists, ávallt er ég bið fyrir ykkur.
51001004	Ég hef heyrt um trú ykkar á Krist Jesú og um kærleikann sem þið berið til allra heilagra
51001005	vegna vonarinnar um það sem þið eigið geymt í himnunum og þið hafið áður heyrt um í orði sannleikans, fagnaðarerindinu.
51001006	Það er ekki aðeins komið til ykkar heldur alls heimsins og ber ávöxt og vex eins og það hefur líka gert hjá ykkur frá þeim degi er þið heyrðuð það og sannfærðust um náð Guðs.
51001007	Hið sama hafið þið og numið af Epafrasi, elskuðum samþjóni okkar, sem er trúr þjónn Krists í ykkar þágu.
51001008	Hann hefur og sagt okkur frá kærleika ykkar sem andinn hefur vakið með ykkur.
51001009	Frá þeim degi, er ég heyrði þetta, hef ég því ekki látið af að biðja fyrir ykkur. Ég bið þess að Guð láti anda sinn auðga ykkur að þekkingu á vilja sínum með allri speki og skilningi
51001010	svo að þið breytið eins og Guði líkar og þóknist honum á allan hátt, að þið berið ávöxt með hvers kyns góðum verkum og vaxið að þekkingu á Guði.
51001011	Hann styrki ykkur á allar lundir með dýrðarmætti sínum svo að þið fyllist þolgæði í hvívetna og umburðarlyndi og getið með gleði
51001012	þakkað föðurnum sem hefur gert ykkur fært að fá arfleifð heilagra í ljósinu.
51001013	Hann hefur frelsað okkur frá valdi myrkursins og flutt okkur yfir í ríki síns elskaða sonar.
51001014	Í honum eigum við endurlausnina, fyrirgefningu synda okkar.
51001015	Hann er ímynd hins ósýnilega Guðs, frumburður allrar sköpunar.
51001016	Enda var allt skapað í honum í himnunum og á jörðinni, hið sýnilega og hið ósýnilega, hásæti og herradómar, tignir og völd. Allt er skapað fyrir hann og til hans.
51001017	Hann er fyrri en allt og allt á tilveru sína í honum.
51001018	Og hann er höfuð líkamans, kirkjunnar, hann sem er upphafið, frumburðurinn frá hinum dauðu. Þannig skyldi hann verða fremstur í öllu.
51001019	Því að í honum þóknaðist Guði að láta alla fyllingu sína búa
51001020	og láta hann koma öllu í sátt við sig, öllu bæði á jörðu og himnum, með því að semja frið með blóði sínu úthelltu á krossi.
51001021	Ykkur, sem voruð áður fráhverf Guði og óvinveitt í huga og vondum verkum,
51001022	hefur hann nú sætt við sig með dauða Krists í jarðneskum líkama. Hann lætur ykkur koma fram fyrir sig heilög og lýtalaus, óaðfinnanleg,
51001023	ef þið standið stöðug í trúnni, á föstum grunni og hvikið ekki frá von þess fagnaðarerindis sem þið hafið heyrt og boðað hefur verið öllu sem skapað er í heiminum. Ég, Páll, er orðinn þjónn þess.
51001024	Nú er ég glaður í þjáningum mínum ykkar vegna og uppfylli með þjáningum líkama míns það sem enn vantar á þjáningar Krists til heilla fyrir líkama hans, kirkjuna.
51001025	Hennar þjónn er ég orðinn og hef það hlutverk að boða Guðs orð óskorað,
51001026	leyndardóminn sem hefur verið hulinn frá upphafi tíða og kynslóða en hefur nú verið opinberaður Guðs heilögu.
51001027	Guð vildi opinbera þeim hvílíkan dýrðarríkdóm heiðnar þjóðir eiga í þessum leyndardómi sem er Kristur meðal ykkar, von dýrðarinnar.
51001028	Hann boða ég, áminni og fræði hvern mann með allri speki að ég megi leiða alla fram fullkomna í Kristi.
51001029	Að þessu strita ég og stríði með þeim mætti sem Kristur lætur kröftuglega verka í mér.
51002001	Ég vil að þið vitið hversu hörð barátta mín er vegna ykkar og þeirra í Laódíkeu og allra þeirra sem hafa ekki séð mig sjálfan.
51002002	Mig langar að allir uppörvist í hjörtum sínum, sameinist í kærleika og öðlist fulla sannfæringu og innsýn og geti gjörþekkt leyndardóm Guðs sem er Kristur.
51002003	En í honum eru allir fjársjóðir spekinnar og þekkingarinnar fólgnir.
51002004	Þetta segi ég til þess að enginn blekki ykkur með fagurgala.
51002005	Ég er hjá ykkur í andanum þótt ég sé líkamlega fjarlægur og horfi með fögnuði á góða skipan hjá ykkur og festu ykkar í trúnni á Krist.
51002006	Þið hafið tekið á móti Kristi, Drottni Jesú. Lifið því í honum.
51002007	Verið rótfest í honum og byggð á honum, staðföst í trúnni, eins og ykkur hefur verið kennt, og auðug að þakklátsemi.
51002008	Gætið þess að láta engan hertaka ykkur með marklausu, villandi spekitali sem byggist á mannasetningum og er komið frá heimsvættunum en ekki frá Kristi.
51002009	Í manninum Jesú býr öll fylling guðdómsins
51002010	og þið hafið öðlast hlutdeild í fullkomnun hans sem er höfuð hvers kyns tignar og valds.
51002011	Í honum eruð þið umskorin þeirri umskurn sem ekki er með höndum gerð.
51002012	Með umskurn Krists voruð þið afklædd hinum synduga líkama, greftruð með Kristi í skírninni og uppvakin til lífs með honum fyrir trúna á mátt Guðs sem vakti hann frá dauðum.
51002013	Þið voruð dauð sökum afbrota ykkar og umskurnarleysis. En Guð lífgaði ykkur ásamt honum þegar hann fyrirgaf okkur öll afbrotin.
51002014	Hann afmáði skuldabréfið sem þjakaði okkur með ákvæðum sínum. Hann tók það burt með því að negla það á krossinn.
51002015	Hann fletti vopnum tignirnar og völdin og leiddi þau fram opinberlega til háðungar þegar hann fór sína sigurför í Kristi.
51002016	Enginn skyldi því dæma ykkur fyrir mat eða drykk eða það sem snertir hátíðir, tunglkomur eða hvíldardaga.
51002017	Slíkt er aðeins skuggi þess sem koma átti. Veruleikinn er Kristur.
51002018	Látið þá ekki taka af ykkur hnossið sem stæra sig af auðmýkt sinni og engladýrkun og státa af sýnum sínum. Þeir hrokast upp af engu í sjálfshyggju
51002019	í stað þess að halda sér við hann sem er höfuðið og styrkir allan líkamann og tengir hann saman með taugum og böndum svo að hann vex eins og Guð vill.
51002020	Fyrst þið dóuð með Kristi og eruð laus undan valdi heimsvættanna, hvers vegna hagið þið ykkur þá eins og þið lifðuð lífi þessa heims og látið leggja fyrir ykkur boð eins og þessi:
51002021	„Snertu ekki, bragðaðu ekki, taktu ekki á?“ −
51002022	Allt mun þetta þó eyðast við notkun. − Mannaboðorð og mannasetningar.
51002023	Þó hefur þetta að sönnu orð á sér sem speki, slík sjálfvalin dýrkun og auðmýking og harðneskja við líkamann. En gildi hefur það ekkert, fullnægir aðeins eigin hvötum.
51003001	Fyrst þið því eruð uppvakin með Kristi, þá keppist eftir því sem er hið efra þar sem Kristur situr við hægri hönd Guðs.
51003002	Hugsið um það sem er hið efra en ekki um það sem á jörðinni er.
51003003	Því að þið eruð dáin og líf ykkar er fólgið með Kristi í Guði.
51003004	Þegar Kristur, sem er líf ykkar, opinberast, þá munuð þið og ásamt honum opinberast í dýrð.
51003005	Deyðið því hið jarðbundna í fari ykkar: hórdóm, saurlifnað, losta, vonda fýsn og ágirnd sem ekki er annað en skurðgoðadýrkun.
51003006	Af þessu kemur reiði Guðs yfir þá sem hlýða honum ekki.
51003007	Meðal þeirra voruð einnig þið áður þegar þið lifðuð í þessum syndum.
51003008	En nú skuluð þið segja skilið við allt þetta: reiði, bræði, vonsku, lastmæli, svívirðilegt orðbragð.
51003009	Ljúgið ekki hvert að öðru því þið hafið afklæðst hinum gamla manni með gjörðum hans
51003010	og íklæðst hinum nýja sem Guð er að skapa að nýju í sinni mynd til þess að þið fáið gjörþekkt hann.
51003011	Þar er hvorki grískur maður né Gyðingur, umskorinn né óumskorinn, útlendingur, Skýti, þræll né frjáls maður, þar er Kristur allt og í öllum.
51003012	Íklæðist því eins og Guðs útvalin, heilög og elskuð börn hjartagróinni meðaumkun, góðvild, auðmýkt, hógværð og langlyndi.
51003013	Umberið hvert annað og fyrirgefið hvert öðru ef einhver hefur sök á hendur öðrum. Eins og Drottinn hefur fyrirgefið ykkur, svo skuluð þið og gera.
51003014	En íklæðist yfir allt þetta elskunni sem bindur allt saman og fullkomnar allt.
51003015	Látið frið Krists ríkja í hjörtum ykkar því að Guð kallaði ykkur til að lifa saman í friði sem limi í einum líkama. Verið þakklát.
51003016	Látið orð Krists búa með ykkur í allri sinni auðlegð og speki. Fræðið og áminnið hvert annað og syngið Guði sætlega lof í hjörtum ykkar með sálmum, lofsöngvum og andlegum ljóðum.
51003017	Hvað sem þið segið eða gerið, gerið það allt í nafni Drottins Jesú og þakkið Guði föður með hjálp hans.
51003018	Konur, verið undirgefnar eiginmönnum ykkar eins og sómir þeim er Drottni heyra til.
51003019	Karlar, elskið eiginkonur ykkar og verið ekki beiskir við þær.
51003020	Börn, verið hlýðin foreldrum ykkar í öllu því að það er Drottni þóknanlegt.
51003021	Feður, verið ekki höstugir við börn ykkar, það gerir þau ístöðulaus.
51003022	Þrælar, verið í öllu hlýðnir jarðneskum húsbændum ykkar, ekki með augnaþjónustu, eins og þeir er mönnum vilja þóknast, heldur af einlægni hjartans, af lotningu fyrir Drottni.
51003023	Hvað sem þið gerið, þá gerið það af heilum huga eins og Drottinn ætti í hlut en ekki menn.
51003024	Þið vitið og sjálfir að Drottinn mun Bréf Páls til Kólossumanna 2,257 veita ykkur arfleifðina að launum enda þjónið þið Drottni Kristi.
51003025	Sá sem rangt gerir skal fá það endurgoldið sem hann gerði rangt og þar er ekki farið í manngreinarálit.
51004001	Þið sem eigið þræla, veitið þeim það sem rétt er og sanngjarnt og vitið að einnig þið eigið Drottin á himni.
51004002	Verið stöðug í bæninni, vakið og biðjið með þakkargjörð.
51004003	Biðjið jafnframt fyrir mér að Guð opni mér dyr fyrir orðið og ég geti boðað leyndardóm Krists. Hans vegna er ég nú í böndum.
51004004	Biðjið að ég megi birta hann eins og mér ber að tala.
51004005	Umgangist þá viturlega sem fyrir utan eru og notið hverja stund.
51004006	Mál ykkar sé ætíð ljúflegt en salti kryddað til þess að þið vitið hvernig þið eigið að svara hverjum manni.
51004007	Týkíkus, minn elskaði bróðir og trúi aðstoðarmaður og samverkamaður í þjónustu Drottins, mun láta ykkur vita allt um mína hagi.
51004008	Ég sendi hann til ykkar gagngert til þess að þið fáið að vita hvernig mér líður og til þess að hann uppörvi ykkur.
51004009	Með honum fer Onesímus, minn trúi og elskaði bróðir, sem er einn úr ykkar hópi. Þeir munu láta ykkur vita allt sem hér gerist.
51004010	Aristarkus, sambandingi minn, biður að heilsa ykkur. Svo og Markús, frændi Barnabasar, sem þið hafið fengið orð um. Ef hann kemur til ykkar þá takið vel á móti honum.
51004011	Enn fremur biður Jesús, að viðurnefni Jústus, að heilsa ykkur. Þeir eru nú sem stendur einu umskornu samverkamenn mínir í þjónustu við Guðs ríki og hafa þeir verið mér styrkur.
51004012	Einnig biður Epafras að heilsa ykkur, sem er einn úr ykkar hópi. Hann er þjónn Krists Jesú og berst jafnan fyrir ykkur í bænum sínum til þess að þið megið standa stöðug, fullkomin og fullviss í öllu því sem Guð vill.
51004013	Þann vitnisburð gef ég honum að hann leggur mikið á sig fyrir ykkur og þau sem eru í Laódíkeu og í Híerapólis.
51004014	Þá biður hann Lúkas að heilsa ykkur, læknirinn elskaði, og Demas.
51004015	Berið kveðju söfnuðinum í Laódíkeu. Einnig Nýmfu og söfnuðinum sem kemur saman í húsi hennar.
51004016	Þegar búið er að lesa þetta bréf upp hjá ykkur, þá látið líka lesa það í söfnuði Laódíkeumanna. Lesið og bréfið frá Laódíkeu.
51004017	Segið Arkippusi: „Gættu þjónustunnar, sem Drottinn fól þér, og ræktu hana vel.“
51004018	Kveðjan er skrifuð með minni, Páls, eigin hendi. Minnist fjötra minna. Náð sé með yður!
52001001	Páll, Silvanus og Tímóteus heilsa söfnuði Þessaloníkumanna sem er í Guði föður og Drottni Jesú Kristi. Náð sé með yður og friður.
52001002	Ég þakka ávallt Guði fyrir ykkur öll er ég minnist ykkar í bænum mínum.
52001003	Ég minnist stöðugt fyrir augliti Guðs vors og föður hve mikið þið starfið í trúnni, stríðið í kærleikanum og eruð staðföst í voninni á Drottin vorn Jesú Krist.
52001004	Guð elskar ykkur, systkin. Ég veit að hann hefur útvalið ykkur.
52001005	Fagnaðarerindi mitt kom ekki til ykkar í orðum einum heldur í krafti og heilögum anda með fyllstu sannfæringu. Eins vitið þið hverju ég kom til vegar ykkar vegna.
52001006	Þið hafið gerst eftirbreytendur mínir og Drottins.
52001007	Þrátt fyrir mikla þrengingu tókuð þið á móti orðinu með fögnuði sem heilagur andi gefur. Þannig eruð þið orðin fyrirmynd öllum trúuðum í Makedóníu og í Akkeu.
52001008	Frá ykkur hefur orð Drottins hljómað, ekki einungis í Makedóníu og Akkeu, heldur er trú ykkar á Guð kunn orðin alls staðar. Um það þarf ég ekki að fjölyrða.
52001009	Allir segja frá því á hvern hátt ég kom til ykkar og hvernig þið sneruð ykkur til Guðs frá skurðgoðunum til þess að þjóna lifandi og sönnum Guði,
52001010	og hvernig þið væntið nú sonar hans, frá himnum, Jesú, sem Guð vakti upp frá dauðum og mun frelsa okkur frá hinni komandi reiði.
52002001	Sjálf vitið þið, bræður og systur, að koma mín til ykkar varð ekki árangurslaus.
52002002	Ykkur er kunnugt að ég hafði áður þolað illt og verið misþyrmt í Filippí en Guð minn gaf mér djörfung til að tala til ykkar fagnaðarerindi Guðs þótt baráttan væri mikil.
52002003	Boðun mín er ekki sprottin af villu eða af óhreinum hvötum og ég reyni ekki að blekkja neinn.
52002004	En Guð hefur talið mig maklegan þess að trúa mér fyrir fagnaðarerindinu. Þannig hef ég líka talað, ekki til þess að þóknast mönnum heldur Guði sem rannsakar hjörtu okkar.
52002005	Aldrei hafði ég nein smjaðuryrði á vörum, það vitið þið. Og ekki bjó þar ásælni að baki − Guð er vottur þess.
52002006	Ekki leitaði ég vegsemdar af mönnum, hvorki ykkur né öðrum,
52002007	þótt ég hefði getað beitt myndugleika sem postuli Krists. Nei, ég var mildur á meðal ykkar, eins og móðir sem hlúir að börnum sínum.
52002008	Ég bar slíkt kærleiksþel til ykkar að glaður hefði ég ekki einungis gefið ykkur fagnaðarerindi Guðs heldur og mitt eigið líf, svo ástfólgin voruð þið orðin mér.
52002009	Þið munið, bræður og systur, eftir erfiði mínu og striti: Ég vann nótt og dag til þess að vera ekki neinu ykkar til þyngsla um leið og ég prédikaði fyrir ykkur fagnaðarerindi Guðs.
52002010	Þið eruð vottar þess með Guði að framkoma mín við ykkur sem trúið var hrein, réttvís og óaðfinnanleg.
52002011	Þið vitið hvernig ég lagði að ykkur og hvatti og grátbændi hvert og eitt ykkar eins og faðir börn sín
52002012	að þið skylduð breyta eins og samboðið er Guði sem kallar ykkur til ríkis síns og dýrðar.
52002013	Og þess vegna þakka ég líka Guði án afláts því að þegar þið veittuð viðtöku orði Guðs, sem ég boðaði, þá tókuð þið ekki við því sem manna orði heldur sem Guðs orði − eins og það í sannleika er og það sýnir kraft sinn í ykkur sem trúið.
52002014	Þið hafið, systkin, tekið ykkur til fyrirmyndar söfnuði Guðs í Júdeu sem eru í Kristi Jesú. Því að þið hafið þolað hið sama af löndum ykkar sem þeir urðu að þola af Gyðingum
52002015	er bæði líflétu Drottin Jesú og spámennina og hafa ofsótt okkur. Þeir eru Guði eigi þóknanlegir og öllum mönnum mótsnúnir.
52002016	Þeir vilja meina mér að tala til heiðingjanna til þess að þeir megi verða hólpnir. Þannig fylla þeir stöðugt mæli synda sinna. En reiðin er þá líka yfir þá komin um síðir.
52002017	En ég, bræður og systur, sem um stundarsakir hef verið skilinn frá ykkur að líkamanum til en ekki huganum, hef þráð ykkur mjög og gert mér allt far um að fá að sjá ykkur aftur.
52002018	Þess vegna ætlaði ég að koma til ykkar, ég, Páll, oftar en einu sinni en Satan hefur hamlað því.
52002019	Hver er von mín eða gleði eða sigursveigurinn sem ég miklast af? Eruð það ekki einmitt þið, frammi fyrir Drottni vorum Jesú við komu hans?
52002020	Já, þið eruð vegsemd mín og gleði.
52003001	Þar kom að ég þoldi ekki lengur við og réð þá af að verða einn eftir í Aþenu
52003002	en sendi Tímóteus, bróður minn. Hann var samverkamaður Guðs við að boða fagnaðarerindið um Krist og átti að styrkja ykkur og uppörva ykkur í trúnni
52003003	svo að enginn léti bifast í þessum þrengingum. Þið vitið sjálf að þeirra er að vænta.
52003004	Þegar ég var hjá ykkur þá sagði ég ykkur fyrir að ég mundi verða að þola þrengingar. Það er líka komið fram eins og þið vitið.
52003005	Því þoldi ég ekki lengur við og sendi Tímóteus til að fá að vita um trú ykkar, hvort freistarinn kynni að hafa freistað ykkar og erfiði mitt orðið til einskis.
52003006	En nú er Tímóteus aftur kominn til mín frá ykkur og hefur borið mér gleðifregn um trú ykkar og kærleika. Hann segir að þið minnist mín ávallt með hlýjum hug og ykkur langi til að sjá mig, eins og mig líka til að sjá ykkur.
52003007	Sökum þessa hef ég, systkin, hlotið huggun í neyð minni og þrengingu vegna trúar ykkar.
52003008	Nú lifi ég fyrst þið standið stöðug í trúnni á Drottin.
52003009	Hvernig get ég nógsamlega þakkað Guði fyrir alla þá gleði er hann lét ykkur veita mér?
52003010	Ég bið nótt og dag, heitt og af hjarta, að fá að sjá ykkur og bæta úr því sem áfátt er trú ykkar.
52003011	Sjálfur Guð og faðir vor og Drottinn vor Jesús greiði veg minn til ykkar.
52003012	En Drottinn efli ykkur og auðgi að kærleika hvert til annars og til allra eins og ég ber kærleika til ykkar.
52003013	Þannig styrkir hann hjörtu ykkar svo að þið verðið óaðfinnanleg og heilög í augum Guðs, föður vors, þegar Drottinn vor Jesús kemur ásamt öllum sínum heilögu.
52004001	Að endingu bið ég ykkur, bræður og systur, og hvet ykkur í Drottni Jesú til að breyta eins og þið hafið numið af mér og þóknast Guði eins og þið reyndar gerið. En takið enn meiri framförum.
52004002	Þið vitið hvaða fyrirmæli ég gaf ykkur frá Drottni Jesú.
52004003	Það er vilji Guðs að þið verðið heilög. Hann vill að þið haldið ykkur frá óskírlífi,
52004004	að sérhvert ykkar temji sér að halda líkama sínum í helgun og heiðri
52004005	en ekki í losta eins og heiðingjarnir er ekki þekkja Guð.
52004006	Og enginn skyldi ganga á hlut eða blekkja nokkurn bróður eða systur í slíkum sökum. Því að Drottinn hegnir fyrir allt þvílíkt eins og ég hef áður sagt ykkur og varað ykkur við.
52004007	Ekki kallaði Guð okkur til saurlifnaðar heldur helgunar.
52004008	Sá sem lítilsvirðir þetta lítilsvirðir þess vegna ekki mann heldur Guð sem gefur ykkur sinn heilaga anda.
52004009	Um bróðurkærleikann þarf ég ekki að skrifa ykkur því Guð hefur sjálfur kennt ykkur að elska hvert annað.
52004010	Og þið auðsýnið líka öllum trúsystkinum í allri Makedóníu sama kærleika. En ég hvet ykkur, systkin, að taka enn meiri framförum.
52004011	Leggið metnað ykkar við að lifa kyrrlátu lífi og stunda hvert sitt starf og vinna með höndum ykkar eins og ég hef boðið ykkur.
52004012	Þannig hegðið þið ykkur á viðeigandi hátt gagnvart þeim sem fyrir utan eru og eruð upp á engan komin.
52004013	Ekki vil ég, systkin, láta ykkur vera ókunnugt um þau sem sofnuð eru, til þess að þið séuð ekki hrygg eins og hin sem ekki eiga von.
52004014	Því að ef við trúum því að Jesús sé dáinn og upprisinn, þá mun Guð fyrir Jesú leiða ásamt honum fram þau sem sofnuð eru.
52004015	Því að það segi ég ykkur, og það er orð Drottins, að við, sem verðum eftir á lífi við komu Drottins, munum alls ekki fyrri verða en þau sem sofnuð eru.
52004016	Þegar Guð skipar fyrir, þegar raust erkiengilsins kveður við og básúna Guðs hljómar, mun sjálfur Drottinn stíga niður af himni og þau sem dóu í trú á Krist munu fyrst upp rísa.
52004017	Þá munum við sem eftir lifum verða hrifin burt ásamt þeim í skýjum til fundar við Drottin í loftinu. Og síðan munum við vera með Drottni alla tíma.
52004018	Uppörvið því hvert annað með þessum orðum.
52005001	En um tíma og tíðir hafið þið, bræður og systur, ekki þörf á að ykkur sé skrifað.
52005002	Þið vitið það sjálf gjörla að dagur Drottins kemur sem þjófur á nóttu.
52005003	Þegar menn segja: „Friður og engin hætta,“ þá kemur snögglega tortíming yfir þá eins og jóðsótt yfir þungaða konu. Og þeir munu alls ekki undan komast.
52005004	En þið, systkin, eruð ekki í myrkri svo að dagurinn geti komið yfir ykkur sem þjófur.
52005005	Þið eruð öll börn ljóssins og börn dagsins. Við heyrum ekki nóttunni til eða myrkrinu.
52005006	Sofum því ekki eins og aðrir heldur vökum og verum allsgáð.
52005007	Því að þau sem sofa, sofa um nætur og þau sem drekka sig drukkin, drekka um nætur.
52005008	En við sem heyrum deginum til skulum vera allsgáð, klædd trú og kærleika sem brynju og voninni um frelsun sem hjálmi.
52005009	Guð hefur ekki ætlað okkur að verða reiðinni að bráð heldur að öðlast sáluhjálp sakir Drottins vors Jesú Krists.
52005010	Hann dó fyrir okkur til þess að við mættum lifa með honum, hvort sem við vökum eða sofum.
52005011	Hvetjið því og uppbyggið hvert annað, eins og þið og gerið.
52005012	Ég bið ykkur, systkin, að meta þá að verðleikum sem erfiða á meðal ykkar, veita ykkur forstöðu og kenna ykkur að lifa í samfélagi Drottins.
52005013	Auðsýnið þeim sérstaka virðingu og kærleika fyrir starf þeirra. Lifið í friði ykkar á milli.
52005014	Ég hvet ykkur, systkin: Vandið um við iðjulausa, hughreystið ístöðulitla, takið að ykkur óstyrka, verið þolinmóð við alla.
52005015	Gætið þess að enginn gjaldi neinum illt með illu en keppið ávallt eftir hinu góða, bæði hvert við annað og við alla aðra.
52005016	Verið ætíð glöð.
52005017	Biðjið án afláts.
52005018	Þakkið alla hluti því að það er vilji Guðs með ykkur í Kristi Jesú.
52005019	Slökkvið ekki andann.
52005020	Fyrirlítið ekki spádómsorð.
52005021	Prófið allt, haldið því sem gott er.
52005022	En forðist allt illt í hvaða mynd sem er.
52005023	En sjálfur friðarins Guð helgi yður algerlega og andi yðar, sál og líkami varðveitist alheil og vammlaus við komu Drottins vors Jesú Krists.
52005024	Trúr er sá er yður kallar, hann mun koma þessu til leiðar.
52005025	Systkin, biðjið fyrir mér.
52005026	Heilsið öllum í söfnuðinum með heilögum kossi.
52005027	Ég bið og brýni yður í Drottins nafni að þér látið lesa bréf þetta upp fyrir öllum í söfnuðinum.
52005028	Náðin Drottins vors Jesú Krists sé með yður.
53001001	Páll, Silvanus og Tímóteus heilsa söfnuði Þessaloníkumanna í Guði, föður vorum, og Drottni Jesú Kristi.
53001002	Náð sé með yður og friður frá Guði föður og Drottni Jesú Kristi.
53001003	Skylt er okkur, bræður og systur, og maklegt að þakka Guði ætíð fyrir ykkur því að trú ykkar eykst stórum og kærleiki ykkar allra hvers til annars fer vaxandi.
53001004	Því get ég miklast af ykkur í söfnuðum Guðs fyrir þolgæði ykkar og trú í öllum ofsóknum ykkar og þrengingum þeim er þið þolið.
53001005	Þær birta réttlátan dóm Guðs og að hann muni meta ykkur makleg Guðs ríkis sem þið nú líðið illt fyrir.
53001006	Guð er réttlátur, hann endurgeldur þeim þrengingu sem að ykkur þrengja
53001007	en veitir ykkur, sem þrengingu líðið, hvíld ásamt mér þegar Drottinn Jesús opinberast af himni með máttugum englum sínum.
53001008	Hann kemur í logandi eldi og hegnir þeim sem þekkja ekki Guð og þeim sem hlýða ekki fagnaðarerindinu um Drottin vorn Jesú.
53001009	Þau munu sæta hegningu, eilífri glötun, fjarri augliti Drottins og fjarri dýrð hans og mætti.
53001010	Þetta verður á þeim degi er Drottinn kemur til að opinbera sínum heilögu dýrð sína og vegsamast af öllum sem trú hafa tekið. Og þið eruð meðal þeirra sem trúað hafa þeim vitnisburði sem ég flutti ykkur.
53001011	Þess vegna bið ég ávallt fyrir ykkur að Guð minn álíti ykkur makleg þess lífs sem hann kallaði ykkur til og veiti ykkur kraft til að framkvæma allt hið góða sem þið viljið og trú ykkar beinir ykkur til.
53001012	Þannig verður nafn Drottins vors Jesú dýrlegt í ykkur og þið í honum fyrir náð Guðs vors og Drottins Jesú Krists.
53002001	En að því er varðar komu Drottins vors Jesú Krists og að við söfnumst til hans bið ég ykkur, bræður og systur,
53002002	að vera ekki fljót til að komast í uppnám eða verða hrædd, hvorki þótt vísað sé til andavitrunar né einhvers sem ég á að hafa kennt eða skrifað um að dagur Drottins sé þegar fyrir höndum.
53002003	Látið engan villa ykkur á nokkurn hátt. Ekki kemur dagurinn nema fráhvarfið komi fyrst og maður lögleysisins komi fram, sonur glötunarinnar,
53002004	sem setur sig á móti Guði og hreykir sér yfir allt sem heitir Guð eða helgur dómur, sest í musteri Guðs og gerir sjálfan sig að Guði.
53002005	Minnist þið ekki þess að ég sagði ykkur þetta meðan ég enn þá var hjá ykkur?
53002006	Þið vitið hvað aftrar honum nú. Hann á að bíða síns tíma.
53002007	Því að leyndardómur lögleysisins er þegar farinn að starfa en fyrst verður að ryðja þeim burt sem stendur í vegi.
53002008	Þá mun lögleysinginn opinberast en Drottinn Jesús mun koma og birtast, tortíma honum með anda munns síns og gera hann að engu.
53002009	Þegar lögleysinginn kemur fram er Satan að verki með alls kyns furðuverkum, lygatáknum, undrum
53002010	og alls konar ranglætisvélum sem blekkja þau sem eru á glötunarleið. Þau glatast af því að þau vildu ekki þiggja kærleikann til sannleikans svo að þau mættu verða hólpin.
53002011	Þess vegna sendir Guð þeim megna villu til þess að þau trúi lyginni.
53002012	Þannig verða þau öll dæmd sem trúðu ekki sannleikanum en höfðu velþóknun á ranglætinu.
53002013	En ætíð hlýt ég að þakka Guði fyrir ykkur, bræður og systur, sem Drottinn elskar. Guð útvaldi ykkur til þess að þið yrðuð frumgróði til hjálpræðis. Guð lét andann helga ykkur og þið trúið á sannleikann.
53002014	Til þessa kallaði hann ykkur. Hann lét mig boða ykkur fagnaðarboðskapinn um að þið skylduð öðlast hlutdeild í dýrð Drottins vors Jesú Krists.
53002015	Systkin, standið því stöðug og haldið fast við þær postullegu kenningar er ég hef flutt ykkur munnlega eða með bréfi.
53002016	En sjálfur Drottinn vor Jesús Kristur og Guð, faðir vor, sem elskaði oss og gaf oss í náð eilífa huggun og góða von,
53002017	huggi hjörtu yðar og styrki í sérhverju góðu verki og orði.
53003001	Að endingu, systkin: Biðjið fyrir mér að orð Drottins megi breiðast út og vera í heiðri haft eins og hjá ykkur
53003002	og að ég mætti frelsast frá spilltum og vondum mönnum. Því að ekki er trúin allra.
53003003	En trúr er Drottinn og hann mun styrkja ykkur og vernda fyrir hinum vonda.
53003004	En ég ber það traust til ykkar vegna Drottins að þið bæði gerið og munið gera það sem ég legg fyrir ykkur.
53003005	En Drottinn leiði hjörtu ykkar til kærleika Guðs og þolgæðis Krists.
53003006	En ég býð ykkur, systkin, í nafni Drottins vors Jesú Krists að þið sneiðið hjá hverjum þeim í söfnuðinum sem er iðjulaus og breytir ekki eftir þeirri reglu sem hann fékk hjá mér.
53003007	Því að sjálf vitið þið hvernig á að líkja eftir mér. Ekki var ég iðjulaus hjá ykkur,
53003008	var ekki heldur upp á aðra kominn, heldur vann ég með erfiði og striti nótt og dag til þess að vera ekki neinu ykkar til þyngsla.
53003009	Ekki af því að ég hafi ekki rétt til þess heldur til þess að ég gæti verið ykkur fyrirmynd að breyta eftir.
53003010	Því var og það að þegar ég var hjá ykkur bauð ég ykkur: Ef einhver vill ekki vinna þá á hann ekki heldur mat að fá.
53003011	Ég heyri að nokkur meðal ykkar slæpast og vasast í því sem þeim kemur ekki við.
53003012	Slíkum mönnum býð ég og áminni vegna Drottins Jesú Krists að vinna kyrrlátlega og sjá fyrir sér sjálfir.
53003013	En þið, systkin, þreytist aldrei gott að gera.
53003014	En ef einhver hlýðir ekki orðum mínum í bréfi þessu, þá takið eftir þeim manni, slítið samneyti við hann, þá kann hann að blygðast sín.
53003015	En álítið hann þó ekki óvin heldur áminnið hann sem bróður eða systur.
53003016	En sjálfur Drottinn friðarins gefi yður friðinn, ætíð og á allan hátt. Drottinn sé með yður öllum.
53003017	Kveðjan er með minni, Páls, eigin hendi og það er merki á hverju bréfi. Þannig skrifa ég.
53003018	Náðin Drottins vors Jesú Krists sé með yður öllum.
54001001	Páll, postuli Krists Jesú, að boði Guðs frelsara vors og Krists Jesú, vonar vorrar, heilsar
54001002	Tímóteusi, skilgetnu barni sínu í trúnni. Náð, miskunn og friður frá Guði föður og Kristi Jesú, Drottni vorum.
54001003	Þegar ég var á förum til Makedóníu hvatti ég þig að halda kyrru fyrir í Efesus. Þú áttir að bjóða vissum mönnum að fara ekki með villukenningar
54001004	og gefa sig ekki að kynjasögum og endalausum ættartölum er fremur efla þrætur en trúarskilning á ráðstöfun Guðs.
54001005	Markmið fræðslunnar er að vekja kærleika af hreinu hjarta, góðri samvisku og hræsnislausri trú.
54001006	Sumir hafa villst frá þessu og hafa snúið sér að innantómu orðagjálfri.
54001007	Þeir vilja útskýra lögmálið þótt þeir hvorki skilji sjálfir hvað þeir segja né það sem þeir telja öðrum trú um.
54001008	Við vitum að lögmálið er gott sé það rétt notað
54001009	og þess gætt að það er ekki sett vegna réttlátra heldur fyrir lögleysingja og þverúðuga, óguðlega og syndara, vanheilaga og óhreina, föðurmorðingja og móðurmorðingja, manndrápara,
54001010	saurlífismenn, karla sem hórast með körlum, þrælasala, lygara, meinsærismenn og hvað sem það er nú annað sem gagnstætt er hinni heilnæmu kenningu.
54001011	Þetta er samkvæmt fagnaðarerindinu um dýrð hins blessaða Guðs sem mér var trúað fyrir.
54001012	Ég þakka honum sem mig styrkan gerði, Kristi Jesú, Drottni vorum, fyrir það að hann sýndi mér það traust að fela mér þjónustu,
54001013	mér sem fyrrum lastmælti honum, ofsótti hann og smánaði. En mér var miskunnað, sökum þess að ég trúði ekki og vissi ekki hvað ég gerði,
54001014	og náðin Drottins vors varð stórlega rík með trúnni og kærleikanum sem veitist í Kristi Jesú.
54001015	Það orð er satt, og í alla staði þess vert að við því sé tekið, að Kristur Jesús kom í heiminn til að frelsa synduga menn og er ég þar fremstur í flokki.
54001016	En Guð miskunnaði mér til þess að ég yrði fyrstur þeirra sem Kristur Jesús sýnir allt sitt mikla langlyndi og þar með yrði ég dæmi handa þeim sem á hann munu trúa til eilífs lífs.
54001017	Konungi eilífðar, ódauðlegum, ósýnilegum, einum Guði sé heiður og dýrð um aldir alda. Amen.
54001018	Þessi fyrirmæli legg ég fyrir þig, barnið mitt, Tímóteus, og minni á þau spádómsorð sem áður voru töluð yfir þér. Minnugur þeirra skaltu berjast hinni góðu baráttu,
54001019	í trú og með góða samvisku. Henni hafa sumir hafnað og liðið skipbrot á trú sinni.
54001020	Í tölu þeirra eru þeir Hýmeneus og Alexander, sem ég hef selt Satan á vald, til þess að hirtingin kenni þeim að hætta að guðlasta.
54002001	Fyrst af öllu hvet ég til að biðja og ákalla Guð og bera fram fyrirbænir og þakkir fyrir alla menn.
54002002	Biðjið fyrir konungum og öllum þeim sem hátt eru settir til þess að við fáum lifað friðsamlegu og rólegu lífi í guðsótta og siðprýði.
54002003	Þetta er gott og þóknanlegt Guði, frelsara vorum,
54002004	sem vill að allir menn verði hólpnir og komist til þekkingar á sannleikanum.
54002005	Einn er Guð. Einn er og meðalgangarinn milli Guðs og manna, maðurinn Kristur Jesús
54002006	sem gaf sjálfan sig til lausnargjalds fyrir alla. Það var vitnisburður hans á settum tíma.
54002007	Guð skipaði mig prédikara og postula til að boða hann − ég tala sannleika, lýg ekki − kennara heiðingja í trú og sannleika.
54002008	Ég vil að karlmenn biðjist hvarvetna fyrir með upplyftum heilögum höndum án reiði og tvídrægni.
54002009	Sömuleiðis vil ég að konur séu látlausar í klæðaburði, ekki með fléttur og gull eða perlur og skartklæði
54002010	heldur skrýðist góðum verkum eins og sómir konum er segjast vilja dýrka Guð.
54002011	Kona á að læra í kyrrþey í allri auðmýkt.
54002012	Ekki leyfi ég konu að kenna eða taka sér vald yfir manninum heldur á hún að vera kyrrlát.
54002013	Því að Adam var fyrst myndaður, síðan Eva.
54002014	Adam lét ekki tælast heldur lét konan tælast og gerðist brotleg.
54002015	En hún fæðir börnin og verður því hólpin ef hún er staðföst í trú, kærleika og helgun samfara hóglæti.
54003001	Það orð er satt. Sækist einhver eftir biskupsstarfi þá girnist hann göfugt hlutverk.
54003002	Biskup á að vera óaðfinnanlegur, einkvæntur, bindindissamur, hóglátur, háttprúður, gestrisinn, góður fræðari,
54003003	ekki drykkfelldur, ekki ofsafenginn, heldur gæfur, ekki deilugjarn, ekki fégjarn.
54003004	Hann á að vera maður sem veitir góða forstöðu heimili sínu og venur börn sín á hlýðni og alla prúðmennsku.
54003005	Hvernig má sá sem ekki hefur vit á að veita heimili sínu forstöðu veita söfnuði Guðs umsjón?
54003006	Hann á ekki að vera nýr í trúnni til þess að hann ofmetnist ekki og verði fyrir sama dómi og djöfullinn.
54003007	Hann á líka að hafa góðan orðstír hjá þeim sem standa fyrir utan til þess að hann verði ekki fyrir álasi og lendi í tálsnöru djöfulsins.
54003008	Svo eiga og djáknar að vera heiðvirðir, hreinskilnir, ekki drykkfelldir eða ágjarnir.
54003009	Þeir skulu varðveita leyndardóm trúarinnar með hreinni samvisku.
54003010	Einnig þá skal fyrst reyna, síðan takist þeir þjónustuna á hendur ef þeir eru óaðfinnanlegir.
54003011	Ef konur eru djáknar skulu þær vera heiðvirðar, ekki rógberar, heldur bindindissamar, trúar í öllu.
54003012	Djáknar séu einkvæntir og hafi góða stjórn á börnum sínum og heimilum.
54003013	Því að þeir sem hafa staðið sig vel sem djáknar ávinna sér góðan orðstír og mikla djörfung í trúnni á Krist Jesú.
54003014	Þótt ég vonist til að koma bráðum til þín rita ég þetta
54003015	til þess að þú skulir vita, ef mér seinkar, hvernig á að haga sér í Guðs húsi. Guðs hús er söfnuður lifanda Guðs, stólpi og grundvöllur sannleikans.
54003016	Og víst er leyndardómur trúarinnar mikill: Hann birtist í manni, sannaðist í anda, opinber englum, var boðaður þjóðum, trúað í heimi, hafinn upp í dýrð.
54004001	Andinn segir berlega að á síðustu tímum muni sumir ganga af trúnni og gefa sig að villuöndum og lærdómum illra anda.
54004002	Þessu valda hræsnisfullir lygarar sem eru brennimerktir á samvisku sinni.
54004003	Þeir banna hjúskap og bjóða mönnum að halda sér frá þeirri fæðu er Guð hefur skapað til þess að við henni sé tekið með þakklæti af trúuðum mönnum er þekkja sannleikann.
54004004	Allt sem Guð hefur skapað er gott og engu ber frá sér að kasta sé það þegið með þakklæti.
54004005	Það helgast af orði Guðs og bæn.
54004006	Með því að brýna þetta fyrir söfnuðinum ert þú góður þjónn Krists Jesú og styrkist um leið af orði trúarinnar og þeim góða trúarlærdómi sem þú hefur fylgt.
54004007	En hafna þú vanheilögum hégiljum og æf sjálfan þig í guðrækni.
54004008	Líkamleg æfing er nytsamleg í sumu en guðræknin er til allra hluta nytsamleg og gefur fyrirheit bæði fyrir þetta líf og hið komanda.
54004009	Það orð er satt og í alla staði þess vert að við því sé tekið.
54004010	Þess vegna leggjum við á okkur erfiði og þreytum stríð því að við höfum fest von okkar á lifanda Guð sem er frelsari allra manna, einkum trúaðra.
54004011	Bjóð þú þetta og kenn það.
54004012	Lát engan líta smáum augum á æsku þína en ver fyrirmynd trúaðra í orði og hegðun, í kærleika, trú og hreinlífi.
54004013	Ver kostgæfinn við að lesa upp úr Ritningunni, uppörva og kenna þangað til ég kem.
54004014	Vanræktu ekki náðargjöfina sem þér var gefin að tilvísun spámanna og með handayfirlagningu öldunganna.
54004015	Stunda þetta, ver allur í þessu til þess að framför þín sé öllum augljós.
54004016	Haf gát á sjálfum þér og fræðslunni. Ver stöðugur við þetta. Þegar þú gerir það muntu bæði frelsa sjálfan þig og áheyrendur þína.
54005001	Ávíta þú ekki aldraðan mann harðlega heldur uppörva hann sem föður, yngri menn sem bræður,
54005002	aldraðar konur sem mæður, ungar konur sem systur með allri siðsemi.
54005003	Heiðra ekkjur sem í raun og veru eru ekkjur.
54005004	En ef einhver ekkja á börn eða barnabörn, þá læri þau fyrst og fremst að sýna rækt eigin heimili og endurgjalda foreldrum sínum því að það er Guði þóknanlegt.
54005005	Sú sem er ekkja í raun og veru og á engan að festir von sína á Guð og ákallar hann stöðugt og biður nótt og dag.
54005006	En hin bílífa er lifandi dauð.
54005007	Brýn þetta fyrir þeim til þess að þær sæti engu ámæli.
54005008	En ef einhver sér ekki fyrir skylduliði sínu, sérstaklega sínum nánustu, þá hefur hún afneitað trúnni og er verri en vantrúuð.
54005009	Ekkja sé ekki tekin á skrá yfir ekkjur nema hún sé orðin fullra sextíu ára, eingift
54005010	og lofsamlega kunn að góðum verkum. Hún verður að hafa fóstrað börn, sýnt gestrisni, þvegið fætur heilagra, hjálpað bágstöddum og lagt stund á hvert gott verk.
54005011	En tak ekki ungar ekkjur á skrá. Þegar hvatir véla þær frá Kristi vilja þær giftast
54005012	og gerast þá sekar um að brjóta sitt fyrra heit.
54005013	Og jafnframt temja þær sér iðjuleysi, rápandi hús úr húsi, ekki einungis iðjulausar heldur einnig málugar og hlutsamar og tala það sem eigi ber að tala.
54005014	Ég vil því að ungar ekkjur giftist, ali börn, stjórni heimili og gefi andstæðingunum ekkert tilefni til ills umtals.
54005015	Nokkrar hafa þegar horfið frá til fylgis við Satan.
54005016	Ef trúuð kona á fyrir ekkjum að sjá skal hún sjá fyrir þeim, og eigi hafi söfnuðurinn þyngsli af því að hann þarf að geta hjálpað þeim sem eru ekkjur og einstæðar.
54005017	Öldungar þeir sem veita góða forstöðu séu hafðir í tvöföldum metum, allra helst þeir sem leggja hart að sér við boðun og fræðslu.
54005018	Því að Ritningin segir: „Þú skalt ekki múlbinda uxann er hann þreskir,“ og: „Verður er verkamaðurinn launa sinna.“
54005019	Tak þú ekki við kæru gegn öldungi nema tveir eða þrír vottar beri.
54005020	Ávíta brotlega í viðurvist allra, öðrum til varnaðar.
54005021	Ég heiti á þig fyrir augliti Guðs og Krists Jesú og hinna útvöldu engla að þú gætir þessa án hleypidóms og gerir ekkert af vilfylgi.
54005022	Ver ekki of fljótur til að vígja nokkurn mann til þjónustu. Tak eigi heldur þátt í annarra syndum og varðveit sjálfan þig hreinan.
54005023	Ver þú ekki lengur að drekka vatn heldur skalt þú neyta lítils eins af víni vegna magans og veikinda þinna sem eru svo tíð.
54005024	Syndirnar hjá sumum mönnum blasa við áður en til dóms kemur en hjá öðrum koma þær síðar í ljós.
54005025	Á sama hátt eru góðverkin augljós og þau sem eru það ekki munu ekki geta dulist.
54006001	Allir þeir sem eru ánauðugir skulu sýna húsbændum sínum allan skyldugan heiður til þess að nafni Guðs og kenningunni verði ekki lastmælt.
54006002	En þeir sem eiga trúaða húsbændur skulu ekki lítilsvirða þá vegna þess að þeir eru systkin í trúnni heldur þjóni þeir þeim því betur af því að þeir eru trúaðir og elskaðir og gera sér far um að koma vel fram við þá. Kenn þú þetta og boða það.
54006003	Ef einhver fer með villukenningar og fylgir ekki hinum heilnæmu orðum Drottins vors Jesú Krists og því sem trú okkar kennir,
54006004	þá hefur hann ofmetnast og veit ekki neitt. Hann er sótttekinn af þrætum og orðastælum. Af þessu fæðist öfund, deilur, lastmæli, vondar hugsanir,
54006005	þjark og þras hugspilltra manna sem eru sneyddir sannleikanum en skoða trúna sem gróðaveg.
54006006	Já, trúin samfara nægjusemi er mikill gróðavegur.
54006007	Því að ekkert höfum við inn í heiminn flutt og ekki getum við heldur flutt neitt út þaðan.
54006008	Ef við höfum fæði og klæði þá látum okkur það nægja.
54006009	En þeir sem ríkir vilja verða falla í freistni og lenda í snöru alls kyns óviturlegra og skaðlegra fýsna er sökkva mönnunum niður í tortímingu og glötun.
54006010	Fégirndin er rót alls ills. Við þá fíkn hafa nokkrir villst frá trúnni og valdið sjálfum sér mörgum harmkvælum.
54006011	En þú, Guðs maður, forðast þú þetta en stunda réttlæti, guðrækni, trú, kærleika, stöðuglyndi og hógværð.
54006012	Berstu trúarinnar góðu baráttu, höndla þú eilífa lífið sem þú varst kallaður til og þú játaðist með góðu játningunni í viðurvist margra votta.
54006013	Fyrir augliti Guðs, sem veitir öllu líf, og Krists Jesú, er gerði góðu játninguna frammi fyrir Pontíusi Pílatusi, býð ég þér:
54006014	Gæt þess sem þér er falið lýtalaust og óaðfinnanlega allt til endurkomu Drottins vors Jesú Krists
54006015	sem hinn blessaði og eini alvaldur mun á sínum tíma láta birtast, konungur konunganna og Drottinn drottnanna.
54006016	Hann einn er ódauðlegur og býr í því ljósi sem enginn fær nálgast, hann sem enginn maður leit né litið getur. Honum sé heiður og eilífur máttur. Amen.
54006017	Vara ríkismenn þessarar aldar við að hreykja sér og treysta fallvöltum auði, bjóð þeim heldur að treysta Guði sem lætur okkur allt ríkulega í té sem við þörfnumst.
54006018	Bjóð þeim að gera gott, vera ríkir að góðum verkum, örlátir, fúsir að miðla öðrum,
54006019	með því safna þeir handa sjálfum sér fjársjóði sem er góð undirstaða til hins ókomna og munu geta höndlað hið sanna líf.
54006020	Þú, Tímóteus, varðveit það sem þér er trúað fyrir og forðast hinar vanheilögu hégómaræður og mótsagnir þeirrar speki sem svo er rangnefnd
54006021	og nokkrir hafa játast undir og orðið frávillingar frá trúnni. Náð sé með yður.
55001001	Páll, postuli Krists Jesú, að vilja Guðs sendur til að boða fyrirheitið um lífið í Kristi Jesú, heilsar
55001002	Tímóteusi, elskuðu barni sínu. Náð, miskunn og friður frá Guði föður og Kristi Jesú, Drottni vorum.
55001003	Ég þakka Guði, sem ég þjóna með hreinni samvisku, eins og forfeður mínir, með því að ég án afláts, nótt og dag, minnist þín í bænum mínum.
55001004	Ég þrái að sjá þig, minnugur tára þinna, til þess að ég fyllist gleði
55001005	er ég rifja upp fyrir mér hina hræsnislausu trú þína. Sú trú bjó fyrst í henni Lóis ömmu þinni og í henni Evnike móður þinni og ég er sannfærður um að hún býr líka í þér.
55001006	Fyrir þá sök minni ég þig á að glæða hjá þér þá náðargjöf sem Guð gaf þér við yfirlagningu handa minna.
55001007	Því að ekki gaf Guð okkur anda hugleysis heldur anda máttar og kærleiks og stillingar.
55001008	Fyrirverð þig því ekki fyrir vitnisburðinn um Drottin vorn né fyrir mig, bandingja hans, heldur skalt þú með mér illt þola vegna fagnaðarerindisins svo sem Guð gefur máttinn til.
55001009	Hann hefur frelsað okkur og kallað heilagri köllun, ekki vegna verka okkar heldur eftir eigin ákvörðun og náð sem okkur var gefin frá eilífum tímum í Kristi Jesú
55001010	en hefur nú birst við komu frelsara vors, Krists Jesú. Hann afmáði dauðann en leiddi í ljós líf og óforgengileika með fagnaðarerindinu.
55001011	Og til að boða það er ég settur prédikari, postuli og kennari.
55001012	Fyrir þá sök líð ég og þetta. En ég fyrirverð mig eigi því að ég veit á hvern ég trúi. Og ég er sannfærður um að hann er þess megnugur að varðveita það sem mér er trúað fyrir þar til dagurinn kemur.
55001013	Farðu eftir heilnæmu orðunum sem þú heyrðir mig flytja og tileinka þér þá trú og þann kærleika sem Kristur Jesús veitir.
55001014	Varðveittu hið góða, sem þér er trúað fyrir, með hjálp heilags anda sem í okkur býr.
55001015	Þú veist að allir Asíumenn sneru við mér bakinu. Í þeirra flokki eru þeir Fýgelus og Hermogenes.
55001016	Drottinn veiti heimili Ónesífórusar miskunn því að oft hressti hann mig og fyrirvarð sig ekki fyrir fjötur minn
55001017	heldur lét sér annt um að leita mín þegar hann kom til Rómar og fann mig.
55001018	Drottinn Jesús veiti honum á þeim degi miskunn hjá Drottni Guði. Og þú þekkir manna best hve mikla þjónustu hann innti af hendi í Efesus.
55002001	Þú barnið mitt, Tímóteus, ver styrkur í náðinni sem veitist í Kristi Jesú.
55002002	Það sem þú heyrðir mig tala í margra votta viðurvist skalt þú fá í hendur trúum mönnum sem líka munu færir um að kenna öðrum.
55002003	Þú skalt og að þínu leyti illt þola eins og góður hermaður Krists Jesú.
55002004	Enginn hermaður bendlar sig við önnur störf. Þá þóknast hann ekki þeim sem hefur tekið hann á mála.
55002005	Sá sem keppir í íþróttum fær ekki sigursveiginn nema hann keppi löglega.
55002006	Bóndinn, sem erfiðar, á fyrstur að fá sinn hlut af uppskerunni.
55002007	Tak eftir því sem ég segi. Drottinn mun gefa þér skilning á öllu.
55002008	Minnst þú Jesú Krists, hans sem er risinn upp frá dauðum, af kyni Davíðs, eins og boðað er í fagnaðarerindi mínu.
55002009	Fyrir það líð ég illt og það jafnvel að vera í fjötrum eins og illvirki. En orð Guðs verður ekki fjötrað.
55002010	Þess vegna þoli ég allt sakir hinna útvöldu til þess að einnig þeir hljóti hjálpræðið í Kristi Jesú.
55002011	Það orð er satt: Ef vér höfum dáið með honum, þá munum vér og lifa með honum.
55002012	Ef vér erum staðföst, þá munum vér og með honum ríkja. Ef vér afneitum honum, þá mun hann og afneita oss.
55002013	Þótt vér séum ótrú, þá verður hann samt trúr, því að ekki getur hann afneitað sjálfum sér.
55002014	Minn á þetta og heit á þá fyrir augliti Guðs að eiga ekki í orðastælum til einskis gagns, áheyrendum til falls.
55002015	Legg kapp á að standast fyrir Guði sem verkamaður er ekki þarf að skammast sín og fer rétt með orð sannleikans.
55002016	Forðast þú vanheilagt hégómatal sem leiðir aðeins þá sem stunda það til aukins guðleysis.
55002017	Fræðsla þeirra etur um sig eins og helbruni. Í hópi þeirra eru þeir Hýmeneus og Fíletus.
55002018	Þeir hafa villst frá sannleikanum þar sem þeir segja upprisuna þegar um garð gengna og umhverfa trú sumra manna.
55002019	En Guðs styrki grundvöllur stendur, merktur þessum innsiglisorðum: „Drottinn þekkir sína,“ og: „Hver sá sem nefnir nafn Drottins haldi sér frá ranglæti.“
55002020	Á stóru heimili eru ekki einungis gullker og silfurker heldur og tréker og leirker. Sum eru til viðhafnar, önnur til hversdagsnota.
55002021	Sá sem fær sig hreinan gert af slíkum ranglætisverkum verður ker til viðhafnar, helgað og hagfellt húsbóndanum, hentugt til sérhvers góðs verks.
55002022	Flý þú æskunnar girndir en stunda réttlæti, trú, kærleika og frið ásamt þeim sem ákalla Drottin af hreinu hjarta.
55002023	En hafna þú heimskulegum og einskis nýtum þrætum. Þú veist að þær leiða af sér ófrið.
55002024	Þjónn Drottins á ekki að eiga í ófriði heldur á hann að vera ljúfur við alla, góður fræðari, þolinn í þrautum.
55002025	Hann á að vera hógvær er hann agar þá sem skipast í móti, í von um að Guð gefi þeim sinnaskipti sem leiði þá til þekkingar á sannleikanum
55002026	og þeir komist til sjálfra sín og losni úr snöru djöfulsins sem hefur veitt þá til að gera vilja sinn.
55003001	En það skaltu vita að á síðustu dögum munu koma örðugar tíðir.
55003002	Menn verða sérgóðir, fégjarnir, raupsamir, hrokafullir, illmálgir, óhlýðnir foreldrum, vanþakklátir, guðlausir,
55003003	kærleikslausir, ósáttfúsir, rógberandi, taumlausir, grimmir og andsnúnir öllu góðu,
55003004	sviksamir, framhleypnir, drambsamir og elska munaðarlífið meira en Guð.
55003005	Þeir hafa á sér yfirskin guðhræðslunnar en afneita krafti hennar. Forðastu þá.
55003006	Úr hópi þeirra eru mennirnir sem smeygja sér inn á heimilin og véla kvensniftir sem syndum eru hlaðnar og leiðast af margvíslegum fýsnum.
55003007	Þær eru alltaf að reyna að læra en geta aldrei komist til þekkingar á sannleikanum.
55003008	Eins og þeir Jannes og Jambres stóðu í gegn Móse þannig standa þessir menn í gegn sannleikanum. Þeir eru menn hugspilltir og óhæfir í trúnni.
55003009	En þeim verður ekki ágengt því að heimska þeirra verður hverjum manni augljós eins og líka heimska hinna varð.
55003010	En þú hefur fylgt mér í kenningu, hegðun, ásetningi, trú, langlyndi, kærleika, þolgæði
55003011	í ofsóknum og þjáningum, slíkum sem ég varð fyrir í Antíokkíu, Íkóníum og Lýstru. Slíkar ofsóknir þoldi ég og Drottinn frelsaði mig úr þeim öllum.
55003012	Enda verða allir ofsóttir sem lifa vilja guðrækilega í Kristi Jesú.
55003013	En vondir menn og svikarar munu magnast í vonskunni, villa aðra og villast sjálfir.
55003014	En halt þú stöðuglega við það sem þú hefur numið og hefur fest trú á þar eð þú veist af hverjum þú hefur numið það.
55003015	Þú hefur frá blautu barnsbeini þekkt heilagar ritningar. Þær geta veitt þér speki til sáluhjálpar fyrir trúna á Krist Jesú.
55003016	Sérhver ritning er innblásin af Guði og nytsöm til fræðslu, umvöndunar, leiðréttingar og menntunar í réttlæti
55003017	til þess að sá sem trúir á Guð sé albúinn og hæfur ger til sérhvers góðs verks.
55004001	Fyrir augliti Guðs og Krists Jesú, sem dæma mun lifendur og dauða, heiti ég á þig með endurkomu hans og ríki fyrir augum:
55004002	Prédika þú orðið, gef þig að því í tíma og ótíma. Vanda um, ávíta og uppörva með stöðugri þolinmæði og fræðslu.
55004003	Því að þann tíma mun að bera er menn þola ekki hina heilnæmu kenningu heldur hópa að sér kennurum eftir eigin fýsnum sínum til þess að heyra það sem kitlar eyrun.
55004004	Þeir munu snúa eyrum sínum burt frá sannleikanum og hverfa að kynjasögum.
55004005	En ver þú algáður í öllu, þol illt, ger verk fagnaðarboða, fullna þjónustu þína.
55004006	Nú er svo komið að mér verður fórnfært og tíminn er kominn að ég taki mig upp.
55004007	Ég hef barist góðu baráttunni, hef fullnað skeiðið, hef varðveitt trúna.
55004008	Og nú er mér geymdur sveigur réttlætisins sem Drottinn, hinn réttláti dómari, mun gefa mér á þeim degi. Og ekki einungis mér heldur og öllum sem þráð hafa endurkomu hans.
55004009	Reyndu að koma sem fyrst til mín
55004010	því að Demas hefur yfirgefið mig vegna þess að hann elskaði þennan heim. Hann er farinn til Þessaloníku. Kreskes er farinn til Galatíu og Títus til Dalmatíu.
55004011	Lúkas er einn hjá mér. Tak þú Markús með þér til mín. Hann er mér þarfur í þjónustunni.
55004012	Týkíkus hef ég sent til Efesus.
55004013	Fær þú mér, þegar þú kemur, möttulinn, sem ég skildi eftir í Tróas hjá Karpusi, og bækurnar, einkanlega skinnbækurnar.
55004014	Alexander koparsmiður gerði mér margt illt. Drottinn mun gjalda honum eftir verkum hans.
55004015	Gæt þín líka fyrir honum því að hann stóð mjög í gegn orðum okkar.
55004016	Í fyrstu málsvörn minni kom enginn mér til aðstoðar heldur yfirgáfu mig allir. Verði þeim það ekki tilreiknað.
55004017	En Drottinn stóð með mér og veitti mér kraft til þess að ég yrði til að fullna prédikunina og allar þjóðir fengju að heyra. Og ég varð frelsaður úr gini ljónsins.
55004018	Drottinn mun frelsa mig frá öllu illu og leiða mig hólpinn inn í sitt himneska ríki. Honum sé dýrð um aldir alda. Amen.
55004019	Heilsa þú Prisku og Akvílasi og heimili Ónesífórusar.
55004020	Erastus varð eftir í Korintu en Trófímus skildi ég eftir sjúkan í Míletus.
55004021	Flýt þér að koma fyrir vetur. Evbúlus sendir þér kveðju og Púdes og Línus og Kládía og allir bræðurnir.
55004022	Drottinn sé með þínum anda. Náð sé með yður.
56001001	Frá Páli, þjóni Guðs, postula Jesú Krists, sem sendur er til að efla trú þeirra sem Guð hefur útvalið og veita þeim þekkingu á sannleikanum sem leiðir til guðrækni.
56001002	Þar er vonin um eilíft líf sem sá Guð, sem aldrei lýgur, hefur heitið frá eilífð.
56001003	Á settum tíma var orðið opinberað og fól Guð, frelsari vor, mér að prédika það.
56001004	Til Títusar, skilgetins barns míns í sameiginlegri trú. Náð og friður frá Guði föður og Kristi Jesú, frelsara vorum.
56001005	Ég lét þig eftir á Krít til þess að þú færðir í lag það sem ógert var og skipaðir öldunga í hverri borg svo sem ég lagði fyrir þig.
56001006	Öldungur á að vera óaðfinnanlegur, einkvæntur, börn hans trúuð og ekki orðuð við léttúð eða agaleysi.
56001007	Því að biskup á að vera óaðfinnanlegur þar sem hann er ráðsmaður Guðs. Hann á ekki að vera sjálfbirgingur, ekki bráður, ekki drykkfelldur, ekki ofsafenginn, ekki sólginn í ljótan gróða.
56001008	Hann sé gestrisinn, góðgjarn, hóglátur, réttsýnn, guðrækinn og hafi góða stjórn á sjálfum sér.
56001009	Hann á að vera fastheldinn við hið áreiðanlega orð, sem kennt hefur verið, til þess að hann sé fær um bæði að uppörva með hinni heilnæmu kenningu og hrekja þá sem móti mæla.
56001010	Því að margir, einkum þeir umskornu, eru þverlyndir, blaðra um hégóma og leiða í villu
56001011	og verður að þagga niður í þeim. Það eru mennirnir sem eyðileggja heilar fjölskyldur er þeir kenna það sem eigi á að kenna fyrir svívirðilegs gróða sakir.
56001012	Einn landi þeirra, þeirra eigin spámaður, sagði: „Krítarmenn eru síljúgandi, óargadýr og letimagar.“
56001013	Þarna er þeim rétt lýst. Fyrir þá sök skalt þú vanda harðlega um við þá til þess að þeir hljóti heilbrigða trú
56001014	og gefi sig ekki að bábiljum Gyðinga og boðum manna sem fráhverfir eru sannleikanum.
56001015	Allir hlutir eru hreinum hreinir en flekkuðum og vantrúuðum er ekkert hreint heldur er bæði hugur þeirra flekkaður og samviska.
56001016	Þeir segjast þekkja Guð en afneita honum með verkum sínum. Þeir eru viðbjóðslegir og óhlýðnir, óhæfir til hvers góðs verks.
56002001	En tala þú það sem sæmir hinni heilnæmu kenningu.
56002002	Aldraðir karlmenn skulu vera bindindissamir, heiðvirðir, hóglátir, heilbrigðir í trúnni, kærleikanum og þolgæðinu.
56002003	Svo eiga og aldraðar konur að vera í háttum sínum eins og heilögum sæmir. Þær skulu ekki vera rógberar og ekki heldur í ánauð ofdrykkjunnar, heldur vera öðrum til fyrirmyndar
56002004	til þess að þær laði hinar ungu til að elska menn sína og börn,
56002005	vera hóglátar, skírlífar, heimilisræknar, góðlátar og eiginmönnum sínum eftirlátar til þess að orði Guðs verði ekki lastmælt.
56002006	Svo skalt þú og brýna fyrir ungum mönnum að vera hóglátir.
56002007	Vertu sjálfur fyrirmynd í góðum verkum. Vertu grandvar í fræðslu þinni og heilhuga svo hún verði
56002008	heilnæm og óaðfinnanleg og andstæðingurinn fyrirverði sig þegar hann hefur ekkert illt um okkur að segja.
56002009	Hvettu þræla til að vera undirgefnir húsbændum sínum og í öllu geðþekkir, ekki svörulir,
56002010	ekki hnuplsamir, heldur skulu þeir auðsýna hvers konar góða trúmennsku til þess að þeir prýði kenningu Guðs frelsara vors í öllum greinum.
56002011	Því að náð Guðs hefur opinberast til sáluhjálpar öllum mönnum.
56002012	Hún kennir okkur að afneita óguðleik og veraldlegum girndum og lifa hóglátlega, réttvíslega og guðrækilega í heimi þessum,
56002013	í eftirvæntingu okkar sælu vonar, að hinn mikli Guð og frelsari vor Jesús Kristur opinberist í dýrð sinni.
56002014	Hann gaf sjálfan sig fyrir okkur til þess að hann leysti okkur frá öllu ranglæti og hreinsaði sjálfum sér til handa eignarlýð, kostgæfinn til góðra verka.
56002015	Tala þú þetta og uppörva og vanda um með allri röggsemi. Lát engan lítilsvirða þig.
56003001	Minn þau á að lúta höfðingjum og yfirvöldum, vera hlýðin og reiðubúin til sérhvers góðs verks,
56003002	lastmæla engum, vera friðsöm, sanngjörn og sýna öllum mönnum vinsemd.
56003003	Því að þeir voru tímarnir að við vorum einnig óskynsöm, óhlýðin, villuráfandi, í ánauð hvers konar fýsna og lostasemda. Við ólum aldur okkar í illsku og öfund, vorum andstyggileg, hötuðum hvert annað.
56003004	En er gæska Guðs, frelsara vors, birtist og elska hans til mannanna,
56003005	þá frelsaði hann okkur, ekki vegna réttlætisverkanna, sem við höfðum unnið, heldur frelsaði hann okkur af miskunn sinni. Það gerði hann í þeirri laug endurfæðingar og endurnýjunar heilags anda sem
56003006	hann lét ríkulega yfir okkur streyma sakir Jesú Krists, frelsara vors.
56003007	Þannig erum við réttlætt fyrir náð hans og urðum í voninni erfingjar eilífs lífs.
56003008	Það orð er satt, og á þetta vil ég að þú leggir alla áherslu til þess að þau sem fest hafa trú á Guð láti sér umhugað um að stunda góð verk. Þetta er gott og mönnum nytsamlegt.
56003009	En forðast þú heimskulegar þrætur og ættartölur, deilur og lögmálsstælur. Þær eru gagnslausar og til einskis.
56003010	Þrætumanni skalt þú sneiða hjá er þú hefur einu sinni eða tvisvar áminnt hann.
56003011	Þú veist að slíkur maður er rangsnúinn og syndugur. Hann er sjálfdæmdur.
56003012	Þegar ég sendi Artemas til þín eða Týkíkus kom þá sem fyrst til mín í Nikópólis því að þar hef ég ásett mér að hafa vetrarvist.
56003013	Greið sem best för þeirra Senasar lögvitrings og Apollóss til þess að þá bresti ekkert.
56003014	En okkar menn eiga og að læra að stunda góð verk hvar sem þess er þörf til þess að þeir séu ekki ávaxtalausir.
56003015	Allir sem hjá mér eru senda þér kveðju. Heilsa þeim sem í trúnni elska mig. Náð sé með yður öllum.
57001001	Páll, bandingi Krists Jesú, og Tímóteus bróðir okkar heilsa elskuðum vini okkar og samverkamanni, Fílemon,
57001002	svo og Appíu systur okkar og Arkippusi samherja okkar og söfnuðinum sem kemur saman í húsi þínu.
57001003	Náð sé með yður og friður frá Guði föður vorum og Drottni Jesú Kristi.
57001004	Ég þakka Guði mínum ávallt er ég minnist þín í bænum mínum
57001005	því að ég heyri um trú þína á Drottni Jesú og um kærleika þinn til hinna heilögu.
57001006	Ég bið að það sem þú átt og gefur í trúnni styrki þig til þess að skilja allt hið góða sem veitist í Kristi.
57001007	Mikla gleði og uppörvun hef ég þegið sakir kærleika þíns því að þú, bróðir, hefur endurnært hjörtu heilagra.
57001008	Þótt ég gæti með fullri djörfung í Kristi boðið þér að gera það sem skylt er,
57001009	þá fer ég heldur bónarveg vegna kærleika þíns þar sem ég er eins og ég er, hann Páll gamli, og nú líka bandingi Krists Jesú.
57001010	Ég bið þig þá fyrir barnið mitt sem ég hef getið í fjötrum mínum, hann Onesímus.
57001011	Hann var þér áður óþarfur en er nú þarfur bæði þér og mér.
57001012	Ég sendi hann til þín aftur og er hann þó sem hjartað í brjósti mér.
57001013	Feginn vildi ég hafa haldið honum hjá mér til þess að hann í þinn stað væri mér til hjálpar í fjötrum mínum vegna fagnaðarerindisins.
57001014	En án þíns samþykkis vildi ég ekkert gera til þess að velgjörð þín skyldi ekki koma eins og af nauðung heldur af fúsum vilja.
57001015	Vísast hefur hann þess vegna orðið viðskila við þig um stundarsakir, að þú síðan skyldir fá að halda honum eilíflega,
57001016	ekki lengur eins og þræli heldur þræli fremri, eins og elskuðum bróður. Mér er hann kær bróðir. Hve miklu fremur þó þér bæði sem maður og kristinn.
57001017	Ef þú því telur mig bróður þinn í trúnni, þá tak þú á móti honum eins og væri það ég sjálfur.
57001018	En hafi hann eitthvað gert á hluta þinn eða sé hann í skuld við þig, þá fær þú það mér til reiknings.
57001019	Ég, Páll, rita með eigin hendi: Ég mun greiða. Að ég ekki nefni við þig að þú ert jafnvel í skuld við mig um sjálfan þig.
57001020	Já, bróðir, unn mér gagns af þér vegna Drottins, endurnær hjarta mitt sakir Krists.
57001021	Fullviss um hlýðni þína rita ég til þín og veit að þú munt gera jafnvel fram yfir það sem ég mælist til.
57001022	En hafðu líka til gestaherbergi handa mér því að ég vona að þið öðlist þá bænheyrslu að fá mig aftur.
57001023	Epafras, sambandingi minn vegna Krists Jesú, biður að heilsa þér. Sömuleiðis
57001024	Markús, Aristarkus, Demas og Lúkas, samverkamenn mínir.
57001025	Náðin Drottins vors Jesú Krists sé með anda yðar
58001001	Guð talaði fyrrum oftsinnis og með mörgu móti til feðranna fyrir munn spámannanna.
58001002	En nú í lok þessara daga hefur hann til okkar talað í syni sínum sem hann setti erfingja allra hluta. Fyrir hann hefur hann líka heimana gert.
58001003	Hann, sem er ljómi dýrðar hans og ímynd veru hans og ber allt með orði máttar síns, hreinsaði okkur af syndum okkar og settist til hægri handar hátigninni á hæðum.
58001004	Hann er orðinn englunum þeim mun meiri sem hann hefur að erfðum tekið ágætara nafn en þeir.
58001005	Því við hvern af englunum hefur hann nokkru sinni sagt: Þú ert sonur minn, í dag hef ég fætt þig? Eða: Ég vil vera honum faðir og hann skal vera mér sonur?
58001006	Og aftur er hann leiðir frumburðinn inn í heimsbyggðina segir hann: Allir englar Guðs skulu tilbiðja hann.
58001007	Og um englana segir hann: Hann sem gerir engla sína að vindum og þjóna sína að eldslogum.
58001008	En um soninn: Hásæti þitt, Guð, er um aldir alda og sproti réttvísinnar er sproti ríkis þíns.
58001009	Þú hefur elskað réttlæti og hatað ranglæti. Því hefur Guð, þinn Guð, smurt þig gleðinnar olíu fram yfir þína jafningja.
58001010	Og: Þú, Drottinn, hefur í upphafi grundvallað jörðina og himnarnir eru verk handa þinna.
58001011	Þeir munu farast en þú varir. Allir munu þeir fyrnast sem fat
58001012	og þú munt þá saman vefja eins og möttul, um þá verður skipt sem klæði. En þú ert hinn sami og þín ár taka aldrei enda.
58001013	En við hvern af englunum hefur hann nokkru sinni sagt: Set þig mér til hægri handar uns ég geri óvini þína að fótskör þinni?
58001014	Eru þeir ekki allir andar sem þjóna Guði, sendir til að hjálpa þeim sem hjálpræðið eiga að erfa?
58002001	Þess vegna ber okkur að gefa því enn betur gaum er við höfum heyrt svo að við berumst eigi afleiðis.
58002002	Fyrst orðið, sem englar fluttu, hefur reynst stöðugt og þau sem brutu gegn því og hlýddu ekki hlutu réttláta refsingu,
58002003	hvernig fáum við þá komist undan ef við vanmetum slíkt hjálpræði? Drottinn flutti það fyrst og þau sem heyrðu það staðfestu það fyrir okkur.
58002004	Guð bar jafnframt vitni með þeim með táknum og undrum og margs konar kraftaverkum og með gjöfum heilags anda sem hann deildi út eftir vilja sínum.
58002005	Því ekki lagði hann undir engla hinn komandi heim sem við tölum um.
58002006	Einhvers staðar er vitnað: Hvað er maður að þú minnist hans? Eða mannssonur að þú vitjir hans?
58002007	Skamma stund gerðir þú hann englunum lægri. Þú hefur krýnt hann vegsemd og heiðri. Og þú hefur skipað hann yfir verk handa þinna.
58002008	Allt hefur þú lagt undir fætur hans. Þótt skrifað sé að allt sé undir hann lagt og ekkert undan skilið, þá sjáum við ekki enn að allir hlutir séu undir hann lagðir.
58002009	En við sjáum að Jesús, sem „skamma stund var gerður englunum lægri,“ er „krýndur vegsemd og heiðri“ vegna dauðans sem hann þoldi. Fyrir Guðs náð skyldu allir hljóta blessun af dauða hans.
58002010	Guð hefur skapað allt og allt er til vegna hans. Hann vildi leiða mörg börn til dýrðar. Því varð hann að fullkomna með þjáningum þann Jesú er skyldi leiða þau til hjálpræðis.
58002011	Því að sá sem helgar og þau sem helguð verða eru öll frá einum komin. Þess vegna telur hann sér eigi vanvirðu að kalla þau systkin
58002012	er hann segir: Ég mun gera nafn mitt kunnugt systkinum mínum, ég mun syngja þér lof mitt í söfnuðinum.
58002013	Og aftur: Ég mun treysta á hann. Og enn fremur: Hér er ég og börnin er Guð gaf mér.
58002014	Þar sem nú börnin eru af holdi og blóði þá varð hann sjálfur maður, til þess að hann með dauða sínum gæti að engu gert þann sem hefur mátt dauðans, það er að segja djöfulinn,
58002015	og frelsað alla þá sem lifðu allan sinn aldur undir ánauðaroki af ótta við dauðann.
58002016	Því að víst er um það að ekki tekur hann að sér englana en hann tekur að sér niðja Abrahams.
58002017	Því var það að hann í öllum greinum átti að verða líkur systkinum sínum svo að hann yrði miskunnsamur og trúr æðsti prestur í þjónustu fyrir Guði og gæti friðþægt fyrir syndir lýðsins.
58002018	Sjálfur hefur hann þjáðst og hans verið freistað. Þess vegna er hann fær um að hjálpa þeim er verða fyrir freistingu.
58003001	Helguðu vinir sem hafið fengið köllun til himinsins. Horfið til Jesú, postula og æðsta prests þeirrar trúar sem við játum.
58003002	Hann var trúr Guði, er hafði skipað hann, eins og var um Móse „í öllu hans húsi“.
58003003	En hann er verður meiri dýrðar en Móse eins og sá er húsið gerði á meiri heiður en húsið sjálft.
58003004	Sérhvert hús hefur einhver gert en Guð er sá sem allt hefur gert.
58003005	Móse var að sönnu trúr í öllu hans húsi eins og þjónn. Hann átti að vitna um það sem boðað skyldi síðar
58003006	en Kristur er sonur og er trúað fyrir að ráða yfir húsi hans. Og hans hús erum við ef við höldum djörfunginni og voninni sem við miklumst af.
58003007	Því er það eins og heilagur andi segir: Ef þér heyrið raust hans í dag,
58003008	þá forherðið ekki hjörtu yðar eins og í eyðimörkinni þegar feður yðar gerðu uppreisn og freistuðu mín.
58003009	Þeir freistuðu mín og reyndu mig þótt þeir fengju að sjá verkin mín í fjörutíu ár.
58003010	Þess vegna reiddist ég kynslóð þessari og sagði: Án afláts villast þeir í hjörtum sínum. Þeir þekktu ekki vegu mína.
58003011	Og ég sór í bræði minni: Eigi skulu þeir inn ganga til hvíldar minnar.
58003012	Gætið þess, bræður og systur, að hafa ekkert illt í hjarta og láta engar efasemdir bægja ykkur frá lifanda Guði.
58003013	Uppörvið heldur hvert annað hvern dag á meðan enn heitir „í dag“, til þess að enginn forherðist af táli syndarinnar.
58003014	Því að við erum orðin hluttakar Krists svo framarlega sem við treystum honum staðfastlega allt til enda eins og í upphafi.
58003015	Svo segir: „Ef þér heyrið raust hans í dag, þá forherðið ekki hjörtu yðar eins og í uppreisninni.“ −
58003016	Hverjir voru þá þeir sem heyrt höfðu og gerðu þó uppreisn? Voru það ekki einmitt allir þeir sem Móse hafði leitt út af Egyptalandi?
58003017	Og hverjum „var hann gramur í fjörutíu ár“? Var það ekki þeim sem syndgað höfðu og báru beinin á eyðimörkinni?
58003018	Og hverjum „sór hann að eigi skyldu þeir ganga inn til hvíldar hans,“ nema hinum óhlýðnu?
58003019	Við sjáum að sakir vantrúar fengu þeir eigi gengið inn.
58004001	Fyrirheitið um að ganga inn til hvíldar hans stendur enn, vörumst því að nokkurt ykkar verði til þess að dragast aftur úr.
58004002	Fagnaðarerindið var okkur boðað eigi síður en þeim. En orðið, sem þeir heyrðu, kom þeim eigi að haldi vegna þess að þeir trúðu því ekki.
58004003	En við sem trú höfum tekið göngum inn til hvíldarinnar eins og hann hefur sagt: „Og ég sór í bræði minni: Eigi skulu þeir inn ganga til hvíldar minnar.“ Þó voru verk Guðs fullger frá grundvöllun heims.
58004004	Því að einhvers staðar er svo að orði kveðið um hinn sjöunda dag: „Og Guð hvíldist hinn sjöunda dag eftir öll verk sín.“
58004005	Og aftur á þessum stað: „Eigi skulu þeir inn ganga til hvíldar minnar.“
58004006	Enn stendur því til boða að nokkrir gangi inn til hvíldar Guðs. Þeir sem áður fengu fagnaðarerindið gengu ekki inn sakir óhlýðni.
58004007	Því ákveður Guð aftur dag einn er hann segir löngu síðar fyrir munn Davíðs: „Í dag.“ Eins og fyrr hefur sagt verið: „Ef þér heyrið raust hans í dag, þá forherðið ekki hjörtu yðar.“
58004008	Hefði Jósúa leitt þá til hvíldar þá hefði Guð ekki síðar meir talað um annan dag.
58004009	Enn stendur þá til boða sabbatshvíld fyrir lýð Guðs.
58004010	Því að sá sem gengur inn til hvíldar hans fær hvíld frá verkum sínum eins og Guð hvíldist eftir sín verk.
58004011	Kostum því kapps um að ganga inn til þessarar hvíldar til þess að enginn óhlýðnist eins og þeir og falli.
58004012	Því að orð Guðs er lifandi og kröftugt og beittara hverju tvíeggjuðu sverði og smýgur inn í innstu fylgsni sálar og anda, liðamóta og mergjar, það dæmir hugsanir og hugrenningar hjartans.
58004013	Enginn skapaður hlutur er Guði hulinn, allt er bert og öndvert augum hans. Honum eigum við reikningsskil að gera.
58004014	Er við þá höfum mikinn æðsta prest, sem farið hefur í gegnum himnana, Jesú Guðs son, skulum við halda fast við játninguna.
58004015	Ekki höfum við þann æðsta prest er eigi geti séð aumur á veikleika okkar heldur þann sem freistað var á allan hátt eins og okkar en án syndar.
58004016	Göngum því með djörfung að hásæti Guðs náðar. Þar finnum við miskunn og náð þegar við erum hjálparþurfi.
58005001	Sérhver æðsti prestur er tekinn úr flokki manna og settur í þágu manna til að þjóna frammi fyrir Guði og bera fram gáfur og fórnir fyrir syndir.
58005002	Hann getur verið mildur við fáfróða og vegvillta þar sem hann sjálfur er breyskur.
58005003	Og sökum þess á hann að bera fram syndafórn, eigi síður fyrir sjálfan sig en fyrir lýðinn.
58005004	Enginn tekur sér sjálfum þennan heiður, það er Guð sem kallar hann eins og Aron.
58005005	Þannig tók Kristur sér ekki sjálfur þá vegsemd að verða æðsti prestur heldur sagði Guð við hann: Þú ert sonur minn, í dag hef ég fætt þig.
58005006	Og á öðrum stað: Þú ert prestur að eilífu að hætti Melkísedeks.
58005007	Á dögum jarðvistar sinnar bar Jesús með sárum andvörpum og tárum bænir fram fyrir þann sem megnaði að frelsa hann frá dauða og hann var bænheyrður sakir trúar sinnar.
58005008	Þótt hann væri sonur Guðs lærði hann að hlýða með því að þjást.
58005009	Þegar hann hafði fullnað allt varð hann öllum, sem honum fylgja, sá sem gefur eilíft hjálpræði,
58005010	af Guði nefndur æðsti prestur að hætti Melkísedeks.
58005011	Um þetta höfum við langt mál að tala og ykkur torskilið af því að athygli ykkar er orðin sljó.
58005012	Þó að þið tímans vegna ættuð að vera kennarar, þá hafið þið þess enn á ný þörf að einhver kenni ykkur undirstöðuatriði Guðs orða. Svo er komið fyrir ykkur að þið hafið þörf fyrir mjólk en ekki fasta fæðu.
58005013	En hver sem á mjólk nærist er barn og skilur ekki boðskap réttlætisins.
58005014	Fasta fæðan er fyrir fullorðna, fyrir þá sem jafnt og þétt hafa agað hugann til að greina gott frá illu.
58006001	Þess vegna skulum við sleppa byrjendafræðslunni um Krist og snúa okkur að fræðslunni fyrir lengra komna. Við förum ekki að byrja aftur á undirstöðuatriðum eins og að trúa á Guð og hverfa frá breytni sem leiðir til dauða,
58006002	kenningunni um skírnir og handayfirlagningar, upprisu dauðra og eilífan dóm.
58006003	Og þetta munum við gera ef Guð lofar.
58006004	Ef menn hafa eitt sinn verið upplýstir og notið hinnar himnesku gjafar, fengið hlutdeild í heilögum anda,
58006005	reynt Guðs góða orð og fundið krafta komandi aldar
58006006	en hafa síðan fallið frá, er ógerlegt að láta þá snúa við og iðrast. Þeir eru að krossfesta son Guðs að nýju og smána hann fyrir allra augum.
58006007	Jörð sú er drukkið hefur í sig regnið, sem á hana fellur hvað eftir annað, og ber gróður til gagns fyrir þá sem yrkja hana, fær blessun frá Guði.
58006008	En beri hún þyrna og þistla er hún ónýt. Yfir henni vofir bölvun og hennar bíður að lokum að verða brennd.
58006009	En hvað ykkur snertir, þið elskuð, þá er ég sannfærður um að ykkur er betur farið og þið nær hjálpræðinu þó að ég mæli svo.
58006010	Guð er ekki ranglátur. Hann gleymir ekki verki ykkar og kærleikanum sem þið auðsýnduð honum er þið þjónuðuð hinum heilögu sem þið þjónið enn.
58006011	Ég óska að sérhvert ykkar sýni sömu ástundan allt til enda þar til von ykkar rætist.
58006012	Gerist ekki sljó. Breytið heldur eftir þeim sem trúa og eru stöðuglynd og erfa það sem Guð hefur heitið.
58006013	Þegar Guð gaf Abraham fyrirheitið þá „sór hann við sjálfan sig“ þar sem hann hafði við engan æðri að sverja og sagði:
58006014	„Sannlega mun ég ríkulega blessa þig og stórum margfalda kyn þitt.“
58006015	Og Abraham öðlaðist það sem Guð hafði heitið honum er hann hafði beðið þess með stöðuglyndi.
58006016	Menn sverja eið við þann sem æðri er, eiðurinn er þeim staðfesting og bindur enda á öll andmæli.
58006017	Með því nú að Guð vildi sýna þeim sem fyrirheitið var ætlað enn skýrar hve ráð sitt væri óraskanlegt, þá ábyrgðist hann heit sitt með eiði.
58006018	Það er óhugsandi að Guð fari með lygi og því er þetta tvennt sem er óraskanlegt mikil uppörvun fyrir okkur sem höfum leitað athvarfs í þeirri sælu von sem við eigum.
58006019	Þessi von er eins og akkeri fyrir sálina, traust og öruggt, og nær alla leið inn fyrir fortjaldið
58006020	þangað sem Jesús gekk inn og opnaði okkur leið þegar hann varð æðsti prestur að eilífu að hætti Melkísedeks.
58007001	Melkísedek þessi var konungur í Salem og prestur Guðs Hins hæsta. Hann gekk á móti Abraham og blessaði hann þegar hann sneri heimleiðis eftir að hafa unnið sigur á konungunum.
58007002	Og Abraham lét honum í té tíund af öllu. Í fyrsta lagi þýðir nafn Melkísedeks „réttlætiskonungur“ en hann heitir enn fremur Salemkonungur, það er „friðarkonungur“.
58007003	Þess er ekki getið hver faðir hans, móðir eða forfeður hans voru, hvenær hann fæddist og hvenær hann dó. Hann er líkur syni Guðs, hann heldur áfram að vera prestur um aldur.
58007004	Virðið nú fyrir ykkur hvílíkur maður það var sem Abraham, sjálfur forfaðirinn, gaf valda tíund af herfanginu.
58007005	Og víst er um það að þeim Levísonum, er fá prestdóminn, er boðið að taka tíund af lýðnum eftir lögmálinu, það er að segja af bræðrum sínum, enda þótt þeir séu komnir af Abraham.
58007006	En sá er eigi var af ætt þeirra tók tíund af Abraham og blessaði þann er fyrirheitin hafði.
58007007	Því verður þó ekki á móti mælt að sá sem er meiri blessar þann sem minni er.
58007008	Hér taka dauðlegir menn tíund en þar tók sá er um var vitnað að hann lifi áfram.
58007009	Og svo má að orði kveða að sjálfur Leví, hann sem tíund tekur, hafi greitt tíund þar sem Abraham gerði það
58007010	því að enn þá var hann í lend forföður síns þegar Melkísedek gekk á móti honum.
58007011	Fyrirmæli um presta eru grundvölluð í lögmálinu sem lýðurinn fékk. Hefði nú fullkomnun fengist með levíska prestdóminum, hver var þá framar þörf þess að segja að koma skyldi annars konar prestur að hætti Melkísedeks en ekki að hætti Arons?
58007012	Þegar prestdómurinn breytist verður og breyting á lögmálinu.
58007013	Sá sem þetta er sagt um var af annarri ætt og af þeirri ætt hefur enginn innt þjónustu af hendi við altarið.
58007014	Því að alkunnugt er að Drottinn vor er af Júda ætt en Móse hefur ekkert talað um presta af þeirri ættkvísl.
58007015	Þetta er enn miklu bersýnilegra á því að upp er kominn annar prestur, líkur Melkísedek.
58007016	Hann varð ekki prestur eftir lögum og fyrirmælum manna heldur vegna þess að í honum býr líf og kraftur sem þrýtur ekki.
58007017	Um hann er vitnað: „Þú ert prestur að eilífu að hætti Melkísedeks.“
58007018	Hið fyrra boðorð er þar með ógilt af því að það var vanmáttugt og gagnslaust.
58007019	Lögmálið gerði ekkert fullkomið. En nú höfum við öðlast betri von sem leiðir okkur nær Guði.
58007020	Þetta varð ekki án eiðs. Hinir urðu prestar án eiðs
58007021	en hann með eiði þegar Guð sagði við hann: „Drottinn sór og hann mun ekki iðra þess: Þú ert prestur að eilífu.“
58007022	Þessi samanburður sýnir að Jesús er orðinn ábyrgðarmaður betri sáttmála.
58007023	Enn fremur urðu hinir prestarnir margir af því að dauðinn meinaði þeim að vera áfram.
58007024	En hann er að eilífu og hefur prestdóm þar sem ekki verða mannaskipti.
58007025	Þess vegna getur hann og til fulls frelsað þá sem hann leiðir fram fyrir Guð þar sem hann ávallt lifir til að biðja fyrir þeim.
58007026	Slíks æðsta prests höfðum við þörf sem er heilagur, svikalaus, óflekkaður, greindur frá syndurum og orðinn himnunum hærri.
58007027	Hann þarf ekki daglega, eins og hinir æðstu prestarnir, fyrst að bera fram fórnir fyrir eigin syndir, síðan fyrir syndir lýðsins. Það gerði hann í eitt skipti fyrir öll er hann fórnfærði sjálfum sér.
58007028	Lögmálið skipar breyska menn æðstu presta en eiðurinn, er kom á eftir lögmálinu, skipar æðsta prest sem er sonur, fullkominn að eilífu.
58008001	Höfuðinntak þess sem sagt hefur verið er þetta: Við höfum þann æðsta prest er settist til hægri handar við hásæti hátignarinnar á himnum.
58008002	Hann þjónar sem prestur í helgidóminum, hinni sönnu tjaldbúð sem Drottinn reisti en eigi maður.
58008003	Sérhver æðsti prestur er skipaður til þess að bera fram bæði gjafir og fórnir. Þess vegna er nauðsynlegt að þessi æðsti prestur hafi líka eitthvað fram að bera.
58008004	Væri hann nú á jörðu mundi hann alls ekki vera prestur, þar sem prestar eru fyrir sem samkvæmt lögmálinu bera fram gjafirnar.
58008005	En tjaldbúðin þar sem þeir þjóna er eftirlíking og skuggi hinnar himnesku, eins og Móse fékk bendingu um frá Guði er hann var að koma upp tjaldbúðinni: „Gæt þess,“ segir hann, „að þú gerir allt eftir þeirri fyrirmynd sem þér var sýnd á fjallinu.“
58008006	En nú hefur Jesús fengið þeim mun ágætari helgiþjónustu sem hann er meðalgangari betri sáttmála sem byggist á traustari fyrirheitum.
58008007	Hefði hinn fyrri sáttmáli verið óaðfinnanlegur hefði ekki verið þörf fyrir annan.
58008008	En nú ávítar Guð þá og segir: Sjá, dagar koma, segir Drottinn, þegar ég geri nýjan sáttmála við hús Ísraels og Júda.
58008009	Hann verður ekki eins og sáttmálinn sem ég gerði við feður þeirra á þeim degi þegar ég tók í hönd þeirra og leiddi þá út úr Egyptalandi því að þeir rufu sáttmála minn og ég hirti eigi um þá, segir Drottinn.
58008010	Þannig er sáttmálinn sem ég mun gera við Ísraelsmenn þegar þessir dagar eru liðnir, segir Drottinn: Ég mun leggja lög mín í hugskot þeirra og rita þau á hjörtu þeirra. Ég mun vera Guð þeirra og þeir vera fólk mitt.
58008011	Enginn mun framar kenna landa sínum og bróður að segja: „Þekktu Drottin!“ Allir munu þekkja mig, bæði smáir og stórir.
58008012	Því að ég mun taka vægt á misgjörðum þeirra og mun ekki framar minnast synda þeirra.
58008013	Þar sem hann nú kallar þetta nýjan sáttmála þá hefur hann lýst hinn fyrri úreltan. En það sem er að úreldast og fyrnast er að því komið að verða að engu.
58009001	Nú hafði fyrri sáttmálinn líka fyrirskipanir um þjónustuna og jarðneskan helgidóm.
58009002	Tjaldbúð var gerð og í fremri hluta hennar voru bæði ljósastikan, borðið og skoðunarbrauðin og heitir hún „hið heilaga“.
58009003	En bak við annað fortjaldið var tjaldbúð sem hét „hið allra helgasta“.
58009004	Þar var reykelsisaltari úr gulli og sáttmálsörkin sem öll var gulli búin. Í henni var gullkerið með manna í, stafur Arons sem laufgast hafði og sáttmálsspjöldin.
58009005	En yfir henni voru kerúbar dýrðarinnar og breiddu vængina yfir náðarstólinn. En um þetta hvert og eitt ræði ég ekki nú.
58009006	Þannig er þessu fyrir komið. Prestarnir ganga stöðugt inn í fremri tjaldbúðina og annast þjónustu sína.
58009007	Inn í hina innri gengur æðsti presturinn einn, einu sinni á ári, ekki án fórnarblóðs. Það ber hann fram vegna sjálfs sín og fyrir syndir sem fólkið hefur drýgt af vangá.
58009008	Með því sýnir heilagur andi að vegurinn til hins heilaga er enn eigi kunnur orðinn, á meðan fremri tjaldbúðin stendur enn.
58009009	Hún er ímynd þess tíma sem nú er. Hér eru fram bornar gjafir og fórnir sem megna ekki að færa þeim sem innir þjónustuna af hendi vissu um að vera fullkominn.
58009010	Þetta eru aðeins ytri fyrirmæli ásamt reglum um mat og drykk og ýmiss konar þvotta sem mönnum eru á herðar lagðar allt þangað til Guð endurnýjar allt.
58009011	En Kristur er kominn sem æðsti prestur þeirra gæða sem komin eru. Hann gekk inn í gegnum hina stærri og fullkomnari tjaldbúð sem ekki er með höndum gerð, það er að segja er ekki af þessari sköpun.
58009012	Ekki fór hann með blóð hafra og kálfa heldur með eigið blóð inn í hið heilaga í eitt skipti fyrir öll og aflaði eilífrar lausnar.
58009013	Blóð hafra og nauta og askan af kvígu, stráð á menn, er óhreinir hafa gerst, á að helga þá svo að þeir verði hreinir hið ytra.
58009014	Hve miklu fremur mun þá blóð Krists, þegar hann hefur í krafti eilífs anda borið sjálfan sig fram fyrir Guð sem lýtalausa fórn, hreinsa samvisku okkar af dauðum verkum svo að við getum þjónað lifanda Guði.
58009015	Þess vegna er hann meðalgangari nýs sáttmála. Hann dó og bætti að fullu fyrir afbrotin undir fyrri sáttmálanum til þess að þau sem Guð hafði kallað mættu öðlast hina eilífu arfleifð sem heitið var.
58009016	Arfleiðsluskrá tekur ekki gildi fyrr en sá er dáinn sem gerði hana.
58009017	Hún er óhagganleg þegar um látna er að ræða en er í engu gildi meðan arfleiðandi lifir.
58009018	Þess vegna var ekki heldur hinn fyrri sáttmáli settur án blóðs.
58009019	Þegar Móse hafði kunngjört gjörvöllum lýðnum öll boðorð lögmálsins, þá tók hann blóð kálfanna og hafranna, ásamt vatni og skarlatsrauðri ull og ísópi, og stökkti bæði á sjálfa bókina og allan lýðinn
58009020	og mælti: „Þetta er blóð sáttmálans sem Guð gerði við yður.“
58009021	Sömuleiðis stökkti hann blóðinu á tjaldbúðina og öll áhöldin við helgiþjónustuna.
58009022	Og samkvæmt lögmálinu er það nálega allt sem hreinsast með blóði og eigi fæst fyrirgefning án úthellingar blóðs.
58009023	Það var því óhjákvæmilegt að eftirmyndir þeirra hluta sem á himnum eru yrðu hreinsaðar með slíkum hætti. En sjálft hið himneska krefst betri fórna en þessara.
58009024	Því að Kristur gekk ekki inn í helgidóm höndum gerðan, eftirmynd hins sanna helgidóms, heldur inn í sjálfan himininn, til þess að birtast nú fyrir augliti Guðs okkar vegna.
58009025	Og ekki gerði hann það til þess að fórna sjálfum sér margsinnis eins og æðsti presturinn sem gengur inn í hið heilaga á ári hverju með annarra blóð.
58009026	Þá hefði hann oft þurft að líða frá grundvöllun heims. En nú hefur hann birst í eitt skipti fyrir öll við endi aldanna til að afmá syndina með fórn sinni.
58009027	Á sama hátt og það liggur fyrir mönnunum eitt sinn að deyja og eftir það að fá sinn dóm,
58009028	þannig var Kristi fórnfært í eitt skipti til þess að bera syndir margra, og aftur mun hann birtast, ekki sem syndafórn heldur til að frelsa þá sem bíða hans.
58010001	Lögmálið geymir aðeins skugga hins góða sem er í vændum, ekki skýra mynd þess. Þær sömu fórnir sem ár eftir ár eru bornar fram geta því aldrei gert þá fullkomna til frambúðar sem ganga fram fyrir Guð.
58010002	Hefðu ekki dýrkendur Guðs þá annars hætt að fórna ef þeir hefðu hreinsast í eitt skipti fyrir öll og væru sér ekki framar meðvitandi um synd?
58010003	En með þessum fórnum er minnt á syndirnar ár hvert.
58010004	Því að blóð nauta og hafra getur með engu móti numið burt syndir.
58010005	Því er það að Kristur segir þegar hann kemur í heiminn: Fórn og gjafir hefur þú eigi viljað en líkama hefur þú búið mér.
58010006	Brennifórnir og syndafórnir geðjuðust þér ekki.
58010007	Þá sagði ég: „Sjá, ég er kominn til að gera vilja þinn, Guð minn, eins og ritað er í bókinni um mig.“
58010008	Fyrst segir hann: „Fórnir og gjafir og brennifórnir og syndafórnir hefur þú eigi viljað og eigi geðjaðist þér að þeim.“ En það eru einmitt þær sem fram eru bornar samkvæmt lögmálinu.
58010009	Síðan segir hann: „Sjá, ég er kominn til að gera vilja þinn.“ Hann afnemur hið fyrra og staðfestir hið síðara.
58010010	Þannig gerði hann það sem Guð vildi og þess vegna erum við helguð orðin að hann fórnaði sjálfum sér í eitt skipti fyrir öll.
58010011	Sérhver prestur er hvern dag bundinn við helgiþjónustu sína og ber fram margsinnis hinar sömu fórnir. Þær geta þó aldrei afmáð syndir.
58010012	En Jesús bar fram eina fórn fyrir syndirnar og settist um aldur við hægri hönd Guðs
58010013	og bíður þess síðan að óvinir hans verði gerðir að fótskör hans.
58010014	Því að með einni fórn hefur hann um aldur fullkomnað þau er helguð verða.
58010015	Heilagur andi vitnar einnig fyrir okkur. Fyrst segir hann:
58010016	Þetta er sáttmálinn er ég mun gera við þá eftir þá daga, segir Drottinn. Lög mín vil ég leggja í hjörtu þeirra og í hugskot þeirra vil ég rita þau.
58010017	Síðan segir hann: Ég mun aldrei framar minnast synda þeirra eða lögmálsbrota.
58010018	En þar sem syndirnar eru fyrirgefnar þarf ekki framar fórn fyrir synd.
58010019	Vegna þess að Jesús úthellti blóði sínu megum við nú, systkin, með djörfung ganga inn í hið heilaga.
58010020	Þangað vígði hann okkur veginn, nýjan veg lífsins inn í gegnum fortjaldið sem er líkami hans.
58010021	Við höfum mikinn prest yfir húsi Guðs.
58010022	Göngum því fram fyrir Guð með einlægum hjörtum, í öruggu trúartrausti, með hjörtum sem hreinsuð hafa verið og eru laus við meðvitund um synd, og með líkömum sem laugaðir hafa verið í hreinu vatni.
58010023	Höldum fast við játningu vonar okkar án þess að hvika því að trúr er sá sem fyrirheitið hefur gefið.
58010024	Gefum gætur hvert að öðru og hvetjum hvert annað til kærleika og góðra verka.
58010025	Vanrækið ekki safnaðarsamkomur ykkar eins og sumra er siður heldur uppörvið hvert annað og það því fremur sem þið sjáið að dagurinn færist nær.
58010026	Því að ef við syndgum af ásettu ráði, eftir að hafa öðlast þekkingu á sannleikanum, þá er úr því enga fórn að fá fyrir syndirnar
58010027	heldur er það óttaleg bið eftir dómi og heitum eldi sem eyða mun andstæðingum Guðs.
58010028	Sá er að engu hefur lögmál Móse verður vægðarlaust líflátinn ef tveir eða þrír vottar bera.
58010029	Hve miklu þyngri hegning ætlið þið þá ekki að sá muni vera talinn verðskulda er fyrirlítur son Guðs og metur einskis blóðið, sem sáttmálinn var grundvallaður á, og smánar anda náðarinnar?
58010030	Við þekkjum þann er sagt hefur: „Mín er hefndin, ég mun endurgjalda.“ Og á öðrum stað: „Drottinn mun dæma lýð sinn.“
58010031	Óttalegt er að falla í hendur lifanda Guðs.
58010032	Minnist fyrri daga, er þið höfðuð tekið á móti ljósinu, hvernig þið stóðust miklar þrengingar.
58010033	Það var ýmist að þið sjálf, smánuð og aðþrengd, voruð höfð að augnagamni eða þá hitt að þið tókuð þátt í kjörum þeirra er áttu slíku að sæta.
58010034	Þið þjáðust með bandingjum og tókuð því með gleði er þið voruð rænd eignum ykkar því að þið vissuð að þið áttuð sjálf betri eign og varanlega.
58010035	Varpið því eigi frá ykkur djörfung ykkar. Hún mun hljóta mikla umbun.
58010036	Þolgæðis hafið þið þörf, til þess að þið gerið Guðs vilja og öðlist fyrirheitið.
58010037	Því að: Innan harla skamms tíma mun sá koma sem koma á og ekki dvelst honum.
58010038	Minn réttláti mun lifa fyrir trúna en skjóti hann sér undan þá hefur sála mín ekki velþóknun á honum.
58010039	En við skjótum okkur ekki undan og glötumst heldur trúum við og frelsumst.
58011001	Trúin er fullvissa um það sem menn vona, sannfæring um þá hluti sem eigi er auðið að sjá.
58011002	Fyrir trú hlutu mennirnir fyrr á tíðum velþóknun Guðs.
58011003	Fyrir trú skiljum við að Guð skapaði heimana með orði sínu og að hið sýnilega varð til af hinu ósýnilega.
58011004	Fyrir trú bar Abel fram fyrir Guð betri fórn en Kain af því að hann treysti Guði, og fyrir trú fékk hann þann vitnisburð að hann væri réttlátur er Guð bar vitni um fórn hans. Með trú sinni talar hann enn þótt dáinn sé.
58011005	Fyrir trú var Enok burt numinn til þess að hann skyldi ekki deyja eins og ritað er: „Ekki var hann framar að finna af því að Guð hafði numið hann burt.“ Áður en hann var burt numinn hafði hann fengið þann vitnisburð „að hann hefði verið Guði þóknanlegur“.
58011006	Ógerlegt er að þóknast Guði án trúar því að sá sem vill nálgast Guð verður að trúa því að hann sé til og að hann umbuni þeim er leita hans.
58011007	Fyrir trú fékk Nói bendingu um það sem enn þá var ekki auðið að sjá. Hann hlýddi Guði og smíðaði örk til þess að bjarga heimilisfólki sínu. Með trú sinni sýndi hann að heimurinn hafði á röngu að standa og varð erfingi réttlætisins af trúnni.
58011008	Fyrir trú hlýddi Abraham, er hann var kallaður, og fór burt til staðar sem hann átti að fá til eignar. Hann fór burt og vissi ekki hvert leiðin lá.
58011009	Fyrir trú settist hann að í hinu fyrirheitna landi eins og útlendingur og hafðist við í tjöldum ásamt Ísak og Jakobi sem Guð hafði heitið því sama og honum.
58011010	Því að hann vænti þeirrar borgar sem hefur traustan grunn, þeirrar sem Guð hannaði og reisti.
58011011	Fyrir trú öðlaðist Abraham kraft til að eignast son og þó var Sara óbyrja og hann kominn yfir aldur. Hann treysti þeim sem fyrirheitið hafði gefið.
58011012	Þess vegna kom út af honum, einum manni, og það mjög ellihrumum, slík niðjamergð sem stjörnur eru á himni og sandkorn á sjávarströnd er ekki verður tölu á komið.
58011013	Allir þessir menn dóu í trú án þess að hafa öðlast fyrirheitin. Þeir sáu þau álengdar og fögnuðu þeim og játuðu að þeir væru gestir og útlendingar á jörðinni.
58011014	Þeir sem slíkt mæla sýna með því að þeir eru að leita eigin ættjarðar.
58011015	Hefðu þeir haft í huga ættjörðina sem þeir fóru frá, hefðu þeir haft tíma til að snúa þangað aftur.
58011016	En nú þráðu þeir betri ættjörð og himneska. Þess vegna blygðast Guð sín ekki fyrir að kallast Guð þeirra því að borg bjó hann þeim.
58011017	Fyrir trú fórnfærði Abraham Ísak er hann var reyndur. Og Abraham, sem fengið hafði fyrirheitin, var reiðubúinn að fórnfæra einkasyni sínum.
58011018	Við Abraham hafði Guð mælt: „Afkomendur Ísaks munu taldir verða niðjar þínir.“
58011019	Hann hugði að Guð væri þess jafnvel megnugur að vekja upp frá dauðum og hann heimti líka son sinn úr helju ef svo má að orði komast.
58011020	Fyrir trú blessaði Ísak þá Jakob og Esaú einnig fyrir ókomna tíma.
58011021	Fyrir trú blessaði Jakob, að dauða kominn, báða sonu Jósefs, „laut fram á stafshúninn og baðst fyrir“.
58011022	Fyrir trú minntist Jósef við ævilokin á brottför Ísraelsmanna og gerði ráðstöfun fyrir beinum sínum.
58011023	Fyrir trú leyndu foreldrar Móse honum í þrjá mánuði eftir fæðingu hans af því að þeir sáu að sveinninn var fríður og létu eigi skelfast af skipun konungsins.
58011024	Fyrir trú hafnaði Móse því er hann var orðinn fulltíða maður að vera talinn dóttursonur faraós
58011025	og kaus fremur að þola illt með lýð Guðs en njóta skammvinns unaðar af syndinni.
58011026	Hann taldi háðung vegna Krists meiri auð en fjársjóðu Egyptalands því að hann horfði fram til launanna.
58011027	Fyrir trú yfirgaf hann Egyptaland og óttaðist ekki reiði konungsins en var öruggur eins og hann sæi hinn ósýnilega.
58011028	Fyrir trú hélt hann páska og lét rjóða blóðinu á húsin til þess að eyðandinn snerti ekki frumburðina.
58011029	Fyrir trú gengu þeir gegnum Rauðahafið sem um þurrt land og er Egyptar freistuðu þess drukknuðu þeir.
58011030	Fyrir trú hrundu múrar Jeríkóborgar er menn höfðu gengið í kringum þá í sjö daga.
58011031	Fyrir trú tók skækjan Rahab vinsamlega á móti njósnarmönnunum og fyrir bragðið fórst hún ekki ásamt hinum óhlýðnu.
58011032	Hvað á ég að orðlengja framar um þetta? Mig mundi skorta tíma ef ég færi að segja frá Gídeon, Barak, Samson og Jefta og af Davíð, Samúel og spámönnunum.
58011033	Fyrir trú unnu þeir sigur á konungsríkjum, iðkuðu réttlæti, öðluðust fyrirheit. Þeir byrgðu gin ljóna,
58011034	slökktu eldsbál, komust undan sverðseggjum. Þeir urðu styrkir þótt áður væru þeir veikir, gerðust öflugir í stríði og stökktu fylkingum óvina á flótta.
58011035	Konur heimtu sína framliðnu úr helju. Aðrir voru pyndaðir og þágu ekki lausn til þess að öðlast betri upprisu.
58011036	Aðrir urðu að sæta háðsyrðum og húðstrokum og þar á ofan fjötrum og fangelsi.
58011037	Þeir voru grýttir, sagaðir í sundur, höggnir með sverði. Þeir ráfuðu í gærum og geitaskinnum, alls vana, aðþrengdir og illa haldnir.
58011038	Ekki átti heimurinn slíka menn skilið. Þeir reikuðu um óbyggðir og fjöll og héldust við í hellum og gjótum.
58011039	En þó að allir þessir menn fengju góðan vitnisburð fyrir trú sína fengu þeir þó ekki að sjá fyrirheitið rætast.
58011040	Guð hafði séð okkur fyrir því sem betra var: Án okkar skyldu þeir ekki fullkomnir verða.
58012001	Fyrst við erum umkringd slíkum fjölda votta léttum þá af okkur allri byrði og viðloðandi synd og þreytum þolgóð það skeið sem við eigum fram undan.
58012002	Beinum sjónum okkar til Jesú, höfundar og fullkomnara trúarinnar. Hann leið með þolinmæði á krossi og mat smán einskis af því að hann vissi hvaða gleði beið hans og hefur nú sest til hægri handar hástóli Guðs.
58012003	Virðið hann fyrir ykkur sem þolað hefur slíkan fjandskap gegn sér af syndurum, til þess að þið þreytist ekki og látið hugfallast.
58012004	Enn sem komið er hefur barátta ykkar við syndina ekki kostað ykkur lífið.
58012005	Hafið þið gleymt hvernig Guð hvetur ykkur eins og börn sín: Barnið mitt, lítilsvirð ekki aga Drottins og lát ekki heldur hugfallast er hann tyftar þig.
58012006	Því að Drottinn agar þann sem hann elskar og hirtir harðlega hvert það barn er hann tekur að sér.
58012007	Þolið aga. Guð fer með ykkur eins og börn sín. Öll börn búa við aga.
58012008	Ef Guð agar ykkur ekki þá eruð þið ekki börn hans heldur þrælborin.
58012009	Við bjuggum við aga jarðneskra foreldra og bárum virðingu fyrir þeim. Skyldum við þá ekki miklu fremur lúta aga himnesks föður okkar og lifa?
58012010	Foreldrar okkar öguðu okkur um fáa daga eftir því sem þeim leist en okkur til gagns agar Guð okkur svo að við verðum heilög eins og hann.
58012011	Um stundar sakir virðist allur agi að vísu ekki vera gleðiefni heldur hryggðar en eftir á veitir hann þeim er alist hafa upp við hann friðsamt og réttlátt líf.
58012012	Réttið því úr máttvana höndum og magnþrota knjám.
58012013	Látið fætur ykkar feta beinar brautir til þess að hið fatlaða vindist ekki úr liði en verði heilt.
58012014	Stundið frið við alla menn og heilagt líferni því að án þess fær enginn litið Drottin.
58012015	Hafið gát á að enginn missi af náð Guðs, að engin beiskjurót renni upp sem truflun valdi og margir saurgist af.
58012016	Gætið þess að eigi sé neinn hórkarl eða vanheilagur eins og Esaú sem fyrir einn málsverð lét af hendi frumburðarrétt sinn.
58012017	Þið vitið að það fór líka svo fyrir honum að hann var rækur ger þegar hann síðar vildi öðlast blessunina þó að hann grátbændi um hana. Hann fékk ekki færi á að iðrast.
58012018	Þið eruð ekki komin til fjalls sem á verður þreifað, ekki til brennandi elds og sorta, myrkurs, ofviðris
58012019	og básúnuhljóms og raustar sem talaði svo að þeir sem hana heyrðu báðust undan því að meira væri til sín talað.
58012020	Því að þeir þoldu ekki það sem fyrir var skipað: „Þó að það sé ekki nema skepna, sem snertir fjallið, skal hún grýtt verða.“
58012021	Svo ógurlegt var það sem fyrir augu bar að Móse sagði: „Ég er mjög hræddur og skelfdur.“
58012022	Nei, þið eruð komin til Síonfjalls og borgar Guðs lifanda, hinnar himnesku Jerúsalem, til tugþúsunda engla, til hátíðarsamkomu og
58012023	safnaðar frumgetinna, sem á himnum eru skráðir, til Guðs, sem dæmir alla, og til anda réttlátra manna, sem fullkomnir eru orðnir,
58012024	og til Jesú, meðalgangara nýs sáttmála, og til blóðsins sem hreinsar og talar kröftuglegar en blóð Abels.
58012025	Gætið þess að þið hafnið ekki þeim sem talar. Þeir sem höfnuðu þeim er gaf guðlega bendingu á jörðu komust ekki undan. Miklu síður munum við komast undan ef við gerumst fráhverf honum er gefur guðlega bendingu frá himnum.
58012026	Raust hans lét jörðina bifast fyrrum. En nú hefur hann lofað: „Enn einu sinni mun ég hræra jörðina og ekki hana eina heldur og himininn.“
58012027	Orðin: „Enn einu sinni“ sýna að það sem bifast er skapað og hverfur til þess að það standi stöðugt sem eigi bifast.
58012028	Þar sem við því fáum ríki, sem ekki getur bifast, skulum við þakka það og þjóna Guði, svo sem honum þóknast, með lotningu og ótta.
58012029	Því að okkar Guð er eyðandi eldur.
58013001	Bróðurkærleikurinn haldist.
58013002	Gleymið ekki gestrisninni því að vegna hennar hafa sumir hýst engla án þess að vita.
58013003	Minnist bandingjanna sem væruð þið sambandingjar þeirra. Minnist þeirra er illt líða þar eð þið finnið til eins og þeir.
58013004	Hjúskapurinn sé í heiðri hafður í öllum greinum og hjónasængin sé óflekkuð því að hórkarla og frillulífismenn mun Guð dæma.
58013005	Verið ekki fégráðug en látið ykkur nægja það sem þið hafið. Guð hefur sjálfur sagt: „Ég mun ekki sleppa af þér hendinni né yfirgefa þig.“
58013006	Því getum við örugg sagt: Drottinn er minn hjálpari, eigi mun ég óttast. Hvað geta mennirnir gert mér?
58013007	Minnist leiðtoga ykkar sem Guðs orð hafa til ykkar talað. Virðið fyrir ykkur hvernig ævi þeirra lauk og líkið eftir trú þeirra.
58013008	Jesús Kristur er í gær og í dag hinn sami og um aldir.
58013009	Látið ekki ýmiss konar framandi kenningar afvegaleiða ykkur. Látið náð Guðs næra hjartað, ekki mat af ýmsu tagi. Þeir sem sinntu slíku höfðu eigi happ af því.
58013010	Við höfum altari og þeir er tjaldbúðinni þjóna hafa ekki leyfi til að neyta þess sem á því er.
58013011	Æðsti presturinn ber blóð dýranna inn í helgidóminn til syndafórnar en hræ þeirra eru brennd fyrir utan herbúðirnar.
58013012	Þess vegna leið Jesús fyrir utan hliðið, til þess að hann helgaði lýðinn með blóði sínu.
58013013	Göngum því til hans út fyrir herbúðirnar og berum vanvirðu hans.
58013014	Því að hér höfum við ekki borg er stendur heldur leitum við hinnar komandi.
58013015	Með hjálp Jesú skulum við því án afláts færa Guði lofgjörðarfórn, ávöxt vara er játa nafn hans.
58013016	En gleymið ekki velgjörðaseminni og hjálpseminni því að slíkar fórnir eru Guði þóknanlegar.
58013017	Hlýðið leiðtogum ykkar og verið þeim eftirlát. Þeir vaka yfir sálum ykkar og eiga að lúka reikning fyrir þær. Verið þeim eftirlát til þess að þeir geti gert það með gleði, ekki andvarpandi. Það væri ykkur til ógagns.
58013018	Biðjið fyrir mér því að ég er þess fullviss að ég hef góða samvisku og vil í öllum greinum breyta vel.
58013019	Ég bið ykkur enn rækilegar um að gera þetta til þess að ég verði brátt aftur sendur til ykkar.
58013020	Guð friðarins, sem leiddi Drottin vorn, Jesú, hinn mikla hirði sauðanna, upp frá dauðum með blóði eilífs sáttmála,
58013021	styrki yður í öllu góðu í hlýðni við vilja sinn. Láti hann allt það verða í oss sem honum er þóknanlegt fyrir Jesú Krist. Honum sé dýrð um aldir alda. Amen.
58013022	Ég hef ritað ykkur fáein hvatningarorð, ég bið ykkur, systkin, að taka þeim vel.
58013023	Þið skuluð vita að bróðir okkar Tímóteus hefur verið látinn laus og ásamt honum mun ég heimsækja ykkur, komi hann bráðum.
58013024	Berið kveðju öllum leiðtogum ykkar og öllum heilögum. Mennirnir frá Ítalíu senda ykkur kveðju.
58013025	Náð sé með yður öllum.
59001001	Jakob, þjónn Guðs og Drottins Jesú Krists, heilsar þeim tólf kynkvíslum í dreifingunni.
59001002	Kæri söfnuður, álítið það mesta fagnaðarefni er þið ratið í ýmiss konar raunir.
59001003	Þið vitið að trúfesti ykkar vekur þolgæði
59001004	en þolgæðið á að birtast í því sem þið gerið, til þess að þið séuð fullkomin og alger og ykkur sé í engu ábótavant.
59001005	Ef einhvern mann í ykkar hópi brestur visku, þá biðji hann Guð sem gefur öllum örlátlega og átölulaust og honum mun gefast.
59001006	En hann biðji í trú án þess að efast. Sá sem efast er líkur sjávaröldu er rís og hrekst fyrir vindi.
59001007	Sá maður má eigi ætla að hann fái nokkuð hjá Drottni.
59001008	Hann er tvílyndur og reikull í öllu atferli sínu.
59001009	Sá sem er lágt settur hrósi sér af upphefð sinni,
59001010	auðmaðurinn af allsleysi sínu því að hann mun líða undir lok eins og blóm á engi.
59001011	Sólin kemur upp með steikjandi hita og svíður grasið og blóm þess fellur og fegurð þess verður að engu. Þannig mun og auðugur maður visna upp á vegum sínum.
59001012	Sæll er sá maður sem stenst freistingu og reynist hæfur. Guð mun veita honum kórónu lífsins sem hann hefur heitið þeim er elska hann.
59001013	Enginn má segja er hann verður fyrir freistingu: „Guð freistar mín.“ Hið illa getur eigi freistað Guðs og sjálfur freistar hann einskis manns.
59001014	Það er eigin girnd sem freistar sérhvers manns og dregur hann og tælir.
59001015	Þegar girndin síðan er orðin þunguð elur hún synd og þegar syndin er orðin fullþroskuð leiðir hún til dauða.
59001016	Villist ekki, elskuð systkin.
59001017	Sérhver góð gjöf og sérhver fullkomin gáfa er ofan að, frá föður ljósanna. Hjá honum er engin umbreyting né flöktandi skuggar. Hann er ávallt hinn sami.
59001018	Hann ákvað að láta orð sannleikans vekja okkur til lífs til þess að við skyldum vera frumgróði sköpunar hans.
59001019	Vitið þetta, elskuð systkin. Hver maður skal vera fljótur til að heyra, seinn til að tala, seinn til reiði.
59001020	Því að reiði manns ávinnur ekki það sem rétt er í augum Guðs.
59001021	Leggið því af hvers konar saurugleik og alla vonsku og takið með hógværð á móti hinu gróðursetta orði er frelsað getur sálir ykkar.
59001022	Verðið gerendur orðsins og eigi aðeins heyrendur þess, ella svíkið þið sjálf ykkur.
59001023	Því að hlýði einhver á orðið án þess að fara eftir því er hann líkur manni er skoðar sjálfan sig í spegli.
59001024	Hann skoðar andlit sitt, fer burt og gleymir jafnskjótt hvernig það var.
59001025	En sá sem skyggnist inn í hið fullkomna lögmál frelsisins og heldur sér við það og gleymir ekki því sem hann heyrir heldur framkvæmir það, verður sæll í verkum sínum.
59001026	Sá sem þykist vera guðrækinn en hefur ekki taumhald á tungu sinni blekkir sjálfan sig og guðrækni hans er fánýt.
59001027	Hrein og flekklaus guðrækni fyrir Guði föður er að vitja munaðarlausra og ekkna í þrengingum þeirra og varðveita sjálfan sig óflekkaðan af heiminum.
59002001	Bræður mínir og systur, þið sem trúið á Jesú Krist, dýrðardrottin okkar, farið ekki í manngreinarálit.
59002002	Nú kemur maður inn í samkundu ykkar með gullhring á hendi og í skartlegum klæðum og jafnframt kemur inn fátækur maður í óhreinum fötum.
59002003	Ef öll athygli ykkar beinist að þeim sem skartklæðin ber og þið segið: „Settu þig hérna í gott sæti!“ en segið við fátæka manninn: „Stattu þarna eða settu þig á gólfið við fótskör mína,“
59002004	hafið þið þá ekki mismunað mönnum og orðið dómarar með illum hvötum?
59002005	Heyrið, elskuð systkin. Hefur Guð ekki útvalið þá sem eru fátækir í augum heimsins til þess að þeir verði auðugir í trú og erfi ríkið er hann hefur heitið þeim sem elska hann?
59002006	En þið hafið óvirt hinn fátæka. Eru það þó ekki hinir ríku sem undiroka ykkur og draga ykkur fyrir dómstóla?
59002007	Eru það ekki þeir sem lastmæla hinu góða nafni sem nefnt var yfir ykkur?
59002008	Ef þið uppfyllið hið konunglega boðorð Ritningarinnar: „Þú skalt elska náunga þinn eins og sjálfan þig,“ þá gerið þið vel.
59002009	En ef þið farið í manngreinarálit þá drýgið þið synd og lögmálið sannar upp á ykkur að þið séuð brotamenn.
59002010	Þótt einhver héldi allt lögmálið en hrasaði í einu atriði, þá er hann orðinn sekur við öll boðorð þess.
59002011	Því sá sem sagði: „Þú skalt ekki hórdóm drýgja,“ hann sagði líka: „Þú skalt ekki morð fremja.“ En þó að þú drýgir ekki hór en fremur morð, þá ertu búinn að brjóta lögmálið.
59002012	Talið því og breytið eins og þeir er dæmast eiga eftir lögmáli frelsisins.
59002013	Því að þeim sem ekki auðsýndi miskunn verður ekki sýnd nein miskunn í dóminum. Í dóminum má miskunnsemin sín mest.
59002014	Hvað stoðar það, bræður mínir og systur, þótt einhver segist hafa trú en sýnir það eigi í verki? Mun trúin geta frelsað hann?
59002015	Ef bróðir eða systir eru nakin og vantar daglegt viðurværi
59002016	og eitthvert ykkar segði við þau: „Farið í friði, vermið ykkur og mettið!“ en þið gefið þeim ekki það sem líkaminn þarfnast, hvað stoðar það?
59002017	Eins er líka trúin ein og sér dauð vanti hana verkin.
59002018	En nú segir einhver: „Einn hefur trú, annar verkin.“ Sýn mér þá trú þína án verkanna og ég skal sýna þér trúna af verkum mínum.
59002019	Þú trúir að Guð sé einn. Þú gerir vel. En illu andarnir trúa því líka og skelfast.
59002020	Fávísi maður! Vilt þú láta þér skiljast að trúin er ónýt án verkanna?
59002021	Réttlættist ekki Abraham, faðir okkar, af verkum er hann lagði son sinn Ísak á altarið?
59002022	Þú sérð að trúin var samtaka verkum hans og að trúin fullkomnaðist með verkunum.
59002023	Og ritningin rættist sem segir: „Abraham trúði Guði og það var honum til réttlætis reiknað,“ og hann var kallaður vinur Guðs.
59002024	Þið sjáið að maðurinn réttlætist af verkum en ekki af trúnni einni saman.
59002025	Svo var og um skækjuna Rahab. Réttlættist hún ekki af verkum er hún tók við sendimönnunum og lét þá fara burt aðra leið?
59002026	Eins og líkaminn er dauður án anda, eins er og trúin dauð án verka.
59003001	Verðið eigi mörg kennarar, bræður mínir og systur. Þið vitið að við munum fá þyngri dóm.
59003002	Öll hrösum við margvíslega. Hrasi einhver ekki í orði þá er hann maður fullkominn, fær um að hafa stjórn á öllum líkama sínum.
59003003	Ef við leggjum hestunum beisli í munn til þess að þeir hlýði okkur, þá getum við stýrt öllum líkama þeirra.
59003004	Sjáið einnig skipin, svo stór sem þau eru og rekin af hörðum vindum. Þeim verður stýrt með mjög litlu stýri, hvert sem stýrimaðurinn vill.
59003005	Þannig er einnig tungan lítill limur en lætur mikið yfir sér. Sjáið hversu lítill neisti getur kveikt í miklum skógi.
59003006	Tungan er líka eldur. Tungan er ranglætisheimur meðal lima okkar. Hún flekkar allan manninn og kveikir í allri tilveru hans en er sjálf tendruð af helvíti.
59003007	Allar tegundir dýra og fugla, skriðkvikindi og sjávardýr má temja og hafa mennirnir tamið
59003008	en tunguna getur enginn maður tamið, þessa óhemju sem er full af banvænu eitri.
59003009	Með henni vegsömum við Drottin okkar og föður og með henni formælum við mönnum sem skapaðir eru í líkingu Guðs.
59003010	Af sama munni gengur fram blessun og bölvun. Þetta má ekki svo vera, bræður mínir og systur.
59003011	Gefur sama lindin bæði ferskt og beiskt vatn?
59003012	Mun fíkjutré, bræður mínir og systur, geta gefið af sér ólífur eða vínviður fíkjur? Eigi getur heldur saltur brunnur gefið ferskt vatn.
59003013	Hver er vitur og skynsamur á meðal ykkar? Hann sýni það með því að vera hóglátur og vitur í allri breytni sinni.
59003014	En ef beiskur ofsi og eigingirni býr í hjarta ykkar, þá stærið ykkur ekki og ljúgið ekki.
59003015	Sú speki kemur ekki að ofan heldur er hún jarðnesk, andlaus, djöfulleg.
59003016	Því hvar sem ofsi og eigingirni er, þar er óstjórn og hvers kyns spilling.
59003017	En sú speki sem að ofan er, hún er í fyrsta lagi hrein, því næst friðsöm, ljúfleg, sáttgjörn, full miskunnar og góðra ávaxta, óhlutdræg, hræsnislaus.
59003018	En friðflytjendur uppskera réttlæti og frið.
59004001	Af hverju koma stríð og af hverju sennur meðal ykkar? Af hverju öðru en girndum ykkar sem heyja stríð í limum ykkar?
59004002	Þið girnist og fáið ekki, þið drepið og öfundið og getið þó ekki öðlast. Þið berjist og stríðið. Þið eigið ekki af því að þið biðjið ekki.
59004003	Þið biðjið og öðlist ekki af því að þið biðjið illa, þið viljið sóa því í munaði.
59004004	Þið ótrúu, vitið þið ekki að vinátta við heiminn er fjandskapur gegn Guði? Hver sem því vill vera vinur heimsins, hann gerir sig að óvini Guðs.
59004005	Eða haldið þið að ritningin fari með hégóma sem segir: „Þráir Guð ekki með afbrýði andann sem hann gaf bústað í okkur?“
59004006	En því meiri er náðin sem hann gefur. Þess vegna segir Ritningin: „Guð stendur í gegn dramblátum en auðmjúkum veitir hann náð.“
59004007	Gefið ykkur því Guði á vald, standið gegn djöflinum og þá mun hann flýja ykkur.
59004008	Nálægið ykkur Guði og þá mun hann nálgast ykkur. Hreinsið hendur ykkar, þið syndarar, og gerið hjörtun flekklaus, þið tvílyndu.
59004009	Berið ykkur illa, syrgið og grátið. Breytið hlátri ykkar í sorg og gleðinni í hryggð.
59004010	Auðmýkið ykkur fyrir Drottni og hann mun upphefja ykkur.
59004011	Talið ekki illa hvert um annað, systkin. Sá sem talar illa um bróður sinn eða systur eða dæmir þau, talar illa um lögmálið og dæmir lögmálið. En ef þú dæmir lögmálið þá hlýðir þú ekki lögmálinu heldur ertu dómari þess.
59004012	Einn er löggjafinn og dómarinn, sá sem getur frelsað og tortímt. En hver ert þú sem dæmir náungann?
59004013	Heyrið, þið sem segið: „Í dag eða á morgun skulum við fara til þeirrar eða þeirrar borgar, dveljast þar eitt ár og versla þar og græða!“
59004014	Þið vitið ekki hvernig líf ykkar verður á morgun. Því að þið eruð gufa sem sést um stutta stund en hverfur síðan.
59004015	Í stað þess ættuð þið að segja: „Ef Drottinn vill þá bæði lifum við og þá munum við gera þetta eða annað.“
59004016	En nú stærið þið ykkur í oflátungsskap. Allt slíkt stærilæti er vont.
59004017	Hver sem því hefur vit á að gera gott en gerir það ekki, hann drýgir synd.
59005001	Hlustið á, þið auðmenn, grátið og kveinið yfir þeim bágindum sem yfir ykkur munu koma.
59005002	Auður ykkar er orðinn fúinn og klæði ykkar eru orðin mölétin,
59005003	gull ykkar og silfur er orðið ryðbrunnið og ryðið á því mun verða ykkur til vitnis og éta hold ykkar eins og eldur. Þið hafið safnað fjársjóðum á síðustu dögum.
59005004	Launin, sem þið hafið haft af verkamönnunum sem slógu lönd ykkar, hrópa og köll kornskurðarmannanna eru komin til eyrna Drottins hersveitanna.
59005005	Þið hafið lifað í sællífi á jörðinni og í óhófi. Þið hafið alið hjörtu ykkar á slátrunardegi.
59005006	Þið hafið sakfellt og drepið hinn réttláta. Hann veitir ykkur ekki viðnám.
59005007	Þreyið því, systkin, þangað til Drottinn kemur. Sjáið akuryrkjumanninn! Hann bíður eftir hinum dýrmæta ávexti jarðarinnar og þreyir eftir honum þangað til hann hefur fengið haustregn og vorregn.
59005008	Verið þið einnig þolinmóð, styrkið hjörtu ykkar því að Drottinn er í nánd.
59005009	Kvartið ekki hvert yfir öðru, systkin, svo að þið verðið ekki dæmd. Dómarinn stendur fyrir dyrum.
59005010	Bræður og systur, takið spámennina til fyrirmyndar sem talað hafa í nafni Drottins og liðið illt með þolinmæði.
59005011	Því við teljum þá sæla sem þolgóðir hafa verið. Þið hafið heyrt um þolgæði Jobs og vitið hvaða lyktir Drottinn gerði á högum hans. Drottinn er mjög miskunnsamur og líknsamur.
59005012	En umfram allt, bræður mínir og systur, sverjið ekki, hvorki við himininn né við jörðina né nokkurn annan eið. En já ykkar sé já, nei ykkar sé nei, svo að Guð dæmi ykkur ekki.
59005013	Líði nokkrum illa ykkar á meðal, þá biðji hann. Liggi vel á einhverjum, þá syngi hann lofsöng.
59005014	Sé einhver sjúkur ykkar á meðal, þá kalli hann til sín öldunga safnaðarins og þeir skulu smyrja hann með olíu í nafni Drottins og biðja fyrir honum.
59005015	Trúarbænin mun gera hinn sjúka heilan og Drottinn mun reisa hann á fætur. Þær syndir, sem hann kann að hafa drýgt, verða honum fyrirgefnar.
59005016	Játið því hvert fyrir öðru syndir ykkar og biðjið hvert fyrir öðru til þess að þið verðið heilbrigð. Kröftug bæn réttláts manns megnar mikið.
59005017	Elía var maður eins og við. Hann bað þess heitt að ekki skyldi rigna og það rigndi ekki yfir landið í þrjú ár og sex mánuði.
59005018	Hann bað aftur og himinninn gaf regn og jörðin bar sinn ávöxt.
59005019	Bræður mínir og systur, ef einhver meðal ykkar villist frá sannleikanum og einhver snýr honum aftur,
59005020	þá viti hann að hver sem snýr syndara frá villu vegar hans mun frelsa sálu hans frá dauða og bæta fyrir fjölda synda.
60001001	Pétur postuli Jesú Krists heilsar hinum útvöldu sem lifa sem útlendingar dreifðir meðal þjóðanna í Pontus, Galatíu, Kappadókíu, Asíu og Biþýníu,
60001002	en útvaldir samkvæmt fyrirvitund Guðs föður og helgaðir af anda hans til að hlýða Jesú Kristi og hreinsast með blóði hans. Náð og friður margfaldist með yður.
60001003	Lofaður sé Guð og faðir Drottins vors Jesú Krists sem eftir mikilli miskunn sinni hefur endurfætt oss til lifandi vonar fyrir upprisu Jesú Krists frá dauðum
60001004	og veitt oss óforgengilega, flekklausa og ófölnandi arfleifð sem yður er geymd á himnum.
60001005	Kraftur Guðs varðveitir yður sem trúið til þess að þér öðlist hjálpræðið sem albúið bíður þess að opinberast á efsta degi.
60001006	Fagnið því þótt þið nú um skamma stund hafið orðið að hryggjast í margs konar raunum.
60001007	Það er til þess að trúfesti ykkar, langtum dýrmætari en forgengilegt gull, sem þó er reynt í eldi, geti orðið ykkur til lofs og dýrðar og heiðurs við opinberun Jesú Krists.
60001008	Þið hafið ekki séð hann en elskið hann þó. Þið hafið hann ekki nú fyrir augum ykkar en trúið samt á hann og fagnið með óumræðilegri og dýrlegri gleði
60001009	þegar þið eruð að ná takmarki trúar ykkar, frelsun sálna ykkar.
60001010	Þessa frelsun könnuðu spámennirnir og rannsökuðu vandlega þegar þeir töluðu um þá náð sem ykkur mundi hlotnast.
60001011	Þeir rannsökuðu til hvers eða hvílíks tíma andi Krists, sem í þeim bjó, benti þá er hann vitnaði fyrir fram um píslir Krists og dýrðina þar á eftir.
60001012	En þeim var opinberað að eigi væri það fyrir sjálfa þá heldur fyrir ykkur að þeir þjónuðu að þessu sem ykkur er nú kunngjört af þeim sem boðuðu ykkur fagnaðarerindið í heilögum anda sem er sendur frá himni. Inn í þetta fýsir jafnvel englana að skyggnast.
60001013	Gerið því hugi ykkar viðbúna og verið vakandi. Bindið alla von ykkar við þá náð sem ykkur mun veitast við opinberun Jesú Krists.
60001014	Verið eins og hlýðin börn og látið líferni ykkar ekki framar mótast af þeim girndum er þið áður létuð stjórnast af í vanvisku ykkar.
60001015	Verðið heldur sjálf heilög í öllu dagfari ykkar eins og sá er heilagur sem ykkur hefur kallað.
60001016	Ritað er: „Verið heilög því ég er heilagur.“
60001017	Fyrst þið ákallið þann sem föður er dæmir án manngreinarálits eftir verkum hvers og eins, þá gangið fram í guðsótta útlegðartíma ykkar.
60001018	Þið vitið að Guð frelsaði ykkur ekki með forgengilegum hlutum, silfri eða gulli, frá fánýtri hegðun ykkar er þið höfðuð að erfðum tekið frá forfeðrum ykkar,
60001019	heldur með dýrmætu blóði Krists, hins lýtalausa og óflekkaða lambs.
60001020	Guð útvaldi hann fyrir sköpun heims en hann var opinberaður vegna ykkar í lok tímanna.
60001021	Fyrir hann trúið þið á Guð er vakti hann upp frá dauðum og gaf honum dýrð. Því er trú ykkar einnig von til Guðs.
60001022	Með því að hlýða sannleikanum hafið þið hreinsað ykkur og getið því borið hræsnislausa elsku hvert til annars. Haldið því áfram að elska hvert annað af heilu hjarta.
60001023	Þið eruð endurfædd, ekki af forgengilegu sæði heldur óforgengilegu, fyrir orð Guðs sem lifir og varir.
60001024	Því að: Allir menn eru sem gras og öll vegsemd þeirra sem blóm á grasi, grasið skrælnar og blómið fellur.
60001025	En orð Drottins varir að eilífu. Og þetta orð er fagnaðarerindið sem ykkur hefur verið boðað.
60002001	Segið því skilið við alla vonsku og alla pretti, hræsni, öfund og allt baktal.
60002002	Sækist eins og nýfædd börn eftir hinni andlegu, ómenguðu mjólk til þess að þið af henni getið dafnað til hjálpræðis
60002003	enda „hafið þið smakkað hvað Drottinn er góður“.
60002004	Komið til hans, hins lifanda steins, sem menn höfnuðu en er í augum Guðs útvalinn og dýrmætur.
60002005	Látið sjálf uppbyggjast sem lifandi steinar í andlegt hús til heilags prestdóms, til að bera fram andlegar fórnir fyrir Jesú Krist, Guði velþóknanlegar.
60002006	Því að svo stendur í Ritningunni: Sjá, ég set hornstein í Síon, valinn og dýrmætan. Sá sem trúir á hann mun alls eigi verða til skammar.
60002007	Yður sem trúið er hann dýrmætur en hinum vantrúuðu er steinninn, sem smiðirnir höfnuðu, orðinn að hyrningarsteini
60002008	og: ásteytingarsteini og hrösunarhellu. Þeir steyta sig á honum af því að þeir óhlýðnast boðskapnum. Það var þeim ætlað.
60002009	En þið eruð „útvalin kynslóð, konunglegur prestdómur, heilög þjóð, eignarlýður, til þess að þið skuluð víðfrægja dáðir hans,“ sem kallaði ykkur frá myrkrinu til síns undursamlega ljóss.
60002010	Þið sem áður voruð ekki lýður eruð nú orðin „Guðs lýður“. Þið sem „ekki nutuð miskunnar“ hafið nú „miskunn hlotið“.
60002011	Þið elskuðu, ég áminni ykkur sem gesti og útlendinga að halda ykkur frá holdlegum girndum sem heyja stríð gegn sálunni.
60002012	Hegðið ykkur vel meðal þjóðanna, til þess að þeir sem nú hallmæla ykkur sem illgjörðamönnum sjái góðverk ykkar og vegsami Guð þegar hann kemur.
60002013	Verið Drottins vegna hlýðin allri mannlegri skipan, bæði keisara, hinum æðsta,
60002014	og landshöfðingjum sem hann sendir til að refsa illgjörðamönnum og til að hrósa þeim er breyta vel.
60002015	Það er vilji Guðs að þið þaggið niður í vanþekkingu heimskra manna með því að breyta vel.
60002016	Þið eruð frjálsir menn. Notið frelsið til að þjóna Guði en ekki til að hylja vonsku.
60002017	Virðið alla menn, elskið samfélag þeirra sem trúa, óttist Guð, heiðrið keisarann.
60002018	Þjónar, hlýðið húsbændum ykkar og sýnið þeim alla lotningu, ekki einungis hinum góðu og sanngjörnu heldur einnig hinum ósanngjörnu.
60002019	Ef einhver verður fyrir ónotum og líður saklaus vegna meðvitundar um Guð þá er það þakkarvert.
60002020	Því að hvað er lofsvert við það að sýna þolgæði er þið sætið barsmíðum fyrir afbrot? En að þola illt með þolgæði og hafa þó breytt vel, það er mikilsvert í augum Guðs.
60002021	Þetta er köllun ykkar. Því að Kristur leið einnig fyrir ykkur og lét ykkur eftir fyrirmynd til þess að þið skylduð feta í fótspor hans.
60002022	„Hann drýgði ekki synd og svik voru ekki fundin í munni hans.“
60002023	Hann svaraði ekki með illmælum er honum var illmælt og hótaði eigi er hann leið, heldur fól það honum á vald sem dæmir réttvíslega.
60002024	Hann bar sjálfur syndir okkar á líkama sínum upp á tréð, til þess að við skyldum deyja frá syndunum og lifa réttlætinu. Fyrir hans benjar eruð þið læknuð.
60002025	Þið voruð sem villuráfandi sauðir en nú hafið þið snúið ykkur til hans sem er hirðir og biskup sálna ykkar.
60003001	Eins skuluð þið, eiginkonur, vera eftirlátar eiginmönnum ykkar til þess að jafnvel þeir sem vilja ekki hlýða orðinu geti unnist orðalaust við hegðun kvenna sinna
60003002	þegar þeir sjá ykkar grandvöru og skírlífu hegðun.
60003003	Skart ykkar sé ekki ytra skraut, hárgreiðslur, gullskraut og viðhafnarbúningur
60003004	heldur hinn huldi maður hjartans, búinn óforgengilegri fegurð hógværs og hljóðláts anda. Þetta er dýrmætt í augum Guðs.
60003005	Þannig skreyttu sig einnig forðum hinar helgu konur er settu von sína til Guðs. Þær voru eiginmönnum sínum eftirlátar
60003006	eins og Sara hlýddi Abraham og kallaði hann herra. Og þið eruð orðnar börn hennar er þið hegðið ykkur vel og látið ekkert skelfa ykkur.
60003007	Eins skuluð þið, eiginmenn, sýna eiginkonum ykkar nærgætni sem hinum veikari og virða þær mikils því að þær munu erfa með ykkur náðina og lífið. Þá hindrast bænir ykkar ekki.
60003008	Að lokum, verið öll samhuga, hluttekningarsöm og elskið hvert annað, verið miskunnsöm, auðmjúk.
60003009	Gjaldið ekki illt með illu eða illmæli fyrir illmæli heldur þvert á móti blessið því að þið eruð til þess kölluð að öðlast blessunina.
60003010	Sá sem vill elska lífið og sjá góða daga haldi tungu sinni frá vondu og vörum sínum frá svikatali.
60003011	Hann sneiði hjá illu og geri gott, ástundi frið og keppi eftir honum.
60003012	Því að augu Drottins hvíla á réttlátum og eyru hans hneigjast að bænum þeirra. En auglit Drottins er gegn þeim sem illt gera.
60003013	Hver er sá er mun gera ykkur illt ef þið kappkostið það sem er gott?
60003014	En þótt þið skylduð líða illt fyrir að gera það sem er rétt, þá eruð þið sæl. Hræðist eigi og skelfist eigi fyrir neinum.
60003015	En helgið Krist sem Drottin í hjörtum ykkar. Verið ætíð reiðubúin að svara hverjum manni sem krefst raka fyrir voninni sem þið eigið.
60003016	En gerið það með hógværð og virðingu og hafið góða samvisku til þess að þeir sem níða góða hegðun ykkar sem kristinna manna verði sér til skammar vegna þess sem þeir mæla gegn ykkur.
60003017	Ef það er vilji Guðs að þið líðið þá er það betra að þið líðið fyrir að breyta vel en fyrir að breyta illa.
60003018	Kristur dó fyrir syndir í eitt skipti fyrir öll, réttlátur fyrir rangláta, til þess að geta leitt ykkur til Guðs. Hann var deyddur að líkamanum til en lifandi ger í anda.
60003019	Þannig steig hann niður til andanna í varðhaldi og prédikaði fyrir þeim.
60003020	Þeir höfðu óhlýðnast fyrrum, á dögum Nóa, þegar Guð sýndi biðlund og beið meðan örkin var í smíðum. Í henni frelsuðust fáeinar − það er átta − sálir í vatni.
60003021	Þetta er fyrirmyndan skírnarinnar sem nú frelsar ykkur. Hún er ekki hreinsun óhreininda á líkamanum heldur bæn til Guðs um góða samvisku fyrir upprisu Jesú Krists
60003022	sem steig upp til himna, situr Guði á hægri hönd, og englar, völd og kraftar eru undir hann lagðir.
60004001	Kristur leið líkamlega. Því skuluð þið búast sama hugarfari og hann. Sá sem hefur liðið líkamlega er skilinn við synd.
60004002	Hann lætur ekki mannlegar fýsnir ná tökum á sér heldur lifir hann tímann, sem eftir er, að vilja Guðs.
60004003	Nógu lengi hafið þið samið ykkur að háttum heiðingjanna og lifað í saurlifnaði, girndum, ofdrykkju, óhófi, samdrykkjum og svívirðilegri skurðgoðadýrkun.
60004004	Nú furðar þá að þið hlaupið ekki með þeim út í sama spillingardíki og þeir hallmæla ykkur.
60004005	En þeir verða að gera reikningsskil þeim sem reiðubúinn er að dæma lifendur og dauða.
60004006	Því að dauðum var boðað fagnaðarerindið til þess að þeir, þótt dæmdir hefðu verið sem menn á jörðu, mættu lifa andlegu lífi hjá Guði.
60004007	En endir allra hluta er í nánd. Verið því gætin og algáð til bæna.
60004008	Umfram allt hafið brennandi kærleika hvert til annars því að kærleikur hylur fjölda synda.
60004009	Verið gestrisin hvert við annað án þess að mögla.
60004010	Sérhvert ykkar hefur fengið náðargáfu. Notið þær og þjónið hvert öðru eins og góðir ráðsmenn margvíslegrar náðar Guðs.
60004011	Sá sem talar flytji Guðs orð, sá sem þjónar sýni að Guð gefi máttinn til þess. Verði svo Guð vegsamaður í öllum hlutum fyrir Jesú Krist. Hans er dýrðin og mátturinn um aldir alda. Amen.
60004012	Þið elskuðu, látið ykkur ekki undra eldraunina, sem yfir ykkur er komin, eins og eitthvað áður óþekkt hendi ykkur.
60004013	Gleðjist heldur er þið takið þátt í píslum Krists til þess að þið megið einnig gleðjast og fyllast fögnuði þegar dýrð hans birtist.
60004014	Sæl eruð þið þegar menn smána ykkur vegna nafns Krists. Andi dýrðarinnar, andi Guðs, hvílir þá yfir ykkur.
60004015	Ekkert ykkar líði sem manndrápari, þjófur eða illvirki eða fyrir að hlutast til um það er öðrum kemur við.
60004016	En ef einhver líður sem kristinn maður, þá fyrirverði hann sig ekki heldur vegsami Guð fyrir að bera nafn Krists.
60004017	Því að nú er kominn tími dómsins og hann byrjar á húsi Guðs. En ef hann byrjar á okkur, hver verða þá afdrif þeirra sem ekki hlýðnast fagnaðarerindi Guðs?
60004018	Ef hinn réttláti naumlega frelsast, hvað verður þá um hinn óguðlega og syndarann?
60004019	Þess vegna skulu þau sem líða í hlýðni við Guðs vilja fela sálir sínar á hendur hinum trúa skapara og halda áfram að gera hið góða.
60005001	Öldungana ykkar á meðal hvet ég sem einnig er öldungur og vottur písla Krists og einnig á hlutdeild í þeirri dýrð sem mun opinberast:
60005002	Verið hirðar þeirrar hjarðar sem Guð hefur falið ykkur. Gætið hennar ekki nauðugir heldur af fúsu geði eins og Guð vill, ekki af gróðafíkn heldur fúslega.
60005003	Þið skuluð ekki drottna yfir söfnuðunum heldur vera fyrirmynd hjarðarinnar.
60005004	Þegar hinn æðsti hirðir birtist munuð þið öðlast þann dýrðarsveig sem aldrei fölnar.
60005005	Og þið sem yngri eruð, verið öldungunum hlýðin og öll lítillát hvert gagnvart öðru því að „Guð stendur gegn dramblátum en auðmjúkum veitir hann náð“.
60005006	Beygið ykkur því undir Guðs voldugu hönd til þess að hann upphefji ykkur á sínum tíma.
60005007	Varpið allri áhyggju ykkar á hann því að hann ber umhyggju fyrir ykkur.
60005008	Verið algáð, vakið. Óvinur ykkar, djöfullinn, gengur um sem öskrandi ljón, leitandi að þeim sem hann getur tortímt.
60005009	Standið gegn honum stöðug í trúnni og vitið að bræður ykkar og systur um allan heim verða fyrir sömu þjáningum.
60005010	En er þið hafið þjáðst um lítinn tíma mun Guð, sem veitir alla náð og hefur í Kristi kallað ykkur til sinnar eilífu dýrðar, sjálfur fullkomna ykkur, styrkja og gera ykkur öflug.
60005011	Hans er mátturinn um aldir alda. Amen.
60005012	Ég hef látið Silvanus, sem er trúr bróðir í mínum augum, skrifa þetta stutta bréf til þess að hvetja ykkur og vitna hátíðlega að þetta er hin sanna náð Guðs. Standið stöðug í henni.
60005013	Söfnuðurinn í Babýlon, útvalinn eins og þið, og Markús, sonur minn, heilsa ykkur.
60005014	Heilsið hvert öðru með kærleikskossi. Friður sé með yður öllum sem eruð í Kristi.
61001001	Símon Pétur, þjónn og postuli Jesú Krists, heilsar þeim sem Guð vor og frelsari Jesús Kristur hefur í réttlæti sínu gefið sömu dýrmætu trú og mér.
61001002	Náð og friður margfaldist með yður með þekkingu á Guði og Jesú, Drottni vorum.
61001003	Með guðlegum mætti sínum hefur Jesús Kristur gefið okkur allt sem þarf til lífs í guðrækilegri breytni, með þekkingunni á honum sem hefur kallað okkur með dýrð sinni og dáð.
61001004	Með því hefur hann veitt okkur dýrmæt og háleit fyrirheit sem fela í sér að þið komist undan spillingunni í heiminum sem girndin veldur og verðið hluttakendur í guðlegu eðli.
61001005	Leggið þess vegna alla stund á að sýna í trú ykkar dygð og í dygðinni þekkingu,
61001006	í þekkingunni sjálfsaga, í sjálfsaganum þolgæði, í þolgæðinu guðrækni,
61001007	í guðrækninni bróðurelsku og í bróðurelskunni kærleika.
61001008	Ef þið hafið þetta til að bera og vaxið í því verðið þið hvorki iðjulaus né mun þekking ykkar á Drottni vorum Jesú Kristi reynast dáðlaus og ávaxtalaus.
61001009	En sá sem ekki hefur þetta til að bera er blindur í skammsýni sinni og hefur misst sjónar á að hann hafi verið hreinsaður af fyrri syndum sínum.
61001010	Kostið þess vegna fremur kapps um, systkin, að gera köllun ykkar og útvalning vissa. Ef þið gerið það munuð þið aldrei hrasa.
61001011	Þá mun ykkur ríkulega veitast inngangur í hið eilífa ríki Drottins vors og frelsara Jesú Krists.
61001012	Þess vegna ætla ég mér ávallt að minna ykkur á þetta enda þótt þið vitið það og hvikið ekki frá sannleikanum sem þið nú hafið öðlast.
61001013	Ég álít mér líka skylt, á meðan ég er í þessari tjaldbúð, að halda ykkur vakandi með því að rifja þetta upp fyrir ykkur.
61001014	Ég veit að þess mun skammt að bíða að tjaldbúð minni verði svipt. Það hefur Drottinn vor Jesús Kristur birt mér.
61001015	Ég vil einnig leggja kapp á að þið ætíð eftir burtför mína getið minnst þessa.
61001016	Ekki notaði ég uppspunnar skröksögur er ég kunngjörði ykkur mátt og komu Drottins vors Jesú Krists heldur hafði ég verið sjónarvottur að hátign hans.
61001017	Því hann meðtók af Guði föður heiður og dýrð þá er raust barst honum frá hinni dýrlegu hátign: „Þessi er minn elskaði sonur sem ég hef velþóknun á.“
61001018	Þessa raust heyrði ég sjálfur koma frá himni þá er ég var með honum á fjallinu helga.
61001019	Nú getum við enn betur treyst orði spámannanna. Það er rétt af ykkur að gefa gaum að því eins og ljósi sem skín á myrkum stað þangað til dagur ljómar og morgunstjarnan rennur upp í hjörtum ykkar.
61001020	Vitið það umfram allt að enginn þýðir neinn spádóm Ritningarinnar af sjálfum sér.
61001021	Því að aldrei var nokkur spádómur borinn fram að vilja manns heldur töluðu menn orð frá Guði, knúðir af heilögum anda.
61002001	En falsspámenn komu einnig upp meðal lýðsins. Eins munu falskennendur líka verða á meðal ykkar er smeygja munu inn háskalegum villukenningum og jafnvel afneita Drottni sínum, sem keypti þá, og leiða yfir sjálfa sig bráða glötun.
61002002	Margir munu fylgja ólifnaði þeirra og sakir þeirra mun vegur sannleikans fá á sig illt orð.
61002003	Af ágirnd munu þeir með uppspunnum orðum hafa ykkur að féþúfu. En dómurinn yfir þeim er löngu kveðinn upp og fyrnist ekki og glötun þeirra blundar ekki.
61002004	Ekki þyrmdi Guð englunum er þeir syndguðu. Hann steypti þeim niður í undirdjúpin og setti þá í myrkrahella þar sem þeir eru geymdir til dómsins.
61002005	Ekki þyrmdi hann hinum forna heimi en varðveitti Nóa, boðbera réttlætisins, við áttunda mann er hann lét vatnsflóð koma yfir heim hinna óguðlegu.
61002006	Hann dæmdi borgirnar Sódómu og Gómorru til eyðingar og brenndi þær til ösku og setti þær til viðvörunar þeim er síðar lifðu óguðlega.
61002007	En hann frelsaði Lot, hinn réttláta mann, er mæddist af svívirðilegum lifnaði hinna guðlausu.
61002008	Sá réttláti maður bjó á meðal þeirra og mæddist í sinni réttlátu sálu dag frá degi af þeim ólöglegu verkum er hann sá og heyrði.
61002009	Þannig veit Drottinn hvernig hann á að hrífa hina guðhræddu úr freistingu en refsa hinum ranglátu og geyma þá til dómsdags,
61002010	einkum þá sem í breytni sinni stjórnast af saurlífisfýsn og fyrirlíta drottinvald. Þessir fífldjörfu sjálfbirgingar skirrast ekki við að lastmæla tignum.
61002011	Jafnvel englarnir, sem eru þeim meiri að mætti og valdi, fara ekki með guðlast þegar þeir ákæra þá hjá Drottni.
61002012	Þessir menn eru eins og skynlausar skepnur sem eru fæddar til að veiðast og tortímast. Þeir lastmæla því sem þeir skilja ekki og munu þess vegna farast eins og dýrin
61002013	og fá þannig að líða fyrir hið illa sem þeir gerðu. Þeir hafa yndi af að svalla um miðjan dag. Þeir eru skömm og smán þegar þeir blekkja ykkur og neyta máltíða með ykkur og svalla.
61002014	Augu þeirra eru full hórdóms og þeim verður ekki frá syndinni haldið. Þeir fleka óstyrkar sálir, hjarta þeirra hefur tamið sér ágirnd. Það er bölvun yfir þeim.
61002015	Þeir hafa farið af rétta veginum og lent í villu. Þeir fara sömu leið og Bíleam, sonur Bósors, sem elskaði ranglætislaun.
61002016	En hann fékk ádrepu fyrir glæp sinn. Mállaus eykurinn talaði mannamál og aftraði fásinnu spámannsins.
61002017	Vatnslausir brunnar eru þessir menn, þoka hrakin af hvassviðri, þeirra bíður dýpsta myrkur.
61002018	Þeir láta klingja innantóm diguryrði og tæla með holdlegum girndum og svívirðilegum lifnaði þá sem eru í þann veginn að sleppa frá þeim sem ganga í villu.
61002019	Þeir heita þeim frelsi þótt þeir séu sjálfir þrælar spillingarinnar því að sérhver verður þræll þess sem hann hefur beðið ósigur fyrir.
61002020	Ef þeir sem sluppu frá saurgun heimsins, af því að þeir þekktu Drottin vorn og frelsara Jesú Krist, flækja sig í heimi að nýju og bíða ósigur, þá er hið síðara orðið þeim verra en hið fyrra.
61002021	Því að betra hefði þeim verið að hafa ekki þekkt veg réttlætisins en að hafa þekkt hann og snúa síðan aftur frá hinu heilaga boðorði sem þeim hafði verið gefið.
61002022	Fram á þeim hefur komið þetta sannmæli: „Hundur snýr aftur til spýju sinnar,“ og: „Þvegið svín veltir sér í sama saur.“
61003001	Þetta er nú annað bréfið sem ég skrifa ykkur, þið elskuðu, og í þeim báðum hef ég reynt að halda hinu hreina hugarfari vakandi hjá ykkur.
61003002	Það reyni ég með því að rifja upp fyrir ykkur þau orð, sem heilagir spámenn hafa áður talað, og boðorð Drottins vors og frelsara er postular ykkar hafa flutt.
61003003	Þetta skuluð þið þá fyrst vita, að á síðustu dögum munu koma spottarar er stjórnast af eigin girndum
61003004	og segja með spotti: „Hvað verður úr fyrirheitinu um komu hans? Því að síðan feðurnir sofnuðu stendur allt við hið sama eins og frá upphafi veraldar.“
61003005	Viljandi gleyma þeir því að himnar og jörð voru til forðum. Guð skapaði þá með orði sínu og jörðin reis upp úr vatni og hvíldi á vatni.
61003006	Þess vegna gekk vatnsflóðið yfir þann heim sem þá var svo að hann fórst.
61003007	Eins ætlar Guð með sama orði að eyða með eldi himnunum sem nú eru ásamt jörðinni. Hann mun varðveita þá til þess dags er óguðlegir menn verða dæmdir og tortímast.
61003008	En þetta eitt má ykkur ekki gleymast, þið elskuðu, að einn dagur er hjá Drottni sem þúsund ár og þúsund ár sem einn dagur.
61003009	Ekki er Drottinn seinn á sér með fyrirheitið þótt sumir álíti það seinlæti, heldur er hann langlyndur við ykkur þar eð hann vill ekki að neinn glatist heldur að allir komist til iðrunar.
61003010	En dagur Drottins mun koma sem þjófur og þá munu himnarnir líða undir lok með miklum gný, frumefnin sundurleysast í brennandi hita og jörðin og þau verk, sem á henni eru, upp brenna.
61003011	Þar eð allt þetta ferst, þannig ber ykkur að lifa heilögu og guðrækilegu lífi
61003012	og bíða eftir degi Guðs og flýta fyrir að hann komi. Þá munu himnarnir leysast sundur í eldi og frumefnin bráðna af brennandi hita.
61003013	En eftir fyrirheiti hans væntum við nýs himins og nýrrar jarðar þar sem réttlæti býr.
61003014	Með því að þið nú, þið elskuðu, væntið slíkra hluta, þá kappkostið að lifa í friði frammi fyrir honum, flekklaus og vammlaus.
61003015	Álítið langlyndi Drottins vors vera hjálpræðisleið. Þetta er það sem hinn elskaði bróðir okkar, Páll, hefur ritað ykkur eftir þeirri speki sem honum er gefin.
61003016	Það gerir hann líka í öllum bréfum sínum þegar hann talar um þetta. En í þeim er sumt þungskilið er fáfróðir og staðfestulausir menn rangtúlka, eins og aðrar ritningar, sjálfum sér til tortímingar.
61003017	Fyrst þið vitið þetta fyrir fram, þið elskuðu, þá hafið gát á ykkur að þið látið eigi dragast með af villu þverbrotinna manna og fallið frá staðfestu ykkar.
61003018	Vaxið í náð og þekkingu Drottins vors og frelsara Jesú Krists. Honum sé dýrðin nú og til eilífðardags. Amen.
62001001	Efni vort er það sem var frá upphafi, það sem við höfum heyrt, það sem við höfum séð með augunum, það sem við horfðum á og hendurnar þreifuðu á, það er orð lífsins.
62001002	Og lífið var opinberað og við höfum séð það og vottum um það og boðum ykkur lífið eilífa sem var hjá föðurnum og var opinberað okkur.
62001003	Já, það sem við höfum séð og heyrt það boðum við ykkur einnig, til þess að þið getið líka haft samfélag við okkur. Og samfélag vort er við föðurinn og við son hans Jesú Krist.
62001004	Þetta skrifum við til þess að fögnuður vor verði fullkominn.
62001005	Og þetta er boðskapurinn sem við höfum heyrt af honum og boðum ykkur: „Guð er ljós og myrkur er alls ekki í honum.“
62001006	Ef við segjum: „Við höfum samfélag við hann,“ og göngum þó í myrkrinu, þá ljúgum við og iðkum ekki sannleikann.
62001007	En ef við göngum í ljósinu, eins og hann sjálfur er í ljósinu, þá höfum við samfélag hvert við annað og blóð Jesú, sonar hans, hreinsar okkur af allri synd.
62001008	Ef við segjum: „Við höfum ekki synd,“ þá blekkjum við sjálf okkur og sannleikurinn er ekki í okkur.
62001009	Ef við játum syndir okkar, þá er hann trúr og réttlátur svo að hann fyrirgefur okkur syndirnar og hreinsar okkur af öllu ranglæti.
62001010	Ef við segjum: „Við höfum ekki syndgað,“ þá gerum við hann að lygara og orð hans er ekki í okkur.
62002001	Börnin mín! Þetta skrifa ég ykkur til þess að þið skulið ekki syndga. En ef einhver syndgar, þá höfum við málsvara hjá föðurnum, Jesú Krist, hinn réttláta.
62002002	Hann er friðþæging fyrir syndir okkar og ekki einungis fyrir syndir okkar heldur líka fyrir syndir alls heimsins.
62002003	Þá vitum við að við þekkjum hann ef við höldum boðorð Guðs.
62002004	Sá sem segir: „Ég þekki hann,“ og heldur ekki boðorð hans er lygari og sannleikurinn er ekki í honum.
62002005	En hver sem varðveitir orð Guðs, hann elskar sannarlega Guð á fullkominn hátt. Þannig þekkjum við að við erum í honum.
62002006	Þeim sem segist vera í honum ber sjálfum að breyta eins og Jesús Kristur breytti.
62002007	Þið elskuðu, það er ekki nýtt boðorð sem ég rita ykkur, heldur gamalt boðorð sem þið hafið haft frá upphafi. Hið gamla boðorð er orðið sem þið heyrðuð.
62002008	Eigi að síður er það nýtt boðorð, er ég rita ykkur, og sannindi þess birtast í honum og í ykkur því að myrkrið er að hverfa og hið sanna ljós er þegar farið að skína.
62002009	Sá sem segist vera í ljósinu og hatar bróður sinn, hann er enn þá í myrkrinu.
62002010	Sá sem elskar bróður sinn býr í ljósinu og í honum er ekkert er leitt geti hann til falls.
62002011	En sá sem hatar bróður sinn er í myrkrinu og lifir í myrkrinu og veit ekki hvert hann fer því að myrkrið hefur blindað augu hans.
62002012	Ég rita ykkur, börnin mín, af því að Guð hefur fyrirgefið ykkur syndir ykkar vegna Jesú Krists.
62002013	Ég rita ykkur, foreldrar, af því að þið þekkið hann sem er frá upphafi. Ég rita ykkur, unglingar, af því að þið hafið sigrað hinn vonda.
62002014	Ég hef ritað ykkur, börn, af því að þið þekkið föðurinn. Ég hef ritað ykkur, foreldrar, af því að þið þekkið hann sem er frá upphafi. Ég hef ritað ykkur, unglingar, af því að þið eruð styrkir og orð Guðs býr í ykkur og þið hafið sigrað hinn vonda.
62002015	Elskið hvorki heiminn né það sem í heiminum er. Sá sem elskar heiminn elskar ekki föðurinn.
62002016	Því að allt sem maðurinn girnist, allt sem glepur augað, allt oflæti vegna eigna er ekki frá föðurnum heldur frá heiminum.
62002017	Og heimurinn fyrirferst og fýsn hans en sá sem gerir Guðs vilja varir að eilífu.
62002018	Börn mín, hin síðasta stund er runnin upp. Þið hafið heyrt að andkristur kemur og nú eru líka margir andkristar komnir fram. Af því vitum við að það er hin síðasta stund.
62002019	Þeir komu úr okkar hópi en heyrðu okkur ekki til. Ef þeir hefðu heyrt okkur til þá hefðu þeir áfram verið með okkur. En þetta varð til þess að augljóst yrði að enginn þeirra heyrði okkur til.
62002020	Þið þekkið öll sannleikann því að Hinn heilagi hefur smurt ykkur anda sínum.
62002021	Ég hef ekki skrifað ykkur vegna þess að þið þekkið ekki sannleikann heldur af því að þið þekkið hann og af því að engin lygi getur komið frá sannleikanum.
62002022	Hver er lygari ef ekki sá sem neitar að Jesús sé Kristur? Sá er andkristurinn sem afneitar föðurnum og syninum.
62002023	Hver sem afneitar syninum hefur ekki heldur fundið föðurinn. Sá sem játar soninn hefur og fundið föðurinn.
62002024	En haldið áfram að ígrunda boðskapinn sem þið heyrðuð í upphafi. Ef þið haldið stöðuglega við það sem þið heyrðuð í upphafi, þá munuð þið einnig vera stöðug í samfélagi við soninn og föðurinn.
62002025	Og þetta er fyrirheitið sem hann gaf okkur: Hið eilífa líf.
62002026	Þetta hef ég skrifað ykkur um þá sem eru að leiða ykkur afvega.
62002027	Andinn, sem Kristur smurði ykkur með, býr í ykkur og þið þurfið þess ekki að neinn kenni ykkur því andi hans fræðir ykkur um allt, hann er sannleiki en engin lygi. Verið stöðug í honum eins og hann kenndi ykkur.
62002028	Og nú, börnin mín, lifið í samfélagi við hann til þess að við getum, þegar hann birtist, átt djörfung og blygðumst okkar ekki fyrir honum þegar hann kemur.
62002029	Þið vitið að hann er réttlátur. Þá skiljið þið einnig að hver sem iðkar réttlætið er barn Guðs.
62003001	Sjáið hvílíkan kærleika faðirinn hefur auðsýnt okkur, að við skulum kallast Guðs börn. Og það erum við. Heimurinn þekkir okkur ekki vegna þess að hann þekkti hann ekki.
62003002	Þið elskuðu, nú þegar erum við Guðs börn og það er enn þá ekki orðið bert hvað við munum verða. Við vitum að þegar hann birtist, þá verðum við honum lík því að við munum sjá hann eins og hann er.
62003003	Hver sem hefur þessa von til hans hreinsar sjálfan sig eins og Kristur er hreinn.
62003004	Hver sem drýgir synd fremur lögmálsbrot. Syndin er lögmálsbrot.
62003005	Þið vitið að Kristur birtist til þess að taka burt syndir. Í honum er engin synd.
62003006	Hver sem er stöðugur í honum syndgar ekki, hver sem heldur áfram að syndga hefur ekki séð hann og þekkir hann ekki heldur.
62003007	Börnin mín, látið engan villa ykkur. Sá sem iðkar réttlætið er réttlátur eins og Kristur er réttlátur.
62003008	Hver sem syndgar heyrir djöflinum til því að djöfullinn hefur syndgað frá upphafi. Til þess birtist Guðs sonur að hann skyldi brjóta niður verk djöfulsins.
62003009	Hver sem af Guði er fæddur syndgar ekki því að það sem Guð hefur í hann sáð varir í honum. Hann getur ekki syndgað af því að hann er fæddur af Guði.
62003010	Af þessu má greina að börn Guðs og börn djöfulsins. Sá sem iðkar ekki réttlæti og elskar ekki bróður sinn heyrir ekki Guði til.
62003011	Því að þetta er sá boðskapur sem þið hafið heyrt frá upphafi: Við eigum að elska hvert annað.
62003012	Ekki vera eins og Kain sem var af hinum vonda og myrti bróður sinn. Og af hverju myrti hann hann? Af því að verk hans voru vond en verk bróður hans góð.
62003013	Undrist ekki, systkin, þótt heimurinn hati ykkur.
62003014	Við vitum að við erum komin yfir frá dauðanum til lífsins af því að við elskum bræður okkar og systur. Sá sem ekki elskar er áfram í dauðanum.
62003015	Hver sem hatar bróður sinn eða systur er manndrápari og þið vitið að enginn manndrápari hefur eilíft líf í sér.
62003016	Af því þekkjum við kærleikann að Jesús lét lífið fyrir okkur. Svo eigum við og að láta lífið hvert fyrir annað.
62003017	Ef sá sem hefur heimsins gæði horfir á bróður sinn eða systur vera þurfandi og lýkur aftur hjarta sínu fyrir þeim, hvernig getur kærleikur til Guðs verið stöðugur í honum?
62003018	Börnin mín, elskum ekki með tómum orðum heldur í verki og sannleika.
62003019	Af þessu munum við þekkja að við erum sannleikans megin og munum geta friðað hjörtu okkar frammi fyrir honum,
62003020	hvað sem hjarta okkar kann að dæma okkur fyrir. Því að Guð er meiri en hjarta okkar og þekkir allt.
62003021	Þið elskuðu, ef hjartað dæmir okkur ekki, þá höfum við djörfung til Guðs.
62003022	Og hvað sem við biðjum um fáum við hjá honum af því að við höldum boðorð hans og gerum það sem honum er þóknanlegt.
62003023	Og þetta er hans boðorð, að við skulum trúa á nafn sonar hans Jesú Krists og elska hvert annað, samkvæmt því sem hann hefur gefið okkur boðorð um.
62003024	Sá sem heldur boðorð Guðs er stöðugur í Guði og Guð í honum. Að hann er stöðugur í okkur þekkjum við af andanum sem hann hefur gefið okkur.
62004001	Þið elskuðu, trúið ekki öllum sem segjast hafa andann, reynið þá heldur og komist að því hvort andinn sé frá Guði. Því margir falsspámenn eru farnir út í heiminn.
62004002	Af þessu getið þið þekkt anda Guðs: Sérhver andi, sem játar að Jesús sé Kristur kominn sem maður, er frá Guði.
62004003	En sérhver andi sem ekki játar Jesú er ekki frá Guði. Hann er andkristsins andi sem þið hafið heyrt um að komi og nú þegar er hann í heiminum.
62004004	Börnin mín, þið eruð af Guði og hafið sigrað falsspámennina því að andinn sem er í ykkur er öflugri en andinn sem er í heiminum.
62004005	Falsspámennirnir eru af heiminum. Þess vegna tala þeir eins og heimurinn talar og heimurinn hlýðir á þá.
62004006	Við erum af Guði. Hver sem þekkir Guð hlýðir á okkur. Sá sem ekki er af Guði hlýðir ekki á okkur. Af þessu þekkj um við andann sem flytur sannleikann og andann sem fer með lygar.
62004007	Þið elskuðu, elskum hvert annað því að kærleikurinn er frá Guði kominn og hver sem elskar er barn Guðs og þekkir Guð.
62004008	Sá sem ekki elskar þekkir ekki Guð því að Guð er kærleikur.
62004009	Í því birtist kærleikur Guðs til okkar að Guð hefur sent einkason sinn í heiminn til þess að hann skyldi veita okkur nýtt líf.
62004010	Þetta er kærleikurinn: Ekki að við elskuðum Guð heldur að hann elskaði okkur og sendi son sinn til að vera friðþæging fyrir syndir okkar.
62004011	Þið elskuðu, fyrst Guð hefur elskað okkur svo mikið þá ber okkur einnig að elska hvert annað.
62004012	Enginn hefur nokkurn tíma séð Guð. Ef við elskum hvert annað þá er Guð í okkur og kærleikur hans er fullkomnaður í okkur.
62004013	Guð hefur gefið okkur anda sinn og þannig vitum við að við erum í honum og hann í okkur.
62004014	Við höfum séð og vitnum að faðirinn hefur sent soninn til að vera frelsari heimsins.
62004015	Hver sem játar að Jesús sé sonur Guðs, í honum er Guð stöðugur og hann í Guði.
62004016	Við þekkjum kærleikann, sem Guð hefur á okkur, og trúum á hann. Guð er kærleikur og sá sem er stöðugur í kærleikanum er stöðugur í Guði og Guð er stöðugur í honum.
62004017	Fáum við elskað hvert annað og lifað eins og Kristur lifði hér á jörð, verðum við full djörfungar á degi dómsins.
62004018	Ótti er ekki í elskunni. Fullkomin elska rekur út óttann. Því að óttinn býst við hegningu en sá sem óttast er ekki fullkominn í elskunni.
62004019	Við elskum því að Guð elskaði okkur að fyrra bragði.
62004020	Ef einhver segir: „Ég elska Guð,“ en hatar trúsystkin sín er sá lygari. Því að sá sem elskar ekki bróður sinn eða systur, sem hann hefur séð, getur ekki elskað Guð sem hann hefur ekki séð.
62004021	Og þetta boðorð höfum við frá honum, að sá sem elskar Guð á einnig að elska bróður sinn og systur.
62005001	Hver sem trúir að Jesús sé Kristur er barn Guðs og hver sem elskar föðurinn elskar einnig barn hans.
62005002	Við vitum að við elskum börn Guðs af því að við elskum Guð og breytum eftir boðorðum hans.
62005003	Því að elskan til Guðs birtist í að við höldum boðorð hans. Og boðorð hans eru ekki þung
62005004	því að sérhvert barn Guðs sigrar heiminn og trú okkar er sigurinn, hún hefur sigrað heiminn.
62005005	Hver er sá sem sigrar heiminn nema sá sem trúir að Jesús sé sonur Guðs?
62005006	Hann er sá sem kom með vatni og blóði, Jesús Kristur. Ekki með vatninu eingöngu heldur með vatninu og með blóðinu. Og andinn er sá sem vitnar því að andinn er sannleikurinn.
62005007	Þrír eru þeir sem vitna [í himninum: Faðirinn, orðið og heilagur andi, og þessir þrír eru eitt. Og þeir eru þrír sem vitna á jörðunni:]
62005008	Andinn og vatnið og blóðið og þeim þremur ber saman.
62005009	Við tökum manna vitnisburð gildan en vitnisburður Guðs er meiri. Þetta er vitnisburður Guðs sem hann hefur vitnað um son sinn.
62005010	Sá sem trúir á son Guðs hefur vitnisburðinn innra með sér. Sá sem ekki trúir Guði hefur gert hann að lygara af því að hann hefur ekki trúað á þann vitnisburð sem Guð hefur vitnað um son sinn.
62005011	Og þetta er vitnisburðurinn: Guð hefur gefið okkur eilíft líf og þetta líf er í syni hans.
62005012	Sá sem hefur soninn á lífið, sá sem ekki á son Guðs á ekki lífið.
62005013	Þetta hef ég skrifað ykkur sem trúið á nafn Guðs sonar til þess að þið vitið að þið eigið eilíft líf.
62005014	Og þetta er traustið sem við berum til hans: Ef við biðjum um eitthvað eftir hans vilja, þá heyrir hann okkur.
62005015	Og ef við vitum að hann bænheyrir okkur um hvað sem við biðjum, þá vitum við að við höfum þegar öðlast það sem við báðum hann um.
62005016	Ef einhver sér bróður sinn eða systur drýgja synd, sem leiðir ekki til dauða, þá skal hann biðja Guð og hann mun gefa líf þeim sem syndgar ekki til dauða. Til er synd sem leiðir til dauða. Fyrir henni segi ég ekki að hann skuli biðja.
62005017	Allt ranglæti er synd en til er synd sem ekki leiðir til dauða.
62005018	Við vitum að börn Guðs syndga ekki, hann sem er sonur Guðs varðveitir þau og hinn vondi snertir þau ekki.
62005019	Við vitum að við erum Guðs eign og allur heimurinn er á valdi hins vonda.
62005020	Við vitum að sonur Guðs er kominn og hefur gefið okkur skilning til þess að við þekkjum sannan Guð. Við lifum í hinum sanna Guði, í syni hans Jesú Kristi. Hann er hinn sanni Guð og eilífa lífið.
62005021	Börnin mín, gætið ykkar á falsguðunum.
63001001	Öldungurinn heilsar hinni útvöldu frú og börnum hennar sem ég elska sannarlega. Og ekki ég einn heldur einnig allir sem þekkja sannleikann.
63001002	Við gerum það sakir sannleikans sem í okkur er og mun vera hjá okkur til eilífðar.
63001003	Náð, miskunn og friður frá Guði föður og frá Jesú Kristi, syni föðurins, mun vera með okkur í sannleika og kærleika.
63001004	Það hefur glatt mig mjög að ég hef fundið nokkur barna þinna sem lifa í sannleikanum eins og faðirinn bauð okkur.
63001005	Og nú bið ég þig, frú mín góð, og er þá ekki að skrifa þér nýtt boðorð, heldur það er við höfðum frá upphafi: Við skulum elska hvert annað.
63001006	Kærleikurinn felst í að við lifum eftir boðorðum hans. Þetta er boðorðið, eins og þið heyrðuð það frá upphafi til þess að þið skylduð breyta samkvæmt því.
63001007	Því að margir afvegaleiðendur eru farnir út í heiminn sem ekki játa að Jesús sé Kristur, kominn sem maður. Þetta er afvegaleiðandinn og andkristurinn.
63001008	Hafið gætur á sjálfum ykkur að þið missið ekki það sem við höfum áunnið heldur megið fá full laun.
63001009	Sérhver sem fer sínu fram og er ekki staðfastur í kenningu Krists á ekki Guð. Hinn sem er staðfastur í kenningunni á bæði föðurinn og soninn.
63001010	Ef einhver kemur til ykkar og boðar aðra kenningu, þá takið hann ekki á heimili ykkar og bjóðið hann ekki velkominn.
63001011	Því að sá sem býður hann velkominn tekur þátt í hans vondu verkum.
63001012	Þótt ég hafi margt að rita ykkur vildi ég ekki gera það með pappír og bleki heldur vona að koma til ykkar og sjá ykkur og tala við ykkur til þess að gleði okkar verði fullkomin.
63001013	Börn systur þinnar, hinnar útvöldu, biðja að heilsa þér.
64001001	Öldungurinn heilsar elskuðum Gajusi sem ég ann í sannleika.
64001002	Ég bið þess, minn elskaði, að þér vegni vel í öllu, þú sért heill heilsu og þér líði vel í sál og sinni.
64001003	Ég varð mjög glaður þegar bræður komu og greindu frá hve trúr þú ert sannleikanum og breytir eftir honum.
64001004	Ég hef enga meiri gleði en þá að heyra að börnin mín hlýði sannleikanum.
64001005	Þú sýnir trúnað þinn, minn elskaði, í öllu sem þú vinnur fyrir söfnuðinn og jafnvel ókunna menn.
64001006	Þeir hafa vitnað fyrir söfnuðinum um kærleika þinn. Þú gerir vel að greiða för þeirra eins og verðugt er í Guðs augum.
64001007	Því að sakir nafns Jesú lögðu þeir af stað og þiggja ekki neitt af heiðnum mönnum.
64001008	Þess vegna ber okkur að hjálpa þessum mönnum og verða þannig samverkamenn þeirra í þágu sannleikans.
64001009	Ég hef ritað nokkuð til safnaðarins en Díótrefes, sem vill vera fremstur meðal þeirra, tekur eigi mark á mér.
64001010	Þess vegna ætla ég, ef ég kem, að benda á gjörðir hans, hvernig hann lætur ófrægja mig með ljótum orðum. Og ekki nægir honum þetta. Hann tekur ekki heldur á móti bræðrum sem koma. Og vilji aðrir gera það hindrar hann þá og rekur úr söfnuðinum.
64001011	Líktu ekki eftir því sem illt er, minn elskaði, heldur eftir því sem gott er. Sá sem gerir gott heyrir Guði til en sá sem gerir illt hefur ekki séð Guð.
64001012	Demetríus fær góðan vitnisburð hjá öllum, já, hjá sannleikanum sjálfum. Ég ber honum hið sama og þú veist að vitnisburður minn er sannur.
64001013	Ég hef margt að rita þér en vil ekki rita þér með bleki og penna.
64001014	En ég vona að sjá þig bráðum og munum við þá talast við augliti til auglitis.
64001015	Friður sé með þér. Vinirnir biðja að heilsa þér. Heilsa þú vinunum hverjum fyrir sig.
65001001	Júdas, þjónn Jesú Krists, bróðir Jakobs, heilsar þeim sem Guð faðir elskar og hefur kallað og Jesús Kristur varðveitir.
65001002	Miskunn, friður og kærleiki margfaldist með ykkur.
65001003	Þið elskuðu, mér var það ríkt í huga að rita ykkur um sameiginlegt hjálpræði okkar. En nú kemst ég ekki hjá því að skrifa og hvetja ykkur til að berjast fyrir þeirri trú sem heilögum hefur í eitt skipti fyrir öll verið í hendur seld.
65001004	Nokkrir menn hafa laumast inn í söfnuðinn. Það eru óguðlegir menn sem misnota náð Guðs okkar til taumleysis og afneita okkar eina lávarði og Drottni, Jesú Kristi. Fyrir löngu var ritað um þann dóm sem biði þeirra.
65001005	Ég vil minna ykkur á, þótt þið vitið það allt, að Drottinn frelsaði lýðinn úr Egyptalandi en tortímdi samt síðar þeim sem ekki trúðu.
65001006	Minnist englanna sem ekki gættu tignar sinnar heldur yfirgáfu eigin bústað. Guð hefur geymt þá í myrkri í ævarandi fjötrum til dómsins á deginum mikla.
65001007	Gleymið ekki heldur Sódómu og Gómorru og borgunum umhverfis þær sem drýgt höfðu saurlifnað, á líkan hátt og englarnir, og stunduðu óleyfilegt kynlíf. Guð setti þær til viðvörunar og refsaði þeim með eilífum eldi.
65001008	Á sama hátt saurga og þessir draumvilltu menn líkamann, meta að engu drottinvald og lastmæla himnaverum.
65001009	Eigi dirfðist einu sinni höfuðengillinn Mikael að saka djöfulinn um guðlast, er hann átti í orðadeilu við hann um líkama Móse, heldur sagði: „Drottinn refsi þér!“
65001010	En þessir menn lastmæla öllu því sem þeir þekkja ekki en það sem þeir skilja af eðlisávísun sinni eins og skynlausar skepnur verður þeim til falls.
65001011	Vei þeim, því að þessir menn hafa gengið á vegi Kains og sökkt sér í villu Bíleams af gróðafíkn, gert uppreisn gegn Guði eins og Kóra og tortímst.
65001012	Þeir eru smánarblettur á kærleiksmáltíðum ykkar er þeir sitja að veislum með ykkur og háma í sig blygðunarlaust og hugsa aðeins um eigin hag. Þeir eru eins og vatnslaus ský sem rekast fyrir vindum, eins og tré sem bera ekki ávöxt að hausti, steindauð og rifin upp með rótum.
65001013	Þeir eru eins og ofsalegar hafsbylgjur sem freyða eigin smánarverkum og stjörnur sem farið hafa út af braut sinni og eiga dýpsta myrkur í vændum til eilífðar.
65001014	Um þessa menn spáði Enok líka, sjöundi maður frá Adam, er hann segir: „Sjá, Drottinn er kominn með sínum þúsundum heilagra
65001015	til að halda dóm yfir öllum, og til að sanna alla óguðlega menn seka um öll þau óguðlegu verk sem þeir hafa drýgt og um öll þau hörðu orð sem óguðlegir syndarar hafa talað gegn honum.“
65001016	Þessir menn eru síkvartandi og kenna öðrum um örlög sín og lifa eftir girndum sínum. Munnur þeirra mælir ofstopaorð og þeir smjaðra fyrir öðrum, sér til ávinnings.
65001017	En þið elskuðu, minnist þeirra orða sem postular Drottins vors Jesú Krists hafa áður talað.
65001018	Þeir sögðu við ykkur: „Á síðasta tíma munu koma spottarar sem stjórnast af sínum eigin óguðlegu girndum.“
65001019	Það eru þeir sem valda sundrungu, þeir eru bundnir við þennan heim og hafa eigi andann.
65001020	En þið elskuðu, byggið ykkur sjálf upp í helgustu trú ykkar. Biðjið í heilögum anda.
65001021	Látið kærleika Guðs varðveita ykkur sjálf og bíðið eftir að Drottinn vor Jesús Kristur sýni ykkur náð og veiti ykkur eilíft líf.
65001022	Sumir eru efablandnir, sýnið þeim mildi,
65001023	suma skuluð þið frelsa með því að hrífa þá út úr eldinum, sýnið sumum óttablandna mildi og forðist jafnvel klæði þeirra sem flekkuð eru af synd.
65001024	En Guði, sem megnar að varðveita yður frá hrösun og láta yður koma fram fyrir dýrð sína lýtalaus í fögnuði,
65001025	einum Guði sem frelsar oss fyrir Jesú Krist, Drottin vorn, sé dýrð, hátign, máttur og vald frá alda öðli, nú og um allar aldir. Amen.
66001001	Opinberun Jesú Krists sem Guð gaf honum til að sýna þjónum sínum það sem verða á innan skamms. Jesús Kristur sendi engil sinn og lét hann kynna það Jóhannesi, þjóni sínum,
66001002	sem bar vitni um orð Guðs og vitnisburð Jesú Krists um allt það er hann sá.
66001003	Sæll er sá er les þessi spádómsorð og sælir eru þeir sem heyra þau og varðveita það sem í þeim er ritað því að tíminn er í nánd.
66001004	Frá Jóhannesi til safnaðanna sjö í Asíu. Náð sé með yður og friður frá honum sem er og var og kemur og frá öndunum sjö sem eru frammi fyrir hásæti hans
66001005	og frá Jesú Kristi sem er votturinn trúi, frumburður upprisunnar frá dauðum, höfðinginn yfir konungum jarðar. Hann elskar oss og leysti oss frá syndum vorum með blóði sínu.
66001006	Og hann gerði oss að konungum og prestum, Guði sínum og föður til handa. Hans er dýrðin og mátturinn um aldir alda. Amen.
66001007	Sjá, hann kemur í skýjunum og hvert auga mun sjá hann, jafnvel þeirra sem stungu hann, og allar kynkvíslir jarðarinnar munu kveina yfir honum. Vissulega, amen.
66001008	„Ég er Alfa og Ómega, hann sem er og var og kemur, hinn alvaldi,“ segir Drottinn Guð.
66001009	Ég, Jóhannes, bróðir yðar, sem í Jesú á hlutdeild með yður í þrengingunni, ríkinu og þolgæðinu, var á eynni Patmos sakir Guðs orðs og vitnisburðarins um Jesú.
66001010	Ég var hrifinn í anda á Drottins degi og heyrði að baki mér raust mikla, sem lúður gylli,
66001011	er sagði: „Rita þú í bók það sem þú sérð og send það söfnuðunum sjö í Efesus, Smyrnu, Pergamos, Þýatíru, Sardes, Fíladelfíu og Laódíkeu.“
66001012	Ég sneri mér við til að sjá hvers raust það væri sem við mig talaði. Og er ég sneri mér við sá ég sjö gullljósastikur
66001013	og milli ljósastikanna einhvern, líkan mannssyni, klæddan skósíðum kyrtli og gullbelti var spennt um bringu hans.
66001014	Höfuð hans og hár var hvítt eins og hvít ull, eins og mjöll, og augu hans eins og eldslogi.
66001015	Og fætur hans voru sem glóandi málmur í eldsofni og raust hans sem niður mikilla vatna.
66001016	Hann hafði í hægri hendi sér sjö stjörnur og beitt, tvíeggjað sverð gekk út af munni hans og ásjóna hans skein sem sólin í mætti sínum.
66001017	Þegar ég sá hann féll ég fyrir fætur honum sem dauður væri. Og hann lagði hægri hönd sína yfir mig og sagði: Vertu ekki hræddur, ég er hinn fyrsti og hinn síðasti
66001018	og hinn lifandi. Ég dó en nú lifi ég um aldir alda og ég hef lykla dauðans og heljar.
66001019	Rita þú nú það er þú sérð, bæði það sem er og það sem verður eftir þetta.
66001020	Þessi er leyndardómurinn um stjörnurnar sjö, sem þú hefur séð í hægri hendi minni, og um gullstikurnar sjö. Stjörnurnar sjö eru englar þeirra sjö safnaða og ljósastikurnar sjö eru söfnuðirnir sjö.
66002001	Engli safnaðarins í Efesus skalt þú rita: Þetta segir sá sem heldur á stjörnunum sjö í hægri hendi sér, sá sem gengur á milli gullstiknanna sjö:
66002002	Ég þekki verkin þín og erfiðið og þolgæði þitt. Ég veit að þú getur ekki sætt þig við vonda menn. Þú hefur reynt þá sem segja sjálfa sig vera postula en eru það ekki og þú hefur komist að því að þeir eru lygarar.
66002003	Þú ert þolgóður og hefur þolað mikið vegna mín og ekki gefist upp.
66002004	En það hef ég á móti þér að þú hefur fallið frá þínum fyrri kærleik.
66002005	Minnst þú því úr hvaða hæð þú hefur hrapað, sjáðu að þér og breyttu eins og fyrrum. Að öðrum kosti kem ég til þín og færi ljósastiku þína úr stað nema þú sjáir að þér.
66002006	En það mátt þú eiga að þú hatar verk Nikólaítanna sem ég sjálfur hata.
66002007	Hver sem eyra hefur hann heyri hvað andinn segir söfnuðunum. Þeim er sigrar mun ég gefa að eta af lífsins tré sem er í Paradís Guðs.
66002008	Engli safnaðarins í Smyrnu skaltu rita: Þetta segir sá fyrsti og síðasti, sá sem dó og varð aftur lifandi:
66002009	Ég þekki þrengingu þína og fátækt − en þú ert samt auðugur. Ég veit hvernig þú ert hrakyrtur af þeim sem segja sjálfa sig vera Gyðinga en eru það ekki heldur samkunda Satans.
66002010	Kvíð þú ekki því sem þú átt að líða. Djöfullinn mun varpa nokkrum yðar í fangelsi til þess að reyna yður og þér munuð þola þrengingu í tíu daga. Vertu trúr allt til dauða og ég mun gefa þér kórónu lífsins.
66002011	Hver sem eyra hefur hann heyri hvað andinn segir söfnuðunum. Þeim er sigrar mun sá annar dauði ekki granda.
66002012	Engli safnaðarins í Pergamos skaltu rita: Þetta segir sá sem hefur sverðið tvíeggjaða og beitta:
66002013	Ég veit að þú býrð þar sem hásæti Satans er. Samt hefur þú verið mér trúr og ekki afneitað trúnni á mig, jafnvel ekki á dögum Antípasar, míns trúa vottar, sem deyddur var hjá yður þar sem Satan býr.
66002014	En þó hef ég nokkuð á móti þér. Þú hefur hjá þér menn sem halda fast við kenningu Bíleams, þess er kenndi Balak að tæla Ísraelsmenn svo að þeir neyttu kjöts, sem helgað var skurðgoðum, og drýgðu hór.
66002015	Þannig hefur þú líka hjá þér menn sem halda fast við kenningu Nikólaíta.
66002016	Sjá því að þér! Að öðrum kosti kem ég skjótt til þín og mun berjast við þá með sverði munns míns.
66002017	Hver sem eyra hefur hann heyri hvað andinn segir söfnuðunum. Þeim er sigrar mun ég gefa af hinu hulda manna og ég mun gefa honum hvítan stein og á steininn ritað nýtt nafn sem enginn þekkir nema sá er við tekur.
66002018	Engli safnaðarins í Þýatíru skaltu rita: Þetta segir sonur Guðs sem augu hefur eins og eldsloga og fætur líka glómálmi:
66002019	Ég þekki verkin þín, elsku þína og trú, þjónustu þína og þolgæði og veit að hin síðari verk þín eru meiri en hin fyrri.
66002020	En það hef ég á móti þér að þú líður Jessabel, konuna sem segist vera spámaður og kennir þjónum mínum, afvegaleiðir þá til að drýgja hór og eta kjöt helgað skurðgoðum.
66002021	Ég hef gefið henni frest til þess að hún sjái að sér en hún vill ekki bæta ráð sitt og láta af hórdómi sínum.
66002022	Nú mun ég varpa henni á sóttarsæng og þeim í mikla þrengingu sem hórast með henni ef þeir iðrast ekki og snúa baki við henni.
66002023	Og áhangendur hennar mun ég deyða og allir söfnuðirnir skulu vita að ég er sá sem rannsakar nýrun og hjörtun og ég mun gjalda yður hverju og einu eftir verkum yðar.
66002024	En yður hinum í Þýatíru, sem hafið ekki fylgt kenningu þessari og þekkið ekki það sem þeir nefna djúp Satans, segi ég: Aðra byrði legg ég eigi á yður.
66002025	En haldið fast við það sem þér hafið þangað til ég kem.
66002026	Þeim er sigrar og varðveitir allt til enda það sem ég geri og kenni mun ég gefa sama vald yfir þjóðunum sem faðirinn gaf mér.
66002027	Og hann mun stjórna þeim með járnsprota og mola þær eins og leirker eru moluð.
66002028	Og ég mun gefa honum morgunstjörnuna.
66002029	Hver sem eyra hefur hann heyri hvað andinn segir söfnuðunum.
66003001	Engli safnaðarins í Sardes skaltu rita: Þetta segir sá sem hefur þá sjö anda Guðs, stjörnurnar sjö. Ég þekki verkin þín. Þú lifir að nafninu til en ert samt dauður.
66003002	Vakna þú og styrk það sem eftir er og að dauða komið. Því margt hef ég fundið í fari þínu sem ekki stenst fyrir Guði mínum.
66003003	Minnst þú þess sem þú hefur numið og heyrt og varðveit það og bæt ráð þitt. Ef þú vakir ekki mun ég koma eins og þjófur og þú munt alls ekki vita á hverri stundu ég kem yfir þig.
66003004	En þú átt fáein nöfn í Sardes sem ekki hafa saurgað klæði sín og þau munu ganga með mér í hvítum klæðum því að þau eru makleg.
66003005	Sá er sigrar skal þá skrýðast hvítum klæðum og eigi mun ég afmá nafn hans úr bók lífsins. Ég mun kannast við nafn hans frammi fyrir föður mínum og englum hans.
66003006	Hver sem eyra hefur hann heyri hvað andinn segir söfnuðunum.
66003007	Engli safnaðarins í Fíladelfíu skaltu rita: Þetta segir sá heilagi, sá sanni sem hefur lykil Davíðs, hann sem lýkur upp svo að enginn læsir og læsir svo að enginn lýkur upp.
66003008	Ég þekki verkin þín. Ég hef látið dyr standa opnar fyrir þér sem enginn getur lokað. Þú hefur lítinn mátt en hefur þó varðveitt orð mitt og ekki afneitað mér.
66003009	Ég skal láta lygarana af samkundu Satans, sem segjast vera Gyðingar en eru það ekki, koma og kasta sér fyrir fætur þér og láta þá vita að ég elska þig.
66003010	Af því að þú hefur varðveitt orð mitt um þolgæði mun ég varðveita þig á þeirri reynslustund sem á að koma yfir alla heimsbyggðina til að reyna þau sem á jörðinni búa.
66003011	Ég kem skjótt. Haltu fast því sem þú hefur til þess að enginn taki kórónu þína.
66003012	Þann er sigrar mun ég gera að máttarstólpa í musteri Guðs míns og hann skal aldrei framar fara þaðan. Á hann mun ég rita nafn Guðs míns og nafn borgar Guðs míns, hinnar nýju Jerúsalem, er kemur af himni ofan frá Guði mínum, og nafnið mitt hið nýja.
66003013	Hver sem eyra hefur hann heyri hvað andinn segir söfnuðunum.
66003014	Engli safnaðarins í Laódíkeu skaltu rita: Þetta segir hann sem er amen, votturinn trúi og sanni, upphaf sköpunar Guðs.
66003015	Ég þekki verkin þín, þú ert hvorki kaldur né heitur. Betur að þú værir annaðhvort kaldur eða heitur.
66003016	En af því að þú ert hálfvolgur og hvorki heitur né kaldur mun ég skyrpa þér út af munni mínum.
66003017	Þú segir: „Ég er ríkur og orðinn auðugur og þarfnast einskis.“ Þú veist ekki að þú ert vesalingur og aumingi, fátækur, blindur og nakinn.
66003018	Ég ræð þér að þú kaupir af mér gull, skírt í eldi, til þess að þú verðir auðugur, og hvít klæði til þess að þú getir hulið skammarlega nekt þína. Kauptu líka smyrsl á augu þín til þess að þú getir séð.
66003019	Ég tyfta og aga alla þá sem ég elska. Legg þú því allt kapp á að bæta ráð þitt.
66003020	Ég stend við dyrnar og kný á. Ef einhver heyrir raust mína og lýkur upp dyrunum mun ég fara inn til hans og neyta kvöldverðar með honum og hann með mér.
66003021	Þann er sigrar mun ég láta sitja hjá mér í hásæti mínu eins og ég sjálfur sigraði og settist hjá föður mínum í hásæti hans.
66003022	Hver sem eyra hefur hann heyri hvað andinn segir söfnuðunum.
66004001	Eftir þetta sá ég, og sjá: Opnar dyr á himninum og raustin, sem hljómaði sem lúður gylli og ég hafði heyrt áður, sagði við mig: „Stíg upp hingað og ég mun sýna þér það sem verða á eftir þetta.“
66004002	Jafnskjótt var ég hrifinn í anda. Þar stóð hásæti á himni og einhver sat í því
66004003	sem var ásýndum líkur jaspissteini og sardissteini og regnbogi var kringum hásætið sem smaragður á að sjá.
66004004	Umhverfis hásætið voru tuttugu og fjögur hásæti. Í þeim sátu tuttugu og fjórir öldungar skrýddir hvítum klæðum og voru gullkórónur á höfðum þeirra.
66004005	Út frá hásætinu gengu eldingar, dunur og þrumur og sjö eldblys brunnu frammi fyrir hásætinu. Það eru þeir sjö andar Guðs.
66004006	Og frammi fyrir hásætinu var sem glerhaf, líkt kristalli. Fyrir miðju hásætinu og umhverfis hásætið voru fjórar verur alsettar augum í bak og fyrir.
66004007	Fyrsta veran var lík ljóni, önnur veran lík uxa, þriðja veran hafði ásjónu sem maður og fjórða veran var lík fljúgandi erni.
66004008	Verurnar fjórar höfðu hver um sig sex vængi og voru alsettar augum, allt um kring og að innanverðu. Dag og nótt syngja þær án afláts: Heilagur, heilagur, heilagur, Drottinn Guð, hinn alvaldi, hann sem var og er og kemur.
66004009	Þegar verurnar vegsama, heiðra og þakka honum, sem í hásætinu situr og lifir um aldir alda,
66004010	þá falla öldungarnir tuttugu og fjórir niður frammi fyrir honum, sem í hásætinu situr, og tilbiðja hann, sem lifir um aldir alda, og varpa kórónum sínum niður fyrir hásætinu og segja:
66004011	Verður ert þú, Drottinn vor og Guð, að fá dýrðina og heiðurinn og máttinn því að þú hefur skapað alla hluti og að þínum vilja urðu þeir til og voru skapaðir.
66005001	Í hægri hendi hans, er í hásætinu sat, sá ég bók sem ritað var á báðum megin og innsiglaða sjö innsiglum.
66005002	Og ég sá sterkan engil sem kallaði hárri röddu: „Hver er þess verður að ljúka upp bókinni og rjúfa innsigli hennar?“
66005003	En enginn var sá á himni eða jörðu eða undir jörðunni sem lokið gæti upp bókinni og litið í hana.
66005004	Og ég grét stórum af því að enginn reyndist maklegur að ljúka henni upp og líta í hana.
66005005	En einn af öldungunum segir við mig: „Grát þú eigi! Sjá, sigrað hefur ljónið af Júda ættkvísl, rótarkvistur Davíðs. Hann getur lokið upp bókinni og rofið innsigli hennar sjö.“
66005006	Þá sá ég lamb, sem virtist hafa verið slátrað, standa fyrir miðju hásætinu milli veranna fjögurra og öldunganna. Það hafði sjö horn og sjö augu, og eru það sjö andar Guðs sem eru sendir út um alla jörðina.
66005007	Lambið kom og tók við bókinni úr hægri hendi hans er í hásætinu sat.
66005008	Þegar það hafði tekið við henni féllu verurnar fjórar og öldungarnir tuttugu og fjórir niður frammi fyrir lambinu. Þeir höfðu hver um sig hörpu og héldu á gullskálum fullum af reykelsi. Það eru bænir hinna heilögu.
66005009	Og þeir sungu nýjan söng: Verður ert þú að taka við bókinni og rjúfa innsigli hennar því að þér var slátrað og með blóði þínu keyptir þú Guði til handa menn af sérhverri kynkvísl og tungu, lýð og þjóð.
66005010	Og þú gerðir þá að konungum og prestum Guði vorum til handa. Og þeir munu ríkja á jörðunni.
66005011	Þá sá ég og heyrði raust margra engla sem stóðu hringinn í kringum hásætið og verurnar og öldungana og tala þeirra var tíu þúsundir tíu þúsunda og þúsundir þúsunda.
66005012	Þeir sögðu með hárri röddu: Maklegt er lambið slátraða að fá máttinn og ríkdóminn, visku og kraft, heiður og dýrð og lofgjörð.
66005013	Þá heyrði ég að allt sem skapað er á himni og jörðu, undir jörðunni og á hafinu, og allt sem í þeim er, tók undir og sagði: Honum, sem í hásætinu situr, og lambinu, sé lof og heiður, dýrð og kraftur um aldir alda.
66005014	Og verurnar fjórar sögðu: „Amen.“ Og öldungarnir féllu fram og tilbáðu.
66006001	Og ég sá er lambið rauf hið fyrsta af innsiglunum sjö og ég heyrði eina af verunum fjórum segja með þrumuraust: „Kom!“
66006002	Ég leit upp og sjá: Hvítur hestur. Sá sem á honum sat hélt á boga og honum var fengin kóróna og hann fór út sigrandi og til þess að sigra.
66006003	Þegar lambið rauf annað innsiglið heyrði ég aðra veruna segja: „Kom!“
66006004	Þá gekk út annar hestur rauður. Þeim sem á honum sat var fengið sverð mikið og gefið vald að taka burt friðinn af jörðunni til þess að menn brytjuðu hverjir aðra niður.
66006005	Þegar lambið rauf þriðja innsiglið heyrði ég þriðju veruna segja: „Kom!“ Ég leit upp og sjá: Svartur hestur og sá er á honum sat hafði vogarskálar í hendi sér.
66006006	Og ég heyrði rödd koma frá verunum fjórum er sagði: „Mælir hveitis fyrir daglaun og þrír mælar byggs fyrir daglaun en eigi skalt þú spilla olíunni og víninu.“
66006007	Þegar lambið rauf fjórða innsiglið heyrði ég rödd fjórðu verunnar er sagði: „Kom!“
66006008	Og ég leit upp og sjá: Bleikur hestur og sá er á honum sat hét Dauði, og Hel var í för með honum. Þeim var gefið vald yfir fjórða hluta jarðarinnar og áttu að deyða mennina í styrjöldum, í hungursneyð og drepsóttum og láta menn farast fyrir villidýrum jarðarinnar.
66006009	Þegar lambið rauf fimmta innsiglið sá ég undir altarinu sálir þeirra manna sem drepnir höfðu verið sakir Guðs orðs og vitnisburðarins sem þeir höfðu borið.
66006010	Og þeir hrópuðu hárri röddu og sögðu: „Hversu lengi skal bíða þess, þú Alvaldur, heilagur og sannur, að þú dæmir og hefnir blóðs vors á íbúum jarðar?“
66006011	Og þeim var fengin, hverjum og einum, hvít skikkja. Og þeim var sagt að þeir skyldu enn hvílast litla hríð, þangað til trúsystkin þeirra, sem þjónuðu Guði eins og þeir, fylltu töluna. Þau áttu að deyðast eins og þeir.
66006012	Og ég sá er lambið rauf sjötta innsiglið að mikill landskjálfti varð og sólin varð svört sem hærusekkur og allt tunglið varð sem blóð.
66006013	Og stjörnur himinsins hröpuðu niður á jörðina eins og þegar fíkjutré, skekið af stormvindi, fellir haustaldin sín.
66006014	Og himinninn sviptist burt eins og þegar bókfell vefst saman og hvert fjall og ey færðist úr stað sínum.
66006015	Konungar jarðarinnar, höfðingjar og herforingjar, auðmenn og mektarmenn, hver þræll og þegn fólu sig í hellum og í hömrum fjalla.
66006016	Og þeir segja við fjöllin og hamrana: „Hrynjið yfir oss og felið oss fyrir ásjónu hans sem í hásætinu situr og fyrir reiði lambsins.
66006017	Hinn mikli dagur er kominn þegar sá sem í hásætinu situr og lambið birta reiði sína og hver mun þá geta staðist?“
66007001	Eftir þetta sá ég fjóra engla er stóðu á fjórum skautum jarðarinnar. Þeir héldu fjórum vindum jarðarinnar svo að vindur næði hvorki að blása yfir jörðina né hafið né yfir nokkurt tré.
66007002	Og ég sá annan engil stíga upp í austri. Hann hélt á innsigli lifanda Guðs og hrópaði hárri röddu til englanna fjögurra, sem fengið höfðu vald til að granda jörðunni og hafinu,
66007003	og sagði: „Vinnið ekki jörðunni mein og ekki heldur hafinu né trjánum þar til er vér höfum sett innsigli á enni þjóna Guðs vors.“
66007004	Og ég heyrði hve margir menn höfðu verið merktir innsigli Guðs. Hundrað fjörutíu og fjórar þúsundir voru merktar innsigli af öllum ættkvíslum Ísraelsmanna.
66007005	Af Júda ættkvísl voru tólf þúsund merkt innsigli, af Rúbens ættkvísl tólf þúsund, af Gaðs ættkvísl tólf þúsund,
66007006	af Assers ættkvísl tólf þúsund, af Naftalí ættkvísl tólf þúsund, af Manasse ættkvísl tólf þúsund,
66007007	af Símeons ættkvísl tólf þúsund, af Leví ættkvísl tólf þúsund, af Íssakars ættkvísl tólf þúsund,
66007008	af Sebúlons ættkvísl tólf þúsund, af Jósefs ættkvísl tólf þúsund, af Benjamíns ættkvísl tólf þúsund menn merktir innsigli.
66007009	Eftir þetta sá ég, og sjá: Mikill múgur, sem enginn gat tölu á komið, af öllum þjóðum og kynkvíslum, lýðum og tungum, stóð frammi fyrir hásætinu og frammi fyrir lambinu, skrýddur hvítum skikkjum og hafði pálmagreinar í höndum.
66007010	Og hann hrópaði hárri röddu: Hjálpræðið kemur frá Guði vorum, sem í hásætinu situr, og lambinu.
66007011	Allir englarnir stóðu kringum hásætið og öldungana og verurnar fjórar. Og þeir féllu fram fyrir hásætinu á ásjónur sínar, tilbáðu Guð
66007012	og sögðu: Amen! Lofgjörðin og dýrðin, viskan og þakkargjörðin, heiðurinn og mátturinn og krafturinn sé Guði vorum um aldir alda. Amen.
66007013	Einn af öldungunum tók þá til máls og sagði við mig: „Hverjir eru þessir menn sem skrýddir eru hvítum skikkjum og hvaðan eru þeir komnir?“
66007014	Og ég sagði við hann: „Herra minn, þú veist það.“ Hann sagði við mig: „Þetta eru þeir sem komnir eru úr þrengingunni miklu og hafa hvítþvegið skikkjur sínar í blóði lambsins.
66007015	Þess vegna eru þeir frammi fyrir hásæti Guðs og þjóna honum dag og nótt í musteri hans og sá sem í hásætinu situr mun búa hjá þeim.
66007016	Þá mun hvorki hungra né þyrsta framar og eigi mun heldur sól brenna þá né nokkur breyskja vinna þeim mein.
66007017	Því að lambið, sem er fyrir miðju hásætinu, mun vera hirðir þeirra og leiða þá til vatnslinda lífsins. Og Guð mun þerra hvert tár af augum þeirra.“
66008001	Þegar lambið lauk upp sjöunda innsiglinu varð þögn á himni hér um bil hálfa stund.
66008002	Og ég sá að englunum sjö, sem stóðu frammi fyrir Guði, voru fengnar sjö básúnur.
66008003	Og annar engill kom og nam staðar við altarið. Hann hélt á reykelsiskeri úr gulli. Honum var fengið mikið reykelsi til þess að hann skyldi leggja það við bænir allra hinna heilögu á gullaltarið frammi fyrir hásætinu.
66008004	Og reykurinn af reykelsinu steig upp með bænum hinna heilögu úr hendi engilsins frammi fyrir Guði.
66008005	Þá tók engillinn reykelsiskerið og fyllti það með glóðum af altarinu og varpaði ofan á jörðina. Urðu þá þrumur, dunur og eldingar og jarðskjálfti.
66008006	Og englarnir sjö, sem héldu á básúnunum sjö, bjuggu sig til að blása.
66008007	Hinn fyrsti básúnaði. Þá varð hagl og eldur, blóði blandað, og því var varpað ofan á jörðina. Þriðjungur jarðarinnar eyddist í loga og þriðjungur trjánna og allt grængresi.
66008008	Annar engillinn básúnaði. Þá var sem miklu fjalli, logandi af eldi, væri varpað í hafið. Þriðjungur hafsins breyttist í blóð.
66008009	Dó þá þriðjungur lífvera í hafinu og þriðjungur skipanna fórst.
66008010	Þriðji engillinn básúnaði. Þá féll stór stjarna af himni, logandi sem blys. Hún féll ofan á þriðjung fljótanna og á upptök vatnanna.
66008011	Nafn stjörnunnar er Remma. Þriðjungur vatnanna varð rammur og margir menn biðu bana af vötnunum af því að þau voru orðin beisk.
66008012	Fjórði engillinn básúnaði. Þá varð þriðjungur sólarinnar, þriðjungur tunglsins og þriðjungur stjarnanna lostinn svo að þau myrkvuðust um þriðjung, dagurinn missti þriðjung birtu sinnar og nóttin hið sama.
66008013	Þá leit ég upp og heyrði örn einn fljúga um háhvolf himins. Hann kallaði hárri röddu: „Vei, vei, vei þeim sem á jörðu búa vegna lúðurþyts englanna þriggja sem eiga eftir að básúna.“
66009001	Og fimmti engillinn básúnaði. Þá sá ég stjörnu er fallið hafði af himni ofan á jörðina og henni var fenginn lykillinn að brunni undirdjúpsins.
66009002	Og stjarnan lauk upp brunni undirdjúpsins og lagði þaðan reyk eins og frá stórum bræðsluofni. Og sólin og loftið myrkvaðist af reyknum úr brunninum.
66009003	Út úr reyknum komu engisprettur á jörðina og þær fengu sama mátt og sporðdrekar jarðarinnar.
66009004	Og sagt var við þær að eigi skyldu þær spilla grasi jarðarinnar né nokkrum grænum gróðri né nokkru tré, engu nema þeim mönnum sem ekki hafa innsigli Guðs á enni sér.
66009005	Engisprettunum var ekki leyft að deyða þá heldur skyldu þær láta þá kveljast í fimm mánuði. Undan þeim svíður eins og undan sporðdreka er hann stingur mann.
66009006	Á þeim dögum munu mennirnir leita dauðans og ekki finna hann. Menn munu þrá að deyja en dauðinn mun forðast þá.
66009007	Engispretturnar líktust hestum, búnum til bardaga. Á höfðinu báru þær eitthvað sem líktist kórónu úr gulli og ásjónur þeirra voru sem ásjónur manna.
66009008	Þær höfðu hár eins og konur og tennur þeirra voru eins og í ljónum.
66009009	Þær báru eins konar járnbrynjur og vængjaþyturinn frá þeim var eins og vagnagnýr þegar margir hestar bruna fram til bardaga.
66009010	Þær hafa hala og brodda eins og sporðdrekar og í hölum þeirra býr máttur þeirra til að kvelja menn í fimm mánuði.
66009011	Engill undirdjúpsins er konungur þeirra. Nafn hans er á hebresku Abaddón og á grísku heitir hann Apollýón.
66009012	Fyrsta plágan er liðin hjá. Enn koma tvær aðrar eftir þetta.
66009013	Og sjötti engillinn básúnaði. Þá heyrði ég rödd eina frá hornunum á gullaltarinu sem er frammi fyrir Guði.
66009014	Og röddin sagði við sjötta engilinn sem hélt á básúnunni: „Leys þú englana fjóra sem bundnir eru við fljótið mikla, Efrat.“
66009015	Og englarnir fjórir voru leystir. Þeim hafði verið haldið búnum til þessarar stundar, þessa dags, þessa mánaðar og þessa árs til þess að deyða þriðjung manna.
66009016	Ég fékk að heyra fjölda riddarasveita þeirra. Tala þeirra var tvennar tíu þúsundir tíu þúsunda.
66009017	Ég sá líka í sýninni hestana og þá sem riðu þeim: Þeir höfðu eldrauðar, svartbláar og brennisteinsgular brynjur og höfuð hestanna voru eins og ljónshöfuð. Af munnum þeirra gekk út eldur, reykur og brennisteinn.
66009018	Í þessum þremur plágum, eldinum, reyknum og brennisteininum, sem út gekk af munni þeirra, fórst þriðjungur manna.
66009019	Því að vald hestanna býr bæði í munni þeirra og í töglum þeirra því að tögl þeirra eru lík höggormum. Eru höfuð á þeim og með þeim granda þeir.
66009020	Þeir menn sem ekki fórust í þessum plágum létu samt ekki af breytni sinni og vildu ekki hætta að tilbiðja illu andana og skurðgoðin úr gulli, silfri, eiri, steini og tré, sem hvorki geta séð, heyrt né gengið.
66009021	Ekki létu þeir heldur af manndrápum sínum og töfrum, frillulífi sínu og þjófnaði.
66010001	Og ég sá annan sterkan engil stíga af himni ofan, hjúpaðan skýi. Regnboginn var yfir höfði honum og ásjóna hans var sem sólin og fætur hans sem eldstólpar.
66010002	Hann hélt á lítilli opinni bók í hendinni. Hægra fæti stóð hann á hafinu en vinstra fæti á jörðunni.
66010003	Hann kallaði hárri röddu eins og þegar ljón öskrar. Og er hann hafði kallað glumdi í þrumunum sjö.
66010004	Þegar ég ætlaði að fara að skrifa það sem þrumurnar sögðu heyrði ég rödd af himni sem sagði: „Geymdu með sjálfum þér það sem þrumurnar sjö töluðu og rita það ekki.“
66010005	Og engillinn, sem ég sá standa á hafinu og á jörðunni, hóf upp hægri hönd sína til himins
66010006	og sór við þann sem lifir um aldir alda, hann sem skóp himininn og það sem í honum er, jörðina og það sem á henni er og hafið og það sem í því er, og sagði: Lengri frestur verður ekki gefinn.
66010007	En þegar kemur að því að sjöundi engillinn fer að básúna hefur Guð látið rætast sitt leynda ráð sem hann hafði boðað þjónum sínum, spámönnunum.
66010008	Röddin, sem ég heyrði af himni, talaði þá aftur til mín og sagði: „Far og tak opnu bókina úr hendi engilsins sem stendur á hafinu og á jörðunni.“
66010009	Ég fór til engilsins og bað hann að fá mér litlu bókina. Og hann segir við mig: „Tak hana og et. Hún verður beisk í maga þínum en í munni þínum mun hún sæt sem hunang.“
66010010	Ég tók litlu bókina úr hendi engilsins, át hana og í munni mér var hún sæt sem hunang. En er ég hafði etið hana fann ég til beiskju í maga mínum.
66010011	Þá var sagt við mig: „Enn átt þú að flytja spámannlegan boðskap gegn mörgum lýðum og þjóðum, tungum og konungum.“
66011001	Mér var fengin mælistika, lík staf, og sagt: „Rís upp, mæl musteri Guðs og altarið og tel þau sem tilbiðja þar.
66011002	En forgarðinum fyrir utan musterið skalt þú sleppa og mæl hann ekki því að hann er ætlaður heiðingjunum og þeir munu fótum troða borgina helgu í fjörutíu og tvo mánuði.
66011003	Ég mun láta votta mína tvo flytja spádómsorð í eitt þúsund tvö hundruð og sextíu daga, klædda hærusekkjum.“
66011004	Þetta eru olíuviðirnir tveir og ljósastikurnar tvær sem standa frammi fyrir Drottni jarðarinnar.
66011005	Og ef einhver vill granda þeim gengur eldur út úr munni þeirra og eyðir óvinum þeirra og þannig skal hver deyja sem vill granda þeim.
66011006	Þeir hafa vald til að loka himninum til þess að eigi rigni meðan þeir flytja boðskap sinn. Þeir hafa einnig vald til að breyta vötnunum í blóð og slá jörðina með hvers kyns plágu svo oft sem þeir vilja.
66011007	Og er þeir hafa lokið vitnisburði sínum mun dýrið, sem upp stígur úr undirdjúpinu, heyja stríð við þá og mun sigra þá og deyða þá.
66011008	Og lík þeirra munu liggja á strætum borgarinnar miklu þar sem Drottinn þeirra var krossfestur. Hún heitir á andlegan hátt Sódóma og Egyptaland.
66011009	Menn af öllum lýðum og kynkvíslum, tungum og þjóðum sjá lík þeirra þrjá og hálfan dag og leyfa ekki að þau verði lögð í gröf.
66011010	Og íbúar jarðarinnar gleðjast yfir þeim og fagna og senda hver öðrum gjafir því að þessir tveir spámenn kvöldu þá sem á jörðunni búa.
66011011	Eftir dagana þrjá og hálfan fór lífsandi frá Guði í þá og þeir risu á fætur. Mikill ótti kom yfir alla sem sáu þá.
66011012	Og þeir heyrðu rödd mikla af himni sem sagði við þá: „Stígið upp hingað.“ Og þeir stigu upp til himins í skýi og óvinir þeirra horfðu á þá.
66011013	Á þeirri stundu varð landskjálfti mikill og tíundi hluti borgarinnar hrundi. Í landskjálftanum fórust sjö þúsundir manna en þeir sem eftir voru urðu ótta slegnir og fólu sig á vald Guðs á himni.
66011014	Önnur plágan er liðin hjá. Brátt kemur þriðja plágan.
66011015	Sjöundi engillinn básúnaði. Þá heyrðust raddir miklar á himni er sögðu: „Drottinn og Kristur hans hafa fengið valdið yfir heiminum og hann mun ríkja um aldir alda.“
66011016	Og öldungarnir tuttugu og fjórir, þeir er sitja frammi fyrir Guði í hásætum sínum, féllu fram á ásjónur sínar, tilbáðu Guð
66011017	og sögðu: Vér þökkum þér, Drottinn Guð, þú alvaldi, þú sem ert og þú sem varst, að þú hefur tekið valdið þitt hið mikla og gerst konungur.
66011018	Þjóðirnar reiddust og reiði þín kom og tíminn til að dæma hina dauðu og gefa launin þjónum þínum, spámönnunum og hinum heilögu og þeim sem óttast nafn þitt, smáum og stórum, og til að eyða þeim sem jörðina eyða.
66011019	Og musteri Guðs opnaðist, það sem á himni er, og sáttmálsörk hans birtist í musteri hans. Og eldingar komu og dunur og þrumur og landskjálfti og hagl mikið.
66012001	Og tákn mikið birtist á himni: Kona klædd sólinni og tunglið var undir fótum hennar og á höfði hennar var kóróna af tólf stjörnum.
66012002	Hún var þunguð og hljóðaði í jóðsótt með hörðum hríðum.
66012003	Annað tákn birtist á himni: Mikill dreki rauður er hafði sjö höfuð og tíu horn og á höfðunum sjö ennisdjásn.
66012004	Með halanum dró hann þriðja hlutann af stjörnum himinsins og varpaði þeim ofan á jörðina. Drekinn stóð frammi fyrir konunni, sem komin var að því að fæða, til þess að gleypa barn hennar, þá er hún hefði fætt.
66012005	Hún fæddi son, sveinbarn sem stjórna mun öllum þjóðum með járnsprota. Og barn hennar var hrifið til Guðs, til hásætis hans.
66012006	En konan flýði út á eyðimörkina þar sem Guð hefur búið henni stað og þar sem séð verður fyrir þörfum hennar í eitt þúsund og tvö hundruð og sextíu daga.
66012007	Þá hófst stríð á himni: Mikael og englar hans fóru að berjast við drekann. Drekinn og englar hans börðust á móti
66012008	en fengu eigi staðist og héldust heldur ekki lengur við á himni.
66012009	Og drekanum mikla var varpað niður, hinum gamla höggormi sem heitir djöfull og Satan og afvegaleiðir alla heimsbyggðina, honum var varpað niður á jörðina og englum hans var varpað niður með honum.
66012010	Og ég heyrði rödd mikla á himni segja: Nú er komið hjálpræðið og mátturinn og ríki Guðs vors og veldi hans Smurða. Því að þeim sem stóð frammi fyrir Guði dag og nótt og ákærði þau sem trúa hefur verið steypt niður.
66012011	Og þau hafa sigrað hann fyrir blóð lambsins og fyrir orð vitnisburðar síns og eigi var þeim lífið svo kært að þeim ægði dauði.
66012012	Fagnið því, himnar og þér sem í þeim búið. Vei sé jörðunni og hafinu því að djöfullinn er stiginn niður til yðar í miklum móð því að hann veit að hann hefur nauman tíma.
66012013	Þegar drekinn sá að honum var varpað niður á jörðina ofsótti hann konuna sem alið hafði sveinbarnið.
66012014	Og konunni voru gefnir vængirnir tveir af erninum mikla til þess að hún skyldi fljúga á eyðimörkina til síns staðar þar sem séð verður fyrir þörfum hennar þrjú og hálft ár, fjarri augsýn höggormsins.
66012015	Höggormurinn spjó vatni úr munni sér á eftir konunni, eins og flóði, til þess að hún bærist burt með straumnum.
66012016	En jörðin kom konunni til hjálpar og jörðin opnaði munn sinn og svalg vatnsflóðið sem drekinn spjó úr munni sér.
66012017	Þá reiddist drekinn konunni og fór burt til þess að heyja stríð við aðra afkomendur hennar þá er varðveita orð Guðs og hafa vitnisburð Jesú.
66012018	Og hann nam staðar á sandinum við sjóinn.
66013001	Þá sá ég dýr stíga upp af hafinu. Það hafði tíu horn og sjö höfuð og á hverju horni var ennisdjásn og á höfðum þess voru skráð nöfn með guðlasti.
66013002	Dýrið, sem ég sá, var líkt pardusdýri, fætur þess voru sem bjarnarfætur og gin þess eins og ljónsgin. Drekinn gaf því mátt sinn og hásæti sitt og vald mikið.
66013003	Eitt af höfðum þess virtist sært til ólífis en banasár þess varð heilt. Öll jörðin fylgdi dýrinu með undrun
66013004	og menn tilbáðu drekann af því að hann hafði gefið dýrinu vald sitt. Og þeir tilbáðu dýrið og sögðu: „Hver jafnast á við dýrið og hver getur barist við það?“
66013005	Og því var gefinn munnur, er mælti gífuryrði og guðlast, og leyft að fara því fram í fjörutíu og tvo mánuði.
66013006	Það lauk upp munni sínum til að lastmæla Guði, nafni hans, bústað hans og þeim sem á himni búa.
66013007	Og því var leyft að heyja stríð við hina heilögu og sigra þá og því var gefið vald yfir sérhverri kynkvísl og lýð, tungu og þjóð.
66013008	Og allir þeir sem á jörðunni búa og eiga nöfn sín ekki frá grundvöllun veraldar rituð í lífsbók lambsins, sem slátrað var, munu tilbiðja það.
66013009	Sá sem eyra hefur hann heyri.
66013010	Sá sem ánauð er ætluð fer í ánauð, sá sem ætlað er að falla fyrir sverði verður með sverði felldur. Hér reynir á þolgæði og trú hinna heilögu.
66013011	Og ég sá annað dýr stíga upp af jörðunni og það hafði tvö horn lík lambshornum en það talaði eins og dreki.
66013012	Fyrra dýrið hefur gefið því allt vald sitt og það lætur jörðina og þá sem á henni búa tilbiðja fyrra dýrið sem varð heilt af banasári sínu.
66013013	Síðara dýrið gerir tákn mikil svo að það lætur jafnvel eld falla af himni ofan á jörðina fyrir augum mannanna.
66013014	Og það leiðir alla þá sem á jörðunni búa afvega með táknum sem fyrra dýrið leyfir því að gera. Það segir þeim sem á jörðunni búa að gera líkneski af dýrinu sem sárið fékk undan sverðinu en lifnaði við.
66013015	Því var leyft að gefa líkneski fyrra dýrsins anda til þess að það gæti einnig talað og komið því til leiðar að allir yrðu þeir deyddir sem ekki vildu tilbiðja það.
66013016	Og dýrið lætur alla, smáa og stóra, auðuga og fátæka og frjálsa og ófrjálsa, setja merki á hægri hönd sér eða á enni sín
66013017	og kemur því til leiðar að enginn geti keypt eða selt nema hann hafi merkið, nafn dýrsins, eða tölu nafns þess.
66013018	Hér reynir á speki. Sá sem skilning hefur reikni tölu dýrsins því að tala manns er það og tala hans er sex hundruð sextíu og sex.
66014001	Enn sá ég sýn: Lambið stóð á Síonarfjalli og með því hundrað fjörutíu og fjórar þúsundir sem höfðu nafn þess og nafn föður þess skrifað á enni sér.
66014002	Og ég heyrði rödd af himni. Hún hljómaði sem niður margra vatna og sem mikill þrumugnýr og röddin, sem ég heyrði, var eins og hörpuhljómur harpara sem hörpur sínar slá.
66014003	Og þeir syngja nýjan söng frammi fyrir hásætinu og frammi fyrir verunum fjórum og öldungunum. Og enginn gat numið sönginn nema þær hundrað fjörutíu og fjórar þúsundir sem leystar hafa verið frá jörðunni.
66014004	Þetta eru þeir sem ekki hafa saurgast með konum. Þeir eru skírlífir. Þeir fylgja lambinu hvert sem það fer. Þeir voru leystir úr hópi manna sem frumgróði handa Guði og lambinu.
66014005	Og í munni þeirra var enga lygi að finna, þeir eru lýtalausir.
66014006	Og ég sá annan engil fljúga um háhvolf himins. Hann hélt á eilífum fagnaðarboðskap til að boða þeim sem á jörðunni búa og sérhverri þjóð og kynkvísl, tungu og lýð
66014007	og sagði hárri röddu: „Óttist Guð og gefið honum dýrðina. Stundin er komin er hann kveður upp dóm sinn. Tilbiðjið þann sem hefur gert himininn og jörðina og hafið og uppsprettur vatnanna.“
66014008	Annar engill kom á eftir honum og sagði: „Fallin er, fallin er Babýlon hin mikla sem byrlað hefur öllum þjóðum af lostavíni saurlífis síns.“
66014009	Á eftir þeim kom þriðji engillinn og sagði hárri röddu: „Ef einhver tilbiður dýrið og líkneski þess og lætur setja merki þess á enni sér eða hönd,
66014010	þá skal hann fá að drekka óblandað vín af reiðiskálum Guðs og hann mun verða kvalinn í eldi og brennisteini í augsýn heilagra engla og í augsýn lambsins.
66014011	Og reykurinn frá kvalastað þeirra stígur upp um aldir alda og þeir sem tilbiðja dýrið og líkneski þess og hver sem ber merki þess mun enga ró hafa nótt og dag.“
66014012	Hér reynir á þolgæði hinna heilögu, þeirra er hlýða Guði og trúa á Jesú.
66014013	Og ég heyrði rödd af himni sem sagði: „Rita þú: Sælir eru dánir, þeir sem í Drottni deyja upp frá þessu. Já, segir andinn, þeir skulu fá hvíld frá erfiði sínu því að verk þeirra fylgja þeim.“
66014014	Og ég sá, og sjá: Hvítt ský og á skýinu einhvern sitja líkan mannssyni. Hann hafði gullkórónu á höfði og beitta sigð í hendi.
66014015	Og annar engill kom út úr musterinu. Hann kallaði hárri röddu til þess sem á skýinu sat: „Beittu sigð þinni og skerðu upp því að kominn er uppskerutíminn, kornið er þroskað.“
66014016	Og sá sem á skýinu sat brá sigð sinni á jörðina og uppskeran var færð í hlöðu.
66014017	Annar engill gekk út úr musterinu, sem er á himni, og hann hafði líka beitta sigð.
66014018	Og enn annar engill gekk út frá altarinu og hafði vald yfir eldinum. Hann kallaði hárri röddu til þess sem hafði beittu sigðina: „Tak beittu sigðina þína og sker þrúgurnar af vínviði jarðarinnar því að vínberin á honum eru orðin þroskuð.“
66014019	Og engillinn brá sigð sinni á jörðina, skar af vínviði hennar og kastaði honum í vínþröngina miklu sem táknar reiði Guðs.
66014020	Og vínþröngin var troðin fyrir utan borgina og gekk blóð út af henni svo að tók upp undir beisli hestanna, eitt þúsund og sex hundruð skeiðrúm þar frá.
66015001	Og ég sá annað tákn á himni, mikið og undursamlegt: Sjö engla sem höfðu sjö síðustu plágurnar því að með þeim lauk reiði Guðs.
66015002	Og ég leit sem glerhaf eldi blandið. Þeir sem höfðu unnið sigur á dýrinu og líkneski þess, og létu töluna sem táknar nafn þess ekki villa um fyrir sér, stóðu við glerhafið og héldu á hörpum Guðs.
66015003	Þeir sungu söng Móse, þjóns Guðs, og söng lambsins: Mikil og dásamleg eru verk þín, Drottinn Guð, þú alvaldi, réttlátir og sannir eru vegir þínir, þú konungur aldanna.
66015004	Hver skyldi ekki óttast þig, Drottinn, og vegsama nafn þitt? Því að þú einn ert heilagur, allar þjóðir munu koma og tilbiðja frammi fyrir þér því að réttlátir dómar þínir eru opinberir orðnir.
66015005	Og eftir þetta sá ég að upp var lokið musteri Guðs á himni, vitnisburðartjaldbúðinni.
66015006	Englarnir sjö, sem höfðu plágurnar sjö, gengu þá út úr musterinu klæddir hreinu, skínandi líni og gyrtir gullbeltum um brjóst.
66015007	Og englunum sjö fékk ein af verunum fjórum sjö gullskálar, fullar reiði Guðs, hans sem lifir um aldir alda.
66015008	Og musterið fylltist af reyknum af dýrð Guðs og mætti hans og enginn mátti ganga inn í musterið uns plágurnar sjö, frá englunum sjö, væru hjá liðnar.
66016001	Þá heyrði ég mikla raust frá musterinu segja við englana sjö: „Hellið úr skálum Guðs reiði yfir jörðina.“
66016002	Fyrsti engillinn fór þá og hellti úr sinni skál yfir jörðina og vond og illkynjuð kaun komu á þá menn sem höfðu merki dýrsins og tilbáðu líkneski þess.
66016003	Annar engillinn hellti úr sinni skál í hafið og það varð að blóði eins og úr dauðum manni og allar lífverur í hafinu dóu.
66016004	Þriðji engillinn hellti úr sinni skál í fljótin og uppsprettur vatnanna og þau urðu að blóði.
66016005	Og ég heyrði engil vatnanna segja: „Réttlátur ert þú að þú hefur dæmt þannig, þú sem ert og þú sem varst, þú hinn heilagi.
66016006	Þeir hafa úthellt blóði heilagra og spámanna og því hefur þú gefið þeim blóð að drekka og verðir eru þeir þess.“
66016007	Og ég heyrði rödd frá altarinu segja: „Drottinn Guð, þú alvaldi, sannir og réttlátir eru dómar þínir.“
66016008	Og fjórði engillinn hellti úr sinni skál yfir sólina. Og sólinni var gefið vald til að brenna mennina í eldi.
66016009	Og mennirnir stiknuðu í ofurhita og lastmæltu nafni Guðs sem hefur vald yfir þessum plágum. Ekki sáu þeir að sér að þeir gæfu Guði dýrðina.
66016010	Fimmti engillinn hellti úr sinni skál yfir hásæti dýrsins. Og ríki þess myrkvaðist og menn bitu í tungur sínar af kvöl.
66016011	Og menn lastmæltu Guði himinsins fyrir kvalirnar og fyrir kaun sín en eigi bættu þeir ráð sitt og létu ekki af verkum sínum.
66016012	Sjötti engillinn hellti úr sinni skál yfir fljótið mikla, Efrat. Og vatnið í því þornaði upp svo að vegur yrði búinn fyrir konungana sem koma úr austri.
66016013	Þá sá ég þrjá óhreina anda, líka froskum, fara út af munni drekans og af munni dýrsins og af munni falsspámannsins.
66016014	Þeir eru djöfla andar sem gera tákn. Þeir fara til allra konunga í veröldinni til að safna þeim saman til stríðsins á hinum mikla degi Guðs hins alvalda.
66016015	„Gætið yðar, ég kem eins og þjófur. Sæll er sá sem vakir og varðveitir klæði sín til þess að hann gangi ekki nakinn um og menn sjái blygðun hans.“
66016016	Og þeir söfnuðu þeim saman á þann stað sem á hebresku kallast Harmagedón.
66016017	Sjöundi engillinn hellti úr sinni skál yfir loftið og raust mikil kom út úr musterinu, frá hásætinu, og sagði: „Það er fram komið.“
66016018	Og eldingar komu og dunur og þrumur og mikill landskjálfti svo að slíkur hefur eigi komið frá því menn urðu til á jörðunni. Svo mikill var sá jarðskjálfti.
66016019	Og borgin mikla fór í þrjá hluta og borgir þjóðanna hrundu. Og Guð gleymdi ekki hinni miklu Babýlon og gaf henni bikarinn með víni heiftarreiði sinnar.
66016020	Og allar eyjar hurfu og fjöllin voru ekki lengur til.
66016021	Og stór högl, vættarþung, féllu niður af himni yfir mennina. Og mennirnir lastmæltu Guði fyrir haglpláguna því að sú plága var mikil.
66017001	Einn af englunum sjö, sem halda á skálunum sjö, kom til mín og sagði: „Kom hingað og ég mun sýna þér hvernig skækjunni miklu verður refsað, borginni sem liggur við vötnin mörgu.
66017002	Konungar jarðarinnar hafa drýgt saurlifnað með henni og þeir sem á jörðunni búa hafa orðið drukknir af lostaveigum hennar.“
66017003	Og andinn kom yfir mig og engillinn leiddi mig út í eyðimörk. Þar sá ég konu sitja á skarlatsrauðu dýri, alsettu guðlöstunar nöfnum og hafði það sjö höfuð og tíu horn.
66017004	Konan var klædd í purpura og skarlat og skrýdd gulli, gimsteinum og perlum. Hún hafði í hendi sér gullbikar, fullan af viðurstyggð og óhreinindum af saurlifnaði hennar.
66017005	Og á enni hennar var ritað nafn, leyndardómur: Babýlon hin mikla, móðir alls saurlifnaðar og svívirðu á jörðunni.
66017006	Og ég sá að konan var drukkin af blóði hinna heilögu og af blóði votta Jesú. Og ég undraðist stórlega er ég leit hana.
66017007	Og engillinn sagði við mig: „Hví ertu forviða? Ég mun segja þér leyndardóm konunnar og dýrsins með höfuðin sjö og hornin tíu sem ber hana:
66017008	Dýrið, sem þú sást, var, en er ekki, og það mun stíga upp frá undirdjúpinu og fara til glötunar. Og þeir sem á jörðu búa og eiga ekki frá grundvöllun veraldar nöfn sín skráð í lífsins bók munu undrast er þeir sjá dýrið sem var og er ekki og kemur aftur.
66017009	Hér reynir á skilning og speki. Höfuðin sjö eru sjö fjöll sem konan situr á. Það eru líka sjö konungar.
66017010	Fimm eru fallnir, einn er nú uppi, annar er ókominn og er hann kemur á hann að vera stutt.
66017011	Og dýrið, sem var en er ekki, er einmitt hinn áttundi og er af þeim sjö og fer til glötunar.
66017012	Og hornin tíu, sem þú sást, eru tíu konungar sem enn hafa eigi tekið við ríki heldur fá vald sem konungar eina stund ásamt dýrinu.
66017013	Þessir hafa allir eitt ráð og ljá dýrinu mátt sinn og vald.
66017014	Þessir munu heyja stríð við lambið. Og lambið og þeir sem með því eru, hinir kölluðu og útvöldu og trúu, munu sigra þá − því að lambið er Drottinn drottna og konungur konunga.“
66017015	Og engillinn segir við mig: „Vötnin, sem þú sást, þar sem skækjan situr, eru lýðir og fólk, þjóðir og tungur.
66017016	Og hornin tíu, sem þú sást, og dýrið munu hata skækjuna og svipta hana öllu og skilja hana eftir nakta. Þau munu eta hold hennar og brenna hana í eldi
66017017	því að Guð hefur lagt þeim í brjóst að gera vilja sinn og vera ásátt um að fela dýrinu að ráða ríkjum, allt til þess er orð Guðs koma fram.
66017018	Og konan, sem þú sást, er borgin mikla sem ríkir yfir konungum jarðarinnar.“
66018001	Eftir þetta sá ég annan engil stíga ofan af himni og hafði hann mikið vald og jörðin ljómaði af dýrð hans.
66018002	Og hann hrópaði með sterkri röddu: „Fallin er, fallin er Babýlon hin mikla og orðin að heimkynni djöfla og hæli alls konar óhreinna anda og óhreinna og viðbjóðslegra fugla.
66018003	Því að hún hefur látið allar þjóðir drekka af lostavíni saurlífis síns sem vekur reiði Guðs, og konungar jarðarinnar drýgðu saurlifnað með henni og kaupmenn jarðarinnar auðguðust af taumlausum munaði hennar.“
66018004	Og ég heyrði aðra rödd af himni sem sagði: „Fólkið mitt, forðið yður úr borginni, svo að þér eigið engan hlut í syndum hennar og hreppið ekki plágur hennar.
66018005	Því að syndir hennar náðu allt upp til himins og Guð minntist ranglætisverka hennar.
66018006	Komið fram við hana eins og hún hefur komið fram við yður og látið hana fá tvöfalt fyrir það sem hún hefur gert. Byrlið henni tvöfalt í bikarinn sem hún hefur byrlað yður í.
66018007	Veitið henni eins mikla kvöl og sorg og hennar stærilæti og óhóf hefur verið. Hún segir í hjarta sínu: Hér sit ég og er drottning, ekkja er ég eigi, sorg mun ég aldrei sjá.
66018008	Þess vegna munu plágur hennar koma á einum degi: Dauði, sorg og hungur og í eldi mun hún verða brennd því að máttugur er Drottinn Guð sem dæmdi hana.“
66018009	Konungar jarðarinnar, sem drýgðu með henni saurlifnað og lifðu í munaði, munu gráta og kveina yfir henni er þeir sjá reykinn þegar hún brennur.
66018010	Af ótta fyrir kvöl hennar munu þeir standa langt frá og segja: „Vei, vei, borgin mikla, Babýlon, borgin volduga, á einni stundu kom dómur þinn.“
66018011	Og kaupmenn jarðarinnar gráta og harma yfir henni því að enginn kaupir nú framar vörur þeirra,
66018012	farma af gulli og silfri, gimsteinum og perlum, dýru líni og purpura, silki og skarlati, og alls konar ilmvið og alls konar muni af fílabeini og eðalviði, af eiri, járni og marmara,
66018013	og kanelbörk og balsam, ilmjurtir og smyrsl, reykelsi, vín og olíu og fínt mjöl og hveiti og uxa og sauði og hesta og vagna og þræla og mannslíf.
66018014	Ágóðinn, sem þú þráðir svo heitt, hefur brugðist þér, öll sæld og glys þér horfið og enginn mun neitt af því finna framar.
66018015	Kaupmennirnir, sem seldu þessa hluti og auðguðust á henni, munu standa álengdar af ótta yfir kvöl hennar, grátandi og harmandi
66018016	og segja: „Vei, vei, borgin mikla, sem klæddist dýru líni, purpura og skarlati og var prýdd gulli og gimsteinum og perlum.
66018017	Á einni stundu eyddist allur þessi auður.“ Og allir skipstjórar, allir sjófarendur og hásetar og allir þeir sem atvinnu reka á sjónum stóðu álengdar.
66018018	Þegar þeir sáu reykinn af brennandi borginni hrópuðu þeir: „Hvaða borg jafnast á við borgina miklu?“
66018019	Og þeir jusu mold yfir höfuð sér og hrópuðu grátandi og harmandi: „Vei, vei, borgin mikla, sem allir þeir er skip eiga á sjónum auðguðust á vegna auðæfa hennar. Á einni stundu var hún í eyði lögð.“
66018020	Fagna yfir henni, þú himinn og þér heilögu, postular og spámenn, því að Guð hefur hefnt yðar á henni.
66018021	Sterkur engill tók upp stein, eins og mikinn kvarnarstein, kastaði í hafið og sagði: „Svo voveiflega mun Babýlon kollvarpast, borgin mikla, svo að engar menjar skulu eftir verða.
66018022	Og hörpusláttur og sönglist, pípuhljómur og lúðurþytur skal ekki framar heyrast í þér og engir iðnaðarmenn munu framar stunda iðn sína í þér og kvarnarhljóð skal eigi framar heyrast í þér.
66018023	Lampaljós skal eigi framar í þér lýsa og raust brúðguma og brúðar skal eigi framar heyrast í þér. Kaupmenn þínir voru höfðingjar jarðarinnar og allar þjóðir leiddust í villu af töfrum þínum.
66018024	Í borginni fannst blóð spámanna og heilagra og allra þeirra sem drepnir hafa verið á jörðunni.“
66019001	Eftir þetta heyrði ég sem sterkan ym mikils fjölda á himni. Hann sagði: Hallelúja! Hjálpræðið, dýrðin og mátturinn kemur frá Guði vorum.
66019002	Sannir og réttlátir eru dómar hans. Hann hefur dæmt skækjuna miklu sem spillti jörðunni með saurlifnaði sínum og hann hefur refsað henni fyrir að deyða þjóna sína.
66019003	Og aftur var sagt: „Hallelúja! Reykurinn frá henni stígur upp um aldir alda.“
66019004	Og öldungarnir tuttugu og fjórir og verurnar fjórar féllu fram og tilbáðu Guð sem í hásætinu situr og sögðu: „Amen, hallelúja!“
66019005	Og rödd barst frá hásætinu er sagði: „Lofsyngið Guði vorum, allir þjónar hans sem óttist hann, smáir og stórir.“
66019006	Og ég heyrði raddir sem frá miklum mannfjölda og sem nið margra vatna og sem gný frá sterkum þrumum. Þær sögðu: „Hallelúja, Drottinn Guð vor, hinn alvaldi, er konungur orðinn.
66019007	Gleðjumst og fögnum og vegsömum hann því að komið er að brúðkaupi lambsins og brúður hans hefur búið sig.
66019008	Henni var fengið skínandi og hreint lín til að skrýðast í. Línklæðið er dygðir heilagra.“
66019009	Engillinn segir við mig: „Rita þú: Sælir eru þeir sem boðið er í brúðkaupsveislu lambsins.“ Og hann segir við mig: „Þetta eru hin sönnu orð Guðs.“
66019010	Og ég féll fram fyrir fætur honum til að tilbiðja hann og hann segir við mig: „Varastu þetta! Ég er samþjónn þinn og systkina þinna sem hafa vitnisburð Jesú. Tilbið þú Guð. Vitnisburður Jesú er andi spádómsgáfunnar.“
66019011	Þá sá ég himininn opinn. Og sjá: Hvítur hestur. Sá sem á honum sat hét Trúr og Sannur, hann dæmir og berst með réttlæti.
66019012	Augu hans voru sem eldslogi og á höfði hans voru mörg ennisdjásn. Og hann ber nafn ritað sem enginn þekkir nema hann sjálfur.
66019013	Hann var skrýddur skikkju, blóði drifinni, og nafn hans er Orðið Guðs.
66019014	Og hersveitirnar, sem á himni eru, fylgdu honum á hvítum hestum, klæddar hvítu og hreinu líni.
66019015	Og af munni hans gekk út biturt sverð til að slá þjóðirnar með og hann mun stjórna þeim með járnsprota og troða vínþröng heiftarreiði Guðs hins alvalda.
66019016	Og hann hefur á skikkju sinni og lend nafn ritað: „Konungur konunga og Drottinn drottna.“
66019017	Og ég sá einn engil standa inni í sólinni. Hann hrópaði hárri röddu til allra fuglanna sem flugu um himinhvolfið: „Komið, safnist saman til hinnar miklu máltíðar Guðs
66019018	til þess að eta hold konunga, herforingja og kappa og til að eta hold hesta og þeirra sem á þeim sitja og hold allra, bæði frjálsra og ófrjálsra, smárra og stórra.“
66019019	Og ég sá dýrið og konunga jarðarinnar og hersveitir þeirra safnaðar saman til að heyja stríð við þann sem á hestinum sat og við herlið hans.
66019020	Og dýrið var handtekið og ásamt því falsspámaðurinn sem hafði látið dýrið gera táknin. Með þeim hafði hann leitt þá afvega sem höfðu fengið merki dýrsins og tilbeðið líkneski þess. Þeim báðum var kastað lifandi í eldsdíkið sem logar af brennisteini.
66019021	Og hinir voru drepnir með sverðinu sem gekk út af munni þess sem á hestinum sat. Allir fuglarnir söddust af hræjum þeirra.
66020001	Og ég sá engil stíga niður af himni. Hann hélt á lykli undirdjúpsins og stórum fjötri í hendi sér.
66020002	Og hann tók drekann, þann gamla höggorm, sem er djöfull og Satan, og batt hann um þúsund ár.
66020003	Hann kastaði honum í undirdjúpið, læsti því og setti innsigli yfir svo að hann leiddi ekki framar þjóðirnar afvega uns þúsund ár væru liðin. Eftir það á hann að vera leystur um stuttan tíma.
66020004	Og ég sá hásæti og menn settust í þau og þeim sem þar sátu var gefið vald til að dæma. Ég sá sálir þeirra sem höfðu verið hálshöggnir af því að þeir höfðu vitnað um Jesú og flutt orð Guðs. Það voru þeir sem höfðu hvorki tilbeðið dýrið né líkneski þess og ekki fengið merki á enni sér og hönd. Og þeir lifnuðu og ríktu með Kristi um þúsund ár.
66020005	Aðrir dauðir lifnuðu ekki fyrr en þúsund árin voru liðin. Þetta er fyrri upprisan.
66020006	Sælir og heilagir eru þeir sem eiga hlut í fyrri upprisunni. Yfir þeim hefur hinn annar dauði ekki vald heldur munu þeir vera prestar Guðs og Krists og ríkja með honum um þúsund ár.
66020007	Þegar þúsund árin eru liðin verður Satan leystur úr fangelsi sínu.
66020008	Og hann mun fara og leiða þjóðirnar Góg og Magóg, á fjórum skautum jarðarinnar, afvega og safna þeim saman til stríðs og fjöldi þeirra er sem sandur sjávarins.
66020009	Þær stigu upp á víðan völl jarðar og umkringdu herbúðir heilagra og borgina elskuðu. En eldur féll af himni ofan og eyddi þeim.
66020010	Og djöflinum, sem leiðir þær afvega, var kastað í díkið elds og brennisteins, þar sem bæði dýrið og falsspámaðurinn eru. Þau verða kvalin dag og nótt um aldir alda.
66020011	Og ég sá mikið hvítt hásæti og þann sem í því sat. Frá augliti hans flúðu himinn og jörð en fundu engan stað.
66020012	Og ég sá þá dauðu, stóra og smáa, standa frammi fyrir hásætinu og bókunum var lokið upp. Þá var annarri bókinni lokið upp, það var lífsins bók. Og hinir dauðu voru dæmdir eftir verkum sínum eins og ritað var í bókunum.
66020013	Og hafið skilaði hinum dauðu sem í því voru og dauðinn og hel skiluðu þeim dauðu sem í þeim voru og sérhver hlaut dóm eftir verkum sínum.
66020014	Og dauðanum og helju var kastað í eldsdíkið. Eldsdíki er hinn annar dauði.
66020015	Og ef einhver fannst ekki skráður í lífsins bók var honum varpað í eldsdíkið.
66021001	Og ég sá nýjan himin og nýja jörð því að hinn fyrri himinn og hin fyrri jörð voru horfin og hafið var ekki framar til.
66021002	Og ég sá borgina helgu, nýja Jerúsalem, stíga niður af himni frá Guði, búna sem brúði er skartar fyrir manni sínum.
66021003	Og ég heyrði raust mikla frá hásætinu er sagði: „Sjá, tjaldbúð Guðs er meðal mannanna og hann mun búa hjá þeim og þeir munu vera fólk hans og Guð sjálfur mun vera hjá þeim, Guð þeirra.
66021004	Og hann mun þerra hvert tár af augum þeirra. Og dauðinn mun ekki framar til vera, hvorki harmur né vein né kvöl er framar til. Hið fyrra er farið.“
66021005	Sá sem í hásætinu sat sagði: „Sjá, ég geri alla hluti nýja,“ og hann segir: „Rita þú, því að þetta eru orðin trúu og sönnu.“
66021006	Og hann sagði við mig: „Það er fram komið. Ég er Alfa og Ómega, upphafið og endirinn. Ég mun gefa þeim ókeypis, sem þyrstur er, af lind lífsins vatns.
66021007	Sá er sigrar mun erfa þetta og ég mun vera hans Guð og hann mun vera mitt barn.
66021008	En staður er búinn í díkinu sem logar af eldi og brennisteini hugdeigum og vantrúuðum, viðurstyggilegum og manndrápurum, frillulífismönnum og töframönnum, skurðgoðadýrkendum og öllum lygurum. Það er hinn annar dauði.“
66021009	Nú kom einn af englunum sjö, sem héldu á skálunum sjö, sem fullar voru af síðustu plágunum sjö, og talaði við mig og sagði: „Kom hingað og ég mun sýna þér brúðina, eiginkonu lambsins.“
66021010	Og hann flutti mig í anda upp á mikið og hátt fjall og sýndi mér borgina helgu, Jerúsalem, sem steig niður af himni frá Guði.
66021011	Hún hafði dýrð Guðs. Ljómi hennar var líkur dýrasta steini, sem jaspissteinn kristalskær.
66021012	Hún hafði mikinn og háan múr og tólf hlið og við hliðin stóðu tólf englar og nöfn þeirra tólf kynkvísla Ísraelsmanna voru rituð á hliðin tólf.
66021013	Móti austri voru þrjú hlið, móti norðri þrjú hlið, móti suðri þrjú hlið og móti vestri þrjú hlið.
66021014	Og múr borgarinnar hafði tólf undirstöðusteina og á þeim nöfn hinna tólf postula lambsins.
66021015	Og sá sem við mig talaði hélt á gullkvarða til að mæla borgina, hlið hennar og múr.
66021016	Borgin liggur í ferhyrning, jöfn á lengd og breidd. Og hann mældi borgina með kvarðanum og var hún tólf þúsund skeið. Lengd hennar og breidd og hæð voru jafnar.
66021017	Og hann mældi múr hennar. Eftir kvarða manns, sem engillinn notaði líka, var hann hundrað fjörutíu og fjórar álnir.
66021018	Múr hennar var byggður af jaspis og borgin af skíra gulli, sem skært gler væri.
66021019	Undirstöðusteinar borgarmúrsins voru skreyttir alls konar gimsteinum. Fyrsti undirstöðusteinninn var jaspis, annar safír, þriðji kalsedón, fjórði smaragður,
66021020	fimmti sardónyx, sjötti sardis, sjöundi krýsólít, áttundi beryll, níundi tópas, tíundi krýsópras, ellefti hýasint, tólfti ametýst.
66021021	Og hliðin tólf voru tólf perlur og hvert hlið úr einni perlu. Og stræti borgarinnar var af skíru gulli, sem gagnsætt gler.
66021022	Ég sá ekki musteri í henni því að Drottinn Guð, hinn alvaldi, er musteri hennar og lambið.
66021023	Og borgin þarf hvorki sólar við né tungls til að lýsa sér því að dýrð Guðs skín á hana og lambið er lampi hennar.
66021024	Og þjóðirnar munu ganga í ljósi hennar og konungar jarðarinnar færa henni auðæfi sín.
66021025	Hliðum hennar verður ekki lokað um daga því að þar mun aldrei koma nótt.
66021026	Dýrð og vegsemd þjóðanna mun flytjast þangað.
66021027	Ekkert óhreint, enginn sem fremur viðurstyggð eða fer með lygi mun koma þangað inn heldur þeir einir sem ritaðir eru í lífsins bók, bók lambsins.
66022001	Og hann sýndi mér móðu lífsvatnsins, skæra sem kristall. Hún rann frá hásæti Guðs og lambsins
66022002	eftir miðju stræti borgarinnar. Beggja vegna móðunnar var lífsins tré sem ber tólf sinnum ávöxt. Í hverjum mánuði ber það ávöxt sinn. Blöð trésins eru til lækningar þjóðunum.
66022003	Engin bölvun mun framar til vera. Og hásæti Guðs og lambsins mun vera í borginni og þjónar hans munu þjóna honum.
66022004	Þeir munu sjá ásjónu hans og nafn hans mun vera á ennum þeirra.
66022005	Nótt mun ekki framar til vera og þeir þurfa hvorki lampaljós né sólarljós því að Drottinn Guð skín á þá og þeir munu ríkja um aldir alda.
66022006	Og engillinn sagði við mig: „Þessi eru orðin trúu og sönnu. Og Drottinn Guð, sem veitir spámönnunum anda sinn, sendi engil sinn til að sýna þjónum sínum það sem verða á innan skamms.
66022007	Sjá, ég kem skjótt. Sæll er sá sem varðveitir spádómsorð þessarar bókar.“
66022008	Og ég, Jóhannes, er sá sem heyrði og sá þetta. Er ég hafði heyrt það og séð féll ég niður fyrir fótum engilsins sem sýndi mér þetta til þess að tilbiðja hann.
66022009	Hann segir við mig: „Varastu þetta! Ég er samþjónn þinn og systkina þinna, spámannanna, og þeirra sem varðveita orð þessarar bókar. Tilbið þú Guð.“
66022010	Og hann sagði við mig: „Innsigla þú ekki spádómsorð þessarar bókar því að þau eru að koma fram.
66022011	Hinn rangláti haldi áfram að fremja ranglæti, hinn saurugi haldi áfram saurlífi sínu og hinn réttláti stundi áfram réttlæti og hinn heilagi helgist áfram heilögu líferni.
66022012	Sjá, ég kem skjótt og launin hef ég með mér til að gjalda hverjum og einum eins og verk hans er.
66022013	Ég er Alfa og Ómega, hinn fyrsti og hinn síðasti, upphafið og endirinn.
66022014	Sælir eru þeir sem þvo skikkjur sínar. Þeir fá aðgang að lífsins tré og mega ganga um hliðin inn í borgina.
66022015	Úti gista hundarnir og töframennirnir og frillulífismennirnir og manndrápararnir og skurðgoðadýrkendurnir og hver sem elskar og iðkar lygi.
66022016	Ég, Jesús, hef sent engil minn til að votta fyrir yður þessa hluti í söfnuðunum. Ég er rótarkvistur Davíðs, stjarnan skínandi, morgunstjarnan.“
66022017	Og andinn og brúðurin segja: „Kom þú!“ Og sá sem heyrir segi: „Kom þú!“ Og sá sem þyrstur er, hann komi. Hver sem vill fær ókeypis lífsins vatn.
66022018	Ég, Jóhannes, votta fyrir hverjum þeim manni, sem heyrir spádómsorð þessarar bókar, að leggi nokkur við þau mun Guð á hann leggja þær plágur sem um er ritað í þessari bók.
66022019	Og taki nokkur burt nokkuð af orðum spádómsbókar þessarar, þá mun Guð burt taka hlut hans í lífsins tré og í borginni helgu sem um er ritað í þessari bók.
66022020	Sá sem þetta vottar segir: „Já, ég kem skjótt.“ Amen. Kom þú, Drottinn Jesús!
66022021	Náðin Drottins Jesú sé með öllum.
