40001001	Ganni nyoj ra be'nn ka' gok xozxta'o Jesucriston', be'nnen' gok Xhi'nn dialla David, na' Daviden' goke' xhi'nn dialla Abraham.
40001002	Abraham na' goke' xa Isaac, na' Isaaken' goke' xa Jacob, na' Jacoben' goke' xa Judá ren yezikre bi'che' ka'.
40001003	Na' Judán' ren Tamar na', gok ake' xaxhna' Fares ren Zara. Na' Fares na' goke' xa Esrom, na' Esrom na' goke' xa Aram.
40001004	Na' Aram na' goke' xa Aminadab, na' Aminadab na' goke' xa Naasón, na' Naasón na' goke' xa Salmón.
40001005	Salmón na', ren Rahab gok ake' xaxhna' Booz. Na' Booz na', ren Rut gok ake' xaxhna' Obed. Na' Obed na' goke' xa Isaí.
40001006	Na' Isaín' goke' xa rey David, na' rey Daviden' goke' xa Salomón. Na' xhna' Salomón na' goke' xho'r Urías.
40001007	Na' Salomón na' goke' xa Roboam, na' Roboam na' goke' xa Abías, na' Abías na' goke' xa Asa.
40001008	Na' Asa na' goke' xa Josafat, na' Josafat na' goke' xa Joram, na' Joram na' goke' xa Uzías.
40001009	Uzíasen' goke' xa Jotam, na' Jotam na' goke' xa Acaz, na' Acazen' goke' xa Ezequías.
40001010	Na'll Ezequíasen' goke' xa Manasés, na' Manasésen' goke' xa Amón, na' Amón na' goke' xa Josías.
40001011	Josíasen' goke' xa Jeconías ren yela' bi'che' ka' bni't, ka llan' bche'e be'nn Babilonia ka' be'nn Israel ka'.
40001012	Bde gok ka', na'll gorje Salatiel xhi'nn Jeconías. Na' Salatielen' goke' xa Zorobabel.
40001013	Na' Zorobabelen' goke' xa Abiud, na' Abiud na' goke' xa Eliaquim. Na' Eliaquim na' goke' xa Azor.
40001014	Na' Azor na' goke' xa Sadoc, na' Sadoc na' goke' xa Aquim, na' Aquim na' goke' xa Eliud.
40001015	Na' Eliud na' goke' xa Eleazar, na' Eleazar na' goke' xa Matán. Na' Matán na' goke' xa Jacob.
40001016	Na'll Jacoben' goke' xa José be'nnen' gok xhyio María. Na' María na' gok xhna' Jesús be'nnen' nzi'i Cristo, lle'nen nen be'nn brej Diosen' sorén yel llnebia' ke'en lli'o.
40001017	Na' bzorao kan' blla'a xhi'nn dialla da Abraham na', bllinte kan' blla'a xhi'nn dialla da David, za'a chda' (14) kwen dialla ke'e ka', na' xhi'nn dialla da Daviden' bllinte ka lla be'x ake' be'nn Israel ka', bche'e ake' leake' Babilonian', blla'a ye chda' kwen dialla ke'e ka'. Kana' bllinte ka llan' gorje Criston', blla'a ye chda' kwen dialla ke'e ka'.
40001018	Kin' gok kan' gorj Jesucriston'. Marían' ba nak di'll si'i Josén' le'e wchayna'a ake'. Bixha ka gokbe'e Josén', ba noa' Marían' bda'o kone Spíritu ke Diosen'.
40001019	Na' Josén' be'nnen' ba nak di'll si'i Marían', goke' be'nn wen rao Dios. Na'll bene' xhbab cha' kwej yichje' Marían' llillize, na' bi wsie' Marían' zdo'.
40001020	Nna llonte' xhbab ka', bdekze bichgal ke'e, kate to angl be'nn bse'l Xanllo Dios, broe'rawe' le'e rao bichgal ke'en, na'll lle'e le'e: —José, rwe' gorjo' rao dialla ke rey David. Bi llebo' si'o Marían' xho'ro', ka nak bida'on so na', bida'o ke Spíritu ke Diosen'.
40001021	Na' bida'on so na' gakbe' to bida'o byio, na' wsi'o rabe' Jesús, le Lebe'n yeka'be' do'l ke be'nn yell kebe' ka'.
40001022	Gok yeolol da ka' nench gok kan' bne Diosen', kan' bzoj to be'nn be'e xti'lle'n kana', bne'e:
40001023	To no'r we'o no'r nna napchi'i kwine', we'e to bida'o byio. Na' kat sobe' na', wsi'i akebe' Emanuel.  Na' Emanuelen' lle'nen nen: Diosen' zorenkze' lli'o.
40001024	Na'll babando Josén', bayoll bnere' yeren', bene' kan' goll angl ke Diosen' le'e, na'll jaxie' Marían' rille'.
40001025	Na' bi bzorene' le'e ka to be'nn zo ren xho're', to bzoaze' le'e bdape' le'e bara'nne, bllinte lla bzo bida'o byio ke'en. Na' bsie'be' Jesús.
40002001	Ka llan' llnebia' rey Herodes, gorj Jesúsen' gan' nzi'i Belén, to yell gan' nbane Judea. Na' Jerusalén na' bllin to chop be'nn si'n be'nn nzi'i magos, za'k ake' do gan' llra' willre.
40002002	Na' bnnab akre' be'nn rao yell ka', lle ake' leake': —¿Gann rey ke be'nn Israel ka', be'nnen' ne ake' ba bra'? Nnézeto' ba gorje', le bre'to' berj ke'en gan' llra' willre, na'llen' za'to' zadye'raotoe'.
40002003	Ka bene rey Herodesen' ka', to bitkra'n gokre', leska' yeolol be'nn Jerusalén ka'.
40002004	Na'll batop reyen' yeolol bxoz wnebia' ke be'nn Israel ka', na' leska' yeolol be'nn ka' llsedre ke ley dan' bzoj da Moisésen'. Na' bnnabre' leake', garen' ne ake' garj Criston'.
40002005	Na'll goll be'nn ka' Herodesen': —Belén na' garje' gan' nbane Judea, le ka'n llia dan' bzoj to be'nn be'e xti'll Diosen' kana':
40002006	Ka nak yell Belén gan' lla'a dialla ke da Judán', naksen yell da za'ke rao yell wnebia' ka' zjalli' gan' nbane Judean'. Le to be'nn Belén na' gake' be'nn wnebia', na' Le'e gake' be'nn braon' rao yeololte be'nn Israel, le leake'n nak be'nn kia'.
40002007	Na'll goxh Herodesen' be'nn si'n ka' nzi'i magos llillize nench jake' rawe'n, na'll bnnabre' leake' batya'nnen' bre'e akre' bra' berjen'.
40002008	Na'll bse'le' leake' Belén na', lle'e leake': —Lechejchk, lelljawiá, lelljadirj bida'on to lloa'. Na' kate yellélerebe'n, yeddixjwe're nada', nench na' cha'a llje'rawabe'.
40002009	Bayoll bene be'nn si'n ka' nzi'i magos kan' goll reyen' leake'n, na'll bro' ake' nez. Na'll berj dan' bre'e akre' gan' llra' willen', zejen le' yebán' lliaraon rao ake'n, bllinten yo' gan' zo bida'o na', na' jasén.
40002010	Na'll llawé be'nn si'n ka' kwis ka bre'e akre' berjen' da yobre.
40002011	Na'll ka bllin ake' yo' gan' zo bida'on ren xhna'be' Marían', na'll bche'k xhib ake', ben akebe' xhen. Na'll bsarj ake' dan' no'x ake'n, na' brej ake' ya cha'o dan' nzi'i oro, na' yare, na' to da la' xhix da nzi'i mirra, na' be'e ake'n kebe'.
40002012	Na' ka nna ni't be'nn si'n ka' Belén na', bdixjwe' Diosen' leake' rao bichgale, bill yedé ake' gan' zo Herodesen'. Na'll baka'a ake' ye to nez yobre, ballín akte' rall ake'.
40002013	Na' ka ba zayej be'nn si'n ka', to angl ke Xanllo Dios broe'rawe' Josén' rao bichgale, na' lle'e le'e: —Byas, bche'e bida'on ren xhna'be'n, lelljak gan' nzi'i Egipto, na' ganna' sore, na' kate netella', kana'll wak wayedre, le Herodes na' llayirjebe' nench gotebe'.
40002014	Na'll le byaste Josén', bche'e bida'on ren xhna'be', na' zjake' Egipton'.
40002015	Na'll bzo ake' Egipto na'ze chak bllin lla got Herodesen', na' ka' gok kan' bne Diosen' dan' bzoj to be'nn be'e xti'll Diosen' kana', bne'e: “Gan' nzi'i Egipto na', bayaxha' xhi'nna'n.”
40002016	Na'll ka gokbe'e rey Herodes kan' bene be'nn si'n ka' le'e, ka nak bill badé ake' gan' zoe'n, na'll goklle'e kwis. Na' bse'le' be'nn waka'a ya ke'e ka' nench jet ake' yeolol bida'o byio zerao bi de chop ize, le ka't byi bsa'ke nak bida'on llayirje'. Na' jet ake' bi ka' gorj ak Belén na', na' yezikre yell da'o ka' nechj Belén na'.
40002017	Na' dan' bet ake' bida'o ka', bzoa di'll kan' bzoj da Jeremías, be'nnen' be'e xti'll Diosen' kana' llian:
40002018	Nente chi'i be'nn Ramá, ka llasbell ake' ni't ake' yel wan. No'r ka' nake xhi'nn dialla da Raquel llaya'chra'll ake', llak akre' ke xhi'nn ake' da'o ka', na' bi lle'n akre' no yeyoe' leake' yel llxhenra'lle, le ba wasa't akbe'n.
40002019	Ka bde got Herodesen', to be'nn nak angl ke Xanllo Dios broe'rawe' Josén' rao bichgale ka nna zoe' Egipton', na' lle'e le'e:
40002020	—Nna' byas bache'e bida'on ren xhna'be' na', na' lelljayak Israel na'. Ba got be'nn ka' llayirj bida'on nench yeso'tebe'.
40002021	Na'll bayas Josén', bache'e bida'on na' ren xhna'be', na' jayake' yell ke ake' Israelen'.
40002022	Bixha ka bene Josén' ba zo Arquelaon' llnebie' roraz da xe'e Herodes na', na'll bllebe' wayeje' do gan' nbane Judea. Na'll bdixjwe' Diosen' le'e rao bichgale, bi llaya'le' lljayake' Judean', na' lljayake' gan' nzi'i Galilea na'le.
40002023	Na' ke len na' ballín ake' Nazareten', na' jazó ake' ganna'. Na' ka' bzoa di'll kan' bzoj be'nn ka' be'e xti'll Diosen' kana', bne ake': “Wsi'i ake' Le'e be'nn Nazaret.”
40003001	Bde zan iz, kate Juan be'nnen' bchoa nisen' byeje' latj dachen' do gan' nbane Judea.
40003002	Na'll bllin be'nn ka' gan' zoe'n, na' bdixjwe're' leake', lle'e leake': —Lewayate ke da xhinnj ba benre, le ba bllin lla nnebia' Dios be'nnen' zo yebán'.
40003003	Ke Juan na' bzoj da Isaías be'nnen' be'e xti'll Diosen' kana', na' bne'e: Be'nnen' nne zillj latj dachen', ne'e: “¡Legón xhnid, legoncha'o nez gan' te Xanllon', lewsarj yichjra'llda'ore ka llon to be'nn llsarj to nez li!”
40003004	Na' xha Juan na' goken de yich xha camello, na' bchej lloa' le'en to yid, na' bdawe' bichsoa ren blli'nda'o ke beser yi'xe.
40003005	Be'nn lla'a yell Jerusalén na', na' be'nn lla'a yeolol yell ka' gan' nbane Judea, na' leska' be'nn ka' zjalla'a yell ka' nechj yeo Jordán na', baza'a ake' jak ake' gan' zo Juan na'.
40003006	Na' bxoarap ake' bi da xhinnj ka' non ake'n, na'll bchoa Juan na' leake' nis lo yeo Jordán na'.
40003007	Leska' jak zan be'nn Israel ka' be'nn ka' nzi'i fariseo, na' be'nn ka' nzi'i saduceo. Jake' nench bchoa Juan na' leake' nis. Na' ka bre'e Juan na' leake'n, na'll lle'e leake': —¡Re' nakre be'nn zban be'nn wxhiye'e, llonre ka bele! ¿No bzejnie' re', wak warare rao dan' wse'l Diosen' katen' gone' yel koxchis ke be'nnachen'?
40003008	Cha' rennere ba bayátere ke da xhinnjen' nonre na', llaya'l gonre da wen nench gakbe'e be'nne ba balla'a yichjra'llda'ore.
40003009	Bi gonzre xhbab nnere: “Xhi'nn dia lla Abraham neto'.” Yej ka' ni't nga, wakte gon Diosen' wayaken xhi'nn dialla Abraham.
40003010	Leska' ba no'xte' banchen' xhnid, yeolol yay da bi llbia daxhix wen, wchoye' do roe, gaken waye da wzeye'.
40003011	Nada' da li llchoa' re' nis cha' wayátere ke da xhinnjen' nonre, zan za za're ye to be'nne gone' nench cho' Spíritu ke Diosen' lo yichjra'llda'oren', da llon ka llon yi'. Na' be'nnen' za za'a ko'llra' za'klle' ka nada', ni jeze da yela' xhere'n bi gak gona'.
40003012	Katen' yede'n, gone' ka llon be'nn kate llsoe' trigo, llazie' trigon', na' llzeye' yixh bebe ken. Le'e nape' to yi' da bi wayorkze.
40003013	Na' bza'a Jesúsen' gan' nbane Galilea, na' byeje' gan' zo Juan na' lloa' yeo Jordán na', nench choe' nis.
40003014	Na' Juan na' bi go'nre' wchoe' Jesúsen' nis, lle'e Le'e: —Nadra'n llaya'l wchoa'o nis, na' rwe'ro' za'zo' wchoa' rwe' nis.
40003015	Na'll lle Jesúsen' Juan na': —Bchoa nada' nis. Da na'n llaya'l gonllo nench gak yeolol dan' ne Diosen' gak. Na'tell bcheb Juan na' bchoe' Le'e nis.
40003016	Na' ka bayoll blloa Jesúsen' nis, na'll balloje' lo nisen', le byarjte yebán' gan' llia Diosen', na' bre're' Spíritu ke Diosen', betjen ka to plom da'o, bllinen jasorenen Le'e.
40003017	Na' ben akre' bnne Diosen' be'nnen' zo yebán', bne'e: —Be'nn nin' nak xhi'nna' nllie'ra', llawera' llayazra'lla' kwis.
40004001	Na' Spíritu ke Diosen' benen nench byej Jesúsen' latj dachen' gan' gokra'll daxi'on wko'yelen Le'e gone' da xhinnj.
40004002	Na' bi bdaokze' rao choa (40) lla choa yere, na' ka bde choa lla na', bdone'.
40004003	Na' jabi'y daxi'on gan' ze Jesúsen', llen Le'e: —Cha' rennro' nako' dogarje Xhi'nn Dios, benchk yej ki yeyak aken yet xtir.
40004004	Na'll lle Jesúsen' len: —Nyoj xti'll Diosen': “Kere toze yet xtir dan' gaollo na', llonn yel nban ke lli'o be'nnach, renkze di'll dan' ll-lloj lloa' Diosen' nbanrenllo.”
40004005	Na'll bche'e daxi'on Le'e Jerusalén na', gan' nak yell ke Dios. Na' bche'n Le'e yichjo yoda'o gan' nak zeraoze sibe,
40004006	na'll llen Le'e: —Cha' rennro' nako' dogarje Xhi'nn Dios, bxhi'tchek ganni, lljasote'o lle'le, le nyoj xti'll Diosen': Diosen' wse'le' be'nn ka' nak angl ke'e gakrén ake' rwe', na' go'x ake' rwe' nench ke lljache'o yej.
40004007	Na'll lle Jesúsen' len: —Leska' nyoj xti'll Diosen': “Bi llaya'l nnabro' Diosen' cha' rennre' kan' ne'en.”
40004008	Da yobre bche'e daxi'on Le'e to rao ya' da nak sib kwis, na' broe'n Le'e yeolol yell da zjalli' doxhen yellrio, na' ren yel za'k yel nbaraz ke ka'.
40004009	Na' gollen Le'e da yobre: —Yeolol da ki llre'ro' ganni, gona'n rallna'o cha' rwe' wche'k xhibo' rawa', na' gono' nada' xhen.
40004010	Na'll lle Jesúsen' len: —Bayej ka'le, daxi'o, nyojkze le' xti'll Diosen': “Llaya'l gonlira'llo' Dios, na' toze Le'en we'ra'o.”
40004011	Na'll bakwas daxi'on ka'le, na' le bllinte angl ke Diosen' jakrén ake' Le'e.
40004012	Na' baza'a Jesúsen' gan' nbane Judean', na' bayeje' gan' nbane Galilea, ka benre' ba yo' Juan na' lo rill ya.
40004013	Na' bze'e yell Nazareten', jasoe' yellen' nzi'i Capernaum, dan' lli' lloa' nisda'on awllo gan' nzi'i Zabulón, na' gan' nzi'i Neftalí.
40004014	Na' gok kan' bne da Isaías be'nn be'e xti'll Diosen' kana', ka bzoje' dan' llia:
40004015	Ka nak gan' ne Galilean' gan' lla'a zan be'nn bi nak be'nn Israel, gan' nzi'i Zabulón, na' Neftalí gan' nban akre' lloa' nisda'o ye chla' yeo Jordán na',
40004016	nchole yichjra'llda'o be'nn ka' lla'a ganna'. Bixha Diosen' bse'le' to beni' xhen lo yichjra'llda'o be'nn ka', gok ake' ka be'nn wat, na' Diosen' ba bache'e lo yichjra'llda'o ake'n.
40004017	Kana' bzorao Jesúsen' bdixjwe're', na' bne'e: —Lewayate ke da xhinnj ba benre, le ba zo rez nnebia' Dios be'nnen' zo yebán'.
40004018	Jesúsen' zeje' lloa' nisda'o ke Galilea, ka bre're' chop be'nn wxhen bel nzi'i Simón Pedro, na' ren bi'che' Andrés, llza'l ake' yixj dan' zenrén ake' bel ka' lo nisen'.
40004019	Na'll lle'e leake': —Ledá gonre nada' txhen, na' gona' nench re' wtopre be'nne, na' yelloj ake' rao da xhinnj ke ake' ka'.
40004020	Na'll le bsanra'llte yixj bel ke ake'n, jannao ake' Jesúsen'.
40004021	Na' Jesúsen' bze'e ye ra't, na' bre're' Jacobo xhi'nn Zebedeo, na' ren bi'che' Juan, yo' ake' to lo barco ren xa ake'n, llayoncha'o ake' yixj ke ake'n. Na' leska' goxh Jesúsen' leake', lljannao ake' Le'e.
40004022	Na'll le ben akte' barcon' rallna'a xa ake'n, na' jannao ake' Jesúsen'.
40004023	Jesúsen' byeje' yeolol yell ka' zjalli' do gan' nbane Galilea, broe' bsedre' be'nn ka' zjalla'a toto yoda'o ke be'nn Israel ka'. Na' bdixjwe're' Di'll Wen na', kan' nnebia' Diosen'. Na' bayone' be'nn ka' llak biteze yillwe'.
40004024	Na' doxhente yellrio gan' nbane Siria bllirj di'llen', yeolol ke da wen ka' bene'n. Na' be'nn Siria ka' jwa'a ake' yeolol be'nn we'e ka' rawe'n, be'nn llak biteze yillwe', be'nn lley llra, be'nn yo' daxi'o yichjra'llda'o ake' ren be'nn llak xhgot, na' be'nn bi dá nia'na'a ak, na' bayone' leake'.
40004025	Na' zan be'nne bnao Le'e, be'nn lla'a gan' nbane Galilea, na' ren be'nn yell ka' nzi'i Decápolis, na' be'nn za'k Jerusalén, na' be'nn za'k yezikre yell da'o ka' zjalli' do Judea, na' be'nn za'k do chla' yeo Jordán.
40005001	Ka bre'e Jesúsen' be'nn zan ba ndop rao ya'n, na' bllie' na'ze, na' be'nn ka' non Le'e txhen na', jabi'y ake' gan' llie'n.
40005002	Na'll bzorawe' bzejnie're' leake', bne'e:
40005003	—Nbaraz ke be'nn ka' llakbe'e akre' yallj akre' gakrén Diosen' leake', le leake'n nak Diosen' txhen be'nn llnebia'.
40005004	’Nbaraz ke be'nn ka' llakya'ch akre', le leake'n we'e Diosen' yel llxhenra'll ke ake'.
40005005	’Nbaraz ke be'nn ka' llexjra'll ake', le leake'n gon Diosen' rallna'a ake' doxhen dan' bchebe' gone' ke ake'.
40005006	’Nbaraz ke be'nn ka' llon ka be'nn llbil don, nench gak ake' be'nn wen rao Diosen', le Dios na'n gon kan' zera'll ake'n.
40005007	’Nbaraz ke be'nn ka' llaya'chra'll ake' be'nne, ka'kze gon Diosen' ke leake' yeya'chra'lle' leake'.
40005008	’Nbaraz ke be'nn ka' ba bayib lo ra'llda'o ake', le leake'n yere'e akre' Diosen'.
40005009	’Nbaraz ke be'nn ka' llabeklli ake' be'nn dile, le Diosen' waza'kre' leake' ka xhi'nne'.
40005010	’Nbaraz ke be'nn ka' cha' llallayrao ake', na' llsa'kzi' ake' leake' ni ke da wen na' llon ake' rao Diosen', leake'n gak Diosen' txhen be'nnen' llnebia'n.
40005011	’Nbaraz ke re' cha' dan' llonlira'llre nada'n zi'chi'll be'nne re', na' wsa'kzi' ake' re', chirjla'll ake' di'll wenra'll keré.
40005012	Leyewé lesó nbaraz, le Dios na'kze gone' da wen keré kate yellinre gan' llie'n. Kan' llon aksre' re' na', ka'kze ben xozxta'o ake' ka' ren be'nn ka' be'e xti'll Diosen' kana'.
40005013	’Re' nakre ka ze'de rao be'nn ka' lla'a yellrion'. Ze'den' naken wen, bixha cha' ze'd na' ba bde ke bill naken zna', ¿akxha gonllon nench yeyaken zna' da yobre? Billbi de gónellon, na' cho'nnllon wrej wchekw be'nn len.
40005014	’Na' re' nakre ka beni' da llseni' ke yeolol be'nne. Na' nakre ka to yell da lli' to rao ya', na' yeololte be'nne llre'e akre'n.
40005015	Notno wa'l to da wseni', na' si'ze' to da wdo'se'n, zan wze'en sibe nench wseni'n ke yeolol be'nn lla'a lo yo'.
40005016	Na' ka nak re' llaya'l soteze sore gonre da wen nench re'e be'nne, na' ka' we'rao ake' Xallo Dios be'nn zo yebá.
40005017	’Bi gákere cha' nada' za'a walana' ley dan' bzoj da Moisésen', na' dan' bzoj yezikre be'nn ka' be'e xti'll Diosen' kana'. Za'a nench gok kan' llia yeolol xti'll Diosen' dan' bzoj be'nn ka'.
40005018	Da likzen' te ke yellrio ni, ren da ka' llre'llo le' yebá na', na' nia', ni ra't dan' nyoj le' ley na', bi gak yeranen, gaktelle yeolol dan' nllia Diosen' bia'a gak.
40005019	Ke len na' notezre cha' bi gonre kan' llian na', la'kze cha' naken le zerao da da'o, na' leska' cha' wroe're be'nn yobre bi chejle' ke leyen', bi nakre be'nn brao ke gan' llia Diosen' llnebie'. Na' notezre cha' gonre kon kan' llian na', lekze ka' cha' wroe're be'nn yobre gon ake' kan' nen na', Dios be'nnen' zo yebá na' llnebie', nne'e nakrenre be'nn brao.
40005020	Nia' re', cha' bi wcha'a yichjra'llda'oren' nench gakllen wen rao Diosen', kerke kan' nak ke be'nn fariseo ka', na' be'nn ka' llsedre ke ley dan' bzoj da Moisésen', bi yellinre yebá gan' llia Diosen' llnebie'.
40005021	’Bakze nnézere kan' bzejnie' da Moisésen' be'nn ka' blla'a kana', bne'e: “Nono gotre. Na' cha' no gote lwellj be'nnache, koxchis ka' wchoy ake' akre gon ake' ke'e.”
40005022	Na' nada' llepa' re', cha' llaklla're lwellj be'nnachre, Diosen' gone' yel koxchis keré. Na' noteze' cha' zi'chi'll lwellje', llaya'l gon be'nn ka' llnebia'n yel koxchis ke ake'. Na' noteze' cha' lla'd di'll lwellje', wase'l Diosen' le'e lo yi' gabil.
40005023	’Na' cha' kat zere lo yoda'on nench we're bi dan' lle'nere we're we'raore Diosen', na' lljadinra'llre bdilrenre to be'nn lwelljre,
40005024	na'ze llaya'le wkwa'nnre choll dan' no'xre, na'll lljaye'xhenre be'nnen'. Yeyoll na' wak lljwa're dan' llaya'l we're Diosen'.
40005025	’Kate to be'nne gawe' xhia keré rao koxchis, chak yo're nez na', lewiá akre ko're xhnneze, na' yezorenre' wen nench bi lljwe'e re' yora'o. Cha' bi bro're xhnneze rao nezen' zejren', ka llinre rao koxchisen', gone' re' rao na'a xa'y ka', na' ko' ake' re' lo rill ya.
40005026	Di'll li llepa' re', kere wabeje' re' cha' bi chixhjre doxhen dan' llba'yre.
40005027	’Ba bre'kzere ley dan' bzoj da Moisésen' nen: “Bi tarenre no'r yobre be'nn bi nak no'r keré.”
40005028	Na' nada' llepa' re', noteze be'nne cha' llwie' to no're, na' llzera'lle' le'e, ba llonkze' da xhinnjen' lo ra'llda'we', rebze ba llonkze' ka be'nn ka' llzoa xto ake'.
40005029	’Na' cha' yejraore cha'wen' llonen nench gonre da xhinnje, wenre chenak kwejre yejraoren' na' lljacho'nnren, kerke da gonre da xhinnjen'. Wenre chenak kweyi' to yejraoren', kerke da kweyi' doxhenre lo yi' gabilen' ni ke len.
40005030	Na' cha' na'ren' cha'wen' lle'nen xoben re' gonre da xhinnje, wenre chenak wchoyren na' lljacho'nnren, kerke da gonre da xhinnjen'. Wenre chenak kweyi' to na'ren', kerke da kweyi' doxhenre lo yi' gabilen' ni ke len.
40005031	’Lekze nnézere ley dan' bzoj da Moisésen' nen: “Noteze be'nn yera'a ren no'r ke'e, llaya'l chas to da we'e di'll bara' ake'n.”
40005032	Na' nada' llepa' re' noteze be'nn llara'rene' no'r ke'en, na' cha' bibi do'l de ke no'ren' darene' be'nn yobre, rao da nxhollen' llzoe' le'e, llone' nench sorén no'ren' ye to be'nn bi nak xhyiwe'. Na' noteze be'nn yechayna'rene' to no're be'nn bara'a ren be'nn ke'e, rebze da xhinnjen' gonkze' ka dan' llonkze be'nnen' darén xho'r be'nne.
40005033	’Na' leska' ba nnézkzere ka dan' bzejnie' da Moisésen' da xozxta'ollo ka' kan' golle' leake': “Góntere cha' bi dan' bchebre gonre rao Xanllo Diosen'.”
40005034	Na' nada' nia' re', bi wa'lrizre Diosen' nere: “Yebá na' llzoa' di'll lin' lloa'a”, kat bi da gonre, le yebá na'n zo Diosen' llnebie'.
40005035	Na' bi nnerizre: “Yellrio nin' llzoa'n di'll lin' lloa'a”, le yellrion' ke Dios na'kzen'. Na' bi nnere: “Jerusalén na' llzoa'n di'll lin' lloa'a”, le naken yell ke Dios be'nn nake le zerawe be'nne llnebia'.
40005036	Na' bi nnere: “Yichja' ni llzoa'n di'll lin' lloa'a”, le bi gak gonre nench yich yichjren' yeyaken da lliche o cha' yeyaken da gasje.
40005037	Kat nnere waken, waksen na'; na' cha' nere bi gaken, bi gaksen na'. Le billre di'll da nnere nench chejle' ake' ke re' bi naken wen.
40005038	’Nnézere ley dan' bzoj da Moisésen' nen: “Cha' to be'nn gone' zi' yejraoren', wak wayonre zi' yejrawe'n, na' cha' to be'nne wxo'pe' to layren', wakse yexo'pre to laye'n.”
40005039	Na' nada' nia' re': Bi wllonre wsa'kzi' be'nne re'. Cha' to be'nne kape' xa'yre, lewzé da ye chla'n kape'n.
40005040	Cha' to be'nne llakyollrene' re', na' lle'nre' wke'e xhare, lewe'e latje wka'rente' xhadon kerén'.
40005041	Na' cha' to be'nn gone' bien chejrenre' wa're no yoa' ke'en do achj hor, lechejrene' lewa'n chop ka ton ne'e na'.
40005042	Na' cha' bi dan' llnnabe be'nne re', cha' naken zi da we're, lewe'n; lekwej cha' bi dan' llnnabe' kwejre'.
40005043	’Na' lekze ba nnézere ley kerén' llian: “Llaya'l llie're be'nn lwelljre, na' wiere be'nn llwie re'.”
40005044	Na' nada' nia' re', llaya'l llie're be'nnen' llwie re', na' llaya'le nnabre rao Dios gak wen ke no be'nne zi'chi'll re'. Legón wen ke be'nne llwie re', leyelwill Dios nench gak wen ke no be'nn llsa'kzi' re'.
40005045	Cha' ka' gonre, llroe'kzere nakre xhi'nn Dios be'nnen' llia yebá. Le Le'en llone' llra' will nench llseni'n ke be'nn wen ak, na' ren ke be'nn wen da xhinnj ak. Na' leska' llone' llak yejw ke be'nn wen ren ke be'nn wen da xhinnj ak.
40005046	Na' cha' re' llie're chraoze be'nne llie' re', na' bi llie're be'nn yobre, ¿bixha da wen gon Diosen' kerén'? Le ka'kze llon be'nn wachixhj ka'.
40005047	Na' cha' no bi'ch lwelljre ka'ze llwapre lliox, ¿llákere cha' wen na' llonre ka'? Bi naken wen ka', le ka'n llon be'nn ka' bi nombia' Dios.
40005048	Zan llaya'l gakre be'nn wen be'nn cha'o kon noteze be'nne, kan' nak Xallo Dios be'nn zo yebá nake' be'nn wen be'nn cha'o.
40006001	’Kat gonre to da wen, bi gonren nench re'e be'nn ka' re', na' yeyoe'rao ake' re'. Cha' ka' llonre, bibi da wen gon Xallo Diosen' keré.
40006002	Ke len na' kat we're be'nne cha' bi da yalljre', bi we'ren nench nneze be'nn ka'. Le ka'kzen' llon be'nn chop rao ka', lloe' ake' bi da lloe' ake' do lo yoda'o, na' do tnez nench nneze be'nn ake, na' llayoe'rao ake' leake'. Da li nia' re', kone ka' llaxhj dan' llon ake', na' Diosen' bibi da wen de gone' ke ake' chet ka'.
40006003	Zan re', cha' bi da we're to be'nne, lewe'n llillize.
40006004	Lewe'n ga bi gakbe'e be'nne, na' bi yeyoe'rao ake' re', na'll Xallo Dios be'nnen' llre'e yeolol da ka' llonllon', gone' nench gak wen keré.
40006005	’Kat yelwillre Diosen', bi gonre kan' llon be'nn chop rao ka', llawé akre' sellá ake' yelwill ake' Diosen' lo yoda'o ke ake'n, na' do skin do tnez, nench re'e be'nne kan' llon ake'n. Da li nia' re', ba bxhi'te raxhj be'nn ka' rao yellrio na'ze.
40006006	Zan re' katen' yelwillre Diosen', leyeyo' lo yo' keré to wrazre, leyesejte gan' yo'ren', na'll we'renre Xallo Diosen' di'll, la'kze bi llre'lloe', zorenkze' lli'o, Lekze'n llwie' yeolol dan' llnnabren', na' gone' da wen keré.
40006007	’Na' kat yelwillre Diosen', bi we're toz ka di'll we're kan' llon be'nn ka' bi nombia' Diosen'. Le leake'n llak akre' cha' di'll zan na' lloe' ake' na'zen', si'te Diosen' xti'll ake'n.
40006008	Bi gonre kan' llon ake'n, le Xallo Diosen', ka za nnábtere, ba nnéztere' bin' yálljere na'.
40006009	Kin' yelwillre Diosen': Xa, rwe' llia'o yebá, nak la'y ra'on.
40006010	Yedchga yel llnebia' ko'on. Gakchga kan' lle'nro' rao yellrion' kan' llak yebá na'.
40006011	Dan' gaoto' tlla tlla bennchgan nna'.
40006012	Na' bazi'xhen keto' kan' llon neto', llazi'xhento' ke be'nne biteze da llon akre' neto'.
40006013	Na' bi wsanra'llo' neto' yexjto' rao da xhinnjen', bkwas brekyi'll neto' rao da xhinnjen'. Le rwe'n llnebia'o, na' napo' yel wak, nako' be'nn za'k xhen zejlikane. Ka'n gakchga.
40006014	’Na' cha' llazi'xhenre ke lwellj be'nnachre biteze da llon akre' re', Xallo Dios be'nnen' zo yebá, leska' yezi'xhene' yeolol da xhinnj keré.
40006015	Na' cha' re' bi llazi'xhen ke lwelljre, leska'kze bi yezi'xhenkze Xallo Diosen' keré.
40006016	’Kat gonre was, bi gon lloa'raoren' ka be'nn zoya'che, kan' llon be'nn chop rao ka'. Llon ake' nench re'e be'nn cha' bi dan' llon ake', na' wayoe'rao be'nn leake'. Da li nia' re', ba bxhi'te raxhj be'nn ka' rao yellrio na'ze.
40006017	Zan re', kat gonre wasen', lewapa' yichjraore, lechib lloa'raore.
40006018	Ka'n gonre nench ke gakbe'e be'nne cha' wasen' nonre, le toze Xallo Dios na'n llaya'l gakbe're', le Le'en zorene' re', la'kze cha' bi llre'lloe'. Xallo Dios na'n llre're' yeolol da llonren', na' gone' da wen keré.
40006019	’Bi ko'cha'ore da nak yel wnia' rao yellrio ni, le weyi'n. Le balen le llteteba', na' ye balen llbia re, na' leska' llaz be'nn wan, na' kwan ake'n.
40006020	Zan Dios na' lewxenra'lle' nench gonne' da wen da cha'o keré da bi te ke, kat yellinre yebá gan' zoe'n, naken da bi wteba', ni ke kwiaze re, ni be'nn wan bi gak kwanen.
40006021	Le gan' ngo'cha'ore dan' llazra'llre na'n, ganna'n zokze yichjra'llda'oren'.
40006022	’Yejraore llian naken ka to beni' nench re're. Cha' bibi llaken, llre'kzere kwasro.
40006023	Zan cha' yejraoren' bi naken wen, doxhenre ncholen chet ka'. Na' chet ka' beni' ke Dios dan' nere zorén re' naken xchole, xchol kwisen' nak yichjra'llda'ore chet ka'.
40006024	’Nono gak gon llin ren chopre xane' to chi'ze, le cha' ka' gone', wiere' to xan llin na', na' llie're' be'nnen' ye to; na' gone' llin ke toe' do yichj do ra'lle', na' ke be'nnen' ye to, gone'n kaze ra'lle'. Ka'kze ke re' bi gak gonre xchin Diosen', na' waráltere gonre llin, sera'llre gakre be'nn wnia'.
40006025	’Ke len na' llepa' re', bi kwek yichjre chraoze bi da ye'j gaore chak nbanre, leska' bi kwek yichjre chraoze ke xhara'nre. Le za'kll yel nban kerén' ker ka yel waon'. Lekze ka' kwerp kerén', za'kllen ker ka xhara'nren'.
40006026	Lewiá ke ba ka' zo xir llasdá rao lla, ni ke llaz llarap akzba', na' ni da' xhoa' ke akba' bi zo, na' Xallo Dios be'nnen' zo yebá na' llwaokzeba'. ¿Kere za'kllre ker ka ba ka' zo xiren'?
40006027	Na' ni tore kere wak yesdón kwinre ye tchit, cha' kwe' yichjzre gakre be'nn tonne.
40006028	’Na' ¿bixchen lli' yichjzre kwis ke xhara'nre? Lewiá ke yej da'o zjalla'a lyi'xe, llazocha'o aksen la'kze bibi llin llon aken, ni ke llab akzen yere.
40006029	Da li nia' re', rey Salomón na', goke' ra'll wen kwis, na' ni ka' bi ballinkze xhara'ne'n katk yel nbaraz ke yej da'o ka'.
40006030	Diosen' none' nbaraz da zjadé lyi'xe la'kze to chop llaze so aken, na' llzey ake'n. Bixha re', ¿bi llákere gonlle Diosen' wen keré cha' re' nxenra'llre'?
40006031	Ke len na' bi kwe' yichjre ke bi dan' yálljere, nere: “¿Bi ye'j gaollo, na' bi gakllo?”
40006032	Ke nak be'nn ka' bi nxenra'll Dios, kon lloe'la'll ake' llayirj ake' da ki. Zan lli'o, nnézkze Xallo Dios be'nnen' zo yebá na' bin' yálljello.
40006033	Llaya'le kwe' yichjre, na' wzenayre ke Diosen' nench nnebie' yichjra'llda'ore, na' gakre be'nn wen rawe'n. Na' yeolol da ka' yálljeren', Dios na'kze gonne'n.
40006034	Bi kwe' yichjre bi gak wxe willje, le dekze latj wxe, kwe' yichjllo da za za'a. Le tlla tlla nsa'kzen da zed ke.
40007001	’Bi wlliayi'llre be'nne, nench ke wlliayi'll Diosen' re'.
40007002	Kon kan' llonre llchoybia're ke be'nne, ka'kze gon Diosen' wchoybie' keré. Na' kan' llónere be'nne, ka' gonkze Diosen' ke re'.
40007003	¿Bixchen llwiazo' beb da'on yo' lo rao be'nn bi'cho'n, na' bi llwia'o beb xhen na', yo' lo rao rwe'?
40007004	¿Bixchen yezo' bibi'cho'n: “Anchk wabejkera' beb da'on yo' lo rao'n?” ¿Bixha dan' yo' lo rao rwe'?
40007005	¡Be'nn chop rao! Zga'tek babej beb xhen na', yo' lo rao rwe', na'llen' yere'ro' kwasro, na' gak wabejo' yixh beben' yo' lo rao be'nn bi'cho'n.
40007006	’Na' bi we'rentezre xti'll Diosen' be'nn ka' bi llazra'll len na', nxholl gon akre' re' znia ka llon be'kw wxhoxhjtinba' be'nne. Bi gonre ka be'nn wza'lze' da cha'o ak rao kuch ak, nxholl wrejchekw akba'n.
40007007	’Lewnnab, cha' bi wnnabre, gonnkze Diosen' len; lechirj, cha' bi chirjre, wllelkzen; lewse'kw, na' wyarjkze cho're.
40007008	Le noteze be'nne bi da llnnabe', wzi'kze'n; na' be'nn llyirje', wllelkzere'n; na' be'nn llnne'e, llsarj akse' ke'e.
40007009	’Ka' re', cha' xhi'nnre nnábebe' re' to yet xtir, kere we'rebe' to yej.
40007010	Na' cha' nnábebe' re' to bel gaobe', kere lloe'rebe' to bele znia.
40007011	La'kze naktere be'nn wen da xhinnj ak, nnézkzere lloe're xhi'nnre ka' to da wen. Na' bixha Xallo Diosen' zo yebá na', gonlle' wen ke be'nn llnnabe Le'e bi dan' yalljre'.
40007012	’Na' yeolol dan' lle'nere gon be'nnach keré, ka'kze llaya'le gonre ke ake', le ka'n llak ka nyoj le' leyen', na' dan' bzoj be'nn ka' be'e xti'll Diosen' kana'.
40007013	’Lecho'o nez dan' nak cho'pze, le da ra'y nak nez dan' lljasán be'nn ka' gan' kweyi' ake'. Na' be'nn zan lljak nez ra'yen'.
40007014	Le cho'pze nak nezen' dan' lljasán lli'o gan' de yel nban zejlikanen', na' to chopze be'nn ake za'k akre' lljake' nez cho'pen'.
40007015	’Llaya'l wiare nench ke chejle're xti'll be'nn wenra'll ka', be'nn ka' ne lloe' ake' xti'll Dios, non ake' ka xhi'r maxh da'o, na' loere nak ake' ka be'kw yi'o, ba llao xhi'r da'o ka'.
40007016	Ka nak da llbia toto yay nnézello bi yayen'. Ka nak yay ye'chen' bi llbian uvas, na' ni yay yixen' bi llbian higo. Ka'n llaya'l gakbe're ke be'nn ka' ziye'e re', kat re're bi dan' llon ake' na'.
40007017	Yay dan' nak yay wen na', daxhix wenkze llbian. Na' yay dan' bi nak wen na', lekze daxhix bi nak wen kwian.
40007018	Le bi gak to yay xhix wen kwiazen daxhix bi nak wen, leska' yayen' bi nak wen na', bi gak kwiarizen daxhix wen.
40007019	Yeololte yay da bi llbia daxhix wen, llchoy xane len na' llzeye'n.
40007020	Na' ka nak dan' llon toto be'nne, nnézello cha' nake' be'nn wen o cha' nake' be'nn wen da xhinnj.
40007021	’Kere yeolol be'nn ka' llalwill nada'n, ne ake': “Xanto', Xanto'”, yellín yebán' gan' llia Diosen' llnebie'. Kon be'nne gon kan' lle'ne Xa' Dios be'nne llia yebá na', leakze' yellín gan' llie' na'.
40007022	Kat llin lla gona' yel koxchis ke be'nn ka', be'nn zan ye ake' nada': “Xanto', ba be'to' xti'llo'n, na' kone ra'on, babejto' daxi'o ka' zjalla'a yichjra'llda'o be'nne, na' leska' kone ra'o na', bento' da zan yel wak ake.”
40007023	Na' kana' yep ake': “Bi nombia' re', ka'le lelljayak, re' be'nn wen da xhinnje.”
40007024	’Be'nnen' llzenay xti'lla'n, na' llone' kan' nia' na', llone' ka to ke be'nn si'n be'nn ben rill, na' bxie' ranen' to rao yej war.
40007025	Na' ka gok yejsi'o xhen, na' bda to be' war, na' blloj yeo da xhen bayechjte gan' zo rille'n. Na' bi bzoen wzalen len, le lli' ranen to rao yej war.
40007026	Na' be'nn llenre' xti'lla' ni, na' bi llone' kan' nia' na', llone' rebze ka to be'nn bi bwia gan' gon rille'n, na' bene'n to rao yoxh.
40007027	Ka gok yejsi'o xhen na', blloj yeon' bayechjten gan' zo yo' ke'en, na' bda be', na' bzoen bzalen len blleyi'tekazen.
40007028	Na' ka bayoll be'e Jesúsen' di'll ka', na'll llabane be'nn ka' lla'a na', kan' broe' bsedre' leake'n.
40007029	Le kan' bzejnie're'n, nakbie'kze nape' yel llnebia', kere bzejnie're' kan' llzejnie' be'nn ka' llsedre ke ley dan' bzoj da Moisésen'.
40008001	Be'nn zan zanao Jesúsen' kan' bayetje' rao ya'n.
40008002	Na' to be'nn llak yillwe' dan' ne lepra jabi'ye' rawe'n, na' bche'k xhibe', na'll lle'e Le'e: —Xana', cha' lle'nro', wakse waka'o yillwe' kia' ni.
40008003	Na'll le blite na'a Jesúsen' bdane' le'e, lle'e le'e: —Lle'nkzra', bayak. Na'll le bayakte ka nak yillwe'n llake'n.
40008004	Na'll lle Jesúsen' le'e: —Notno ye'o ka'. Byej jawiá bxozen' nench re're' ba bayako'. Na' be'e dan' llaya'l we'we' dan' bne da Moisésen' ka', nench na' yeyako' yall rao ley na'. Ka' ben nench yeolol be'nne nnez akre' ba bayako'.
40008005	Ka bllin Jesúsen' gan' nzi'i Capernaum, le bllinte to xan be'nn waka'a ya be'nn Roma, jatile' Le'e, na' go'tyoere' Le'e,
40008006	lle'e Le'e: —Xanto', be'nn wen llin kia'n de'e rilla'n llake' yillwe', nat nia'ne'e, na' ll-llayrawe' kwis.
40008007	Na'll lle Jesúsen' le'e: —Sa'rena' rwe' yeyone'.
40008008	Na' xan waka'a yan' lle'e Le'e: —Xanto', bi naka' be'nn za'k sa'reno' nada' rilla'n, ganniteze bnne, na' wayakte be'nn wen llin kia'n.
40008009	Nada' zo be'nn llnebia' nada', na' lekze ni't be'nn waka'a ya kia' llnebia' ake'. Kate llepa' toe': “Byej”, na' llejte', na' kate llepa' ye toe': “Da”, na' le lledte', na' kate llepa' be'nn wen llin kia'n: “Da ni gono'”, na' le llonte'n.
40008010	Na' ka bene Jesúsen' xti'll xan waka'a yan', na'll babanre', na'll lle'e be'nn ka' nao Le'en: —Da lin' nia' re', ni to be'nn Israel bi nna gonlira'll ake' nada' ka be'nn ni.
40008011	Na' ni nia' re', be'nn zan be'nn za'k doxhen yellrio, lljalle'rén ake' txhen xozxta'ollo Abraham na', Isaaken' ren Jacoben' gan' llia Diosen' llnebie'.
40008012	Zan ka nak be'nn ka' llaya'l so ren Diosen' chenake, leake'n yese'le' lo gabil gan' nake xchole, yesbell ake' to gaoxoxj lay ake'.
40008013	Na'll lle Jesúsen' xan waka'a ya ka': —Ba gok wayejo', ba bayakte be'nn wen llin ko'on kon kan' benlira'llo'n ba gok. Na' le bayakte be'nn wen llin ke xan waka'a ya ka'.
40008014	Na'll byej Jesúsen' rill Pedron', na' bre're' xhna' no'r ke Pedron' de'e yoe' da la res.
40008015	Jesúsen' bdane' ta'k be'nn we'en, le ballachte da lan'. Na'll le bayaste no'ren' bsinie' da bdao ake'.
40008016	Na' betj lle' na', bllin be'nn zan gan' zo Jesúsen', na' nche'e ake' be'nn zan be'nn yo' daxi'o yichjra'llda'o ake'. Na'll to bnneze Jesúsen', le ballojte daxi'o ka', na' leska' bayone' yeolol be'nn llak billre yillwe' da'o.
40008017	Ka'n bene' nench gok kan' llia xti'll Diosen' dan' bzoj da Isaíasen' kana', nen: “Le'en yeke'e yel ll-llayrao kello, na' yeke'e yeolol yillwe' kellon'.”
40008018	Jesúsen' bre're' ba bllin be'nn zan nechj ake' Le'e, na'll golle' be'nn ka' non Le'e txhen na' nench la'y ake' ye chla're nisda'on.
40008019	Na' blloj to be'nn llsedre ke ley dan' bzoj da Moisésen', le jabi'yte' rao Jesúsen' lle'e Le'e: —Maestro, wza'rena' rwe' kon gateze chejo'.
40008020	Na'll lle Jesúsen' Le'e: —Be'z ka' zo ga llallín akba' lltas akba', na' ba ka' zo xir dá rao lla, llia xo'nn akba', zan nada', naka' Be'nnen' Gorj Radj Be'nnach, bitbi zo ga yezi'ra'lla'.
40008021	Na'll blloj ye to be'nn zejrén Jesúsen' txhen, na' lle'e Le'e: —Xana', zga'tek benn latj wkwa'cha' xa'n kate gate', na'll nnawa' rwe'.
40008022	Na'll lle Jesúsen' le'e: —Da nnao nada', bkwa'nn be'nn wat ka', wkwa'chze lwellj be'nn wat ka'.
40008023	Na'll Jesúsen', le byo'te' lo barcon' ren be'nn ka' non Le'e txhen na'.
40008024	Na't ka zejen lo nisen', bzorao dá to be' xhen, na' ren nisda'on bzorao yitjen, na' ba llayoll nis lo barcon', na' ba tas Jesúsen'.
40008025	Na'll basbán ake' Le'e, lle ake' Le'e: —¡Xanto', basrá lli'o, ba llbeyi'llo!
40008026	Na'll lle Jesúsen' leake': —¿Bixchen llebrizre? ¿Bi llonlira'llre nada'? Na'll byase' balwille' be'n ren nisda'on, na'll le blle'lliten.
40008027	Na' be'nn ka' non Jesúsen' txhen na', babán akre' kan' bene'n. Na'll lle lwellj ake': —¿Noxha be'nnen' lla? Rente kaze be', na' ren nisda'o na' llzenayen ke'e.
40008028	Na' balline' ye chla' nisda'on gan' lli' rall be'nn Gadara ka'. Na' jatil chop be'nne Le'e, be'nn yo' daxi'o yichjra'llda'o ake'. Be'nn ki ba zo aktekze' latj gan' lljakwa'ch ake' be'nn wat ka', na' ba llraydo ake' kon no lldeze ganna', nollno llakse te do tnezen'.
40008029	Na'll besia' ake', lle ake' Jesúsen': —¿Bi de ko'o kone neto'? Rwe' Xhi'nn Dios dogarje. ¿Za'o zadsa'kzi'o neto', rencha' bi nna llin lla keto' yellayraoto'?
40008030	Na' kwitze llasdá zan kuch ak, llao akba'.
40008031	Na'll go'tyoe daxi'o ka' Jesúsen', lle aken Le'e: —Cha' ka' yebejo' neto' yichjra'llda'o be'nn ki, benn latj wayejto' gan' zjalla'a kuch ka'.
40008032	Na'll lle Jesúsen' leaken: —Wakse, lewayej. Na'll balloj aken yichjra'llda'o be'nn ka', na' zjayakdon gan' lla'a kuch ka'. Na'll bayetjnninn kuch ka' le' ya' gan' lla'a akba'n, na' jalla'a akba' lo nisda'on, na' got akba' we'j akba' nis.
40008033	Na' be'nn ka' llap kuch ka', bre'e akre' kan' goken, baxhonnj ake', na' jayell ake' be'nn rao yell ka' kan' goken, na' kan' ba bayak be'nn ka' byo' daxi'on.
40008034	Na'll yeolol be'nn ka' lla'a yellen' jatil ake' Jesúsen', na'll ka bre'e akre' Le'en, go'tyoe akre' Le'e waze'e rall aken'.
40009001	Jesúsen' bayoe' lo barcon', bala'ye' ye chla're nisda'on, na' balline' rao ralle'.
40009002	Na' bllin txhonnj be'nn nlen ake' to be'nn, bi dá nia'ne'e, nxoa ake' le'e to rao bray. Ka gokbe'e Jesúsen' kan' nxenra'll ake' Le'e, na'll lle'e be'nn we'en: —Bawé xhi'nna', ni llazi'xhena' ke da xhinnj ko'o ka'.
40009003	Na'll bale be'nn ka' llsedre ke ley dan' bzoj da Moisésen', ben akre' kan' goll Jesúsen' be'nn we'en, bza'ra'll ake' to lo yichjra'llda'o ake', na'll bne ake': “Be'nn ni llkadie' ke Diosen' ne'e ka'.”
40009004	Jesúsen' gokbe're' ka dan' za'ra'll be'nn ka', na'll golle' leake': —¿Bixchen llza'ra'llrizre da xhinnj lo ra'llda'ore?
40009005	Llákere bi napa' yel llnebia' na' yepe': “Ni llazi'xhena' da xhinnj ko'on.” ¿Bixha cha' yepe': “Bayas na' bayej”?
40009006	Nada' naka' Be'nn Gorj Radj Be'nnach wroe'ra' re', na' zoa' yellrio ni, napa' yel llnebia' nench yezi'xhena' da xhinnj ke be'nnachen'. Na'll golle' be'nn xhinnjen': —Bayas, bayoa' gan' bxhoa'o, na' bayej rillo'.
40009007	Na'll bayas be'nnen' zayeje' rille'.
40009008	Na' be'nn ka' bre'e kan' goken blleb ake' kwis, na'll be'rao ake' Diosen' kan' bene' be'e yel wak ke'en Jesúsen'.
40009009	Ka bde Jesúsen' gan' lli' Mateon' llchixhje' dan' llaya'l wayej yell gan' llnebia' leake'n, na' bre'e Jesúsen' le'en, na'll lle'e le'e: —Da nnao nada'. Na'll bzolla'a Mateon' zejrene' Le'e.
40009010	Ka goken bllin Jesúsen' rill Mateon', na' lli' ake' llao ake' txhen ren ye zan be'nn wachixhj ak, na' ren yela' be'nn wen da xhinnje, na' renkze be'nn ka' non Le'e txhen na'.
40009011	Ka bre'e be'nn fariseo ka' lli' ren Jesúsen' leake' txhen, na'll lle ake' be'nn ka' non Le'e txhen na': —¿Bixchen be'nnen' llroe' llsede re'n llaorene' txhen be'nn wachixhj ka', na' ren be'nn wen da xhinnj ka'?
40009012	Na' ka bene Jesúsen' xti'll ake'n, na'll lle'e leake': —Be'nn bibi yillwe' llake, bi yalljre' be'nn wen rmell, zan be'nnen' llak yillwe'n, le'en yalljre' be'nn wen rmellen'.
40009013	Lelljased bi zej xti'll Diosen' dan' nyoj: “Lle'nra' yeya'chra'llre be'nne, kere kon gotre bayi'x gákere nada' nxenra'llre.” Kere za'a zadyexha' be'nn wen aken', zan za'a zadwia' be'nn wayatre ke da xhinnj ba ben ake'.
40009014	Na'll be'nn ka' nao Juan be'nnen' bchoa nis, jabi'y ake' rao Jesúsen', lle ake' Le'e: —¿Bixchen bi llon be'nn ka' was be'nn ka' nao rwe'n, na't neto' llonto' was, leska' be'nn fariseo ka' llon ake' was?
40009015	Na'll lle Jesúsen' leake': —¿Bixha wak so be'nn ak yel wan, be'nn llon ake' yexh ga llak yel wachayna'a chak lli'rén wachayna'n leake'? Bi gak sorene' leake' yel wan. Zan wllin lla waga'a be'nn byion', kana'llen' gon ake' was.
40009016	’Gaga zo be'nne gonrene' llin ra'll kobe, yede'en xhe'e gore, le ra'll koben', yebe'n kat chiben, na' wche'zen xhe'e goren', yezikre yarj gan' nlle'zen.
40009017	Na' leska' nono zo be'nn ka'cha'orize' xis uva koben' to lo blloy yid gore, le xis uva koben' wche'zen blloy yid goren', na' llopten kweyi'. Zan ka'cha'we' xis uva koben' lo blloy yid kobe, nench bi kweyi' xis uvan', na' ka' llopten bi kweyi'.
40009018	Nna lloe'te Jesúsen' di'll na', bllindokze to be'nn wnebia', bche'k xhibe' rao Jesúsen', lle'e Le'e: —Le bayollte got to xhi'nna' no're. Cho'do na' wxoa nao'n yichjbe' nench yebanbe'.
40009019	Na'll bzolla'a Jesúsen' ren be'nn ka' non Le'e txhen na', na' byejrén ake' be'nn wnebia'n.
40009020	Na' ka zjake' na'n, bnao to no're leake', ba gok chllinn (12) iz llzoe' wa'a, na' bene' bien jabi'ye' awllo ko'll Jesúsen', jatane' xhe'en.
40009021	Le kan' bza'ra'lle' to lo ra'llda'we', bne'e: “Kon cha' ba bdana' xhe'en, wayaksa'n.”
40009022	Na' bayechj Jesúsen' bwie' no'ren', na'll lle'e le'e: —Bendipra'llo' xhi'nna'. Ba bayakso' dan' llonlira'llo' nada'. Na' le bayakte no'ren'.
40009023	Ka bllin Jesúsen' rill be'nn wnebia'n, na' bre're' ba zjalla'a be'nn zan, llon ake' txhen, na' llasbell ake', na' ba lla'a be'nn llkwell bllej.
40009024	Na'll lle'e leake': —Lelljayak. Kere got bida'o no'r nin', taszbe'n. Na'll be'nn ka' lltitj akre' Le'e.
40009025	Na'll bayoll bachache' yeolol be'nn ka', na'll byoe' be'xe' ta'k bida'o waten', na'll le bayástebe'.
40009026	Na' yel waken' bene'n goslas di'llen' yeolol yell ka' zjalli' do na'.
40009027	Na' ka badé Jesúsen', bnaodo chop be'nn lchol Le'e, na' besia' ake' zillje, goll ake' Le'e: —¡Rwe'n nako' xhi'nn dialla da rey David, baya'chra'll neto'!
40009028	Na' ka bayo' Jesúsen' lo yo'n, na' byo' be'nn lchol ka', na'll lle Jesúsen' leake': —¿Llonlira'llre nada' gak gona' nench yere're? Na'll lle ake' Le'e: —Awa' xanto', llejle'to'.
40009029	Na'll bdan Jesúsen' yej rao ake'n, lle'e leake': —Yere'chgare kon kan' nxenra'llre nada'.
40009030	Na'll le bayakte yej rao ake'n, bare'e aktere'. Na'll goll Jesúsen' leake': —Bi we're di'll kan' gok bayak yejraoren'.
40009031	Bixha kate baza'a ake' na', jadá ake' doxhen gan' nzi'i Galilea, lloe' ake' di'll ka dan' ben Jesúsen' ke ake'n.
40009032	Na' ka ballach be'nn ka', le bllinte be'nn yob akre', nche'e ake' ye to be'nn blloje yo' daxi'o yichjra'llda'we'n.
40009033	Na'll Jesúsen' le babejte' daxi'on, le bannete be'nnen'. Na' be'nn zan bre'e kan' goken, na'll babán akre' kwis, na'll ne ake': —Lli'o be'nn Israel, da nellen' bre'llo yel waken' nak ka'.
40009034	Na' be'nn fariseo ka' ne ake': —Xan daxi'o ka'n llakrenen le'e, nench llabeje' daxi'on zjayo' yichjra'llda'o be'nn ka'.
40009035	Jesúsen' jate'e toto yell, na' toto yell da'o zjalli' do na', jazejnie're' be'nn Israel ka' lo yoda'o ke ake'n, na' bdixjwe're' leake' Di'll Wen kan' nnebia' Diosen', na' bayone' be'nn ka' llak biteze yillwe', na' biteze da llak ke ake'.
40009036	Na' ka bre're' ba bllay be'nn zan, na' baya'chra'lle' leake'. Ka gokbe're' llakllejla'll ake', akre gon ake', na' nono llra' gakrén leake' ka dan' llallayrao ake'n. Ni't ake' ka xhi'r da'o, ba nono llra' gap leakba'.
40009037	Na'll lle'e be'nn ka' non Le'e txhen na': —Da li nia' re', ka be'nn gon wrapen' gonllo, da xhen llin na' de, na' to chopze be'nn wrap ka' nak.
40009038	Lennabe Dios be'nnen' nak xan llin na', wse'le' yezikre be'nn wen llin rao llin na'.
40010001	Jesúsen' btope' be'nn chllinn ka' non Le'e txhen, na' be'e leake' yel wak nench wabej ake' daxi'o zjayo' lo yichjra'llda'o be'nne, na' wayón ake' biteze yillwe' da llak ake'.
40010002	Ki re be'nn chllinn ka': Simón lekze le'en re'e Pedron', be'nnen' gok be'nn nell, na' Andrés bi'ch Pedro na', na' Jacobo ren Juan xhi'nn Zebedeo,
40010003	na' Felipe, na' Bartolomé, na' Tomás, na' Mateo be'nnen' gok wachixhje, na' Jacobo xhi'nn Alfeo, na' Lebeo be'nnen' goll akse' Tadeo,
40010004	na' Simón be'nnen' ben txhen be'nn ka' nzi'i cananistas, na' ren Judas Iscariote be'nnen' ben Jesúsen' rallna'a be'nn ka' llwie Le'e na'.
40010005	Jesúsen' bse'le' be'nn chllinn ka', jatixjwe' akre' xti'lle'n, lle'e leake': —Bi chejre rall be'nn ka' bi nak be'nn Israel, leska' bi chejre yell ka' zjalli' Samaria.
40010006	Lelljak gan' lla'a be'nn Israel ka', le leake'n nak ake' ka xhi'r da'o ba bnit.
40010007	Lelljak lelljatixjwe' ba zo rez llin lla nnebia' Dios be'nnen' zo yebá.
40010008	Lewayón be'nn llak bi yillwe', na' lewayón be'nn ka' llak yillwe' dan' ne lepra, leyesbán be'nn wat ak, na' leyebej daxi'o ka' yo' lo yichjra'llda'o be'nne. Bibi bchixhj Diosen' re', benne' re' yel wak ke'en nench gonre da ki, ke len na' legakrén be'nne, na' bi wchixhjre.
40010009	’Na' bi wa're mell da nak oro, na' mell plat na' mell kobr chak ko're nez.
40010010	Na' bi go'xre bzod, na' bi go'xre ye to xhare, ni ye to xher-re, ni xhis da wchi'chre, le ka nak re' nakre be'nn wen llin ke Dios, llaya'lkze gonn ake' re' da ye'j gaore, gan' llse'la' re'n.
40010011	’Na' gateze yell ga llinre, zga'tek lennab cha' zo to be'nn wen, be'nn yewere wrebe re' rille'n. Na' cha' ba brebe' re' rille'n, ganna'ze lesó. Kat sa'llre chejre ga yobre, kana'll yeza're.
40010012	Na' kat llinre rill to be'nne, lewape lliox, na' lennab so ake' wen.
40010013	Na' cha' zjani't be'nn nak yichjra'llda'o ake'n wen, gak ka dan' nnabren', na' so ake' wen. Na' cha' nono llra' be'nn nak yichjra'llda'o ake'n wen, na' bi gak ka dan' nnabren'.
40010014	Na' cha' zo ga bi wreb ake' re', na' bi wzenay ake' keré, leyelloj yo'n o yell gan' bllinre, na' leyebibte yo bichte llia lo labre.
40010015	Da xhinnj xhen na', ben be'nn Sodoma ka' ren be'nn Gomorra ka' kana', zan ni llepa' re', kat llin lla gak yel koxchis ke yeolol be'nne, kana' be'nn ka' bi breb re' rille'n, da xhenll gak ke be'nn ka' kerke kan' gok ke be'nne Sodoma ka', ren Gomorra ka'.
40010016	’Nada' wse'la' re' ka llse'le' xhi'r da'o radj be'kw yi'o, lesó xhnid ka llon to bele, na' maxhze legón ka llon to byinn da'o.
40010017	Legap kwinre rao be'nn ka' llwie re'n. Zjani't be'nn gon ake' re' rao na'a be'nn wnebia' ka', nench bi gon bi ne akre' re'.
40010018	Na' lekze ka' dan' llonlira'llre nada' na', zjani't be'nn wche'e re' do rao rey, do rao nollre be'nn llnebia' nench we'rén akre' xti'lla'n, leska' rao be'nn ka' bi nak be'nn Israel.
40010019	Na' kat go'x ake' re', wche'e ake' re' rao be'nn ka', bi we'la'llre akre nnere yelli're xti'll ake'n. Rawe gan' zere na'kze wzejnie' Diosen' re', akren' nnere.
40010020	Le kere re'n nnere, Spíritu ke Xallo Dios na'kzen' gonnen bixhan' llaya'l nnere.
40010021	’Kana' bale be'nnache, yeyechj ake' gon ake' no bi'ch gorj ake' rao na'a be'nne, na' yeso'te leake', na' ni't be'nn gon ake' xhi'nn ake' ka', rao na'a be'nn yeso'tebe', na' zjani't be'nne gon ake' xaxhna' ake' ka', rao na'a be'nne yeso'te leake'.
40010022	Na' ka yeololze be'nn wie akre' re', dan' llonlira'llre nada', na' noteze be'nn se war wxenra'lle' nada' llinte lla gate', le'en yerá.
40010023	Cha' be'nn lla'a to yell lloje yeraye re', lelljazó ga yobre. Da li nia' re', bi nna wayoll tare yell ka' gan' nbane be'nn Israel ka', kat yeda' nada' da yobre Be'nn Gorj Radj Be'nnach.
40010024	’Kat to be'nn za wsede, bi nello naklle' be'nn braoll ka be'nnen' llsede le'en, na' to be'nn wen llin bi nello naklle' braoll ka xane'n.
40010025	Kon llaya'le yewé be'nnen' llseden', cha' yedo'lre' gake' kan' llon be'nnen' broe' le'e na', na' llaya'le yewé be'nn wen llin na', cha' yedo'lre' gake' ka xane' na'. Na' nada' naka' xanre, na' be'nn ka' llwie nada'n, llasné ake' llona' txhen Beelzebú, dan' nak xan yeolol daxi'o ak, wasné aklle' ke re' nakre nada' txhen.
40010026	’Bi llebre be'nn biteze da gon akre' re', le bibi de da nga'che da nello bi wroe'rawe, na' bi de da nello nono yenneze len.
40010027	Da zan da broe'ra' re' gan' nga'chre, lennén gan' lla'a be'nn zan. Na' yeolol da ka' ba béneren', lechixjwe'n, legón ka to be'nn ze yichjo llosie'.
40010028	Bi llaya'le llebre be'nn ka' got re'n. Bitbi gak gon akre' yichjra'llda'ore. Zan llaya'le llebre Diosen', le Le'en nape' yel llnebia', wlleyie' kwerp kerén' ren yichjra'llda'oren' lo yi' gabilen'.
40010029	’Nnézello byinn da'o ka' bibi za'k aktekba', na' Xallo Diosen' llakbe're' kate llbeyi' toba'.
40010030	Rente yich yichjre ka' nrab Diosen'.
40010031	Na'llen' nia' bi llebre, za'kll re' kerke txhonnj byinn da'o ka'.
40010032	’Na' noteze be'nne cha' wchebe' nnawe' nada', lekze ka' nada' wacheba' rao Xa' Diosen' llia yebá, yepe' nak be'nnen' nada' txhen.
40010033	Na' noteze' cha' lloe'rene' be'nnach di'll, na' bi llchebe' cha' nombie' nada', lekze ka' nada' we'rena' Xa' be'nn zo yebá di'll, yepe' bi nombia' be'nnen'.
40010034	’Bi gákere beda' nench nni't ren lwellj be'nn ka' wen na'. Bi nni't ake' wen, le yesdil ake'.
40010035	Ni ke dan' ba beda' na', yesdile be'nn byio ren xa ake', na' no'ren' kone xhne'e, na' no'ren' yedil ren xhorille le'e.
40010036	Do lo yo' rill ake' na'ze lla'a be'nn wie lwellj ake'.
40010037	’Na' noteze be'nne cha' llakllre' xe'e na' xhne'en ka nada', bi sa'ke' gone' nada' txhen. Leska' cha' llakllre' xhi'nne', ka nada' bi sa'ke' gone' nada' txhen.
40010038	Na' be'nn bi wsanra'll kwine' na' nawe' nada', na' gone' ka to be'nn noa' cruz ke'e, bibi za'ke' gone' nada' txhen cha' ka'.
40010039	Be'nnen' llon bien yesrá yel nban ke kwine' yellrio ni, le'en wnite'n, zan be'nnen' llnit yel nban ke'en ni kia' nada', le'en ga't yel nban zejlikane ke'e.
40010040	’Noteze be'nn llrebe re' nadkza'n llrebe', na' be'nn llreb nada' renkze Dios be'nnen' bse'l nada'n llrebe'.
40010041	Na' noteze be'nne wrebe' be'nn lloe' xti'll Diosen', ka da nbarazen' si'i be'nnen' lloe' xti'll Diosen', ka' lekzen sie'. Na' be'nnen' wrebe to be'nn wen, ni ke dan' wrebe' be'nnen' nak be'nn wen na', ka dan' nbarazen' si'i be'nn wen na', ka' lekzen sie'.
40010042	Na' noteze be'nne we'e la txhi'yze nis ye'j be'nn llonlira'll nada', ni ke dan' be'e ake' be'nnen' nxenra'll nada' nis we'je', da li nia' re', bi nnitrao ka nake dan' ben ake'n.
40011001	Ka bayoll bzejnie' Jesúsen' be'nn chllinn ka' non Le'e txhen na', baze'e ganna', na' byeje' yell ka' zjalli' do na', jaroe' jasedre' xti'll Diosen' be'nn ka' zjalla'a ganna'.
40011002	Bixha Juan be'nnen' bchoa nis, ba yoe' lo rill yan'. Benre' di'll, ka yeolol dan' llon Criston'. Na'll bse'l Juan na' chop be'nn ka' non le'e txhen na', gan' zo Jesúsen',
40011003	Jannab akre' Le'e: —¿Rwe'n nako' be'nnen' bexhto' wse'l Diosen', cha' ye to be'nn yobren' kwexhto'?
40011004	Na'll lle Jesúsen' leake': —Lelljayak, na' lelljayell Juan na' doxhen dan' ba bre're na', na' da ka' ba bénere na'.
40011005	Be'nn lchol llare'e akre', be'nn xhinnj lladá ake', be'nn llak yillwe' dan' ne lepra llayak ake', be'nn kwell ba llayén akre', na' be'nn wat ba babán ake', na' be'nn ya'ch da'o ka' llzenay ake' Di'll Wen ke Diosen'.
40011006	¡Nbaraz ke be'nnen' bi llakganre', na' yezikre llejle' kia'!
40011007	Na' ka ba zjayak be'nn ka' bse'l Juan na', na'll be'rén Jesúsen' be'nn ka' ndopen' xti'll Juan na', lle'e leake': —¿No be'nnen' jawiare latj dachen'? ¿To be'nn nak ka yia da zo lle' da le llta be'?
40011008	¿Akre nake' kan' jawiare? ¿Nake' ra'll cha'o? Ka be'nn ka' zjanak ra'll cha'o, zo ake' yo' wen kwis, ka no rill be'nn wnebia'.
40011009	¿Noxhan' jawiakzre cha'? ¿To be'nn lloe' xti'll Diosen'? Da li lloe' xti'll Diosen', na' ni yepa' re', za'klle' ka noteze be'nn lloe' xti'll Dios.
40011010	Ke be'nn ni nyoj le' xti'll Diosen', llian: Nada' Dios, wse'la' to be'nn kwiarawe' rao', we'e xti'llo'n nench yewe' xhnneze gan' te'o na'.
40011011	Da li nia' re', nollre no be'nnach nna chas, be'nn nakll be'nn brao ka Juan na', be'nnen' bchoa be'nne nis. Na' nna' noteze be'nn llzenay ke Dios, nench nnebia' Diosen' yichjra'llda'we'n, la'kze nake' be'nne le zeraoze be'nne bibi za'ke, gaklle' be'nn braoll ka Juan na'.
40011012	’Kan' bzorao Juan na' bdixjwe're' xti'll Diosen', na' bchoe' be'nne nis bllinte nna', be'nn zan llon ake'n ga zerao za'k akre', nench yedo'l akre' yel llnebia' ke Diosen'.
40011013	Kana'ten' bzoraon bllinte kan' bra' Juan na', ley dan' bzoj da Moisésen', na' dan' bzoj be'nn ka' be'e xti'll Diosen', bzejnie'n lli'o ka nak yel llnebia' ke Diosen'.
40011014	Na' xti'll Diosen' dan' nyoj llian yed ye to be'nn yedyén kan' ben Elías, be'nnen' be'e xti'll Diosen' kana'. Ka' llian ke Juan na', kon cha' chejle're.
40011015	Re' zo nayre, lewzenay xti'lla' ni.
40011016	’¿Notek ka wsa'kra' re' lla'a nna' lla? Wsa'kra' re' ka bida'o ak zjalla'a lao ya'a, na' lle lwellj akbe':
40011017	“Ba bkwellto' bllej, na' bi bya're, na' ba belto' da llon nya'chraz, na' ni ke bllellzre.”
40011018	Juan be'nnen' bchoa nis, bi we'j bdaocha'we' ka lle'j llao nollre be'nne, na' bnere ke'e: “Daxi'o yo' be'nnen'.”
40011019	Na' ka nak nada' Be'nnen' Gorj Radj Be'nnach, na' llre're lle'j llawa' kwasro, na' nere kia': “Le lle'j llaoxen be'nnen', na' llone' txhen be'nn wachixhj ka', ren yezikre be'nn wen da xhinnj ka'.” Zan zjalla'a akse be'nn llzenay ke Diosen'. Leake'n llroe' akre' kan' nak yel si'n ke Diosen'.
40011020	Na'll be'e Jesúsen' xti'll be'nn ka' lla'a yell ka', gan' bene' zan da yebán akre'n, na' bdile' leake' dan' bi llayat akre' ke da xhinnjen' non ake'n, na'll bne'e:
40011021	—¡Nya'chraz ke re' be'nn Corazín! ¡Na' nya'chraz ke re' be'nn Betsaida! Chenake broe'ra' be'nn ka' ni't yell ka' nzi'i Tiro, na' Sidón yel wak kia'n ka dan' ba broe'ra' re', batna' ba bayechj ake' banao ake' Diosen' chenake, na' llak ake' to ra'll gasj da nak ze'ch, na' llwazj kwin ake' no de da llroe'n ba bayat akre' chenake.
40011022	Na' nia' re', kate llin lla gak yel koxchis ke yeolol be'nne, da xhenll yellayraore kerke be'nn Tiro, na' be'nn Sidón ka'.
40011023	Na' re' be'nn Capernaum, llákere ba zekzre yebá, ga lle'le gor waza'le' re', ga yellayraore. Chenak bena' da yebane be'nn ka' blla'a gan' nzi'i Sodoman' kan' ba bena' raore ni, bayat akre' xto'l ake'n chenake, na' bi blleyi' yell ke ake'n chenake.
40011024	Nia' re', gakll keré ye ra't ka ke be'nn Sodoma ka', katen' llin lla gak yel koxchis ke yeolol be'nn ka'.
40011025	Na'll balwill Jesúsen' Diosen', bne'e: —Lloe'rawa' rwe' Dios Xa, rwe'n llnebia'o yebá na' yellrion', bkwa'cho' da ki, bi byejnie' be'nn si'n ka' len, na' broe'ro'n be'nn ya'ch be'nn nak nexjra'lle.
40011026	Beno' ka' Xa, le ka'n gokra'llo' rwe'.
40011027	Na' golle' be'nn ka' lla'a na': —Yeololte da de, Xa'n ba bene'n rallna', na' nono nombia' Xhi'nne'n, toz Xa' na'n nombie' Le'e, na' nono nombia' Xa'n, toz nada' nak Xhi'nne' nombie', na' kon no llbeja' nada' llroe're' kan' nak Xa'n.
40011028	Ledá gan' zia' ni, yeololtere ba lljaxa'kra'lle, na' noa're dan' nak ka to yoa' zi'. Na' nada' gonna' ka yezi'ra'llre.
40011029	Legón nada' txhen, lewsed kan' nia' ni, le nada' naka' be'nn xate be'nn nexjra'lle, na' ka' yezi'ra'll yichjra'llda'oren'.
40011030	Dan' nia' gonre na', bi naken bni', naken ka to yoa' da bi naktek zi'.
40012001	To lla nba'nn ke be'nn Israel ka' bde Jesúsen' ren be'nn ka' non Le'e txhen to rao yellrio ga de trigo. Na' bdon be'nn ka' non Le'e txhen na', na' bzorao ll-lechj ake' dao ke trigon', na' bdao ake'n.
40012002	Na' bre'e be'nn fariseo ka' kan' ben ake'n, na' lle ake' Jesúsen': —¿Bixchen llon be'nn ka' llin, be'nn ka' non rwe' txhen na', llon ake' to da bi llaya'l gonllo lla nba'nne?
40012003	Na'll lle Jesúsen' leake': —¿Bi nna golre kan' ben da rey Daviden' to lla ka bdon ake' ren be'nn lwellje' ka'?
40012004	Byoe' gan' nak rill Diosen', na' bdawe' yet xtir dan' nak la'y da bi llaya'l gao be'nn bi nak bxoz, na' leska' bdaorén be'nn ka' zej ren Le'e txhen na' len.
40012005	¿Leska' bi nna golre le' ley dan' bzoj da Moisésen' gan' llian, bxoz ka' bi llazi'ra'll ake' lo yoda'o braon' lla ka' nak lla nba'nne? Na' nono ll-lliayi'll leake' dan' llon ake' llin na'.
40012006	Ni llepa' re', nada' zoa' ganni za'klla' ye ra't ka yoda'o braon'.
40012007	Xti'll Dios dan' nyoj nen: “Lle'nra' yeya'chra'llre be'nne kerke da gotzre no bayi'x, gákere nada'n lloe'raore.” Chenak llejnie're kan' naken na', bi wxoare do'l ko'll be'nn bibi do'l nape.
40012008	Nia' re', nada'n naka' Be'nn Gorj Radj Be'nnach, naka' xan llan' llapre bara'nne.
40012009	Jesúsen' baze'e ganna', na' byoe' to lo yoda'o ke be'nn Israel ka'.
40012010	Na' lo yoda'o na', zo to be'nn nxho'n chla' ne'e, na'll lle be'nn fariseo ka' Jesúsen': —¿De latj wayonllo be'nn xhinnj to lla nba'nne? Lle ake' Le'e ka' nench kone len wlliayi'll ake' Le'e.
40012011	Na'll lle Jesúsen' leake': —Bixha cha' re' nni't xhi'r da'o keré, na' cha' toba' lljacho'ba' to lo yell zitj lla nba'nne, ¿wsanra'llreba', bi yebejreba' rao lla na'?
40012012	Ke len na' nia', dekze latj gakrenllo be'nne, llan' nak lla llapllo bara'nne, le za'klle to be'nne kerke to xhi'r da'o.
40012013	Na'll lle'e be'nnen' nxho'n ta'ke'n: —Bli na'on. Na' le blite na'a be'nnen', bayakten wen ka dan' ye chla'.
40012014	Na'll ka ballach be'nn fariseo ka' yoda'on, na' llayirjla'll ake' akre ka gon ake' got ake' Jesúsen'.
40012015	Ka gokbe'e Jesúsen' ka', na' babe'yi'lle' bayeje' ga yobre. Be'nn zan jannao Le'e, na'll bayone' yeolol be'nn ka' llak yillwe'.
40012016	Na'll go'tyoere' leake', bi we'rén ake' be'nn di'll non' bayón leake'.
40012017	Bene' ka' nench bzoa xti'll Diosen' dan' bzoj da Isaíasen', kan' bne'e:
40012018	Be'nn nin' nake' be'nn wen llin kia', be'nn breja', na' be'nn nllie'ra'. Na' llawera' dan' llone'n. Na' nada' wse'la' Spíritu kia'n sorenteze sorenen Le'e. Na' chixjwe're' yeolol be'nn ka' zjalla'a doxhen yellrio da nak da li llazra'lla' gon ake'.
40012019	Na' bi gakyollrene' be'nn ka', ni ke gosia'ze', nono yene ka nak chie' do tnez ka'.
40012020	Bi wzo'ye da nak lle'ne. Bi wasore' to yi' da'o, da za bzorao lla'le, llinte lla gone' gak kon ka da zjazé lilla rao yellrio ni.
40012021	Na' be'nn lla'a yeolol yell, so ake' kwexh ake' Le'e.
40012022	Na' zo to be'nne lchole, na' nakte' blloje, yo'nyaz daxi'o yichjra'llda'we', na'll jwa'a ake' le'e rao Jesúsen'. Na' babeje' daxi'on yoe'n, na'll le bare'tere', na' le bannete'.
40012023	Na'll yeolol be'nn ka' bre'e kan' bene'n, babán akre' kwis. Na'll lle lwellj ake': —¿Kere be'nn nin' bezllo yede' rao dialla ke rey Daviden' lla?
40012024	Na' ka bene be'nn fariseo ka' di'll ki, na'll ne ake': —Bitbi yel wak nap be'nnen'. Xan daxi'o ka' nzi'i Beelzebú na'n llakrén le'e, llabeje' daxi'o ka' yo' yichjra'llda'o be'nne.
40012025	Na' ka gokbe'e Jesúsen' kan' za'ra'll lo ra'llda'o be'nn fariseo ka', na'll lle'e leake': —Yeololte da llnebia' cha' gaken chopre, kweyi'n, na' leska' to yell o to yo' rill be'nnen', cha' gaken chopre, bi sibian.
40012026	Leska' cha' daxi'on yebejen ye to daxi'o yo' yichjra'llda'o be'nne, weyi' yel llnebia' ken, le kwinzen ba lladilrenen.
40012027	Na' cha' re' nere xan daxi'o ka' llakrén nada' llabeja' daxi'on, cha' naken kan' nere na', ¿noxha llakrén be'nn ka' nao re'n nench yebej ake' daxi'o ka' yo' yichjra'llda'o be'nne? Na' dan' llon ake' na', llroe'n re' bi naken kan' nere na'.
40012028	Zan ke nak nada', Spíritu ke Dios na'n llonnen nada' yel wak nench llabeja' daxi'o ka', na' ka dan' llona' na', llroe'n re' ba bllin lla nnebia' Diosen'.
40012029	’¿Akre gak cho' to be'nn wan lo yo' ke to be'nn war nench sie' bi da de ke'e, cha' bi wcheje' le'e? Zan ka'n gone', na'll gak sie' bi da de ke be'nnen' lo yo' rille'n.
40012030	’Be'nn bi llone' nada' txhen, llwiere' nada'n. Na' be'nn bi llakrene' nench wzenay be'nn ka' kia', yezikre llone' nench nono wzenaykze kia'.
40012031	’Ke len na' llepa' re', yeolol da xhinnj da llon be'nnach, na' yeolol di'll ya', dan' llach lloa' ake'n, Dios na' yezi'xhene' ke ake', zan nollre be'nne, cha' nne'e ke Spíritu ke Diosen', ni ke yezi'xhenze Diosen' ke'e.
40012032	Na' cha' no be'nne llnne'e kia' nada', naka' Be'nn Gorj Radj Be'nnach, wazi'xhenkze Diosen' ke'e; zan cha' no be'nne nne'e ke Spíritu ke Diosen', kbatlle yezi'xhen Diosen' ke'e, ni nna' ni batteze.
40012033	’Ka nak no yay xhix ka', dan' nak yay wen na', daxhix wenkze llbian, na' yay dan' bi nak yay wen lekze daxhix bi nak wen llbian. Na' ka' llnnézello akren' nake dan' llbia toto yay ka', na' llnnézello kan' nak yayen'.
40012034	¡Kan' nakse re', nakre be'nn zban, be'nn wxhiye'e, llonre ka bele! Bibi di'll wen gak we're ka nak yo' da xhinnjen' lo ra'llda'ore. Le yeololte di'llen' ll-lloj lloa'llon' da za'kze lo ra'llda'ollo na'n.
40012035	To be'nn wen lloe'kze' di'll wen, le kon kan' nake lo ra'llda'we' na'n lloe' di'llen'; na' to be'nn wen da xhinnj lloe' di'll da ke za'ke, le ka'n nakse ra'llda'we'n.
40012036	Na' ni nia' re', kate llin lla gon Diosen' yel koxchis ke yeolol be'nne, kana' yeolol be'nne wadé ake' yeolol di'll dan' ba be'e ake' da bibi za'ke.
40012037	Na' kone di'll dan' we're, Dios na' choyrawe' keré cha' napre do'le, na' cha' bibi do'l napre.
40012038	Na' be'nn ka' llsedre ke ley dan' bzoj da Moisésen', na' be'nn fariseo ka' lle ake' Jesúsen': —Maestro, lle'neto' gono' to yel wak da re'teto' nench nnézeto' cha' da lin' bse'l Diosen' rwe'.
40012039	Na'll goll Jesúsen' leake': —Re' yo' da xhinnj lo ra'llda'ore, na' ba bsanra'llre Dios. Na' llnnabre gona' ye to yel wak da re'tere, zan bi gona' ka dan' llnnabren', zeraoze ka dan' broe' Diosen' re', ka dan' benrene' da Jonás, be'nnen' be'e xti'll Diosen' kana'.
40012040	Jonásen' byoe' lo le' bel xhen na' chonn lla chonn yere. Na' ka'kze nada', Be'nn Gorj Radj Be'nnach gata', na' choa' lo ban' chonn lla chonn yere.
40012041	Na' kat llin lla gon Diosen' yel koxchis ke yeolol be'nne, kana' be'nn Nínive ka' wabanrén ake' be'nn ki lla'a nna', na' wchoybia' ake' ke ake', le leake'n, ka ben akre' xti'll da Jonásen', bayat akre' ke da xhinnj ke ake'n, na' nada' za'ktella' kerke Jonásen'.
40012042	Na' lekze lla na' kat gon Diosen' yel koxchis ke yeolol be'nne, no'ren' bnebia' yellen' re Sabá, wabanrene' txhen be'nn ki lla'a nna', na' wchoybie' ke ake', le le'en zi't kwis bede' badzenaye' yel si'n ke da Salomón na', na' nada' za'ktella' kerke Salomón na'.
40012043	’Kate to daxi'o llallojen yichjra'llda'o be'nnen', na' dan llayirjen ga lljacho'n ga yobre. Na' cha' bi ll-llelen to latj ga yezi'ra'llen,
40012044	na'll nnen: “Waya'chka' lljawia' gan' balloja'n, cha' gak lljalloa' da yobre.” Na'll llayejen lljawian gan' zo be'nnen', na' kate re'ren ra'llda'o be'nnen', naken ka to yo' da nxhi nloa, na' ndachen.
40012045	Na'll lljatopen ye gall daxi'o da llonll ka len, na'll yella'a aken txhen lo ra'llda'o be'nnen'. Na' cha' ka' ba ben ake'n, na'll yezikre gakll ke be'nnen', kere kan' gok ke'e kana'. Na' ka' ya'nnkzen' gak ke be'nn wen da xhinnj ka', lla'a nna' lla.
40012046	Nna lloe'te Jesúsen' di'll ren be'nn ka', ka bllin xhne'e ren bi'che' ka', na' gokra'll ake' we'rén ake' Le'e di'lle.
40012047	Na' to be'nn ze ren ganna' golle' Jesúsen': —Xhna'o ren be'nn bi'cho' ka' ze akte' ko'lle na', lle'n akre' we'rén ake' rwe' di'lle.
40012048	Na'll lle Jesúsen' le'e: —¿Noxhan' nak xhna', na' noxha nak bi'ch lwellja'?
40012049	Na'll bli ne'en gan' lla'a be'nn ka' nak Le'e txhen na', na'll bne'e: —Be'nn kin' nak xhna', na' bi'ch lwellja'.
40012050	Le noteze be'nne llone kan' llazra'll Xa' Dios be'nnen' zo yebá na', le'en nak be'nn bi'cha', be'nn zana' na' xhna'.
40013001	Rao lla na', bza'a Jesúsen' yo' gan' zoe' na' jachie' lloa' nisda'on.
40013002	Na'll bdop be'nn zan kwis gan' llie'n, na'll byepe' lo barcon' jachie'. Yeolol be'nn ka' bdopen' zellá ake' lloa' nisda'on ga nak yo bill.
40013003	Na'll da zan da broe' bsedre' leake' bsa'krebre' bi da ka', bne'e: —To be'nn wen llin jeze' nbaz,
40013004	na' ka zeje' llose' nbazen', ra't dan' llaze' na', je'ten lloa' nez, na' byinn ka' llasdá le' yebán' betj akba' jatao akba'n.
40013005	Na' ye ra'ten' jacha'n ga nake rao yej ga lli' chde'jze yo, na' da na', byob bra'n le ra'tze yo lli' gan' je'ten na'.
40013006	Na' ka bra' will na', bzeyen len, na' byechen le bi nyintek roe zitj.
40013007	Ye ra'ten' jago'nnen ga nak lo yay ye'che, ka blli'o yay ye'chen', na' benen len roe.
40013008	Na' ye ra'ten' jago'nnen ga nak yo cha'o, na' bra' aken, na' balen bllia to gayoa (100) weje toton, na' ye balen bllian wyon (60) weje, na' ye balen chi lloa (30) weje.
40013009	Re' zo nayre, lewzenay ka'n nia'n.
40013010	Na'll be'nn ka' non Jesúsen' txhen jabi'y ake' awllo, lle ake' Le'e: —¿Bixchen llsa'krebro' bi da ka' katen' llroe' llsedro' be'nne?
40013011	Na'll lle Jesúsen' leake': —Nono nna nneze kan' nak yel llnebia' ke Diosen', zan nna' ba llone' nench re' ba llonlira'llre nnézeren. Zan be'nn yobre bi wroe' Diosen' leake'.
40013012	Le noteze be'nn llzenay xti'll Diosen' wzejnie'lle Diosen' leake', nench chanll dan' chejnie' akre'n, na' noteze be'nne bi llzenay, da da'on ba nnez akre' ra'ten, yeka'a Diosen' len.
40013013	Ke len na' llroe' llsedra' be'nn ki kone da ka' llsa'krebra', le llre'e aktere' dan' llona'n, na' bi llakbe'e akre' bi zejen na', llen aktere' xti'lla'n, na' bi llejnie' akre'n.
40013014	Ke len na' be'nn ki ba llzoa ake' di'll kan' bzoj da Isaíasen', kan' bne'e: Da li yénere, na' bi chejnie're akre zejen da'n yéneren'. Na' re'tere, na' bi wayakbe're bi zejen dan' llre're na'.
40013015	Nak ake' be'nn bi llzenay, ba natkze yichjra'llda'o be'nn ki. Bi llen akre' kwasro, na' nchod rao ake'n, le bill lle'n akre' re'e akre' kone rao ake' na', na' yen akre' kone nay ake' na', na' chejnie' akre' lo ra'llda'o ake' na', na' yeyat akre', na'll gak yebej ake' lo da xhinnjen'.
40013016	’Na' re' nakre nada' txhen, nbaraz keré dan' llwiare da ka' llona'n, na' llzenayre xti'lla'n, na' llejle're.
40013017	Da li nia' re', zan be'nn ka' be'e xti'll Diosen' kana', na' zan be'nn ka' yezikre bzenay ke Diosen' kana', gokra'll ake' kwis re'e akre' dan' llre're nna', na' bill go'le re'e akre'n. Na' gokra'll ake' kwis yen akre' dan' llénere na', na' leska' bill go'le yen akre'n.
40013018	’Lewzenay ke, kin' chejnie'llo di'll ke be'nn wen llin na', jez nbazen'.
40013019	Noteze be'nn llene xti'll Diosen' dan' llzejnie' ke yel llnebia' ke'en, na' cha' bi llejnie're'n, le llinte daxi'on llabejen len lo ra'llda'we'n; na' nake' ka nbaz dan' je't lloa' nezen'.
40013020	Na' nbaz dan' jacha'a gan' nak lo yejen', na' bi bdin roe, naken ka be'nn ka' le llawete xti'll Diosen' kat llen akre'n,
40013021	leake'n nak ka da bi nyin roe zitj, chollze llejle' ake' ke xti'll Diosen', na' kat bi da da'o llak ke ake', na' kat llwie be'nne leake' dan' llzenay ake' xti'll Diosen', le llbej yichj akte' xti'lle'n.
40013022	Na' nbaz dan' jago'nn gan' nak lo yay ye'che dan' bi blli'o na', zejen ka be'nn ka' ba bene xti'll Diosen', na' da zed ka' da de rao yellrio ni, na' yel wnia' dan' ziye'e lli'o, bi lloe'n latje yega'nn xti'll Diosen' lo ra'llda'we'n, na' nak ake' ka nbaz dan' bibi llbia.
40013023	Na' nbaz dan' jago'nn rao yo cha'o na', zejen ka be'nnen' llene xti'll Diosen', na' llejnie're'n na' llzenaye'n. Nak ake' ka dan' bllia to gayoa (100) weje, na' ye balen bllia wyon (60) weje, na' ye balen chi lloa (30) weje.
40013024	Na'll be'rén Jesúsen' be'nn ka' ye to di'll, lle'e leake': —Yel llnebia' ke Dios be'nnen' zo yebán' llonen rebze ka gok ke to be'nnen' jez nbaz wen rao yellrio ke'en.
40013025	Na' do llere ka tas ake', byej to be'nn llwie le'e, na' jaza'le' nbaz yi'x gan' ba naz be'nnen' trigon', bayoll na' na'll baze'e.
40013026	Na' to chi'ze bra' nbaz yi'xen' ren trigon', na' ka bzorao trigon' llbian.
40013027	Na' gokbe'e be'nn wen llin ke xan yellrion', na'll jayake' jayell ake' xan ake'n: “Ke be'nne, ¿kere nbaz wen ke trigon' gozo' rao yellrio ko'on? ¿Bixchen nchixzen yi'xe da bibi llbia?”
40013028	Na'll lle xan ake'n leake': “To be'nn llwie nada'n jen ka'.” Na'll lle be'nn wen llin ka' le'e: “¿Akxha gonto'? ¿Wla'llto' yi'xen'?”
40013029	Na' lle'e leake': “Bi wla'llren nench ke wla'llrentere trigo na'.
40013030	Waljezen na' chi'o akllen txhen. Na' kat llin lla yezi're dan' gozre na', kana' nia' zga'tek yi'x na', la'llre gonren to bnok weje, na' cheyen, na'telle yetopre trigon' wlla'cha'oren.”
40013031	Na'll be'e di'll kan' nak yel llnebia' ke Diosen', bne'e: —Yel llnebia' ke Dios be'nnen' zo yebán' rebze naken ka to nbaz ke mostaz, ka dan' goz to be'nn rao yellrio ke'en.
40013032	La'kze nbaz ke mostazen' nakllen da da'o ka nbaz ka' yela', na' kate llra'n na', leren ll-lli'oll ka billre yay, llakllen to yay xhenlle, na'll lljallia no xo'nn byinn da'o ka' rao xho'ze na'.
40013033	Na'll bsa'krebe Jesúsen' ye to da yobre, lle'e leake': —Yel llnebia' ke Dios be'nnen' zo yebán', naken ka kwa binn da bxhi'i to no're, na' bchixe'n trob yezj, na' baslli'on kwa ke yet xtir na'.
40013034	Yeolol da ki broe' bsede Jesúsen' rao be'nn zan ka' bzenay ke'en gan' ze'e na'. Broe' bsedre' leake', bsa'krebre' bi da ka', bibi bzejnie're' leake' billre.
40013035	Bene' ka' nench gok kan' bzoj be'nn ka' be'e xti'll Diosen' kana': Wroe' wsed akre', wsa'krebra' bi da ka', na' yep ake' da nono nna nneze, da nga'ch ka bxhete yellrio.
40013036	Bayoll broe' bsedre' be'nn ka' zjalla'a na', base'l Jesúsen' leake' lljayake'. Na' byoe' lo yo' gan' zo ake' na', na'll jabi'y be'nn ka' non Le'e txhen na', awllo kwite'n lle ake' Le'e: —Bzejnie'cheke neto' akre zeje di'llen' be'on ke trigon' ren nbaz yi'x na'.
40013037	Na'll lle'e leake': —Kin' naken: ka nada' Be'nnen' Gorj Radj Be'nnach, naka' ka be'nnen' goz nbaz wen na'.
40013038	Na' doxhente yellrio ni, naken ka latj gan' goze' trigo na'. Na' be'nn ka' llzenay ke Diosen' nak ake' ka nbaz wen na'. Na' be'nn ka' nxenra'll daxi'on leake'n nak ka nbaz yi'x na'.
40013039	Daxi'on naken be'nnen' goz nbaz yi'x na'. Na' llan' gak yel koxchis ke yeolol be'nn ka' naken ka llan' llon ake' wrape, na' angl ka' nak ake' ka be'nn ka' llon wrapen'.
40013040	Na' kan' llatop ake' yi'x ka', na' llzey aken', ka'n gak ke be'nn ka' llnnerén daxi'on kat llin lla gak yel koxchis ke yeolol be'nne.
40013041	Nada', Be'nnen' Gorj Radj Be'nnach wse'la' angl kia' ka' kat llin lla na', nench yetop ake' yeolol be'nn ka', llko'yele be'nne yobre gon ake' da xhinnj, na' yezikre be'nn llon da xhinnj.
40013042	Na' yese'le' leake' lo yi' gabil ga cha'a ake' ke chnare chey ake', ganna' kwell ake', to gaoxoxj lay ake'.
40013043	Kana'llen' Xallo Diosen' gone' nench be'nn ka' llon da wen na', nni'trén ake' Le'e txhen, le leake'n nak xhi'nne', na' yeyak ake' ka beni' ke will kat yellín ake' yebá gan' llia Diosen' llnebie'. Re' zo nayre lewzenay xti'lla'n.
40013044	’Na' Yel llnebia' ke Dios be'nnen' zo yebán' naken ka to mell xhen da nga'che to rao yellrio. Na' to be'nne ballelre'n, na'll bakwa'che'n da yobre lekze rao yellrio na'kze, na' llawere' kwis zayeje', na'll jaye'te yeolol bi da de ke'e nench bazie' yellrio gan' nga'ch mellen'.
40013045	’Na' yel llnebia' ke Dios be'nnen' zo yebán' llonen ka ke to be'nn dá llo't biteze, na' de'e yirje' yej cha'o dan' nzi'i perla.
40013046	Na' kat ll-llelre' to yej cha'o da za'k, na' llayo'te' yeolol bi da de ke'e nench waya'we' yej cha'on.
40013047	’Na' yel llnebia' ke Dios be'nnen' zo yebán' za'krebren ka to yixj bel. Na' bal be'nn wxhen bel ka' bza'l ake' yixj ke ake'n lo nisda'on, na' bxhenen zan kwen ba lla'a lo nisda'on.
40013048	Na' ka ba balla'n na', babej ake'n lloa' nisda'on, na'll llabé akeba', na' ba nak wen, llalla'a akeba' lo llom. Na' ba ka' bi nak wen na', llo'nn akeba'.
40013049	Kan' gak katen' llin lla, te ke yellrio ni. Angl ka' yebej ake' be'nn wen da xhinnj ka' zjarén radj be'nn ka' nake be'nn wen rao Diosen'.
40013050	Na'll waza'le' leake' lo yi' gabil gan' lljallell ake' ga zeraoze to gaoxoxj lay ake' yel llallayrao ke ake'.
40013051	Jesúsen' lle'e leake': —¿Zyejnie're yeolol da ki ba broe'ra' re'n? Na'll lle ake' Le'e: —Zyejnie'kzeto'n.
40013052	Na'll lle'e leake': —Noteze be'nne cha' llak llroe' llsedre' ley ke Diosen' dan' byoj kana', na' cha' llzenaykze' kan' llroe' llsedra' ke yel llnebia' ke Diosen', na'llen' nake' ka to xan yo' be'nne nape' yeolol da za'ke da yalljre' llonrene' llin, balen nak da kobe, na' balen nak da gore.
40013053	Ka bayoll be'e Jesúsen' di'll ki, na'll baze'e.
40013054	Na' bayeje' ralle'n, na' jaroe' jasedre' be'nn wrall ke'e ka' lo yoda'o ke ake'n. Na' babán akre' kwis ke di'llen' lloe'n, na' lle lwellj ake': —¿Ga jasede' yel si'n na'? ¿Na' gaxha jaxie' yel wak ki llone'?
40013055	¿Kere le'en xhi'nn be'nn wencha'o yayen', na' xhne'en re'e María? Na' bi'che' ka' re Jacobo, José, Simón na' Judas.
40013056	Na' lekze ni't zane' ka' rall-llo ni. ¿Akxha llaken lloe' di'll ki, na' llakte' llone' yel wak ki?
40013057	Na' bi gokra'll ake' chejle' ake' ke'e, na'll lle'e leake': —Yeololze be'nne lloe'rao ake' be'nn lloe' xti'll Dios, zan ka nak be'nn wrall ke'e ka', na' be'nn lo yo' ke'e bi llap ake' le'e bara'nne.
40013058	Na'll to chopze yel wak bene' Nazareten' le nono byejle' ke'e.
40014001	Ka llan' llnebia' be'nnen' re Herodesen' gan' nbane Galilean' benre' di'll kan' llze ke Jesúsen'.
40014002	Na'll golle' be'nn wen llin ke'e ka': —Be'nn nin' Juan be'nnen' bchoa nis babane' radj be'nn wat ka', na'llen' llak llone' yel wak ki.
40014003	Bne Herodesen' ka' le le'en golle' be'nn ka' be'x ake' Juan na', na' bchej ake' nia'ne'e, na' bro' ake' le'e lo rill yan'. Bene' ka', xto'l Herodías be'nnen' nak xho'r bi'che' be'nnen' re Felipe.
40014004	Le goll Juan na' le'e: —Bi llaya'le soreno' xho'r bi'cho'n.
40014005	Herodes na', gokra'lle' gote' Juan na', na' bi bayaxhjre', bllebe' be'nn ka', le be'nn zan be'nn yell llejle' ake' ke Juan na', lloe' xti'll Dios.
40014006	Na' ka btil Herodesen' iz, ben ake' lnni, na'll xhi'nn Herodíasen' bi no're bllojbe' bya'be' rao be'nn zan ka'. Na'll bayazra'll Herodesen' kwis kan' bya' bi no'r we'on.
40014007	Na'll bzoe' Diosen' wie' bi da gone' ke'e, cha' bi we'e bi no'r we'on kon biteze nnábebe' le'e.
40014008	Na'll bko'yele xhna'be'n lebe' nench yebe' Herodesen': —Yichj Juan be'nnen' llchoa nis na', bennen ganni, na' wllia'on to lo ye'nn nllirje.
40014009	Na' reyen' gokre' kwis kan' goll bi no'r we'on le'en, le ba bzoe' Diosen' rao be'nn zan ka' we'ebe' kon biteze da nnábebe' le'e, na'llen' benchaze' dan' bnnabbe'n.
40014010	Na'll golle' be'nn ka' wchoy ake' yen Juan na', lo rill ya gan' yoe'n.
40014011	Na' bllia ake' yichje'n to lo ye'nn nllirje, na' be'e ake'n bi no'r we'on, na' jaye'be'n xhna'be'.
40014012	Na'll be'nn ka' non Juan na' txhen jaxhi'i ake' kwerp ke'en, na' jakwa'ch ake'n. Na'telle jayake' gan' zo Jesúsen' jayell ake' Le'e kan' goken.
40014013	Ka bene Jesúsen' kan' gok ke da Juan na', na'll le baza'te', bayoe' to lo barco zayeje' to latj dach ga nollno lljannao Le'e. Bixha be'nn ka' zjalla'a yell ka' zjalli' lloa' nisda'on, ka bnnez akre' ka', na'll bza'a ake' rall ake'n zjak kon nia' ake' jatil ake' Jesúsen'.
40014014	Ka ballín Jesúsen' lloa' nisda'on, bre're' lla'a be'nn zan, na'll baya'chra'lle' leake'. Na' bayone' be'nn we'e ke ake' ka'.
40014015	Na'll ka ba llen will, jak be'nn ka' non Le'e txhen rawe'n, lle ake' le'e: —Zello to latj ga bibi de, na' ba nak ba wlle'. Base'lchaz be'nn ki nench lljayake' yell da'o ka' lli' awlloze lljadirj ake' da ye'j gao ake'.
40014016	Na'll lle Jesúsen' leake': —Bi llaya'l lljayake' ka'ze, re' lewe'e ake' da gao ake'.
40014017	Na'll lle ake' Le'e: —Ga'yze yet xtir kellon' de, na' ye chop belya'.
40014018	Na'll lle'e leake': —Lelljaxi'n ganni.
40014019	Na' le gollte' be'nn ka' blle' ake' rao yi'xen'. Le bxhi'te' yet xtir ga'y ka' ren belya' ka' ye chope, na' le bwiate' le' yebáre be'e yel llioxken ke Dios, na'll bxhoxhjen be'e be'nn ka' non Le'e txhen na', nench bdislas ake'n bdao be'nn ka'.
40014020	Yeolole' bdao berj aktere'. Bayoll na' batop ake' dan' baga'nnen, na' goken ye chllinn llom da ka' baga'nnen da goxhj ka'.
40014021	Na' be'nn ka' bdaon' nak ake' ka do ga'y mir be'nne byio, llakze kere no'r ka' ren bida'o ka'.
40014022	Bayoll na', le gollte' be'nn ka' non Le'e txhen na', wlla'a ake' lo barcon' nench kwiarao ake' wla'y ake' ye chla're nisda'on, chak baga'nn Le'en, base'le' be'nn zan ka' zjayake'.
40014023	Bayoll base'le' be'nn ka', bayepe' to rao ya' ga balwille' Diosen' to wraze, na' ka golen', toze' ze'e rao ya'n.
40014024	Na' barcon' dan' zjalla'a be'nn ka' bse'len, ba zjazén ka do kllol nisda'on, le zebraz ll-lli'y nisen' len, llas lljata' nisda'on, ka naken dá be'n zban.
40014025	Na' ka do bal-llen bayetj Jesúsen' ya'n, na'll zeje' gan' zjak be'nn ka' non Le'e txhen na', na' zeje' kon nie' to rao nisda'oze.
40014026	Na' ka bre'e akre' Le'en, le blleb ake', besia' ake' ka zeje' rao nisda'on. Na'll ne ake': —¡Da ya'jen' llre'llo!
40014027	Na'll le balwillte Jesúsen' leake', bne'e: —¡Leyewé, nada'n, bi llebre!
40014028	Na'll le gollte Pedron' Le'e: —Xanto', cha' rennro' rwe'n, bne yeda' gan' ze'o rao nisen'.
40014029	Na'll lle Jesúsen' le'e: —Da cha'. Na' le bllojte Pedron' lo barcon' zejze' gan' ze Jesúsen' rao nisda'on.
40014030	Bixha ka bre're' dá be'n res, na' bllebe' na' bzorao llaze' lo nisen'. Na'll besie' lle'e Jesúsen': —¡Xana', basrá nada'!
40014031	Na' le bzete ta'k Jesúsen' bayo'xe' le'e, na'll lle'e le'e: —¿Bixchen bi benlira'llo', na' gokganro' nada'?
40014032	Na' kate bayo' Jesúsen' ren Pedron' lo barcon', le blle'llite be'n.
40014033	Be'nn ka' zjalla'a lo barcon' bche'k xhib ake' rao Jesúsen' ben ake' Le'e xhen, ne ake': —Dogarjkze Xhi'nn Dios rwe'.
40014034	Bayoll na' bla'y ake' nisda'on, na'll bllin ake' gan' nzi'i Genesaret.
40014035	Kate bayombia' be'nn Genesaret ka' Jesúsen', bdislas ake' di'llen' yeolol yell da'o ka' zjalli' awlloze nench bnnez akere' ba bllin Jesúsen' rall ake'n. Na' be'nn ka' lla'a yell ka', bche'e ake' yeolol be'nn we'e ka' rawe'n.
40014036	Na' go'tyoe akre' Le'e we'e latj go'x ake' la ra'tze xhnie' xhe'en, na' yeolol be'nn ka' be'x len le bayak akte'.
40015001	Bal be'nn fariseo ka', na' be'nn ka' llsedre ke ley dan' bzoj da Moisésen' bza'a ake' Jerusalén na', bllin ake' gan' zo Jesúsen', llnnab akre' Le'e:
40015002	—¿Bixchen bi llon be'nn ka' non rwe' txhen kan' ben xozxta'ollo ka', bi llna'a ake' weltze toto kwe' ake' gao ake'?
40015003	Na'll lle Jesúsen' leake': —Leska' re', ¿bixchen bi ngo' yichjre gonre kan' ne Diosen' llaya'l gonllo, na' llonre xhen ka dan' ben be'nn gor ka' ba bde?
40015004	Diosen' ba bne'e kan' gonllon', dan' bne'e: “Legap bara'nn xaxhna're”, na' “Noteze be'nne cha' yellie' di'll xaxhne'e llaya'l gate'.”
40015005	Na' re' llákere wak to be'nn ye'e xaxhne'e: “Bitbi de gonna' gakrena' rwe', yeolol da de kia' ba bia'a Diosen' len.”
40015006	Na'll nere billbi llaya'l we'e xaxhne'en cha' ka'. Dan' nere ka', llbekre ka'le dan' ne Diosen', na' naore llonre ka dan' ben be'nn gor ka' ba bde kana'.
40015007	Re' be'nn chop rao ba llonya'nnre kan' bzoj da Isaíasen' keré, gan' nen:
40015008	Be'nn ki llon ake' nada' xhen kon lloa' ake' naze', kere lloe'rao ake' nada' do yichj do ra'll ake'n.
40015009	Bibi za'k dan' lloe'rao ake' nada'n, ka nak llroe' llsed akre' da bayirjla'll be'nnachzen'.
40015010	Na'll goxhe' be'nn ka' ndop ganna', na' lle'e leake': —Lewzenay dan' yepa' re' ni, na' lechejnie'n.
40015011	Kere da lle'j llao be'nnachen' llonen le'e gake' be'nn wen da xhinnj rao Diosen'. Di'll dan' ll-lloj lloe' na', len na' llon le'e bi gake' yall rao Diosen'.
40015012	Na'll jabi'y be'nn ka' awllo, be'nn ka' non Le'e txhen na', lle ake' Le'e: —¿Zakbe'ro' goklla'a be'nn fariseo ka', kan' ben akre' xti'llo'n?
40015013	Na'll lle Jesúsen' leake': —Wllin lla kate Xa' be'nnen' llia yebá na', gone' ka llon to be'nn kat ll-la'lle' no yay da bi goze'.
40015014	Waljechaze be'nn fariseo ka', le ka to be'nn lcholen' nak ake', le to be'nn lchol kere wak ko'rene' nez ye to lwellj lchole, wa lljabix ake' do lo broj chet ka'.
40015015	Na'll lle Pedron' Le'e: —Bzejnie'cheke neto' akxha zejen kan' bne'o na'.
40015016	Na'll lle'e leake': —¿Rente re' bi nna chejnie're ka da ki ba bnia' ni?
40015017	¿Bi llejnie're yeolol dan' lle'j llao be'nnache llo'n lo le'e, na' ll-llin lla lladen?
40015018	Zan yeolol di'll da lloe' be'nnach, lo ra'llda'we'n ll-llojen. Na' cha' naken no di'll zban, len na' llonen nench ra'llda'we'n bi naken yall rao Diosen'.
40015019	Le lo ra'llda'o ake' na'n llarjla'll ake' llon ake' da xhinnj, na' llaso'te be'nne, na' llzoa xto ake', na' llzorén lwellj ake' la'kze bi nchayna'a ake', na' llban ake', na' llyirjla'll ake' xti'll lwellj ake', na' llasnné ake' ke be'nne.
40015020	Da kin' ll-llonen nench bi gak be'nne yall rao Dios, kere dan' bi llna'a ake' kat gao ake' na'n.
40015021	Baza'a Jesúsen' ganna', na' bayeje' do gan' lli' yell ka' nzi'i Tiro ren Sidón.
40015022	Na' to no'r be'nn yellen' nzi'i Canaán be'nn bi nake be'nn Israel, bze'e ralle'n, na' blline' gan' zo Jesúsen', na' jatile' Le'e, na'll besie' lle'e Le'e: —¡Xana', rwe' nako' xhi'nn dialla da rey David, baya'chra'llchga nada'! To xhi'nna' no'ren' yo' daxi'o yichjra'llda'obe', nna'stek ll-llayraobe'.
40015023	Na' Jesúsen' bi be'la'lle' ke no'ren'. Na' be'nn ka' non Le'e txhen na', zjake' awllo, go'tyoe akre' Jesúsen' lle ake' Le'e: —Balli'i no'ren', le llakia llone' nawe' lli'o.
40015024	Na'll lle'e leake': —Diosen' bse'le' nada' nench llakrena' be'nn Israel ka', le leake'n nak ake' ka xhi'r da'o ba llakllejla'lle.
40015025	Na'll zej no'ren' jache'k xhibe' rao Jesúsen', na' lle'e Le'e: —¡Xana', gokrenchga nada'!
40015026	Na'll lle Jesúsen' le'e: —Bi naken wen yeka'rizllo yel wao ke xhi'nnllo ka', na' we'rizllo be'kw gaoba'n.
40015027	Na'll lle no'ren' Le'e: —La'kze naken ka', Xana', be'kw ka' wak yetopba' bla'a da'o ka', llexj xhan gan' llbe' xanba' llawe'.
40015028	Na'll bayechj Jesúsen' lle'e le'e: —¡Da xhen gore nxenra'llo', no're! Gakchga kan' lle'nro'n. Na'll le bayakte xhi'nn no'ren'.
40015029	Baza'a Jesúsen' ganna', na' byeje' nez dan' llde awlloze lloa' nisda'o Galilea na', na'll byepe' to rao ya' jachie'.
40015030	Na' be'nn zan bllin rao ya'n gan' lli' Jesúsen', nche'e ake' no be'nn nxhinnje, be'nn bi llak sa'a, be'nn lchole ake, na' be'nn blloj ake, na' be'nn bi zo nia'na'a, na' ren be'nn llak wde wdere yillwe', na' bni't ake' leake' xhnia' Jesúsen', na'll bayone' yeololte'.
40015031	Na'll babane be'nn ka' kwis ka bre'e akre' banné be'nn blloj ka', na' bayak be'nn ka' bi zjazó nia'na'a, na' badá be'nn xhinnj ka', na' bare'e be'nn lchol ka'. Na'll bzorao lloe'xhen ake' Dios ke be'nn Israel ka'.
40015032	Jesúsen' le goxhte' be'nn ka' non Le'e txhen na', lle'e leake': —Wa llaya'chra'lla' be'nn ki, le ba gok chonn lla lla'rén ake' nada' ganni, na' bibi de da gao ake'. Na' bi lle'nra' yesán ake' ka'ze, le kere ba bdao ake'n, nench ke chaz ake' da xchol do tnez.
40015033	Na'll lle ake' Le'e: —Gan' zollo ni naken to latj dach, ga bibi dekze chras. ¿Ga llélello da gao yeolol be'nn ki?
40015034	Na'll lle Jesúsen' leake': —¿Balxha yet xtir de keré? Na'll lle ake' Le'e: —Gallze yet xtir da'o de, na' ye to chop belya' da'o.
40015035	Na'll golle' be'nn zan ka' kwe' ake' rao yon'.
40015036	Na'll be'xe' gall yet xtir ka', na' ren belya' da'o ka', na'll be'e yel llioxken ke Dios, na'll bxhoxhje'n be'e be'nn ka' non Le'e txhen na', na' bdislas ake'n rao yeolol be'nn ka' lla'a na'.
40015037	Yeolol akte' bdao berj aktere'. Bayoll na' batop ake' da ka' baga'nne, na' bayaken ye gall llom.
40015038	Na' be'nn ka' bdaon' nak ake' ka do tap mir be'nn byio, llakze kere no'r ka' ren bida'o ka'.
40015039	Na' bayoll na', base'le' be'nn zan ka' zjayak ake', na' le bayo'te' to lo barco, na' zayeje' yell ka' gan' nbane Magdala.
40016001	Le jabi'yte bal be'nn fariseo ka', na' ren be'nn saduceo ka' gan' ze Jesúsen', gokra'll ake' kwej ake' Le'e di'll, nench na' ga't da wakw ake' Le'e xhia chole. Na' bnnab ake' gone' to yel wak da re'e akre' da za'a yebá.
40016002	Na'll lle Jesúsen' leake': —Kat llwiare le' yebán' do ba wlle', na'll nere: “Walla'a wxe, le ba llaxhná le' yebán'.”
40016003	Na' kate llre're llazé bej xhna le' yebán' kat lleni', na'll nere: “Wak yejw zay, le ba ze bej xhna le' yebán'.” Be'nn chop rao ake, re' nnézkzere cha' wak yejw zay, na' cha' wak ze'ye katen' llre're akre nak le' yebán', na' bi llayakbe're bi zejen da ka' llon Diosen' ka llan' ba zollo nna'.
40016004	Re' yo' da xhinnj lo ra'llda'ore, na' ba bsanra'llre Diosen'. Na' llnnabre gona' ye to yel wak da re'tere, zan bi gona' ka dan' llnnabren', zeraoze ka dan' broe' Diosen' re', ka dan' benrene' da Jonás, be'nnen' be'e xti'll Diosen' kana'. Na'll bayoll bne'e ka', baze'e gan' ze ake'n.
40016005	Na'll ka ballín ake' ye chla're nisda'o Galilean', be'nn ka' non Le'e txhen na', bi jadinra'll ake' yeyo'x ake' yet xtir da gao ake'.
40016006	Na'll lle Jesúsen' leake': —Lewiaya'nn ke kwa binn ke be'nn fariseo ka', na' ke be'nn saduceo ka'.
40016007	Na'll lle lwellj ake': —Dan' bibi yet xtir no'xllo na'n, na'llen' ne'e ka'.
40016008	Jesúsen' gokbe're' ka di'llen' lloe'rén lwellj ake'n, na'll lle'e leake': —¿Bixchen llakrizere dan' bi no'xre yet xtir na'? ¿Bi llonlira'llre nada' napa' yel wak wawa' re'?
40016009	¿Bi nna chejnie'ren? ¿Bi lljadinra'llre kan' bwawa' ga'y mir be'nne kone ga'yze yet xtir da'o? Na' lekze, ¿bi za'ra'llre ye bale llomen' baga'nn dan' batopren'?
40016010	Leska' ¿bi zara'llre bwawa' ye tap mir be'nne, kone gallze yet xtir da'o? ¿Za'ra'llre ye bale llom da goxhj batopre da baga'nne?
40016011	¿Bixchen llákere dan' bi no'xre yet xtir na'n, llepa' re' ka', lewiaya'nn kan' nak kwa binn ke be'nn fariseo ka', na' ke be'nn saduceo ka'?
40016012	Na'll bayakbe'e akre', kere be'e di'll ke kwa dan' llonrén ake' llin dan' llaslli'o yet xtir na', be'e di'llen' ka', nench ke gakchixe lo yichjra'llda'o ake'n ka nak dan' llroe' llsed be'nn fariseo ka' ren be'nn saduceo ka'.
40016013	Ka bllin Jesúsen' ren be'nn ka' non Le'e txhen, gan' nzi'i Cesarea de Filipo, na'll golle' leake': —¿Bixha llasné be'nn ka' noxha nada'?
40016014	Na'll lle ake' Le'e: —Bal ake' ne ake' nako' da Juan be'nnen' bchoa nis. Na' ye bale' ne ake' da Elías rwe', be'nnen' be'e xti'll Dios kana'. Na' ye bal ake' ne ake' da Jeremíasen', na' ye bale' ne, kon to be'nn ka' be'e xti'll Diosen' kana'ten'.
40016015	Na'll lle'e leake': —¿Bixha re'? ¿No nere naka'?
40016016	Na'll Simón Pedron' lle'e Le'e: —Rwe'n nako' Cristo be'nnen' brej Diosen' nnebie', na' nako' dogarje Xhi'nn Dios be'nn zo ke chnare.
40016017	Na'll lle Jesúsen' le'e: —Simón, xhi'nn Jonás, nbaraz ko'o rwe' dan' bne'o ka', notno be'nnach bzejnie' rwe' kan' bne'on. Toze Xa' be'nnen' llia yebá, Le'en bzejnie're' rwe'.
40016018	Na' nada' nia', rwe'n re'o Pedro, na' ra'o na', lle'nen nen to yej war. Ka to be'nn llon yo' llbie' da nak yej war, nench gonrene'n llin kat kweke' ran yo' ke'en, ka'kzen' llbeja' rwe' gono' xchina', gako' be'nn lliarao lljatopo' be'nn gon ake' nada' txhen. Ni ke bi deze gon yel wak ke yel goten', nench gonen leake' gan.
40016019	Na' gona' rallna'o yel llnebia' dan' za'a yebá. Yeololte da wchejo' rao yellrion', llejten yebá, na' yeololte da yesello' rao yellrion', wayellten yebá.
40016020	Na'll lle'e leake' nono ye ake' cha' Le'en nake' Criston'.
40016021	Kana' bzorao Jesúsen' bzejnie're' be'nn ka' non Le'e txhen na', llaya'l cheje' Jerusalén na'. Na' ne'e be'nn gor brao ka', na' bxoz wnebia' ka', na' be'nn ka' llsedre ke ley dan' bzoj da Moisésen' wsa'kzi' ake' Le'e, na' yeso'te Le'e, na' yeyónn lla na', yebane' radj be'nn wat ka'.
40016022	Na'll bche'e Pedron' Le'e ga yobre to wraze, na'll bzorao lloe'rene' Le'e di'll, bdile' Le'e, lle'e Le'e: —Xana', Dios gakrene' rwe' bi gak ko'o ka di'llen' lloe'o ganni.
40016023	Na' Jesúsen' bayechje' bwie' Pedron', na'll lle'e le'e: —¡Kwas ka'le, daxi'o! Llko'yelro' nada' nench bi gona' kan' nllia Diosen' bia'a gona'n, kere xhbab ke Diosen' nsa'o, xhbab ke be'nnachen' nsa'o.
40016024	Na'll lle Jesúsen' be'nn ka' non Le'e txhen na': —Noteze be'nn cha' lle'nre' gake' nada' txhen, llaya'l wsanra'll kwine', na' gone' ka to be'nn noa' cruz ke'e, na' nnawe' nada'.
40016025	Noteze be'nn lle'nre' yesrá yel nban ke kwine' yellrio ni, wnite'n, na' noteze wnit yel nban ke'en ni kia' nada', le'en ga't yel nban zejlikane ke'e.
40016026	¿Bixha za'ken na', cha' to be'nne gone' gan doxhente da de rao yellrio, na' kweyie', bi ga't yel nban zejlikane ke'e? ¿Bi kone ga'we' yel nban na'?
40016027	Nada' Be'nnen' Gorj Radj Be'nnach kat yeda' da yobre yellrio ni nsa'a yel za'k xhen ke Xa' Diosen', na' wchia' angl kia' ka', kana' gona' ke toto be'nnach so ake' nbaraz o cha' wsa'kzi' ake', kon da ben totoe'.
40016028	Da li nia' re', balre lla're ganni bi nna gatre, kat llin lla re're nada' yedrena' yel llnebia' kia'n, nada' Be'nn Gorj Radj Be'nnach.
40017001	Bde gok xop lla bche'e Jesúsen' Pedron' ren Jacobo, na' ren Juan, bi'ch Jacobo na', na' zre akze' jake' to rao ya' sibe.
40017002	Na' llwia akte' kat blla'a yichjrao Jesúsen', gok llaktit kwis lloa'rawe'n kan' nak will na', na' xhara'ne'n goken llich kwis, goken ka beni'.
40017003	Rawe na' bre'e akre' da Moisés ren da Elías lloe'rén ake' Jesúsen' di'lle.
40017004	Na'll lle Pedron' Jesúsen': —Xanto', le wen zollo ganni. Cha' lle'nro', na' gonto' chonn yo', to ko'o, na' to ke Moisés, na' ye to ke Elías na'.
40017005	Nna lloe'te Pedron' di'll ka', kat byechjze to bej llaktit leake', na' lo bej na' ben akre' bne Diosen': “Be'nn nin' nak xhi'nna' nllie'ra' llayazra'lla', llawera' kwis ke'e. Ke Le'en wzenayre.”
40017006	Ka bene be'nn ka' nche'e Jesúsen' ka', to blleb akze', na' byal ake' slloa're rao yon'.
40017007	Na'll jabi'y Jesúsen' jaxoa ne'en yichj ake', na' lle'e leake': —Lewayas. Bi llebre.
40017008	Na' ka balis yichj ake'n, nollno llra' ye toze Jesúsen' ze'e.
40017009	Bayoll na', ka llayetj ake' le' ya' na', lle Jesúsen' leake': —Ka nak dan' bre're ni, bi we're di'll ka'. Kat nada' Be'nn Gorj Radj Be'nnach yebana' radj be'nn wat ka', kana'll wak we're di'll ka'.
40017010	Na'll be'nn ka' non Le'e txhen na', lle ake' Le'e: —¿Bixchen be'nn ka' llsedre ke ley dan' bzoj da Moisésen', lle ake' neto' zga'tek da Elías be'nn bzo kana'n llaya'l yede' da yobre?
40017011	Na'll lle Jesúsen' leake': —Da likzen' zga'tek da Elías na'n yede', na'll yeyoncha'we' yeololte.
40017012	Zan ni llepa' re', ba bedkze Elíasen', na' nono bayombia' cha' le'en, na' ben akre' le'e ka lle'n akre'; na' ka'kzen' wsa'kzi' ake' nada' Be'nnen' Gorj Radj Be'nnach.
40017013	Na'll gokbe'e be'nn ka' non Le'e txhen na', lloe' di'll ke da Juan be'nnen' bchoa be'nne nis.
40017014	Na' ka bllin ake' gan' lla'a be'nn zan kwis, to be'nn jatile' Jesúsen', jache'k xhibe' rawe'n, na' lle'e Le'e:
40017015	—Xanto', baya'chra'llchga xhi'nna' ni, le llazbe' xhgot, na' llallayraobe', na' da zan ras ba byalbe' do lo yi' leska' lo nis.
40017016	Na' ba badwa'be' rao be'nn ko'o ka' non rwe' txhen na', na' bi gok ake' yeyón akebe'.
40017017	Na'll lle Jesúsen' leake': —¡Re', be'nn bi llonlira'lle, na' llonre ka nen keré! ¿Ye art serena' re'? Lla ledá wa'a bida'on ni.
40017018	Na'll Jesúsen' bdile' daxi'on, na' ballojen lo yichjra'llda'o bida'on. Na'll le bayaktebe'.
40017019	Bayoll gok ka', na'll jak be'nn ka' non Le'e txhen na' awllo, goll ake' Le'e: —¿Bixchen bi gokto' yebejto' daxi'on?
40017020	Na'll lle Jesúsen' leake': —Bi gokre yebejren le bi byejle're ke Diosen' wak gone' yellojen. Da li nia' re', chenak dan' llejle'ren' naken ka to nak nbaz ke mostaz, na' yere ya' ni: “Bakwas ganni, na' jazó ganna'te”, na'll gakte kan' neren'. Gaga de da bi gak gonre kon cha' llejle're ke Diosen'.
40017021	Nench sa'ke yebejre daxi'o ka', ka da ka' babeja' yichjra'llda'o bida'on, llaya'l gonre was, na' yelwilltezre Diosen'.
40017022	Na'll ka zayej Jesúsen' Galilea na', ren be'nn ka' non Le'e txhen na', golle' leake': —Nada' Be'nnen' Gorj Radj Be'nnach, dekz de gaka' rallna'a be'nne ka' llwie nada',
40017023	got ake' nada', na' yeyoll got ake' nada' na' yeyónn lla yebana' radj be'nn wat ka'. Na' gokya'che be'nn ke'e ka', ka ben akre' xti'lle'n.
40017024	Ka ballín ake' Capernaum na', jak be'nn ka' llchixhj ke gaxt ke yoda'o braon' rao Pedron', na' goll ake' le'e: —¿Bi yixhj maestro kerén' da llaya'l chixhje' ke yoda'o brao ni?
40017025	Na'll lle Pedron' leake': —Llyixhjkze'n. Na'll Pedron' kan' byoe' lo yo'n, le gollte Jesúsen' le'e: —¿Akre llakro' Simón? Ka nak be'nn wnebia' ka' zjalla'a yellrio ni, ¿noxhan' llakro' llchixhj ake'? ¿Be'nn wrall ke ake'n o cha' be'nn zi'ten'?
40017026	Na'll lle Pedron' Le'e: —Be'nn zi'ten' llchixhj ake'. Na'll lle Jesúsen' le'e: —Na' lli'o naktello be'nn wrall ke ake' bi llaya'l chixhjllo ke yoda'on.
40017027	Zan nench nono bi nne kello, byej lloa' nisda'on, na' bza'l yixj ko'on, na' bel nellen' seno' na', lo lloa'ba' na' llelro' to mell. Na' yeyo'xo'n, na' lljatixhjo' ke lloptello.
40018001	Na'll jak be'nn ka' non Jesúsen' txhen jabi'y ake' kwite'n, lle ake' Le'e: —¿Nore neto' gakllto' be'nn brao kat gon Dios be'nnen' llia yebán' nnebia'o?
40018002	Na'll goxh Jesúsen' to bida'o, na' bze'ebe' kllol ake'n.
40018003	Na'll lle'e leake': —Da li nia' re', notezre cha' bi wcha'a yichjra'llda'ore, na' wayakre ka to bida'o, kbat gakre Diosen' txhen be'nnen' llnebia'n.
40018004	Noteze be'nne cha' yeyake' ka bida'o ni, na' waxhexjra'lle' rao Diosen', na'llen' gake' be'nn brao ke Diosen' be'nnen' llnebia'.
40018005	Na' noteze be'nne gonre' bida'o ak wen ka bida'o ni, dan' llonlira'llbe' nada', nadkza'n llonre' wen.
40018006	’Noteze be'nne gone' bix to bida'o ki nxenra'll nada' gonbe' da xhinnj, nakteren wen na', wchej ake' yene' to yej yiche, na' wza'l ake' le'e lo nisda'o, kerke da gone' nench gon to bida'o ki da xhinnj.
40018007	Nya'chraz naken ke be'nnach dan' de da zan yellrio ni, da llko'yelen be'nnachen' gon ake' da xhinnj, zan nya'chraz ke be'nn llko'yele' be'nne nench gone' da xhinnje.
40018008	’Ke len na', cha' nia'na'ren' llxhoben re', gonre da xhinnj, wenre chenak wchoyren, kerke da gonre da xhinnjen'. Wenre yellinre gan' de yel nban na', yallje chla' ta'kre, na' nlloy chla' nia're, kerke da yeyejre lo yi' gabilen' nya'tezre.
40018009	Na' cha' yejraoren' llxhoben re', gonre da xhinnj, wenre chenak kwejre raoren' kerke da gonre da xhinnjen'. Wenre yellinre gan' de yel nban na', yallje chla' yejraoren', kerke yeyejre lo yi' gabilen' zo chop la'te yejraoren'.
40018010	’Lewiachga bi gónere bida'o ki nxenra'll nada' kaze. Ni nia' re', angl ka' llap aksebe', na' ni't akse' llwia ake' rao Xa' Diosen' llia yebán'.
40018011	Le nada' Be'nn Gorj Radj Be'nnach, za'a nench wasra'a be'nn ka' ba nbeyi'.
40018012	’¿Akxha gákere? Cha' zo to be'nn nape to gayoa (100) xhi'r da'o, na' cha' nnit toba', ¿bi wkwa'nne' ba tapralj twalj ka' (99), na' lljadirje' bada'on bnit do radj ya'n?
40018013	Da li nia' re, kat yellélereba'n, yewere' kwis ba balleleba', kerke ba tapralj twalj ka', nna ni't na'.
40018014	Ka'kzen' naken ke bida'o ki. Xallo Dios be'nnen' llia yebá na', bi lle'nre' kweyi' ni tobe'.
40018015	’Cha' to be'nn lwelljre gone' to da xhinnj keré, lechej lellje'rene' di'll llopzre. Na' cha' wayakbe're' da xhinnjen' bene', na' wzenaye' keré, ba bayono' be'nn bi'cho'n gan na', chet ka'.
40018016	Na' cha' bi llejle' di'llen' llje'renre'n, wenre lewche'e ye to chop be'nn lwelljre nench na' re'e akre' ba go'tyoere be'nnen' yecha'a yel kan' llon ke'en.
40018017	Na' cha' bi wzenaykze' keré, na' lewe'e di'll kan' llone'n rao yeololre kan' nakre lldop ll-llayre lloe'raore Diosen'. Na' cha' bi wzenaykze' ke yeololre, bill gonre' txhen. Wenre legone' ka to be'nn bi nxenra'll Dios, ka no be'nn wachixhje be'nn llon da xhinnj.
40018018	’Da li nia' re', yeololte da wchejre rao yellrio, wllejten yebá, na' yeololte da yesellre rao yellrion', wayellten yebá.
40018019	’Na' da yobre nia' re', cha' ntil chopre rao yellrio ni, na' gonre toze di'll bi dan' nnábere Diosen', Xa' Dios be'nnen' zo yebán' gonnkze' dan' nnáberen'.
40018020	Le gan' nllay chop chonnre llonre nada' xhen, ganna' zorenkza' re' txhen.
40018021	Na'll jabi'y Pedron' lle'e Jesúsen': —Xanto', bixha cha' to be'nn lwellja' bi da gone' kia' da wlleyi' nada', ¿bale ras llaya'l yezi'xhena' ke'e? ¿Zerao gall ras?
40018022	Na'll lle Jesúsen' le'e: —Kere nia' zerao gall ras yezi'xhen ke lwelljren', ni nia' re' wyon chi (70) ras de gall ras wejen', yezi'xhenre'.
40018023	’Yel llnebia' ke Dios be'nnen' llia yebán' za'kreben ka ben to be'nn wnebia', na' llba'y be'nn wen llin ke'e ka' xhmelle', na' gokra'lle' we'rene' leake' di'll arken' llba'y ake' ke'e.
40018024	Ka bzorao llwie' arken' llba'y totoe', na' bllin be'nn nell be'nnen' nak be'nn wen llin ke'en llba'ye' chi mir mell dan' nzi'i talento, na' naken mell xhen kwis.
40018025	Na' be'nn na' bibi xhmelle' de da yeyixhje'n. Na'll be'nn wnebia'n golle' be'nn wen llin ke'e ka' llje't ake' le'e ren xho're' na', na' ren xhi'nne' ka', na' ren yeolol da zjadé ke ake' nench yeyaxhj dan' llba'y ake'n.
40018026	Na'll bche'k xhib be'nn wen llin ke'en rawe', go'tyoere' le'e lle'e le'e: “Xana', bdapchga yel llxhenra'll kia', wayonnkza' doxhente dan' llba'ya' ko'on.”
40018027	Na'll baya'chra'll be'nn wnebia'n le'e, bazi'xhene' dan' llba'ye' ke'en, na'll bsane' le'e.
40018028	Bixha ka balloje' rill xane' na', le balláytere' ye to be'nn lwellje', be'nn llba'y ke'e ra'te. Na'll le be'xte' le'e, be'xe' yene', lle'e le'e: “Bayónn dan' llba'yo' kia'n nna'steke.”
40018029	Na'll be'nn lwellje'n leska' le bche'kte xhibe' rawe', lle'e le'e: “Bdapchga yel llxhenra'll kia', wayonnkza' doxhen dan' llba'ya' ko'on.”
40018030	Bixha le'en bi bxhi'xhene' ke be'nn lwellje'n, le gollte' be'nn ka' go'x ake' le'e ko' ake' le'e rill ya, na' golle' be'nn ka' bi yebej ake' le'e cha' bi nna yeyixhje' ke'en dan' llba'ye'n.
40018031	Na'll be'nn wen llin ka' yela', ka bre'e akre' kan' benre' be'nnen', na' gok akre' kwis. Na'll byej ake' rao xan ake'n, jell ake' le'e kan' benre' be'nn lwellje'n.
40018032	Na'll goxh be'nn wnebia'n le'e da yobre, na'll lle'e le'e: “¡Be'nn wen da xhinnj kwis nakkazo'! Nada' bazi'xhena' ko'o doxhente dan' llba'yo' kia'n, le go'tyoero' nada' yezi'xhena'n ko'on.
40018033	¿Bixchen bi baya'chra'llo' be'nn lwelljo'n llba'y ko'on kan' bena' nada' baya'chra'lla' rwe'?”
40018034	Na'll goklla'a be'nn wnebia'n kwis, na'll golle' be'nn ka' bro' ake' le'e lo rill ya ga yellayrawe', na' bi yellojkze' cha' bi nna wayixhje' doxhen dan' llba'ye'n.
40018035	Na'll goll Jesúsen' be'nn ka' non Le'e txhen na': —Kan' gon Xa' be'nnen' llia yebán' keré, cha' bi llazi'xhenre ke lwelljre do yichj do ra'llre biteze da gon akre' re'.
40019001	Bayoll bne Jesúsen' yeolol da ki, na'll baze'e gan' nbane Galilean', na' bala'ye' ye chla're yeo Jordán na', byeje' gan' nbane Judea.
40019002	Na'll be'nn zan zanao Le'e, na' bayone' be'nn we'e ak.
40019003	Na'll bale be'nn fariseo ka' jake' gan' zoe' na', gokra'll ake' kwej ake' Le'e di'll nench na' ga't da wakw ake' Le'e xhia chole, na'll lle ake' Le'e: —¿Wak yera'a to be'nn ren no'r ke'en, be'nn nchayna'rene', cha' bi llazra'lle' kan' llon no'r ke'en?
40019004	Na'll lle'e leake': —¿Bi nna wrabre kan' nyoj xti'll Diosen'? Llian kan' bxhe yellrion', na' ben Diosen' be'nn nelle to be'nn byio na' ye to no're.
40019005	Na'll bne'e: “Be'nn byio na', wsanra'll xaxhne'e nench sorene' no'r ke'e na', na' llop ake' gak ake' ka toze be'nne.”
40019006	Na' ka' bill nak ake' chope', ba nak ake' toz be'nne. Ke len na' be'nn ba bko'd Dios bi gak yela'a be'nnach leake'.
40019007	Na'll goll ake' Le'e: —Cha' ka' naken cha', ¿bixchen bne da Moisésen', kat to be'nne yera'rén no'r ke'en, llaya'l chas to yich da we'e no'r ke'en nench we'n di'll ba bara'a ake'n?
40019008	Na'll lle Jesúsen' leake': —Benn da Moisésen' latj yera'rén no'r kerén', le llwie' yel kan' nak yichjra'llda'o war keré na'n, na'llen' bne'e ka'. Le kan' ben Diosen' be'nn nell ka', bi nnello gokra'lle' yera'a ake'.
40019009	Na' nada' llepa' re', noteze be'nn llara'rene' no'r ke'en, na' cha' bibi do'l de ke no'ren' darene' be'nn yobre, na' llchayna'rene' ye to no'r yobre, rebze llone' ka be'nn llzoa xto. Na' noteze be'nn byio yechayna'rene' no're be'nn bsanra'll be'nn ke'en, rebze da xhinnjen' llonkze' ka dan' llonkze be'nnen' darén xho'r be'nne.
40019010	Na'll be'nn ka' non Jesúsen' txhen lle ake' Le'e: —Cha' ka' naken ke be'nn byio ren no'r ke'en, wenkre chenak bi wchayna'a akse'.
40019011	Na'll lle'e leake': —Kere yeolol be'nne chejnie' da ni, toze be'nn ka' ba bzejnie' Diosen' bi zejen na'.
40019012	Zjani't be'nn ka', ka llarj akte' bi lle'n akre' wchayna'a ake'. Na' ni't ye bal be'nn llaga'nn ka'ze, ni ke be'nn yobre. Leska' ni't ye bal be'nn bi llchayna'a ake', lle'n akre' gon ake' xchin Diosen' be'nnen' zo yebá llnebie'. Lewzenay ka dan' ba bnia'n cha' Diosen' ba bene' chejnie're.
40019013	Na'll jwa'a ake' bida'o ak rao Jesúsen' nench wxoa ne'en yichj akbe', na' nnabe' rao Dios gakrene' leakbe'. Bixha be'nn ka' non Le'e txhen na', bdil ake' be'nn ka' nche'e bida'o ka'.
40019014	Na'll lle Jesúsen' leake': —Lewe'e latj yed bida'o ka' rawa' ni, bi wllonre, le be'nn ka' nak ka bida'o kin', leake'n nak Diosen' txhen be'nnen' llnebia'.
40019015	Na'll bayoll bxoa ne'en yichj bida'o ka', benla'ye leakbe', na'll baze'e.
40019016	Na' bllin to be'nn we'o gan' zo Jesúsen', na' lle'e Le'e: —Maestro, rwe' nako' be'nn wen, ¿Bi da wen llaya'l gona' nench ga't yel nban zejlikane kia'?
40019017	Na'll lle Jesúsen' le'e: —¿Bixchen lle'o nada' be'nn wen? Toze be'nn wen na' zo, Le'en nak Dios. Cha' lle'nro' ga't yel nban zejlikane ko'o, llaya'l gono' kan' ne Diosen'.
40019018	Na'll bne'e: —¿Bixha da ka'? Na' Jesúsen' golle' le'e: —Bi goto' be'nne, bi tareno' xho'r be'nne, na' bi kwano', bi chirjo' di'll wenra'll ke lwelljo'.
40019019	Bdap bara'nn xaxhna'o, na' bllie' be'nn lwelljo' kan' nllie're kwino'.
40019020	Na'll lle be'nn we'on Jesúsen': —Yeololte da ki ba bena', ka nna naka' bida'ote. ¿Bixha nna yallj gona' nna'?
40019021	Na'll goll Jesúsen' le'e: —Cha' lle'nro' gako' kan' lle'ne Diosen', jaye't yeolol da de ko'o, na' mell dan' go'to'n na', be'en be'nn ya'ch, na'll ga't yel wnia' ko'o yebá, na'tell yedo' nnao' nada'.
40019022	Na' ka bene be'nn wnia'n kan' goll Jesúsen' le'en, gokre' kwis, zayeje' le yel wnia' xhen na' nape'.
40019023	Na'll lle Jesúsen' be'nn ka' non Le'e txhen na': —Da li llepa' re', bni' kwis naken ke to be'nn wnia', we'e latj nnebia' Diosen' yichjra'llda'we'.
40019024	Ni yepa' re' da yobre, sétere te to bayi'xe ban' nzi'i camello lo nay ye'chich, kerke to be'nn wnia' we'e latj nnebia' Diosen' yichjra'llda'we'n.
40019025	Na'll be'nn ke'e ka' non Le'e txhen na', llabán akre' kan' bne'en, na' lle ake' Le'e: —¿Noxha yerakzen' cha'?
40019026	Jesúsen' bwie' leake', na'll golle' leake': —Be'nnachen' bi gak gone'n, zan Dios na' wak gone' yeololte.
40019027	Na'll lle Pedron' Le'e: —Neto' ba bsanra'llto' yeolol da de keto' nench naoto' rwe'. ¿Bixha da wen ga't keto' nna' cha'?
40019028	Na'll goll Jesúsen' leake': —Da li nia' re', nada' Be'nnen' Gorj Radj Be'nnach, kat yekob Diosen' yellrio ni, na' nada' kwia' nnebia' kan' llnebia' Dios be'nnen' llia yebán'. Na' re' chllinn na', kwe're kwita'n nnebia're, na' gonre yel koxchis ke chllinn kwen be'nn ka' nak be'nn Israel.
40019029	Na' noteze be'nne ba bsanra'll rille', bi'che', zane', xaxhne'e, xho're', xhi'nne', na' yellrio ke'e dan' llzenaye' kia'n, Diosen' wayoe' le'e ka do to gayoa (100) ras, ka yeolol da ka' bsanra'lle' na'. Na' leska' ga't yel nban zejlikane ke'e.
40019030	Na' be'nn zan, nak ake' ka be'nn lliarao nna', wllin lla kat yeyak ake' ka be'nn za'a xhante, na' be'nn ka' nak ake' ka be'nn za'a xhante nna', leake'n yeyak ake' ka be'nn lliarao.
40020001	Jesúsen' bne'e: —Yel llnebia' ke Diosen' llia yebán' llsa'krebra'n ka ke to be'nn nape' to yellrio ga naze' lba uvas. Na' bze'e rillen' to tzir da'o byeje' jatirje' be'nn wen llin gon ake' llin rao yellrio ke'en lla na'.
40020002	Na' bga'nnrene' di'll be'nn wen llin ka', to denario chixhje' totoe', kon ka llak tlla llin. Na'll bse'le' leake' gan' de llin na'.
40020003	Na' ka do lladá ga, byeje' gan' llak ya'an, na' bre're' nna lla'll be'nn bi de xchin.
40020004	Na' lle'e leake': “Lechejrén gan' naza' lba uvas kia'n, lelljén llin, na' wyixhjkza' re' ka llaya'le.” Na'll jak be'nn ka'.
40020005	Da yobre byeje' ka do wawill, na' ka do lladá chonne. Bre're' nna lla'll be'nne bibi llin de ke ake', na'll bse'le' leake' nench lljen ake' llin gan' naze' lba uvas ke'en.
40020006	Na' ka do lladá ga'y tlle'lre byeje' da yobre, na' bre'llre' nna ni'tll be'nne bibi llin llon ake'. Na'll lle'e leake': “¿Bixchen bi byejre llin?”
40020007	Na'll lle ake' le'e: “Notno bne neto' lljento' llin.” Na'll lle'e leake': “Lechejrén cha', lelljén llin gan' naza' lba uvas kia'n. Na' chixhjkza' re' ka llaya'lkze.” Na'll jak be'nn ka'.
40020008	Na' ka gol na', xan lba uvas na', lle'e be'nn wen llin brao ke'en: “Bayaxh be'nn wen llin ka' nench chixhj akoe', be'nn ka' bra' kan' ba llayoll llin na', sorao' chixhjo', na'tellre chixhjo' be'nn ka' bra' da nelle.”
40020009	Na'll bzorao be'nn wen llin braon' yixhje' zga'tek be'nn ka' bllin lladá ga'ye ba wlle'n, bdixhje' leake' twej denario totoe'.
40020010	Na' ka bzorao bdixhje' be'nn ka' bzorao tzir na', na' llak akre' cha' chixhjlle' leake' da xhenllen'. Na' tozkze ka bdixhje' yeolol akte'.
40020011	Na' ka bayoll bxhi'i raxhj be'nn ka', bzorao tzir na', goklla'a ake', bi byazra'll ake' kan' ben xan llin na', na' bchachrén ake' le'e.
40020012	Ne ake': “Do lla bllayrao neto' rao ze'yen' bento' llin ko'on, na' rebze ka bdixhjo' neto' ren be'nn ka' ben llin to hor wejze.”
40020013	Na' xan llin na' golle' toe': “Be'nn nllie'ra', bitbi da xhinnj llona' keré. ¿Kere bnetello to denario chixhja' re'?
40020014	Ba bxhi'i raxhjo', wak wayejo', lle'nra' wa'a be'nn ki kon kan' ba benna' rwe', la'kze bra' ake' ba wlle'.
40020015	Nada' gona' kon ka lle'nra' ren da de kia'. ¿Cha' llakxhe'ro' dan' naka' be'nn wen na'?”
40020016	Kan' naken na', be'nn zan nak ake' ka be'nn lliarao, na' wllin lla kat yeyak ake' ka be'nn za'a xhante, na' be'nn ka' nak ake' ka be'nn za'a xhante nna', leake'n yeyak ake' ka be'nn lliarao. Le be'nn zan na' llayaxhe', na' txhonnjze'n llalloj.
40020017	Ka bza'a Jesúsen' cheje' Jerusalén na', na' breje' kere be'nn chllinn ka' non Le'e txhen na', na'll golle' leake':
40020018	—Nna' ba zejllo Jerusalén na', gan' gon ake' nada' rao na'a bxoz wnebia' ka', na' ren be'nn ka' llsedre ke ley dan' bzoj da Moisésen', na' wchoy ake' kia' gata', nada' naka' Be'nn Gorj Radj Be'nnach.
40020019	Na' gon ake' nada' rao na'a be'nn bi nak be'nn Israel nench wtitj akre' nada', na' chintat ake' nada', na' got ake' nada', wda'a ake' nada' le' yay cruz, na' yeyónn lla na', yebana' radj be'nn wat ka'.
40020020	Na'll byej xhi'nn Zebedeo be'nn ka' nzi'i Jacobo ren Juan, na' ren xhna' ake' na', na' bche'k xhib xhna' ake'n rao Jesúsen'. Na' lle'e Le'e: —Llnnabra' rwe' to okré.
40020021	Na'll goll Jesúsen' le'e: —¿Bixha okrén' lle'nro' gona'? Na'll lle'e Le'e: —Lle'nra' llopte xhi'nna' ki, kwe' akbe' chla' weje kwito'n kate llin lla nnebia'on.
40020022	Jesúsen' lle'e Jacobon' ren Juan na': —Re' ni ke nnézzere ka dan' llnnabren'. ¿Wchoyra'llre tere yel zi' yel ya' ka dan' tia' nada', gak keré kan' gak kia' na'? Na'll lle ake' Le'e: —Wzoekzeto'.
40020023	Na'll lle Jesúsen' leake': —Da likze tere yel zi' yel ya' ka dan' tia' nada', na' gak keré kan' gak kia'n, zan bi naken rallna' nnia' noxhan' kwe' kwita'n kat llin lla nnebia' na', be'nn ka' ba brej Xa' Dios na'n, leake'n gak kwe' ake' kwita'n.
40020024	Na'll ka bene be'nn ye chi ke'e ka', kan' bne be'nn ka' chop na', goklla'a ake' leake'.
40020025	Na'll goxh Jesúsen' yeolole', na' lle'e leake': —Ba nnézkzere be'nnen' llnebia' toto yell, llon ake' wzenay be'nn ka' nak rallna'a ake', na' be'nn ka' nak be'nn brao llnebia' ake' leake'.
40020026	Zan bi naken ka' ke re', cha' notezre lle'nere gakre be'nn brao, llaya'l wxhexjra'llre gakrenre lwelljre.
40020027	Na' cha' notezre lle'nere gakre be'nn lliarao, zga'tek llaya'le gakre ka to be'nn wen llin ke be'nn lwelljre.
40020028	Ka nakzen kia' nada', Be'nn Gorj Radj Be'nnach, kere za'a nench wzenia'na'a be'nne nada'n, za'a nench wzenia'na' be'nnach, na' llsanra'll kwina' got ake' nada' ni ke xto'l be'nnach.
40020029	Na' ka baza'a ake' yell Jericón' be'nn zan ba nao Le'e.
40020030	Na' chop be'nn lchol zjalli' lloa' nez gan' zayeje' na', na'll ka gokbe'e akre' ba zayej Jesúsen' gan' zjalli' ake'n, na'll besia' ake' ne ake': —¡Xanto', rwe'n nako' xhi'nn dialla rey David! ¡Baya'chra'llchga neto'!
40020031	Na' be'nn zan ka' zanao Le'en bdil ake' leake' nench kwe' ake' llize. Na' leake'n yezikre bnne ake' zilljlle: —¡Xanto', rwe' nako' xhi'nn dialla rey David! ¡Baya'chra'llchga neto'!
40020032	Na'll brexh Jesúsen', na' goxhe' leake' jake' rawe'n, na'll lle'e leake': —¿Bixhan' lle'nere gona' ke re'?
40020033	Na'll lle ake' Le'e: —Xanto', lle'neto' yere'to'.
40020034	Jesúsen' baya'chra'lle' leake', na' bdane' yejrao ake'n, na'll le bare'e aktere', na'll bnao ake' Le'e.
40021001	Ka ba ll-llin ake' Jerusalén na', na' byej ake' yell dan' nzi'i Betfagé, gan' zo ya' gan' nzi'i Ya' Olivos. Na'll bse'l Jesúsen' chop be'nn ka' non Le'e txhen na',
40021002	lle'e leake': —Lechej yell dan' lli' kwite ka'le, na' kat llinre na', na' re're to burr no're da'ba' yay, na' rente to xhi'nnba'. Na' lewsell akba', na' lewche'e akba' ganni.
40021003	Na' chet ka' no bi ye re', na' leyé ake': “Xanto' na'n yalljre' leakba'. Kat yeyoll na' le yedsán aktetoba'.”
40021004	Gok da ki nench bzoa di'll kan' bzoj be'nnen' be'e xti'll Dios kana', bne'e:
40021005	Goll be'nn ka' ni't gan' nzi'i Sión na': “Lewiakero', ba za'a rey kerén', be'nn maxh da'o nake', na' llie' ko'll to burr da'o, xhi'nn bayi'x ban' lloa' yoa'.”
40021006	Na'll byej be'nn ka' yell da'on, na' ben ake' kan' goll Jesúsen' leake'.
40021007	Na'll bache'e ake' burren' rente xhi'nnba' da'on gan' ze Jesúsen', na'll bxoa no xha ake' ko'llba'n, na'll bllia Jesúsen' ko'llba'n.
40021008	Be'nn zan kwis ben ake' Jesúsen' xhen, na' bchirj no xha ake' tnezen', nench brej burren' len, na' ye bale' bchoy ake' no xho'z yay, na' bni't ake'n tnezen'.
40021009	Na' be'nn ka' lliarao, ren be'nn ka' nao ko'llre, llosia' ake' ne ake': —¡Be'nn za'k be'nn ni, nake' xhi'nn dialla rey David! ¡Nak la'y be'nnen' za'a ganni, be'nn bse'l Xanllo Dios! ¡Dowe'rao Diosen'!
40021010	Na' ka byo' Jesúsen' Jerusalén na', yeolol be'nn ka' lla'a yellen' llabán akre', na'll ne ake': —¿Noxha be'nnen' bra' ni lla?
40021011	Na'll be'nn ka' za'rén Jesúsen', balli'i ake' xti'll ake'n, goll ake' leake': —Be'nn nin' Jesús, be'nn za'a yell Nazaret gan' nbane Galilea, na' lloe' xti'll Dios.
40021012	Jesúsen' byoe' lia' yoda'o braon', na'll bachache' yeolol be'nn ka' llo't, na' be'nn ka' lla'o. Na'll bllixe' gan' nkwa'a be'nn ka' mell dan' llcha'a ake'n, na' bllo'nne' gan' llbe' be'nn ka' llo't plom da'o.
40021013	Na'll lle'e leake': —Nyoj xti'll Diosen': “Rilla'n, naken yo' ga llaya'l yelwill be'nn nada'”, na' re' ba nonren ka broj ke be'nn wan.
40021014	Na'll zjak be'nn lchol ka', na' ren be'nn xhinnj ka' rawe'n, na'll bayone' leake'.
40021015	Bixha bxoz wnebia' ka', na' ren be'nn ka' llsedre ke ley dan' bzoj da Moisésen', ka bre'e akre' yel wak dan' llon Jesúsen', goklla'a ake' kwis, na' leska' blla'a ake' ka ben akre' besia' bida'o ka' lla'a do lia' yoda'o ne akbe': “¡Be'nn za'k be'nn ni, nake' xhi'nn dialla rey David!”
40021016	Na'll lle ake' Jesúsen': —¿Zenro' bin' bne bida'o ka'? Jesúsen' ballie' xti'll ake'n, golle' leake': —Bénkzera'. ¿Bi nna wrabre kan' nyoj xti'll Diosen'? Nen: Ba beno' nench xkwi'd ka', ren bda'on nna lla'll, llon akbe' rwe' xhen kwis.
40021017	Na'll balloje' gan' lla'a be'nn ka', na' baze'e yellen'. Na' lle' na', go'ye' gan' nzi'i Betania.
40021018	Na' tzir bateyó, bago' ake' nez zjayake' Jerusalén na' da yobre. Na' bdon Jesúsen'.
40021019	Na' bre're' to yay higo zon lloa' nezen', na' jawie' cha' llian daxhix. Na' bibi llian, xhla'yzen' llia. Na' golle' yayen': —Billbi daxhix kwiakzo'. Na'll le byechte yayen'.
40021020	Na'll babane be'nn ke'e ka' non Le'e txhen na', ka bre'e akre' kan' goken, na'll ne ake': —¿Akre goken le byechte kaze yayen'?
40021021	Na'llen' lle Jesúsen' leake': —Da li nia' re', cha' gonlira'llre Diosen', na' bi gakgánere, wakse gonre kan' bena' na', na' yech yayen', na' lekze wak yere ya' ni: “Kwas ganni, na' jasó lo nisda'o na'le”, na' wakse kan' nneren'.
40021022	Na' cha' gonlira'llre Diosen', biteze da nnábere Diosen' kat yelwillren', gonnkze'n.
40021023	Na'll Jesúsen' byeje' yoda'o braon' da yobre. Na' ka llroe' llsedre' be'nn ka' lla'a na', le jabi'yte bxoz wnebia' ka', na' ren be'nn gor brao ka', llnebia' yell Israelen', bnnab akre' Le'e: —¿Bi yel llnebia' napo' llono' da ki? ¿No benn yel llnebia'n llono'n?
40021024	Na'll balli'i Jesúsen' xti'll ake'n, lle'e leake': —Leska' nada' dekze to da nnabra' re'. Cha' yelli're xti'lla'n, na'll nnia' bi yel llnebia'n llona' da ki.
40021025	Lennechk, ¿noxha bse'l da Juan be'nnen' bchoa be'nne nis? ¿Diosen' bse'l le'e, o cha' be'nnachen'? Na'll lle lwellj ake': —Cha' yelloe' Diosen' bse'l le'e, na' ye'e lli'o: “¿Bixchen ke byejle're ke'e cha'?”
40021026	Na' bi gak yelloe' be'nnachen' bse'l le'e, le yeololte be'nne lla'a do ganni llejle' ake' Diosen' bse'l da Juan na', be'e xti'lle'n, na' nxholl bi gon akre' lli'o.
40021027	Na'll balli'i ake' xti'lle'n lle ake' Le'e: —Bi nnézeto'. Na'll lle Jesúsen' leake': —Leska' nada' bi yepa' re' bi yel llnebia'n llona' da ka'.
40021028	Na' Jesúsen' lle'e leake': —Lewayakbe'chk bi zejen dan' yepa' re' ni: To be'nne bzo chop xhi'nne', na' golle' tobe': “Xhi'nna', lle'nra' chejo' nna' lla, lljeno' llin gan' nazllo lba uvas ka'.”
40021029	Na'll llebe' le'e: “Ka'a, bi cha'a.” Na' bdere bayátebe', na'll byejbe'.
40021030	Na'll byeje' gan' zo xhi'nne'n ye to, na'll lle'ebe' kan' gollkze' bi bi'chbe' na'. Bi na' le bchebtebe' llebe' le'e: “Wakse, na' cha'a.” Na' bi byejbe'.
40021031	Lennechk, ¿norbe' bi ki chop ben kan' gokra'll xabe'n? Na'll lle ake' le'e: —Bi nell na'. Na'll lle Jesúsen' leake': —Ka naksen. Di'll likze nia' re', be'nn wachixhj ka', na' no'r re'e ka', wyobll wzenay ake' ke Diosen' nnebie' lo ra'llda'o ake' kerke re'.
40021032	Ka nak da Juan be'nnen' bchoa be'nne nis, badsorene' re' ganni, na' bdixjwe're' re' kan' llaya'l gonre. Na' bi byejle're ke'e. Na' be'nn wachixhj ka', na' ren no're re'e ka' byejle' ake' ke'e. Bixha re', kate gokbe're kan' ben be'nn ka' ba byejle' ake' ke'e, na' bi bayátere da xhinnj kerén' chejle're ke'e.
40021033	’Lewzenay ke ye to di'll we'rena' re' ni. Bzo to be'nn goze' chkwe' xhen lba uvas rao yellrio ke'en, na' bzechje'n re'je. Na' bencha'we' to ga wsie' uvas ka'. Na'll bene' ye to da nak sibe ga lljakwa'a be'nn ka' gap ake' lba uvas ka'. ’Na' bkwa'nne' yellrion' rao na'a be'nn yezie' bi dan' we'en na', na'll bze'e zeje' zi'te.
40021034	Ka bllin lla yezi'i ake' dan' goz ake' na', bse'le' be'nn wen llin ke'e ka' gan' lla'a be'nn ka' none' rallna'a lba uvas ka', nench yezi'i ake' ra't ka to dan' llaya'l yezie'n.
40021035	Bixha be'nn ka' nak rao na'a len na', be'x ake' be'nn ka' bse'le'n, toe' bdin ake' yay, ye toe' bet ake', na' ye toe' bchekw ake' le'e yej.
40021036	Na'll bse'l xan ake'n be'nn zanll ka be'nn nell ka', na' lekze ka' ben akre' be'nn ka'.
40021037	’Na'll bse'le' xhi'nnkze', llakre' xhi'nne' na', wap akebe' bara'nne.
40021038	Bixha be'nn ka' nak rallna'a lba uvas ka', ka bre'e akre' xhi'nne'n, na'll lle lwellj ake': “Be'nn ni yega'nn ren yellrio ke xe'en kat gate'. Lecho'o lljetlloe' nench yega'nnrenllon lli'o.”
40021039	Na'll be'x ake' le'e, babej ake' le'e gan' lla'a lba uvas ka', na'll bet ake' le'e.
40021040	Bayoll be'e Jesúsen' di'll ka', bne'e: —¿Akxha llákere gon xan yellrion' ke be'nn ka', bkwa'nnrene' lba uvas ke'e ka' kat yellinkze kwine'?
40021041	Na'll balli'i ake' xti'lle'n ne ake': —Be'nn wen da xhinnj ka' gote', na' bi yeya'chra'lle' leake', na' yeyone' yellrion' rallna'a be'nn yobre be'nn gon wen, yeyoe' ake' le'e ka to da llaya'le'.
40021042	Na'll lle Jesúsen' leake': —¿Bi nna wrabre kan' nyoj xti'll Diosen'? Nen: Yej dan' bi byo'ra'll be'nn wen yo' ka', gonrén ake' llin, len na' ba naken yej skin. Da nan' ben Xanllo Diosen', na' naken da yebánello kwis.
40021043	Ke len na' llepa' re', re' bi llzenayre ke Dios, kwej yichje' re', na' kweje' be'nn yobre be'nn wzenay ke'e, nench nnebie' yichjra'llda'o ake'.
40021044	Ka nak yejen', noteze be'nn yale' rawen wachje', na' chet ka' bix yejen' ko'lle', wchochjten le'e.
40021045	Na' ka bene bxoz wnebia' ka', na' ren be'nn fariseo ka' di'llen' be'e Jesúsen', gokbe'e akre' ke leakse'n bne'e ka'.
40021046	Na'll gokra'll ake' go'x ake' Le'e, na' blleb ake' bi gone be'nn ka' leake', le be'nn lla'a rao yell na'n, ba byejle' ake' ke'e, nake' be'nn lloe' xti'll Dios.
40022001	Da yobre be'rén Jesúsen' be'nn ka' di'll lle'e leake':
40022002	—Yel llnebia' ke Diosen', llonen rebe ka dan' gok ke be'nn ni. Bzo to be'nn wnebia' bene' gaxt ka bchayna'a xhi'nne'n.
40022003	Na' bllin lla sorao lnnin', na' bse'le' be'nn wen llin ke'e ka', jalwill ake' be'nn ka' bene' yexh chej ake' lnni na', bixha nono gokra'll chej lnni ke'en.
40022004	Na'll golle' ye txhonnj be'nn wen llin ke'e ka': “Lelljell be'nn ka' ba bena' yexhen' yed ake', ba bsinia' da gaollo. Ba beta' bayi'x ak ba zerao nak ba xhen. Na' ye akre' yed ake' gaollo dan' ba bsinia' na'.”
40022005	Na' be'nn ka' bene' yexhen' ben ake' kaze. Toe' byeje' jawie' yellrio ke'e, na' ye toe' byeje' jaxinnje' bi da go'te'.
40022006	Na' ye bal ake' be'x ake' be'nn wen llin ke be'nn wnebia'n, baso'n ake' zi' ke ake', na' bet ake' leake'.
40022007	Na'll ka bene be'nn wnebia'n kan' goken, na' goklle'e. Na' bse'le' waka'a ya ke'e ka' jet ake' be'nn ka' baso't be'nn wen llin ke'e ka', na' bzey ake' rall ake'n.
40022008	Na'll golle' be'nn wen llin ke'e ka': “Ba bsinia' dan' gaollo rao lnnin', na' ka nak be'nn ka' bena' yexhen' nakbie' bi za'k ake' yed ake'.
40022009	Lechej lelljatá yeolol nez, na' leyé yeolol be'nn yellayre yed ake' lnnin'.”
40022010	Na'll byej be'nn wen llin ka' yeolol nez ka', na'll jatop ake' kon yeolol be'nne badil akre', no be'nn wen, na' ren be'nn wen da xhinnj, nench balla'a lo yo' gan' llak lnni na'.
40022011	’Bixha ka byo' be'nn wnebia'n jawie' be'nn ka' lla'a na', na' bre're' to be'nne bi nake' ra'll dan' llaya'l gake' rao lnni na'.
40022012	Na'll lle'e le'e: “Be'nn nllie'ra', ¿akre gok byo' ganni, le bi nako' ra'll dan' llaya'l gako'?” Be'nn na' bibi ballelre' akre ye'e le'e.
40022013	Na'll goll be'nn wnebia'n be'nn wen llin ke'e ka', wchej ake' nia'ne'e nench yebej ake' le'e, lljalek ake' le'e gan' nak xchol, na' kwelle' gaoxoxj laye'.
40022014	Le be'nn zan na' llayaxhe', na' txhonnjze'n llalloj.
40022015	Na' be'nn fariseo ka' bdop ake', na' llayirj ake' akren' gon ake', nench kwej ake' Jesúsen' di'll da wde' akre', na' gao ake' xhia ke'e.
40022016	Na' be'nn fariseo ka', bse'l ake' be'nne nak ake' txhen, na' ren ye bale be'nn llon Herodes txhen, nench jell ake' Jesúsen': —Maestro, nnézeto' zotezo' lloe'o di'll li, na' llzejnie'ro' be'nne dan' llazra'll Diosen' gonllo, na' bi llwia'o cha' bi ne be'nn ka', le kere llwia'o ka nak yichjrao be'nnach.
40022017	Ke len na' zadnnábeto' rwe'. ¿Naken wen no chixhj da llaya'l chixhjllo rao be'nnen' nak le zeraoze wnebia', be'nnen' llia Roma, cha' bi naken wen?
40022018	Na' Jesúsen' bayakbe're' ka da xhinnjen' yo' lo yichjra'llda'o ake' na', na'll lle'e leake': —Re' be'nn chop rao. ¿Bixchen lle'nere wllixre nada' ren xti'lla'n?
40022019	Lewroe'chek nada' to mell dan' yixhjren'. Na'll be'e ake' Le'e to mell dan' nzi'i denario.
40022020	Na'll bnnabe Jesúsen' leake': —¿Noxha raon' da'a le' mell ni? ¿No ran' nyoj le' ni?
40022021	Na'll lle ake' Le'e: —Ke César be'nnen' nak be'nn wnebia'n lli' Roman'. Na'll lle'e leake': —Da nak ke César lewayoe'n le'e; na' da llaya'l we're Dios, lewe'n Dios.
40022022	Na'll ka ben akre' ka', babán akre' na' bsan ake', na'll zjayake'.
40022023	Na' rao lla na', ballín be'nn saduceo ka' gan' zo Jesúsen'. Be'nn ka' ne bi yebán be'nn wat ka', na'll bnnab akre' Jesúsen', lle ake' Le'e:
40022024	—Maestro, da Moisésen' bne'e, cha' to be'nn byio nchayne'e, na' cha' gate', na' nono xhi'nne' so, na' no be'nn bi'che' llaya'l yechayne'e ren no'r wazeben', nench nni't xhi'nn dialla ke bi'che'n.
40022025	Na' radjto' ni bzo be'nn gok gall bi'che', be'nn nellen' bchayne'e, na' gote' nono xhi'nne' bzo. Na'll be'nn wllope na', bachayna'rene' no'r wazeb na'.
40022026	Na' leska' gote', na' nono xhi'nne' bzo. Na' leska' gok ke be'nn wyonne na', bllinte yeolol be'nn gall ka', toz ka' gok ke ake'.
40022027	Na' bayoll got yeolol be'nn ka', na'll gotrén no'r na'.
40022028	Na' kat yebán ake' radj be'nn wat ka', ¿noxhare be'nn gall ka' gak xho're le'e? Le yeololte'n bchayna'rén ake' le'e.
40022029	Na'll lle Jesúsen' leake': —Kreren' llonre dan' nere ka', bi nnézere kan' llia xti'll Diosen' dan' nyojen, bi nombia're yel wak ke'en.
40022030	Katen' yebán be'nn wat ka', billbi wchayna'a gak, le gak ake' ka angl be'nn zjazó yebá.
40022031	Na' ka nak dan' yebán be'nn wat ka', ¿bi nna wrabre da ni, kan' nyoj xti'll Diosen'? Nen:
40022032	“Nada' naka' Dios ke Abraham, na' Dios ke Isaac, na' Dios ke Jacob.” Le Diosen' bi nake' Dios ke be'nn wat, nakse' Dios ke be'nn ban.
40022033	Be'nn ka' ndopen' babán akre', ka ben akre' di'll dan' bzejnie're' leake'n.
40022034	Ka bnneze be'nn fariseo ka', bzoalli Jesúsen' be'nn saduceo ka', na'll badop ake' jake' rawe'n.
40022035	Na' to be'nn nsed ley dan' bzoj da Moisésen', gokra'lle' kweje' Jesúsen' di'll, na' lle'e Le'e:
40022036	—Maestro, ¿noren' nakll da brao dan' nllia Diosen' bia'a gonllo?
40022037	Na'll goll Jesúsen' le'e: —“Llie'ro' Dios do yichj do ra'llo' ga zeraoze.”
40022038	Da nin' nak da nell da lliarao gonllo.
40022039	Na' da wllope na', ka rebze naksen ren da nell na': “Llie'ro' be'nn lwelljo', kan' nllie'ro' kwino'.”
40022040	Chop da kin' nllia Diosen' bia'a gonllo, no'xe'n doxhen dan' bzoj da Moisésen', na' dan' bzoj be'nn ka' be'e xti'll Diosen' kana'.
40022041	Na' ndop bllay be'nn fariseo ka', na' bnnabe Jesúsen' leake':
40022042	—¿Bi xhbab llonre ke Criston' be'nnen' brej Diosen' yednnebia'n? ¿No xhi'nn dialla nake'? Na'll lle ake' Le'e: —Xhi'nn dialla da rey Daviden'.
40022043	Na'll lle Jesúsen' leake': —Cha' ka' naken cha', ¿bixchen kan' broe' Spíritu ke Diosen' Daviden', bne'e Cristo na'n nak Xane'? Na'llen' bzoje' bne'e:
40022044	Xanllo Diosen' golle' Xana'n: “Blle' kwita' ni nnebia'reno' nada', na'll gona' yeolol be'nn llwie rwe', wxhexj yichj ake' wzenay ake' ko'o.”
40022045	¿Na' cha' Daviden' golle' le'e “Xana'”, akxha gak nnello nak Criston' xhi'nn dialla da rey David?
40022046	Na'll nollno gokse yelli'i xti'lle'n. Na' lla na'te, nollno bayaxhjkze billre nnab akre' Jesúsen'.
40023001	Jesúsen' bzorawe' be'rene' be'nn ke'e ka' di'll, be'nn ka' non Le'e txhen na', ren be'nn ka' bllay gan' zoe' na', na' bne'e:
40023002	—Be'nn ka' llsedre ke leyen' na', ren be'nn fariseo ka', ba zjalan ake' latj ke da Moisésen'.
40023003	Na' wzenayre kat we'e ake' di'll, kan' ne xti'll Dios na', na' gonre kan' ne ake'n. Zan bi gonre kan' llon leake'n, le bi llon ake' kan' ne ake' na'.
40023004	Le ley ke ake'n naken ka to yoa' zi', da nono soe wa'a, len na' lle'n akre' wa'a be'nn yobre len, na' bi llwa'a ake'n leake', na' ni ke llda'ba'y akze' gon ake' kan' ne ake' na'.
40023005	Ka nak be'nn ki yeolol dan' llon ake'n, llon ake'n ga re'e be'nne leake', nench gon ake' leake' xhen. Da xhen non ake' yich ka', nchej ake' do na'a ake', do roxhga ake' gan' llia xti'll Diosen'. Na' da tonn xhen non xha ake'n.
40023006	Na' llawé akre' lljache' ake' ga lljache' be'nn brao ka', katen' lljake' ga llak no lnni, na' kat llej ake' yoda'o ke ake'n.
40023007	Llawé akre' gap be'nne leake' bara'nne kate llallay akre' leake' do lao ya'a. Na' llawé akre' ye be'nne leake': “Rabí, Rabí” (da ni lle'nen nen be'nn llzejnie' be'nne).
40023008	’Zan re' bi yewere ye be'nne re' Rabí, le toze nada' Criston' naka' be'nn llzejnie' be'nne. Na' yeololre nakre ka bi'ch lwelljre.
40023009	Na' leska' bi yezre' noteze be'nne: “Xa”, le toze Dios be'nnen' zo yebán' nak Xallo.
40023010	Na' bi yewere cha' ye be'nne re': “Xana'”, le toz nada' Criston' naka' ka be'nn lliarao raore.
40023011	Cha' nol re' nakre be'nn brao, llaya'l wxhexjra'llre gakrén lwelljre.
40023012	Le noteze be'nne llayone' xhen kwine', Dios na' gone' sie' to zdo', na' be'nne llxhexjra'll rawe', Dios na' gone' gake' xhen.
40023013	’Zan ¡nya'chraz naken keré llroe' llsedre ke leyen', na' re' be'nn fariseo! ¡Nakre be'nn chop rao! Llonre ka'kze be'nn llsej yebá ke Xanllo Diosen'. Na' ni ke lldez re', na' ni ke lloe'zre latj te be'nn yobre.
40023014	’Na' ¡nya'chraz gak keré llsedre ke ley dan' bzoj da Moisésen', na' re' be'nn fariseo! ¡Nakre be'nn chop rao! Llka're no yo' ke no'r wazeb ka', na' da llde're kat llalwillre Diosen', scha llzere lloe're di'll. Wallayraollre kerke nollre be'nn llon da xhinnj.
40023015	’Na' ¡nya'chraz gak keré llsedre ke ley dan' bzoj da Moisésen', na' re' be'nn fariseo! ¡Nakre be'nn chop rao! Llejteze llejre, lljatirjre be'nn zi'te, be'nn gonrén re' txhen; ke chop rasre wallayrao ake', ka nak bazi'i ake' dan' llroe' llsédere na', na' llak aklle' be'nn wen da xhinnj ka re'.
40023016	’¡Nya'chraz gak keré! ¡Nakre ka be'nn lchol, be'nn llgo' ye to be'nn yobre nez! Nere noteze be'nne cha' ne'e: “Yoda'o braon' llzoa'n, di'll lin' lloa'a”, na' nere kere bi zejen kan' bne'en. Zan cha' ne'e: “Yeolol bi da nak de ya cha'o nzi'i oro dan' de lo yoda'on llzoa'n, di'll lin' lloa'a”, na'll nere llaya'l gone' kan' bne'en.
40023017	¡Re' nakre' ka to be'nn lchol bi llejnie're! ¿Llákere cha' dan' nak de ya cha'o dan' nzi'i oro, za'kllen kerke yoda'o gan' xhoan nak la'yen' na'?
40023018	Na' leska' nere cha' to be'nn ne'e: “Rao bkoy gan' llxoa ake' dan' lloe'rao ake' Dios llzoa'n, di'll lin' lloa'a”, na' nere bi zejen kan' bne'en. Zan cha' ne'e: “Dan' xhoa rao bkoy lo yoda'o na', llzoa'n, di'll lin' lloa'a”, na'llen' nere llaya'l gone' kan' bne'en.
40023019	¡Re' nakre ka be'nn lchole bi llejnie're! ¿Llákere cha' za'kll dan' xhoa rao bkoyen', kerke bkoy ke Diosen' gan' xhoan nak la'yen' na'?
40023020	Le cha' to be'nne ne'e: “Rao bkoy dan' zo lo yoda'on llzoa'n, di'll lin' lloa'a”, renkze dan' xhoa rao bkoy na', ba llzoe' chet ka' ne'e ka'.
40023021	Na' cha' be'nne ne'e: “Yoda'on llzoa'n, di'll lin' lloa'a”, lekze ka' Diosen' llzoe' chet ka', le na'kzen' zo Diosen'.
40023022	Na' cha' to be'nn ne'e: “Yebán' llzoa'n, di'll lin' lloa'a”, Dios na'kzen' llzoe' chet ka', le na'n zo Diosen' llnebie'.
40023023	’¡Nya'chraz gak keré llsedre ke ley dan' bzoj da Moisésen', na' re' be'nn fariseo! ¡Nakre be'nn chop rao! La'kze lloe'tere Diosen' ra't wej toto kwen yi'x da llazre, da ka' nzi'i anis, na' comino, na' menta, na' billre yi'xe, na' llsanra'llre, bill llzenayre ke da ka' nak da lliaraoll gonllo, kan' ne xti'll Diosen' gan' nen llaya'l gonre da nak wen rao Dios, na' llaya'l yeya'chra'llre lwellj be'nnachre, na' llaya'l gonre dan' ba bnere gonre. Na' da kin' nakll da llia bia'll gonre, na' bi kwej yichjre bi we're da ka' lloe'kzre Dios na'.
40023024	¡Nakre ka be'nn lchol, be'nn llgo' ye to be'nn yobre nez! Rebze llonre ka to be'nne llabej bebe da'o riz yo' loe dan' lle'je'n, na' bi llakbe're' cha' lle'je'n, na' llebe' da xhenll.
40023025	’¡Nya'chraz naken keré llsedre ke ley dan' bzoj da Moisésen', na' re' be'nn fariseo! ¡Nakre be'nn chop rao! Nakre ka ye'nn da to ko'llze llyibe', bi llyibe' loe. Na' llake be'nne re' nakre be'nn wen, rencha' lo yichjra'llda'oren' zera'llre bi da de ke be'nne, na' llawere llaka'ren.
40023026	¡Re' be'nn fariseo, nchol yichjra'llda'ore! Leyeyate da xhinnj kerén', nench gakre be'nn wen. Na'll gakre ka to ye'nn dan' yibe ko'lle ren loe.
40023027	’¡Nya'chraz naken keré llsedre ke ley dan' bzoj da Moisésen', na' re' be'nn fariseo! ¡Nakre be'nn chop rao! Nakre ka to ba, da none' nbaraz ko'llre, na' loere lla'n llit ke be'nn wat, na' yeolol da bi nak yall.
40023028	Ka'n llonren', na' llake be'nn re', nakre be'nn wen, rencha' lo ra'llda'oren' nakre be'nn chop rao, na' be'nn wen da xhinnj kwis.
40023029	’¡Nya'chraz naken keré llsedre ke ley dan' bzoj da Moisésen', na' re' be'nn fariseo! ¡Nakre be'nn chop rao! Lloncha'ore lloa' ba ke be'nn ka' be'e xti'll Dios kana', na' lloncha'ore lloa' ba ke yezikre be'nn gok be'nn wen.
40023030	Na' nere: “Chenak lli'o ba zollo kan' bzo xozxta'ollo ka', bi benrén aklloe' txhen, got ake' be'nn ka' be'e xti'll Diosen' kana'.”
40023031	Na' dan' llonren' llroe'n toz ka naksren' kan' gok da xozxta'ore ka', bet be'nn ka' be'e xti'll Diosen' kana'.
40023032	¡Lewzeraochaze legón bi ka da zban ka', bill go'le gon da xozxta'ore ka'!
40023033	’¡Re' nakre be'nn zban, na' be'nn wxhiye'e, llonre ka bele! ¿Akre gonre nench gak yerare lo yi' gabil, gan' ba nwia Diosen' wase'le' re'?
40023034	Ke len na', wse'la' be'nn we'rene' re' xti'lla'n, na' no be'nn si'n, na' nollre be'nn wzejnie're re' xti'lla'n. Na' re' gotre bale', wda'a akre' le' yay cruz, na' ye bale' chintatre do lo yoda'o keré na', na' ye bale' wrayre, lljake' gateze yell.
40023035	Na' dan' gonre ka', gapre do'l ke yel got ke be'nn wen ka', ba got rao yellrio ni, bxhi'zen kan' brarj xchen da Abel, be'nnen' gok be'nn wen rao Dios, na' bayollten ke da Zacarías xhi'nn da Berequías. Le Zacaríasen' bet xozxta'ore ka' le'e radj yoda'o za llinl-llo gan' zo bkoyen'.
40023036	Di'll li nia' re', re' nbanre nna', ko'llre xhoa yel got ke yeolol be'nn ka' baso't xozxta'ore ka'.
40023037	’Re' be'nn Jerusalén, llotre be'nn ka' ba bse'l Diosen' lladzejnie're re' xti'lle'n, na' ba bchekwre leake' yej. Da zan ras gokra'lla' yetopa' re', ka llon to bellj ba nche'e xhi'nne, llatobba' leakba' lo xirba'n, na' bi gokra'llre.
40023038	Na' yell kerén' yega'nnchgan ka to dan' nzanra'll.
40023039	Na' ni llepa' re', bill re're nada' llinte lla nnere': “Nbaraz ba za'a be'nnen' nse'l Xanllo Diosen' ganni nnebie'.”
40024001	Na' ka ba llaza'a Jesúsen' yoda'o braon', zayeje' ga yobre, jabi'y be'nn ke'e ka' non Le'e txhen na' gan' ze'en, na' bzorao llroe' akre' Le'e yoda'on katken' naken na'.
40024002	Na'll balli'i Jesúsen' xti'll ake'n, bne'e: —¿Llre're katken' naken na'? Da li nia' re', ni to yej ki zjankwa'a ganni, no'x lwellje bi yega'nnen. Yeololen yeyinnj aken.
40024003	Na' lli' Jesúsen' rao ya' gan' nzi'i Ya' Olivos, jabi'y be'nn ka' non Le'e txhen na' kwite'n, na' lle ake' Le'e: —Lle'neto' nnézeto' baten' gak da ka'. Na' ¿akre gak nnézeto' katen' ba zo bawze yedo', na' ba rez yeyoll yellrion'?
40024004	Na'll balli'i Jesúsen' xti'll ake'n: —Lewiá kwasro nono siye'e re'.
40024005	Le zan be'nne llach yellrio ni, be'nn ye'ne wlan ake' latj kia' ni, na' nne ake': “Nada'n Cristo.” Na' be'nn zan gore siye'e ake'.
40024006	Na' sorao yénere llak wdile do gateze, na' yénere wak wdile, na' bi llebre, le ka' llaya'lkze gaken. Na' kere le wayollte yellrion'.
40024007	Le til toto yell, yell xhen ren ye to yell xhen, na' kwe' yillwe', na' ga't win, na' xo' do gateze.
40024008	Yeolol da ki gaken, na' naken ka ga zorao yel lley llra.
40024009	’Na' be'nn ka' lla'a gateze yell, wie akre' re' dan' llonlira'llre nada'n, na' gon ake' re' rao na'a be'nn ka' llwie re', na' wsa'kzi' ake' re', na' got ake' re'.
40024010	Na' kana' be'nn zan be'nn ba llonlira'll ake' nada', kwej yichj ake' bill gonlira'll ake' nada'. Na' leska' wayechj ake' gon lwellj ake' rao na'a be'nn ka' llwie leake'n.
40024011	Na' be'nn zan siye'e ake' ne ake': “Xti'll Diosen' llyixjwe'ra'”, nench siye'e ake' be'nn zan.
40024012	Na' ka naken ba llak da ke nxhia na', be'nn zanll be'nn ka' yeso'n da xhinnjen', na' wsan ake' bill llie' lwellj ake'.
40024013	Na' noteze gonzidra'lle, na' bi kwej yichje' dan' llonlira'lle' nada'n llinte gate', le'en yerá.
40024014	Na' lljak be'nne doxhen yellrion', lljatixjwe' akre' Di'll Wen na', nench nneze be'nnachen' llaya'le wzenaye' ke Dios, nench nnebie' lo ra'llda'o ake'n, na' kate ba bnneze be'nne lla'a do gateze, kana'llen' yeyoll yellrion'.
40024015	’Daniel be'nnen' bdixjwe're xti'll Diosen' kana', bzoje' ke da zban kwis, dan' wxinnj latjen' gan' llonlira'll-llo Diosen'. Na' kat re're ba bllin dan' gan' zo yoda'o braon' (be'nne llrabe da ni llaya'le chejnie're'n),
40024016	kana' be'nn lla'a gan' nbane Judea, llaya'l wxhonnj ake' lljake' do ya' da'ore.
40024017	Na' be'nn dá do yichjo ke'e, bi yeyetje' yetop xchinraze da de lo yo' rille'n.
40024018	Na' be'nn dá yi'xe, bi yeyeje rille' lljaxhie' xhara'ne.
40024019	¡Nya'chraz naken ke no'r ka' nna noa' bda'o, na' no'r ka' llwa'll bda'o lo lla na'!
40024020	Lennabe rao Dios bi wxhonnjre kat llak zay, na' rao lla nba'nne.
40024021	Le wa't yel zi' yel ya', ka bi nna ga'ten rao yellrio ni, na' yeyoll na', billbi ga'te ye to ka len.
40024022	Na' chenak Xanllo Diosen' bi yeza'che' llan' gak ka', nono yerakze; zan waza'che'n, ni ke dan' nllie're' be'nn ka' ba breje' llonlira'll Le'e na'.
40024023	’Kana' cha' no ye re': “Lewiá, ni zo Criston' be'nnen' brej Diosen' nnebie'”, na' “Lewiá, na' zoe'”, bi chejle're.
40024024	Le chas be'nn wxhiye'e, be'nn gakra'll ake' wlan ake' latj kia' ni, na' gon ake' ka be'nn lloe' xti'll Dios. Na' gon akte' yel wak da re'e be'nne, na' billre da yebán akre', nench siye'e ake' leake'. Na' rente be'nn ka' ba brej Diosen' nak Xhi'nne', ye'ne be'nn wxhiye'e ka' siye'e ake', cha' gak siye'e ake' leake'.
40024025	Ba nnézere kan' gaken, le bakze bdixjwe'ra' re' yeolol dan' gaken.
40024026	Na' cha' no ye re': “Latj dach na' zo Criston'”, bi chejle're, na' cha' ye ake' re': “Zot Criston' lo yo' na'”, bi chejle're ke ake'.
40024027	Kan' llak kat llep yes llseni'n doxhen le' yebán', lekze ka'n gak kat llin lla yeda' da yobre, nada' Be'nnen' Gorj Radj Be'nnach yeda' da yobre, na' yeolol be'nne re'e akre' nada'.
40024028	Ni llonen ka ke be'nnen' ne: “Gan' de ba wat na'n ll-llay chod ka'.”
40024029	’Na' kat yeyoll yel llza'kzi' ke be'nnachen', willen' yeyaken xchole, na' beon' bill wseni'n, na' berj ka' ra'll aken le' yebán', na' yeolol da llre'llo le' yebán', gak aken ka llak yellrion' kat llxho'.
40024030	Kana'll be'nn lla'a yellrion' re'e akre' nada' Be'nnen' Gorj Radj Be'nnach, llia' radj bej ren yel wak xhen kia'n ren yel be'nn za'k kia'n, na' be'nn lla'a gateze yell ka' zjalla'a rao yellrion' kwell ake' kwis.
40024031	Na' katen' yeda'n, kwell to trompet zillje, na' llach angl kia' ka', yetop ake' be'nn ka' doxhente yellrio, be'nn ka' ba breja' nak ake' nada' txhen doxhente yellrio, na' ga zeraoze nak zi'te.
40024032	’Lewzenay ke wsa'krebra'n ka to yay higo: Kate llaga' xhla'yen', llaga'n la'y lle'ne, ba nnézere ba zo nez yera' yej.
40024033	Na' leska' kat re're ba llak da ke nxhia, ka'n ba bnia' na', kana'll nnézere ba zo rez yeda' da yobre.
40024034	Da li nia' re', be'nn ka' lla'a nna', nna nban akte' kate sorao gak da ki.
40024035	Ka nak yebán' ren yellrion' wllin lla kat te ke, zan ka nak xti'lla'n kere da te ke ka'zen'.
40024036	’Zan nono nneze bi llan', bi horen' gak ka', ni angl ka' ni't yebá na', ni nada'. Toze Xa' Dios na' nnezre'.
40024037	’Kan' gok ka llan' bzo da Noén', kan' gakse katen' yeda' nada' da yobre, naka' Be'nn Gorj Radj Be'nnach.
40024038	Le kan' gok kan' za yerabj ake' nisen', kan' bzo da Noén', lla'a ake' lle'j llao ake', na' llchayna'a ake' lloe' ake' yel wachayna'a ke no xhi'nn ake', nna llon akte' ka'n bllin lla byo' da Noén' lo barcon'.
40024039	Ni ke gokbe'e akzre' bin' gak, ka gokll yejsi'o xhen na', na' babia nisen', kana'll gokbe'e akre'. Lekze ka'n gakze kat yeda' da yobre, kana'llen' yeyakbe'e akre'.
40024040	Kana'n chop be'nn ni't yi'xe, toe' yezia' na' ye toe' yekwa'nna'.
40024041	Na' chop no're ze llot ake', toe' yezia' na' ye toe' yekwa'nna'.
40024042	’Ke len na' lesó lekweze, le bi nnézere bi lla ya'nne yeda' da yobre, nada'n naka' Xanre.
40024043	Legón xhbab ke da ni, cha' nneze xan yo'n do bi hor ya'nnen' llin be'nn wan na' rille'n, na' bi taskze' nench bi we'e latj cho' be'nnen' rille'n kwane' xchinraze'.
40024044	Ke len na', lesó lekweze batkren' yeda' da yobre, le katen' bi llonre xhbab yeda', kana'n yeda' nada', Be'nnen' Gorj Radj Be'nnach.
40024045	’Notezre cha' zore rez batteze, nakre ka to be'nn wen llin be'nn nak be'nn si'n, na' be'nn llon da llaya'l gone'. Na' cha' to be'nn wen llin llone' wen kwis, na'll gon xane'n rallne'e rille'n, na' we'e da yesa'o be'nn wen llin ka', kat llaya'l gao ake'.
40024046	Na' cha' be'nn wen llin ke'en, llonteze' kon kan' goll xane'n le'e, nbaraz soe' kat yellín xane'n.
40024047	Di'll li nia' re', xane'n gone' rallne'e yeolol da de ke'e.
40024048	Zan cha' nake' be'nn wen llin xhawatraz, na' gone' xhbab ne'e: “Ba ll-llere xana'n, bi yeyedze'.”
40024049	Na'll sorawe' tilrene' be'nn lwellje' ka', na' ye'j gaoxene' ren nollre be'nn wazó.
40024050	Na'll yellín xane'n to lla bi nnezre', na' yedo'lre' le'e.
40024051	Na' dan' bi llone' wen na', xane'n chintate' le'e, na' lljazoe' le'e radj be'nn chop rao ka', ganna' lljallell ake' to gaoxoxj lay ake'.
40025001	Leska' bne Jesúsen': —Nna' wa'a di'll kan' gak kat nnebia' Dios, be'nnen' zo yebán', llonen rebze kan' gok ke chi no'r we'o. Na' zjano'x ake' twej da llseni' ke ake', jake' jalexh ake' yelloj be'nn byion' llchayna'n.
40025002	Na' ga'y no'r ka' bza'a nak ake' be'nn llejnie', na' ye ga'ye nak ake' be'nn xhawatraz.
40025003	No'r xhawatraz ka' bi be'x ake' lmet ceit da gonrén ake' llin, kat yebill dan' yoll lo dan' llseni' ke ake'n.
40025004	Na' no'r ka' llejnie'n, no'x ake' da wseni' ke ake'n, rente lmet ceit da gonrén ake' llin, kat yebill dan' yoll lo dan' llseni' ke ake' na'.
40025005	Na't blle wachayna'n, na' no'r ka' brezen' btas ake' chak bez ake'n.
40025006	Na' to be'nn bnne'e zillj, ka do llere lle'e leake': “Ba llalloj wachayna'n, lecho'o lljenrenlloe' txhen.”
40025007	Ka golle' leake' ka', yeolol no'r ka' bazella', na'll bayoncha'o ake' dan' llseni' ke ake'n.
40025008	Na' no'r xhawatraz ka', lle ake' be'nn ye ga'y ka': “¿Bi gonn ra't ceit kerén' neto'? Le ba llabill keto' ni.”
40025009	Na' no'r ka' lle ake' leake': “Bi gak gonnto'n, le nxholl bi gaken ke yeolol-llo. Zan lelljaxi'n gan' llo'te'n.”
40025010	Bixha no'r xhawatraz ka', jake' jaxi'i ake' ceiten'. Na' chak zjake' na'le, ballín be'nn wachayna'n, na' no'r ka' non xhniden', bayo'rén ake' le'e txhen gan' llak lnnin', na' be'nn wen llin ka' basej akte' yo'n.
40025011	Ka ballín no'r ka' bi ben xhniden', jazé ake' lloa' yo'n, na' llnne ake' be'nn ka' lla'a lo yo'n: “¡Be'nne, bsarje ganni cho'to'!”
40025012	Na' le'en lle'e leake': “Di'll li nia', bi wsarja' cho're le bi nombia' re'.”
40025013	Na'll lle Jesúsen' be'nn ke'e ka' non Le'e txhen na': —Kan' llaya'l sore rez baten' yednnebia', le bi nnézere bi llan', na' baten' yeda' yellrio ni da yobre, nada' Be'nn Gorj Radj Be'nnach.
40025014	’Yel llnebia' ke Diosen' be'nnen' zo yebán', llonen ka ke to be'nne byeje' to yell zi'te. Na' llan' bze'e na', goxhe' be'nn wen llin ke'e ka', na' bkwa'nne' rallna'a ake' xhmelle' da nape'.
40025015	Toe' bkwa'nnrene' le'e ga'y mellen' nzi'i talento. Na' ye toe' bkwa'nnrene' le'e chop mellen'. Na' be'nnen' ye to bkwa'nnrene' le'e to mellen'. Kon kan' llwie' llon totoe' be'e leake'. Bayoll na' bze'e broe' nez.
40025016	Na' be'nnen' bkwa'nnrene' ga'y mell na', le bzoraote' llonrene'n llin, na' bene' gan lekze ye ga'yen.
40025017	Lekze ka' be'nnen' bkwa'nnrene' chop mellen', na' bene'n gan ye chopen.
40025018	Na' be'nnen' be'e ye to mellen', byeje' jakwa'che' xhmell xane'n ga bche'nne' lo yo.
40025019	’Gok scha kat ballín xan ake'n, na'll goxhe' leake', nench na' wannabe' dan' bkwa'nne' rallna'a ake'n.
40025020	Na' bllin be'nn wen llin ke'e be'nnen' bkwa'nnrene' ga'y mellen', na'll lle'e le'e: “Xana', ni de ga'y mellen' benno' nada', na' ba bena' gan ye ga'yen.”
40025021	Na' xane' na', lle'e le'e: “Ba beno' da wen. Nako' be'nn wen llin wen, ba beno' ka llaya'l gono' kone da da'on bkwa'nnrena' rwe'n, ke len na', gona' rallna'o da xhenlle. Byo' nench soreno' nada' nbaraz.”
40025022	Na'll ka bllin be'nnen' bkwa'nnrene' chop mellen', na'll lle'e le'e: “Xana', ni de da chop mell dan' bkwa'nno'n, na' bena' gan ye chopen.”
40025023	Na'll lle'e le'e: “Da wen beno' nako' be'nn wen llin wen. Ba beno' ka llaya'l gono' kone da da'on bkwa'nnrena' rwe'n. Na' nna' gona' rallna'o da xhenlle, byo' nench soreno' nada' nbaraz.”
40025024	Na' ka bllin be'nnen' bkwa'nnrene' to mellen', na'll lle'e xane'n: “Ni de xhmello'n bkwa'nnreno' nada'n. Nnezra' nako' to be'nn znia, na' llarapo' to ga goz be'nn yobre, na' llatopo' ga goz be'nn yob akre.
40025025	Ke len na', jache'nna' lo yo, na' bkwa'cha' xhmello'n, le blleba' wnita'n. Ganni de xhmello'n, bazi'n.”
40025026	Na'll lle xane'n le'e: “¡Be'nn wen llin ke nxhia, be'nn ria! Nnéztero' llarapa' ga goz be'nn yobre, na' llatopa' ga goz be'nn yobre.
40025027	Na' cha' nnéztero' ka', ¿bixchen ke brejo' xhmella'n be'nn yobre, nench yezia'n, na' ren yichje da gonen gan?”
40025028	Na'll golle' be'nn wen llin ka' yela': “Leyeka'a mell dan' bkwa'nnrena' be'nn ni, na' we'rén be'nnen' ba no'x chi mell na'.
40025029	Le noteze be'nn gon wen kone dan' we'e xane'n le'e, na' xane'n we'lle' le'e da xhenlle. Na' noteze be'nne bi llonrene' llin dan' we'e xane'n le'e na', xane'n yeke'e da da'on be'e le'en.
40025030	Na' ka nak be'nn wen llin ria ni, leyebeje' lewza'le' gan' nak xchole, na' lljachelle' na' gaoxoxj laye'.”
40025031	’Katen' yeda' da yobre nada'n Be'nnen' Gorj Radj Be'nnach, nsa'a yel za'k xhen kia'n, na' nchia' yeolol angl kia' ka', na' kwia' gapa' yel llnebia' xhen.
40025032	Na' be'nn ke yeolol yell, yedop ake' rawa'n. Na' kat ba ni't yeolole'n, na' sorao yela' ake', ka llon to be'nn gop xhi're, kat llabeje' to kere xhi'r ka', na' kere chib ka'.
40025033	Na' be'nn ka' nak ka xhi'r da'o, wni't ake' kwita'n chla' cha'we, na' be'nn ka' nak ka chiv, wni't ake' kwita'n ye chla' rbese.
40025034	Na' nada' naka' rey yepa' be'nn ka' ni't chla' cha'wen': “Ba ben Xa' Diosen' sore nbaraz, ledá ganni nench nnebia'renre nada', kan' ba nllia Diosen' bia'a, kan' bxhe yellrio na'te.
40025035	Le ka bdona', bennre da bdawa'; na' wilra' nis, na' bennre da we'ja'; na' ka goka' be'nn zi'te, na' brebre nada' rillre.
40025036	Na' ka bi de xhara'na', na' bennre da goka'; na' ka goka' yillwe', na' badra'nnre nada'; na' ka byoa' rill ya, na' badwiare nada'.”
40025037	Na' be'nn wen ka' ye ake' nada': “Xanto', ¿bat bre'to' rwe' dono', na' bennto' da bdao'? Na' ¿baten' wilro' na' bennto' da we'jo'?
40025038	Na' ¿baten' goko' ka be'nn zi'te na' brebto' rwe' rillto'? Na' ¿baten' bre'to' rwe' bi de xhara'no' na' bennto' da goko'?
40025039	Na' ¿baten' goko' yillwe' na' byo' rill ya, na' badwiato' rwe'?”
40025040	Na'll yep ake': “Da li nia' re, ka nak baya'chra'llre be'nn lwelljre ka', le leake'n nak ake' ka bi'cha', ka zana', la'kze bibi za'k akteke' rao be'nnach, nadkza'n baya'chra'llre.”
40025041	’Na' be'nn ka' ni't ye chla' rbesre, yep ake': “Lekwas ka'le, ba llia bia'a keré kweyi're, lelljayak lo yi' gabil, dan' bi llayolkze gan' ba nak xhnid ke daxi'on ren angl ke ka'.
40025042	Le ka bdona', bi bennre da gawa', ka wilra', na' bi bennre da ye'ja'.
40025043	Ka goka' be'nn zi'te, bi bennre ga tasa'; ka bi de xhara'na', bi bennre da gaka'; ka goka' yillwe', na' ka byoa' rill ya, bi badra'nnre nada'.”
40025044	Na'll nne ake': “Xanto', ¿baten' bi baya'chra'llto' rwe', ka bdono', na' wilro', na' goko' be'nn zi't, na' bi de xhara'no' na' goko' yillwe', na' byo' rill ya?”
40025045	Na'll yep ake': “Da li nia' re', dan' bi baya'chra'llre be'nn lwelljre ka', la'kze bibi za'k ake' rao be'nnach, renkze nada'n bi baya'chra'llre.”
40025046	Na'll sa'kzi' be'nn wen da xhinnj ka' ke chnare, na' be'nn wen ka' so akse' nbaraz ke chnare.
40026001	Bayoll be'e Jesúsen' di'll ka', golle' be'nn ke'e ka' non Le'e txhen na':
40026002	—Ba nnézere ye chop llazen', llin ga'le lnni Paskw kellon'. Na' kana' gaka' rao na'a be'nn ka', na' wda'a ake' nada' le' yay cruzen', nada' Be'nn Gorj Radj Be'nnach.
40026003	Na'll badop yeolol bxoz wnebia' ka', na' ren be'nn ka' llsedre ke ley dan' bzoj da Moisésen', na' ren be'nn gor brao ka' llnebia' yell Israelen', gan' zo rill bxoz braon', be'nnen' re Caifás.
40026004	Llayirjla'll ake' akre gon ake' siye'e ake' Jesúsen', nench go'x ake' Le'e, na' got ake' Le'e.
40026005	Na' llasné ake': —Bi go'xlloe' rao lnni na', nench ke gakbe'e be'nn zan, na' gon ake' dá nne.
40026006	Na' zo Jesúsen' gan' nzi'i Betania, rill Simón be'nnen' gok yillwe' dan' ne lepra.
40026007	Na' chak lli' Jesúsen' llawe' na', bllin to no'r no'xe' to lmet da yoll ceit da la' xhix, na' za'ken da xhen. Na' bwazjtite'n yichj Jesúsen'.
40026008	Na' be'nn ka' non Jesúsen' txhen, bre'e akre' kan' ben no'ren', na'll goklla'a ake' bne ake': —¿Bixchen kon benditjere' ceit xhix ni?
40026009	Chenak be'tllon, na' ga't mell xhen chenake, na' we'llon gakrenen be'nn ya'ch.
40026010	Jesúsen' benre' kan' bne be'nn ka', na'll lle'e leake': —¿Bixchen nere ka' ke no'ren'? Da wen na' bene' kia' ganni.
40026011	Be'nn ya'ch ka', ni't akse' batteze ni'trén ake' re', zan nada' bill zorena' re' ye scha.
40026012	Bwazje' nada' ceit xhixen', nench kat ga'cha'n, ba naktia' xhnid.
40026013	Di'll li nia' re', doxhen yellrio do gateze lljatixjwe' be'nn Di'll Wen dan' llzejnie' kia'n, dekz de yene be'nn ka', kan' ben no'r ni, nench lljadinra'll ake' le'e.
40026014	Na' to be'nn chllinn ka', be'nnen' nzi'i Judas Iscarioten', byeje' jawie' bxoz wnebia' ka'.
40026015	Na' jelle' leake': —¿Bi gonnre nada' nench wdia' Jesúsen' rao na're? Na'll le be'e akte' le'e chilloa (30) mell plat.
40026016	Na'llen' le bzoraote Judasen' bayirjla'lle' akre gone', wdie' Jesúsen' rao na'a be'nn ka'.
40026017	Bllin lla nell lla'l lnni, katen' llao ake' yet xtir dan' bi nchix kwa binn, na' be'nn ka' non Jesúsen' txhen, jake' gan' zoe', na' lle ake' Le'e: —¿Garen' lle'nro' lljasinia'to' gan' gaollo xche' ke Paskwn'?
40026018	Na'll lle Jesúsen' leake': —Lelljak yellen', na' leyé to be'nnen': “Maestron' ne'e, ba rez llin lla gak dan' llaya'l gak ke'en, na' rillo' ni, lle'nre' gaorentoe' xche' lnni Paskwn'.”
40026019	Na'll ben be'nn ka' kan' goll Jesúsen' leake'n, na' jasinia' ake' ke lnni Paskwn'.
40026020	Na' ka ba llen willen', blle'rén Jesúsen' be'nn chllinn ka' non Le'e txhen na', na' bdao ake'.
40026021	Ka lli' ake' llao ake' na', lle Jesúsen' leake': —Di'll li nia' re', to re' wdere nada' rao na'a be'nn ka' llwie nada'.
40026022	Na'll gokya'ch akre' ga zeraoze, na' bzorao twej twej ake' llnnab akre' Le'e: —Xanto', ¿nada'n gona' ka'?
40026023	Na'll lle'e leake': —To be'nnen' llaorén nada' txhen toze ye'nne, le'en wde nada' rao na'a be'nn ka'.
40026024	Ka nak nada', Be'nn Gorj Radj Be'nnach, ka nyojkze kia'n got ake' nada', zan ¡nya'chraz naken ke be'nnen' gon nada' rallna'a be'nn ka'! Wenre chenak bi bzokze' yellrion'.
40026025	Na' Judas be'nnen' wde Jesúsen' rao na'a be'nn ka', lle'e Le'e: —Maestro, ¿nada'n wdia' rwe' rao na'a be'nn ka'? Na'll lle Jesúsen' le'e: —Awa', rwe'n.
40026026	Na' ka llao ake' na', bxhi'i Jesúsen' to yet xtir na', na' bayoll be'e yel llioxken ke Dios na', bxhoxhje'n, na' be'en be'nn ke'e ka' non Le'e txhen na', na' lle'e leake': —Lesi'n, legaon, da nin' nake kwerp kia'n.
40026027	Na'll bxhie' to leo da'o gan' yoll xis uva, na'll be'e yel llioxken ke Dios, na' be'en leake', lle'e leake': —Yeololre, leye'j ra't weje dan' yoll lo leo ni.
40026028	Da nin' xchena', na' larjen ni ke do'l xhia ke be'nnach. Na' larjen nench sorao gak da koben', dan' bcheb Diosen' gone' gakrene' be'nnach.
40026029	Na' nia' re', bill ye'ja' xis uvan', llinte lla kat ba zollo txhen gan' zo Xa' Diosen' llnebie', kana'll yeye'ja'n da yobre.
40026030	Bayoll bel ake' ben ake' xhen Diosen', na'll bza'a ake' jake' rao ya' gan' nzi'i Ya' Olivos.
40026031	Na' lle Jesúsen' leake': —Nna' lle', yeololre gakgánere kan' gak kia'n. Le nyojkzen le' xti'll Diosen' llian: “Gota' be'nn gop xhi'ren', na' xhi'r ka' gaslas akba'.”
40026032	Na' kate yesbán Diosen' nada' radj be'nn wat ka', wyobll yellina' nada' Galilean' ka re'.
40026033	Na'll lle Pedron' Le'e: —La'kze yeolol be'nn ki wsanra'll ake' rwe', zan nada' bi wsanra'llkza' rwe'.
40026034	Na' lle Jesúsen' le'e: —Di'll li kwis nia' rwe', ka za kwellre lekwn' nna' lle', chonn ras ba gok bi wchebo' cha' nombia'o nada'.
40026035	Na'll Pedron' lle'e Le'e: —La'kze cha' gatrena' rwe', kbat nnia' bi nombia' rwe'. Na' lekze ka' goll be'nn ka' yela' Le'e.
40026036	Na'll bllin ake' gan' nzi'i Getsemaní, na' lle Jesúsen' be'nn ka' non Le'e txhen na': —Gannize lekwe', chak cha'a nada' ganna'te, yelwilla' Diosen'.
40026037	Na'll bche'e Pedron' ren ye chop xhi'nn Zebedeo, bi ka' nzi'i Jacobo ren Juan. Na' Jesúsen' bzorao llakya'chre' kwis. Na'll billbi wen bzokze'.
40026038	Na'll lle'e leake': —Lo yichjra'llda'wa' ni, llakya'chra' kwis, llakra' kon gatkza' kateken' llallayrawa' ni. Na' nize leyega'nne, lewnna' ren nada' yere bi tasre.
40026039	Na'll blliarawe' ye ra'te, na'll je'te' rao yon' slloa're, na'll balwille' Diosen', bne'e: —Xa, cha' wak ten ka'ze, benchga bi sa'kzia', na' bi gak kia' kan' ba zo gak na'. Zan bi llnnaba' gak da nnia' nada', kon ka' ne'o rwe'n gakchga.
40026040	Na'll bayeje' gan' zjalli' be'nn ka' chonne, na' jadi're' tas be'nn ka'. Na' lle'e Pedron': —¿Ni choll da'o bi gok wnna'renre nada' yere?
40026041	Bi tasre, lewalwill Dios nench ke gon da xhinnjen' re' gan. Nnezra' lo yichjra'llda'oren' lle'nere wnna'renre nada' yere, na' kwerp kerén' bi zoen.
40026042	Na'll bze'e da wllop ras gan' zjalli' ake'n na' jalwille' Diosen', bne'e: —Xa, cha' gak ten ka'ze, benchga nench bi sa'kzia', na' gakchga kon kan' ne'o rwe'.
40026043	Na'll bayeje' gan' lli' be'nn ka' da yobre, na' jadi're' tas ake' lliacha' bichgalen' ko'll rao ake'n.
40026044	Na' bze'e da yobre gan' lli' ake'n jalwille' Dios da wyonn ras, na' bne'e kan' ba bnekze' na'.
40026045	Na'll balline' da yobre gan' zjalli' be'nn chonn ka', na'll lle'e leake': —¡Letas, lewazi'ra'll! Ba bllin lla, nada', Be'nn Gorj Radj Be'nnach, gaka' rallna'a be'nn wen da xhinnj ka'.
40026046	¡Lewayas, lewayo'o! Ba za'a be'nnen' gon nada' rao na'a ake'n.
40026047	Nna lloe'te Jesúsen' di'll ka', kat bllinkze Judasen', be'nnen' gok txhen ren be'nn chllinn ka'. Na' nche'e be'nn zan kwis zjano'x ake' no yay, no spad, be'nn bse'l bxoz wnebia' ka', na' be'nn gor brao ka' llnebia' yell Israelen'.
40026048	Na' Judas be'nnen' bde Le'e rao na'a be'nn ka', golle' leake' akren' gone' wroe're' non' go'x ake', na' bne'e: —Be'nnen' wno'pa' na', lekze'n Jesúsen', na' le go'xtere'.
40026049	Na'll le jabi'yte' kwit Jesúsen', lle'e Le'e: —Padiox, Maestro. Na' le bno'pte' Le'e.
40026050	Na' Jesúsen' lle'e Le'e: —Be'nn nllie'ra', ¿bi ken za'o ganni? Na'll le jabi'yte be'nn zan ka', be'x ake' Jesúsen', na'll le bche'e akte' Le'e.
40026051	Na' to be'nn nak Jesúsen' txhen, le brejte spad ke'en, bdine'n be'nnen' nak be'nn wen llin ke bxoz braon', bchoyte' chla' naye'.
40026052	Na'll lle Jesúsen' le'e: —Bago' spad ko'on lo rille, le be'nn gote' be'nn kone spad na', lekze len goten le'e.
40026053	¿Bi nnezro' wakse nnabra' Xa'n, wse'le' angl zan kwis be'nn gakrén nada' chenake?
40026054	Zan cha' ka' gona', ¿akxha gak dan' llaya'l gaken dan' nyoj xti'll Diosen' nen kin' gak?
40026055	Na'll lle Jesúsen' be'nn ka' zje'x Le'en: —¿Bixchen nonre nada' ka to be'nn wan, na' za're zadxi're nada' kone spad na' ren yay? Rencha' yeo lla blle'kza' lo yoda'o braon', bzejnie'ra' be'nne lla'a na', na' bi be'xre nada'.
40026056	Na' dan' llak ki, llzoa di'll kan' nyoj xti'll Diosen', dan' bzoj be'nn ka' be'e xti'll Dios kana'. Na'll yeolol be'nn ke'e ka' non Le'e txhen na', bxhonnj ake' brej yichj ake' Le'e.
40026057	Na' be'nn ka' be'x Jesúsen', bche'e ake' Le'e rao Caifás, be'nnen' nake bxoz brao, gan' ba ndop be'nn gor brao ka' llnebia' yell na', na' ren be'nn ka' llsedre ke ley dan' bzoj da Moisésen'.
40026058	Na' Pedron' nawe' zi't zi'tre, bllinte' rill bxoz brao na', na' byoe' na' bllie' lia' na'ze ren be'nn ka' llap yoda'o brao na', le gokra'lle' re're' akren' gak ke Jesúsen'.
40026059	Na' yeolol bxoz wnebia' ka', na' yezikre be'nn gor brao ka' llnebia' yell na', llayirjla'll ake' bi di'll wenra'llen' wxoa ake' ko'll Jesúsen', nench got be'nn ka' Le'e.
40026060	Na' gok scha, bi ballel akere' billre wlliayi'll ake' Le'e, la'kze be'nn zan lla'a lloe' ake' di'll wenra'llen'. Llakte ka'n bllin chop be'nn wxhiye'e ake, bxoa ake' do'l ko'll Jesúsen'.
40026061	Na' bne ake': —Be'nn ni bne'e: “Nada' wachinnja' yoda'o brao ke Diosen', na' chonn llaze wayontia'n.”
40026062	Na'll bzolla'a bxoz braon', lle'e Jesúsen': —¿Bibi de nne'o, ka nak dan' ll-lliayi'll be'nn ki rwe'n?
40026063	Bibi bnekze Jesúsen'. Na'll lle bxoz braon' Le'e: —Dios na' llzoa', bnne neto', cha' da lin' nako' Cristo be'nnen' nak Xhi'nn Dios.
40026064	Jesúsen' lle'e le'e: —Naksen kan' nere, leska' nia' re', wllin lla re're nada', Be'nnen' Gorj Radj Be'nnach, llia' kwit Diosen' be'nnen' nape le zerawe yel wak xhen, na' nnebia'rene', na' re're yetja' le' yebán' radj bejen'.
40026065	Ka bene bxoz braon' xti'll Jesúsen', le bche'zte xhe'en, nench broe're' da xhinnj kwisen' bne Jesúsen' ka'. Na'll bne'e: —Nna' ba bénere kan' bnne'e ke Diosen', nna' nollno yálljello gao xhia ke'e.
40026066	¿Akxha nere ke'e nna'? Na'll balli'i be'nn ka' xti'lle'n ne ake': —Llaya'l gate'.
40026067	Na'll blli' ake' xhe'n lloa' rawe'n, na' bra'll ake' Le'e, na' bale' bro' ake' ke xa'ye.
40026068	Na'll lle ake' Le'e: —Cha' rwe'n nako' Cristo, banneya'chk, ¿non' bra'll rwe'?
40026069	Na' lli' Pedron' lia're, ka bllinkze to no'r wen llin ke Caifásen', na' golle' le'e: —Renkze rwe'n nako' Jesúsen' txhen, be'nn Galilea na', ke.
40026070	Na'll bi bcheb Pedron' rao yeolol be'nn ka' zjalla'a na', cha' nake' Jesúsen' txhen, na'll lle'e no'ren': —Bi nnezra' bi di'llen' lloe'o.
40026071	Na'll le llallojte Pedron' lloa' yo'n, ka bre'e ye to no'r wen llin na' le'e, na'll lle'e be'nn ka' lla'a na': —Renkze be'nn nin' nake' txhen Jesús be'nn Nazareten'.
40026072	Na' da yobre bi bchebe' cha' nake' txhen Jesúsen'. Na'll bne'e: —Dios na' llzoa', gak bi da gak kia', cha' ziya' dan' nia' bi nombia' be'nnen' ne'o ka'.
40026073	Na'll gokse ye choll, ka zjak be'nn ka' lla'a na', lle ake' Pedron': —Da lijekzen', nako' be'nn ka' txhen, le nakbie'ze nne'o kan' nne be'nn Galilea ka'.
40026074	Na' Pedron' bzorao biteze bne'e, na' leska' bne'e: —Diosen' gone' ga sa'kzia' cha' ziya' dan' nia' bi nombia' be'nn na'. Kat le bllellte lekwn'.
40026075	Na'll jadinra'll Pedron' kan' goll Jesúsen' le'e: “Ka za kwellre lekwn', chonn ras ba gok bi wchebo' cha' nombia'o nada'.” Na'll baze'e, na' jallell-lolje' kwis.
40027001	Ka byeni' na', badope yeolol bxoz wnebia' ka', na' be'nn gor wnebia' ka' llnebia' yell Israelen', na' bchoy ake'n got ake' Jesúsen'.
40027002	Na' bchej ake' Le'e, na'll jwa'a ake' Le'e rao be'nnen' llnebia'n nzi'i Poncio Pilato.
40027003	Judas be'nnen' ben Jesúsen' rao na'a be'nn ka', ka gokbe're' ba bchoybia' ake' ke Jesúsen' got ake' Le'e, na'll bayatre' kwis dan' bene' Le'e rao na'a bxoz wnebia' ka', na' be'nn gor brao ka'. Na'll byeje' rao ake'n, na' bayoe' leake' chilloa (30) mell platen'.
40027004	Na' lle'e leake': —Da xhinnjen' bena', bena' rallna're to be'nn bibi do'l nape'. Na'll lle ake' le'e: —Bibi do'l nap neto' kan' beno'n.
40027005	Na'll le bza'lte Judasen' mell ka' lo yoda'o braon', le baza'te' zayeje', na' jaro' do yene' bayot kwine'.
40027006	Na'll bxoz wnebia' ka' le batop akte' mellen', na'll lle lwellj ake': —Bi gak ko'llon' gan' yo' mell ke yoda'on, le naken mell dan' bdixhjllo yega'a yel nban ke to be'nne.
40027007	Na'll ben ake' di'll yezi'i ake' to yellrio ke to be'nn wen ye'se ren mell na', na' gaken to latj ga wkwa'ch ake' be'nn zi't ake.
40027008	Ke len na' yellrio na', nzi'i Yellrio Llen, na' nna nzi'ten ka' nna' lla.
40027009	Kan' gok nench gok kan' bzoj da Jeremías, be'nnen' be'e xti'll Diosen' kana', gan' nen: “Bxhi'i ake' chilloa mell plat, dan' ne be'nn Israel ka', za'k to be'nne.
40027010	Na' bazi'i ake' yellrio ke to be'nn wen ye'se, kan' bne Xanllo Diosen' nada'.”
40027011	Ka bllin Jesúsen' rao be'nnen' llnebia'n, na'll lle'e Le'e: —¿Rwe'n nako' rey ke be'nn Israel ka'? Na'll balli'i Jesúsen' xti'lle'n, bne'e: —Kan' bnekzo' na' naka'.
40027012	Na'll ll-lliayi'll bxoz wnebia' ka' Le'e, ren be'nn gor brao ka' llnebia' na'. Na' bibi bnekze' chras.
40027013	Na'll lle Pilaton' Le'e: —¿Bi llenro' katek xhia zan na', llwakw ake' ko'llo' ni?
40027014	Na' ni to xti'lle'n bi balli'kze Jesúsen', na'll babane Pilaton' kwis.
40027015	Na' de to da llon be'nn ka', katen' lla'l lnni paskwn', yesán be'nnen' llnebia'n to be'nn yo' rill ya, kat lla'l lnni Paskwn', kon be'nn nnab be'nn yell.
40027016	Na' lo rill ya na', yo' to be'nne llze ke kwis, nake' be'nn wen da xhinnj, na' re'e Barrabás.
40027017	Na' lle Pilaton' be'nn ka' ndopen': —¿Nore be'nn ki lle'nere wasana'? ¿Wasana' Barrabás na', cha' Jesús na', be'nnen' ne ake' nake' Cristo?
40027018	Le gokbe'e Pilaton' llaxhé' bxoz wnebia' ka' Jesúsen', na'llen' ben ake' Le'e rao ne'en.
40027019	Na' ka lli' Pilaton' gan' llone' yel koxchis na', le bllinte to rson da bse'l no'r ke'en, lle'e le'e: “Bitbi gonro' be'nnen', le bibi do'l nape'. Le bllayrawa' nche'e, na' rao bichgal kia'n bre'da'ora' Le'e.”
40027020	Na' bxoz wnebia' ka', na' be'nn gor brao ka' llnebia' na', ba bko'yel akre' be'nn ka' lla'a na', nench nnab ake' wsane' Barrabás na', na' nnab ake' gat Jesúsen'.
40027021	Na'll lle Pilaton' leake' da yobre: —¿Nore be'nn ki chop lle'nere wasana'? Na'll ne ake': —Barrabás na'.
40027022	Pilaton' lle'e leake': —¿Akxha gona' Jesúsen' be'nnen' ne ake' Criston'? Na' yeolole' bne ake': —¡Bde'e le' yay cruz!
40027023	Na'll lle Pilaton' leake': —¿Bixha da xhinnj ba bene' na'? Na'll besia' ake' da yobre ne ake': —¡Bde'e le' yay cruz!
40027024	Gokbe'e Pilaton' bikzbi de gone'. Ba lla'a be'nn ka' llakia kwis, na'll bse'le' to be'nn jaxie' nis, bane'e rao be'nn ka' lla'a na', lle'e leake': —Be'nn ni bibi da xhinnj none'. Bi naken xhba'ya' cha' ba betre', xhba'y re' naken cha' ba betre'.
40027025	Yeolol be'nn zan ka' bne ake': —Kere bi gon dan' gaken xhba'yto', na' xhba'y no xhi'nnto' ke nake yel got ke be'nn ni.
40027026	Na'll basán Pilaton' Barrabásen' kan' bnnab be'nn ka'. Bayoll na', na'll golle' be'nn waka'a ya ka', bdintat ake' Jesúsen', na'll bene' Le'e rao na'a ake'n, nench wda'a ake' Le'e le' yay cruzen'.
40027027	Na'll bche'e waka'a ya ka' Le'e lo yo' ke be'nnen' llnebia'n, na' batop ake' yeolol waka'a ya ka'.
40027028	Na'll bdinn ake' xhara'ne'n, na' bwakw ake' Le'e to ra'll xhna, ka dan' llak rey ka'.
40027029	Na'll ben ake' to da nak de lba ye'che, na' bliz ake'n yichje'n, na' ne'e cha'wen' bgo'x ake' Le'e to xhis. Na'll bche'k xhib ake' rawe'n, nench btitj akre' Le'e, na' ne ake': —¡Sechga ke be'nn wnebia' ke be'nn Israel ka'!
40027030	Na'll blli' ake' Le'e xhe'n, na'll baka'a ake' xhisen' no'xe'n, na'll bdin ake'n yichje'.
40027031	Bayoll btitj akre' Le'en, baka'a ake' ra'll xhnan' dan' bwakw ake' Le'en, na'll bawakw ake' Le'e xhakze'. Na'll bche'e ake' Le'e jada'a ake' Le'e le' yay cruz.
40027032	Na'll ka blloj ake' yell na', le badil akte' to be'nn Cirene re Simón, na' bchie' akre' le'e we'e cruz ke Jesúsen'.
40027033	Na' bllin ake' to latj gan' nzi'i Gólgota, lle'nen nen latj ke llit wat.
40027034	Na'll be'e ake' Jesúsen' zo zichj da nchixe to da zla' ye'je'n, na' ka gokbe're' kan' naken na', na' bi we'je'n.
40027035	Na' ka bayoll bda'a ake' Le'e le' yay cruzen', na'll bditjen ake' xhara'ne'n, llwia ake' nara'chk noren' llaya'l toto ake'. Na' dan' ben ake' ka', bzoa di'll kan' bzoj be'nnen' be'e xti'll Diosen' kana', bne'e: “Wla'a ake' xhara'ne'n, na' si'i ke ke ake' chitje akre'n.”
40027036	Na'll blle' ake' bdap ake' Le'e.
40027037	Na' yichj cruzen' gan' de'e na', bzoj ake' dan' blliayi'll ake' Le'e, na' llian: “Be'nn ni Jesúsen' rey ke be'nn Israel ka'.”
40027038	Na' lekze ka', bda'a ake' ye chop be'nn wan chla' weje kwite'n, toe' cha'we ye toe' rbese.
40027039	Na' be'nn ka' bde gan' de'e na', llta yichj ake' goll ake' Le'e di'll yel ya',
40027040	bne ake': —Rwe'n bne'o yechinnjo' yoda'o braon', na' chonn llaze yeyonte'on. Na' basrachk kwino' cha' rwe'n nako' dogarje Xhi'nn Dios, bayetjchek le' yay cruzen'.
40027041	Na' bxoz wnebia' ka', na' ren be'nn ka' llsedre ke ley dan' bzoj da Moisésen', na' ren be'nn fariseo ka', na' be'nn gor brao ka' llnebia', yeolole' bne ake' di'll yel ya' bne ake':
40027042	—¡Be'nn zan basre'e, na' nna' bi llak yesrá kwine'! Cha' nake' rey ke lli'o be'nn Israel, yeyetje' le' yay cruz gan' de'e na', na'll chejle'llo ke'e.
40027043	Le'e llonlira'lle' Dios, le bne'e: “Dogarje Xhi'nn Dios nada'.” ¡Na' re'chekello yesrá Diosen' Le'e nna', cha' llakre' Le'e!
40027044	Na' be'nn wan ka' zjada'a le' yay cruzen' chla' weje kwite'n, leska' bchachrén ake' Le'e.
40027045	Na' ka do wawill, doxhente yellrion' bachole bllinte lladá chonne.
40027046	Na' ka lladá chonne na', besia' Jesúsen' zillje bne'e: —Elí Elí, ¿lama sabactani? (Lle'nen nen: Dios kia', Dios kia', ¿bixchen ba bsanra'llo' nada'?)
40027047	Na' bal be'nn ka' zjazé na', ne ake': —Lewzenay ke'e, be'nn ni llalwille' da Elías be'nnen' be'e xti'll Dios kana'.
40027048	Na'll le bllojte to be'nn zejdoe' jaxie' to xhi're, na' bza'lle'n zo zichjen' da nak zla'n, na' bzoe'n to rao xhis tonne, na'll jazoe'n lloa' Jesúsen' nench xo'pe'n.
40027049	Na' ye bale' lle lwellj ake': —Dokwezchek, cha' ke yed Elíasen' yedsre'e Le'e.
40027050	Na'll le besia'te Jesúsen' da yobre zillj kwis, na' le bayonte' spíritu ke'en rallna'a Dios.
40027051	Na' ka hor na', blle'z kllole ra'll dan' ze lo yoda'o braon', bxhi'zen yichje ballinte lle'le, na' llebraz bxho', goxhjte yej ake.
40027052	Na' leska' byarj ba ke be'nn ba got. Na' zan be'nn ka' benlira'll Diosen', babán ake' radj be'nn wat ka'.
40027053	Na' bde na', ka babán Jesúsen' radj be'nn wat ka', balloj ake' lo ba ke ake'n, na'll jayake' jaroe'rao ake' Jerusalén. Na' zan be'nn bre'e leake'.
40027054	Na' xan waka'a ya ka', na' ren be'nn ka' lla'a llap Jesúsen', ka nak bre'e akre' bxho'n, na' biteze gok, na' blleb ake' kwis, na' ne ake': —Da likze be'nn ni, nake' dogarj Xhi'nn Dios.
40027055	Leska' na' zjalla'a zan no'r ak, zjazé ake' zi'tre llwia ake'. Be'nn ka' bnao Jesúsen', ka baze'e Galilea na'te llakrén ake' Le'e bi da byalljre'.
40027056	Na' ren María Magdalena, na' ren María be'nnen' nak xhna' Jacobo, na' José, na' ren María xho'r Zebedeo.
40027057	Ka betj lle' na', bed to be'nn wnia' be'nn Arimatea re José, na' leska' bzenaye' ke Jesúsen'.
40027058	Josén' byeje' rao Pilaton' jannabe' kwerp ke Jesúsen', na' Pilaton' bayoe' kwerp ke Jesúsen' le'e.
40027059	Na'll bazi'i Josén' kwerp ke Jesúsen', na'll bara'lle' Le'e to ra'll xhen ra'll yalle.
40027060	Na' broe' kwerp ke'en to lo broj ke'e, da bche'nne' le' yej. Na'll btole' to yej xhen lloa' brojen', nench basejen len, na'll baze'e.
40027061	Na' María Magdalenan', na' ye to María be'nn yobre, jache' ake' lloa' brojen'.
40027062	Na' bateyó, bde lla kan' llsinia' ake' ke lla nba'nn, badop bxoz wnebia' ka', na' be'nn fariseo ka' jake' gan' zo Pilaton'.
40027063	Na' lle ake' le'e: —Ba jadinra'llto' kan' bne da be'nn wxhiye'n goten', kan' nna nbane': “Yeyónn lla na', yebana' radj be'nn wat ka'.”
40027064	Ke len na' bse'lchek be'nn lljatap ake' lloa' brojen' gan' jakwa'ch ake' Le'e na', nench ke lljak be'nn ka' gok le'e txhen tlle'lre lljarej ake' kwerp ke'en, na' ye ake' be'nn ak, babane' radj be'nn wat ka', na' da ke nxhiall gak, kerke di'll dan' bdise da nell, kan' bne'e Diosen' bse'le Le'e.
40027065	Na'll goll Pilaton' be'nn ka': —Gonna' re' waka'a ya ak, lewche'e ake' nench gap ake' ga zeraoze yezoe akre'.
40027066	Na'll byej ake' ren waka'a ya ka', na' bchi'ch ake' sey le' yej, dan' da'a lloa' brojen', na' bkwa'nn ake' waka'a ya ka' bdap ake'n.
40028001	Ka bde lla nba'nne, bal dmion' María Magdalena ren María be'nnen' ye to, byej ake' jawiá ake' gan' bkwa'ch ake' Jesúsen'.
40028002	Na' le bxho'te, le to angl ke Xanllon' betje' yebán', na' blline' bke'e yej dan' nsej lloa' brojen', na' bllie' rao yejen'.
40028003	Llaktit kwis nake lloa'rawe'n, ka'kze ga llep yes, na' xhara'ne'n naken llich kwis ka beye.
40028004	Na' ka bre'e be'nn ka' llapen', to bxhiz akze' blleb ake' bacholra'll akte'.
40028005	Na' anglen' lle'e no'r ka': —Bi llebre, nada' nnezra' llayirjre Jesúsen', be'nnen' bda'a ake' le' yay cruz na'.
40028006	Nollno llra' ganni, ba babane' radj be'nn wat ka' kan' bnekze'. Ledá ke, lewiá gan' bro' ake' Le'en.
40028007	Sete lelljayak, lelljadixjwe' be'nn ka' nak Jesúsen' txhen, ye akre' ba babane' radj be'nn wat ka'. Na' ye akre' wyoblle yellín Jesúsen' Galilean', kerke leake', na' Galilea na' re'e akre' Le'e. Kan' bne Dios na' badtixjwe'ra' re'.
40028008	Na'll le baza'te no'r ka' lloa' brojen', do lleb akze' na' llawé akre', zjayakdoe' jadixjwe' akre' be'nn ka' non Jesúsen' txhen kan' gok na'.
40028009	Na' ka zjayake' na', ballay akre' Jesúsen' tnez. Na'll bwape' leake' lliox. Na'll bche'k xhib ake' rawe'n, na' bde'l ake' nie'n, na'll be'rao ake' Le'e.
40028010	Na'll lle Jesúsen' leake': —Bi llebre lelljadixjwe' be'nn lwelljllo ka', llaya'l lljake' Galilean' nench re'e akre' nada'.
40028011	Na' chak zjayak no'r ka' yellen', bal waka'a ya ka', be'nn ka' bdap gan' bkwa'ch ake' Jesúsen', jayake' yellen', na' jadixjwe' akre' bxoz wnebia' ka' doxhen kan' goken.
40028012	Na'll badop bxoz wnebia' ka', ren be'nn gor brao ka' llnebia' yell Israelen', na' be'e ake' di'll akre gon ake', kan' lloe' waka'a ya ka' di'll gok na'. Na'll be'e ake' waka'a ya ka' mell xhen.
40028013	Lle ake' leake': —Cha' no nnab akren' gok, na' ye aktezre' tlle'lre ka tasre na', badrej be'nn ka' non le'e txhen na' kwerp ke'en lo broj na', na' jaro' ake' Le'e ga yobre.
40028014	Na' cha' ba bene be'nnen' llnebia'n di'll ki, neto' llje'rentoe' di'll nench bibi gon akre' re'.
40028015	Na' bxhi'i waka'a ya ka' mell dan' be'e ake' leake'n, nench ben ake' kon kan' goll ake' leake' na'. Na' to nna' lla, nna ne ake' yeolol ka bne waka'a ya ka', doxhen gan' lla'a be'nn Israel ka'.
40028016	Na' be'nn chnej ka' nak Jesúsen' txhen, jake' Galilean' rao ya' gan' golle' leake' ka'.
40028017	Na' ka bre'e akre' Jesúsen', be'rao ake' Le'e kwis. Na' ye bale' bi llejle' ake' cha' Le'en.
40028018	Na'll zej Jesúsen' gan' ze ake' na', na' lle'e leake': —Ba ben Diosen' rao na', doxhen yel llnebia' dan' de yebá na', na' yellrio ni.
40028019	Ke len na' lechej, lelljased lelljaroe' be'nn ka', yeolol yell nench gonlira'll ake' nada'. Na' lewchoa ake' nis, nench wroe'n ba llonlira'll ake' Xallo Diosen', na' Xhi'nne' Jesucristo na', na' ren Spíritu ke'e na'.
40028020	Na' lewroe' lewsed akre', nench gon ake' yeolol dan' ba golla' re' na'. Nada' zorenkza' re' yeo lla, na' ka'kze sorenkza' re' yeyollte yellrio ni. Ka'n gakchga.
41001001	Ki bzorao Di'll Wen ke Jesucristo, be'nnen' nak Xhi'nn Dios.
41001002	Kana' bzo to be'nn golle Isaías, be'e xti'll Diosen', na' ki bzoje': Wse'la' to be'nn kwiarawe' rao'n, we'e xti'llo'n, nench yewe' xhnneze gan' te'on.
41001003	Le'e nne'e zillj latj dachen' nne'e: “¡Legón xhnid, legoncha'o nez gan' te Xanllon', lewsarj yichjra'llda'ore ka llon to be'nn llsarj to nez li!”
41001004	Na' ka'n gok kat bllin Juan na' latj dachen', na' bchoe' be'nn nis, na' bdixjwe're' be'nne llaya'l wayat akre' ke da xhinnj ke ake'n, na' choa' ake' nis nench wazi'xhen Diosen' ke da xhinnj ke ake' ka'.
41001005	Be'nn zan be'nn za'k doxhen gan' nbane Judea, na' be'nn za'k Jerusalén lljake' lljazenay ake' xti'lle'n, na' ka nak llxoarap ake' da xhinnj ke ake'n, na' llchoe' leake' nis lo yeo gan' nzi'i Jordán.
41001006	Na' Juan na' goke' ra'll da nak de yich xha camello, na' bchej lloa' le'en to yid, na' bdawe' bichsoa ren blli'nda'o ke beser yi'xe.
41001007	Na' llyixjwe're' be'nne ne'e: —Za za'a ye to be'nne naplle yel llnebia' ka nada', ni jeze da lle'ka' yeyalja' xhere'n bi za'ka'.
41001008	Da li nada' llchoa' re' nis, zan Le'e gone' ka yedsó Spíritu ke Diosen' yichjra'llda'ore.
41001009	Na' ka llan' llchoa' Juan na' be'nn nis, Jesúsen' bze'e gan' nzi'i Nazaret gan' nbane Galilean', na' byeje' lloa' yeo gan' nzi'i Jordán, na' bchoa' Juan na' Le'e nis.
41001010	Bixha chak llalloj Jesúsen' lo nisen', byarj yebán', na' betj Spíritu ke Diosen', naken ka to plom da'o jasorenen Le'e.
41001011	Na' blloj chi'i Diosen' yebán', bne'e: —Rwe' nako' xhi'nna' nllie'ra', llawera' llayazra'lla' kwis.
41001012	Na'll Spíritu ke Diosen', le benten nench byej Jesúsen' gan' nak latj dachen'.
41001013	Ganna' bzoe' choa (40) lla radj bayi'x znia ake. Na' dan' llnebia' daxi'o ka' bko'yelen Le'e, gokra'llen gon Jesúsen' da xhinnj. Na'll angl ka' bllin ake' gokrén ake' Jesúsen'.
41001014	Bayoll bro' ake' Juan na' rill ya, Jesúsen' balline' gan' nbane Galilean' llyixjwe're' Di'll Wen, ka nak yel llnebia' ke Diosen'.
41001015	Lle'e be'nn ka': —Ba bllin lla gak dan' nwia Diosen' gone', na' sorao nnebie', lewayate ke da xhinnj keré ka', na' lechejle' Di'll Wen ke Diosen'.
41001016	Jesúsen' de'e lloa' nisda'o Galilean', na' bre're' chop be'nn wxhen bel, be'nn re Simón ren bi'che'n re Andrés, na' llza'l yixj bel ke ake'n lo nisen'.
41001017	Na'll lle Jesúsen' leake': —Ledá gonre nada' txhen, na' gona' nench re' wtopre be'nne, na' yelloj ake' rao da xhinnj ke ake' ka'.
41001018	Na'll le bsanra'llte yixj bel ke ake'n, na' le bnao akte' Le'e.
41001019	Na' bza'a Jesúsen' ye ra'te, na' bre're' Jacobo ren Juan, xhi'nn Zebedeo, lli' ake' lo barco ke ake'n llati'x yixj bel ke ake'n.
41001020	Leska' le goxhte' leake', na' bkwa'nnrén ake' xa ake'n be'nn wen llin ka', na' bnao ake' Jesúsen'.
41001021	Na' bllin Jesúsen' ren be'nn ka' non Le'e txhen yellen' re Capernaum, na' ka bllin to lla nba'nne ke be'nn Israel ka', byeje' lo yoda'o, na' bzorao llroe're' leake'.
41001022	Na' llabane be'nn ka' ke di'llen' lloe'n, le nne'e ka be'nn nap yel llnebia', le bi llon be'nn ka' llsedre ke leyen' ka'.
41001023	Bixha lo yoda'o na', lli' to be'nn yo' daxi'o yichjra'llda'we', na' bzorao llosie' ne'e:
41001024	—¿Bixchen zadchixko' ren neto', Jesús be'nn Nazaret? ¿Za'o zadlleyi'o neto'n? Nnézkzera' no rwe', rwe'n Be'nn Nak La'y bse'l Diosen'.
41001025	Jesúsen' benre' daxi'on znia lle'en: —¡Llakia llono', balloj yichjra'llda'o be'nnen'!
41001026	Na'll daxi'on bnnibchachen be'nnen', na' besia'n zillj kwis, na'll ballojen yichjra'llda'o be'nnen'.
41001027	Yeolol be'nn ka' llabán akre' kwis, na'll lle lwellj ake': —¿Akre chejnie'llo dan'? ¿Bi da koben' llroe' llsede be'nnen'? Ka naken ren yel wak ke'en llalwille' daxi'on na' llzenayten.
41001028	Sete bnneze be'nn zan kan' goken, doxhen gan' nzi'i Galilean' bze ke Jesúsen'.
41001029	Ka balloj Jesúsen' lo yoda'on, na' zjayake' txhen ren Jacobo, na' Juan na', jake' rill Simón na', ren Andrés.
41001030	Bixha xhna' no'r ke Simón na', de'e yoe' da la res, le be'rén akte' Jesúsen' di'll kan' llaken.
41001031	Na' jabi'ye', be'xe' ta'ke'n, na' balise' le'e, le ballachte da lan', le bzoraote llsinie' da gao ake'.
41001032	Ka ba za'a llen willen', na' ba llze yere, jwa'a ake' be'nn zan rao Jesúsen' be'nn llak yillwe', na' be'nn yo' daxi'o.
41001033	Yeolol be'nn yell bdop ake' lloa' yo' gan' zoe'n.
41001034	Be'nn zan bayone', be'nn llak wde wdere yillwe', na' babeje' daxi'o yichjra'llda'o be'nne, na' bi be'e latj nne daxi'o ka', le nnez akseren noxhan' nake'.
41001035	Na' nakte nnaxte byas Jesúsen', na' blloje' zeje' to latj dach, na' lloe'rene' Diosen' di'lle.
41001036	Na' Simón Pedro ren be'nn ka' non le'e txhen na', jake' jadirj ake' Le'e.
41001037	Ka ballel akre' Le'en, lle ake' Le'e: —Yeolol be'nn ka' dá ake' llayirj ake' rwe'.
41001038	Na'll lle'e leake': —Lecho'o yell wrill ka' nench chixjwe' akre' xti'll Diosen', le ke len na' ba beda'.
41001039	Doxhen gan' nbane Galilean' bda Jesúsen' llyixjwe're' xti'll Diosen' toto yoda'o ke be'nn Israel ka', na' llabeje' daxi'o yo' yichjra'llda'o be'nne.
41001040	Na' to be'nn llen yillwe' dan' ne lepra, byeje' rao Jesúsen', go'tyoere' Le'e, na' bche'k xhibe' lle'e Le'e: —Cha' lle'nro', wakse waka'o yillwe' kia' ni.
41001041	Na' Jesúsen' baya'chra'lle' le'e, na' bli ta'ke'n bdane' le'e, na' golle' le'e: —Lle'nkzra', bayak.
41001042	Bayoll bne'e ka'n, le bayakte be'nnen', na' baga'nnte' yall kwis.
41001043	Na'll Jesúsen' base'le' le'e, na' go'tyoere' le'e,
41001044	lle'e le'e: —Notno ye'o bayona' rwe', kon byej rao bxozen' nench re're' ba bayako', na' be'e dan' nllia da Moisésen' bia'a we'llo, nench yeyako' yall rao leyen'. Ka' ben nench yeolol be'nne nnez akre' ba bayako'.
41001045	Bixha be'nnen' ka baze'e na', bzorao lloe' di'll kan' gok bayake'n. Ke len na' bill gokse cho' Jesúsen' yell ka', na' bde'e llillize do ga ndach, na' dekz de be'nn zan lljakse rawe'n be'nn za'k do gateze.
41002001	Gok chop chonn lla bza'a Jesúsen' Capernaum na', kat balline' da yobre, na' bnneze be'nn ka' zoe' yo'.
41002002	Le bdopte be'nn zan kwis bllinte lloa' yo'n bayichochjten to nollno llakse cho'. Na' bdixjwe're' leake' xti'll Diosen'.
41002003	Kat le bllinte tap be'nn nlen ake' to be'nn bi dá nia'ne'e.
41002004	Na' bi gok cho'rén ake' le'e, llin ake' rawe'n le lla'a be'nn zan kwis. Na'll blep ake' le'e yichjore, na' bsarj ake' to latj ga bletj ake' le'e do ka nak gan' xhoe'n, na' blline' rao Jesúsen'.
41002005	Na' gokbe'e Jesúsen' nxenra'll ake' Le'e, na'll golle' be'nn xhinnjen': —Xhi'nna', ni llazi'xhena' da xhinnj ko'on.
41002006	Lo yo' na' zjalli' bal be'nn llsedre ke ley dan' bzoj da Moisésen', kate ben akre' kan' bne Jesúsen', ben ake' xhbab:
41002007	“¿Bixchen nez be'nnen' ka'? Wakadi' ke Diosen' llone'. Nollno gak yezi'xhen da xhinnj ke be'nne, le zeraoze Dios.”
41002008	Na' Jesúsen' bayakbe're' kan' llon ake' xhbaben', na'll lle'e leake': —¿Bixchen llonre xhbaben' ka'?
41002009	Llákere bi napa' yel llnebia' na' yepe': “Ni llazi'xhena' da xhinnj ko'o”, na' bi za'k xti'lla'n. ¿Bixha cha' yepe': “Bayas, bazi'i gan' xhoa'o na' bayej”?
41002010	Ni nnézere, nada', Be'nnen' Gorj Radj Be'nnach napa' yel llnebia' rao yellrio nench yezi'xhena' da xhinnj ke be'nne. Na'll golle' be'nn xhinnjen':
41002011	—Ni llepa' rwe', bayas, bazi'i gan' bxhoa'on na' bayej rillo'.
41002012	Le bayasdote be'nnen', zanlene' gan' bxhoe'n, llwiate be'nn ka' balloje'. Na' llabane be'nn ka', na' lloe'rao ake' Dios ne ake': —Gatga nna re'llo ka dan' gok nna' lla.
41002013	Bde na', byej Jesúsen' lloa' nisda'on da yobre, na' be'nn zan bdop, na' broe' bsedre' leake'.
41002014	Na' bdie' ga lli' to be'nn re Leví, nake' xhi'nn be'nnen' re Alfeo, llie' gan' llchixhje' dan' llaya'l wayej yell gan' llnebia' leake'. Na'll lle Jesúsen' le'e: —Da nao nada'. Na'll bzolle'e, na' bnawe' Le'e.
41002015	Na' bde na', lli' Jesúsen' llaorene' leake' txhen rill Levín', na' ren be'nn zan be'nn wachixhj, na' yezikre no be'nn wen da xhinnj, na' ren be'nn ka' non Le'e txhen, le be'nn zan na' nao Le'e.
41002016	Na' be'nn ka' llsedre ke ley dan' bzoj da Moisésen', na' be'nn fariseo ka', bre'e akre' Jesúsen' llaorene' be'nn wachixhj ka' txhen, na' be'nn wen da xhinnj ka' yela', goll ake' be'nn ka' non Jesúsen' txhen: —¿Bixchen llaorene' wachixhj ka', na' ren be'nn wen da xhinnj ka' txhen?
41002017	Ka bene Jesúsen' ka', na'll golle' leake': —Be'nn bibi yillwe' llake, bi yalljre' be'nn wen rmell, zan be'nnen' llak yillwe'n, le'en yalljre' be'nn wen rmellen'. Kan' naken kia' nada', kere za'a zadyexha' be'nn wen aken', zan za'a zadwia' be'nn wen da xhinnj aken'.
41002018	Bixha gok to lla be'nn ka' non Juan na' txhen, na' be'nn ka' non be'nn fariseo ka' txhen non ake' was, na' bal be'nn ka' jak ake' rao Jesúsen', na' lle ake' Le'e: —¿Bixchen be'nn ka' non Juan na' txhen, na' be'nn ka' nao be'nn fariseo ka' llon ake' was, na' be'nn ka' non rwe' txhen na', bi llon ake' was?
41002019	Na'll lle Jesúsen' leake': —¿Bixha wak gon be'nn ka' was, be'nn ka' llon ake' yexh ga llak yel wachayna'a chak lli'rén be'nnen' llchayna'n leake'? Chak nna zo be'nn byion', llon ake' le'e txhen, ker wak gon ake' was.
41002020	Zan wllin lla kat waga'a be'nn byion', kana'llen' gon ake' was.
41002021	’Ni to be'nn kat wade'e ra'll, si'ze' to ra'll kobe wade'en da goren'. Cha' ka' gone', ra'll koben', kat chiben, wabe'n, na' da goren' yezikre che'zen.
41002022	Leska' nono ka'cha'oze xis uva koben' to lo blloy yid gore, le xis uva koben' wche'zen blloy yid goren' na' larjen. Ke nak xis uva koben' llaya'l ka'cha'we'n lo blloy yid kobe.
41002023	Bixha gok to lla nba'nne ke be'nn Israel ka', bde Jesúsen' ga naz ake' trigo, na' be'nn ka' non Le'e txhen na', bzorao ll-lechj ake' dao ke trigon'.
41002024	Na' be'nn fariseo ka' lle ake' Le'e: —Bwiake kan' llon be'nn ka' non rwe' txhen na', ¿bixchen llon akze' ka'? Llon ake' da bi llaya'l gonllo lla nba'nne.
41002025	Na' Jesúsen' golle' leake': —¿Bixha bi nna golre kan' ben da rey Daviden' kana'? Ka bdone' ren be'nn ka' zejrene' txhen na'.
41002026	Kan' byoe' gan' nak rill Diosen', na' be'nnen' re Abiatar nake' bxoz, Daviden' bdawe' yet xtir ke Diosen' da bi de latj gao noteze be'nne, toze bxoz ka' gak gao len; Daviden' bdawe'n, na' leska' bdaorén be'nn ka' zejrén le'e txhen na' len.
41002027	Leska' lle'e leake': —Ni ke be'nnachen' brej Diosen' lla nba'nne nench sie'n banez, kere breje' be'nnachen' nench gonchie' lla na'n.
41002028	Llaya'l nnézere nada', Be'nnen' Gorj Radj Be'nnach, naka' xan llan' llapre bara'nne.
41003001	Gok ye to ka byo' Jesúsen' to lo yoda'o ke be'nn Israel ka', na' lli' to be'nn nxho'n chla' ne'e.
41003002	Bal be'nn ka' lli'nao ake' cha' wayón Jesúsen' le'e to rao lla nba'nne, nench ga't da lljatao ake' xhia rao koxchis ka'.
41003003	Na'll lle Jesúsen' be'nnen' nat ta'ke'n: —Bzollá, na' bze radjllo ni.
41003004	Na'll lle'e be'nn ka': —Lennechk, ¿de latj gonllo da wen o cha' gonllo da xhinnj rao lla nba'nne? ¿Wak yesrallo be'nne o cha' we'llo latj kwiayie'? Na' be'nn ka' ka ben akre' ka', to blle' akze' llize, billbi bne akse'.
41003005	Jesúsen' bwie' leake' znia, le gokya'chre' ka nak bi llejle' ake' ke'e. Na'll lle'e be'nnen': —Bli na'on. Na' bli na'a be'nnen', le bayakten.
41003006	Na' ka ballach be'nn fariseo ka', bzorao lloe' ake' di'll ren be'nn ka' non txhen Herodes na', akre gon ake' got ake' Jesúsen'.
41003007	Jesúsen' ren be'nn ka' non Le'e txhen na', bro' ake' nez jake' lloa' nisda'o, na' be'nn zan be'nn Galilea ka' bnao Le'e, na' ren be'nn Judea.
41003008	Na' be'nn za'k Jerusalén, na' be'nn za'k gan' nzi'i Idumea, na' be'nn za'k chla' yeo Jordán, ren be'nn za'k gan' nzi'i Tiro, na' gan' nzi'i Sidón, ka nak bnnez akre' yel wak ka' llone'n, be'nn zan jake' gan' zoe'n.
41003009	Na'll goll Jesúsen' be'nn ka' non Le'e txhen na', gon ake' xhnid to barco ga choe' nench ke wchi'd be'nn zan ka' Le'e,
41003010	le be'nn zan kwisen' bayone', na' yeolol be'nn yo' yillwe' jabi'y ake' to llbiacha' ake' Le'e, ka nak lle'n akre' kan ake' Le'e.
41003011	Na' be'nn ka' yo' daxi'on, ka llre'e akre' Le'en, llche'k xhib ake' na' daxi'o ka' llosia' aken ne aken: —Rwe'n nako' Xhi'nn Dios.
41003012	Na' Jesúsen' benre' daxi'o ka' znia nench bi we'e aken di'll non' nake'.
41003013	Bde na', byeje' to rao ya', na' goxhe' bal be'nn jake' gan' llie'n. Ka bllin ake' rawe' na',
41003014	breje' chllinn (12) be'nne nench gon ake' Le'e txhen, na' wse'le' leake' chixjwe' akre' xti'lle'n.
41003015	Na' be'e leake' yel llnebia' nench wayón ake' be'nn we'e, na' wabej ake' daxi'o yo' yichjra'llda'o be'nn ak.
41003016	Ki re be'nn chllinn ka': Simón be'nnen' bsie' Pedro.
41003017	Jacobo ren Juan be'nn bi'che'n, nak ake' xhi'nn Zebedeo, na' bsie' leake' Boanerges, da ni lle'nen nen be'nn llon ka yi' bzi'o kat llachjen;
41003018	na'll Andrés, Felipe, Bartolomé, Mateo na' Tomás, Jacobo xhi'nn Alfeo, Tadeo, na' Simón, be'nnen' ben txhen be'nn ka' nzi'i cananista,
41003019	na'll Judas Iscariote, be'nnen', ka bllin lla, bene' Jesúsen' rallna'a be'nn ka' llwie Le'e. Bayoll na' ballín ake' yo'.
41003020	Yo' na' bdop be'nn zan kwis da yobre, ni ke llakze kwe' ake' gao ake'.
41003021	Ka bene bi'ch lwellje' ka' kan' llaken, jake' gokra'll ake' wache'e ake' Le'e, le llak akre' bije zo yichjra'llda'we' wen na'.
41003022	Na' be'nn ka' llsedre ke ley dan' bzoj da Moisésen', be'nn ka' za'k Jerusalén na', bne ake': —Beelzebú dan' llnebia' daxi'o ka', noe'n Le'e yel wak, na'llen' llabeje' daxi'o ka' yichjra'llda'o be'nne.
41003023	Na'll goxh Jesúsen' leake', na' lle'e leake': —¿Akxha gon dan' llnebia' daxi'o ka' wabej kwine?
41003024	Cha' to yell naken chopre, lldilrén lwellj ake', wllin lla kwiayi'n.
41003025	Cha' to lo yo' dil ake' nak ake' chopre bi sibia ake', wllin lla wara' lwellj ake'.
41003026	Na' cha' daxi'on dil ren lwellje naken chopre, sete wlliayi' kwine chet ka'.
41003027	’Nono gak cho' lo yo' ke to be'nn war, na' sie' bi da de ke'e. Zga'tek lle'nen wcheje' le'e, na'llen' gak sie' bi da de ke'e.
41003028	’Da li nia' re', biteze bi da xhinnj gon be'nn ka', na' bi da zban ne ake', de yel llazi'xhen ke ake'.
41003029	Zan cha' nne ake' ke Spíritu ke Diosen', bi wazi'xhenkze Diosen' ke ake', xhia xhen llia be'nn ka' gon ka' ke chnare.
41003030	Bne'e ka' le leake'n bne ake', daxi'on yoe'.
41003031	Na' llakte ka'n, kat bllin xhne'e ren bi'che' ka', na' bze akte' lia'te, na' bse'l ake' be'nne gaxhe' Jesúsen' cheje' gan' ze ake'n.
41003032	Na' be'nn ka' nechj Le'en, goll ake' Le'e: —Xhna'o ren bi'cho' ka' ze ake' ganni, llayirj ake' rwe'.
41003033	Na' ballie' xti'll ake'n, lle'e leake': —¿Noxhan' nak xhna'? ¿Non' nak bi'cha'?
41003034	Na'll bwie' be'nn ka' lli' nechj Le'en, na' bne'e: —Be'nn kin' xhna', na' bi'cha'.
41003035	Le yeolol be'nn ka' llon kan' lle'ne Diosen', leake'n nak bi'cha', zana' na' xhna'.
41004001	Da yobre byej Jesúsen' lloa' nisda'on, na' bzorao llroe' llsedre' be'nne, na' be'nn zan kwis bdop, to benen bien byoe' to lo barco da xhoa rao nis, na' bllie' loen' na' be'nn zan ka', ze akte' rao yo billre.
41004002	Na' llroe' llsedre' leake' bsa'krebre' bi da ka', na' be'rene' leake' to di'll ke to be'nn llaz. Na' lle'e leake':
41004003	—Lewzenay ke, to be'nn wen llin jeze' trigo.
41004004	Bixha ka nak zeje' llose' nbaz ka', balen je'ten lloa' nez, na' betj byinn da'o, ban' dá rao lla, na' bdaoba'n.
41004005	Na' ye balen jago'nnen rao yej ga bibi yo detek, sete bra' aken.
41004006	Na' ka nak bi nyin roe zitj, ka bnna' willen' na' byechen.
41004007	Na' balen jacha'a radj yay ye'che, na' blli'o yay ye'chen', na' benen len roe', na' bibi bllian.
41004008	Na' ye balen je'ten rao yo cha'o, na' bra' ake'n, na' blli'on, na' balen bllian chilloa (30) wej, balen bllian wyon (60) wej, na' balen bllian do to gayoa (100) wej.
41004009	Na'll lle'e leake': —Re' zo nayre, lewzenay xti'lla' ni.
41004010	Ka ballach be'nn zan ka', na' baga'nn be'nn chllinn ka'ze, na' ye bal be'nn ka' nak leake' txhen, bnnab akre' Le'e akre zejen na', ke di'llen' be'rene' leake'.
41004011	Na' lle'e leake': —Re' ba brej Diosen' nench nnézere kan' llone' llnebie'n, zan be'nn ka' yela' bi llejle' kia', kone da ki llsa'krebra' lloe'rén ake' di'lle.
41004012	Llona' ka' nench gak kan' ne xti'll Diosen': la'kze wia ake' bi gakbe'e akre' bi dan', la'kze yen akre' bi chejnie' akre'n, na' bi wayat akre', na' bi yezi'xhen Dios ke ake'.
41004013	Na'll lle Jesúsen' leake': —¿Bi llejnie're di'll ka' lloe'rena' re'? Cha' bi llejnie're di'll ki, ¿akxha gak chejnie're da ka' llsa'krebra' yela'?
41004014	Be'nnen' llazen' nake' ka be'nn lloe' xti'll Dios.
41004015	Nbaz ka' je't lloa' nezen' naken ka be'nn ka' llene xti'll Diosen', na' le ll-llinte daxi'on llabejen dan' yo' lo ra'llda'we'n.
41004016	Na' bal be'nne llak ke ake' ka nbaz dan' je't rao yejen', kate llen akre' xti'll Diosen' llawé akre' zi'i ake'n.
41004017	Na' bi nyin roe zitj, chollze llejle' ake'. Kate bi llak ke ake', na' lla'dyi' be'nn leake' ke dan' nao ake' xti'll Diosen', le llabi' akte'.
41004018	Na' ye bale llak ke ake' ka nbaz dan' je't radj yay ye'chen'. Llen akre' xti'll Diosen' na' zi'i ake'n,
41004019	bixha da zed ka' da de rao yellrio ni, na' yel wnia' dan' ziye'e lli'o, na' yel llzera'll billre da yobre, ll-llonen chejle' ake' kwasro, na' bi llak gon ake' kan' lle'ne Diosen'.
41004020	Na' leska' ni't be'nn llak ke ake' ka nbaz dan' je't rao yo cha'on. Be'nn ka', ka llen akre' xti'll Diosen', llejle' ake' do yichj do ra'll ake', na' llon ake' kan' lle'ne Diosen', llon ake' kan' llak ke nbaz dan' bra'n, na' blli'on, na' balen bllia chilloa, na' wyon, na' do to gayoa wej toton.
41004021	Leska' lle Jesúsen' leake': —Kat llwa'lre yi', ¿akre llonre? ¿Lldo'sren to llom o cha' llzoren xhanre gan' llxhoare lltasre? ¿Bi llda'ren sib nench llseni'n doxhen?
41004022	Bibi de da nga'ch da bi wroe'rawe, na' to da llak llillize da bi nneze be'nne len.
41004023	Re' zo nayre da llene, lewzenay xti'lla'n.
41004024	Leska' lle'e leake': —Lewiaya'nn kan' nia' ni. Le kon kan' llonre na', ka'n gon Diosen' ke re'. Na' yezikre gone' dan' ba bénere xti'lle'n.
41004025	Be'nn de ke'e, we'lle' le'e ye ra'te, na' be'nnen' bi de ke'e, to wake'e da da'o nape'.
41004026	Leska' lle Jesúsen' leake': —Kan' gon Diosen' nnebie', wsa'kreba'n ka llon to be'nn llaze' xhoa' rao yellrio ke'e.
41004027	Na' xhoa' binnen' llra'n na' ll-lli'on, na' be'nnen' kon lltase', na' llase' yeo lla, ni ke llakbe'zre' akren' llak ll-lli'on.
41004028	Yellrio na'n llonen nench llra'n, na' llakten yer, na'll llra'n dao, na' llda'n za'.
41004029	Na' kat ba naken yez, le llrapte'n.
41004030	Leska' lle Jesúsen' leake': —¿Akre ka chejnie'llo kan' llon Diosen' llnebie'n, akre ke wsa'krébellon?
41004031	Wsa'krebra'n ka nbaz ke mostaz, kat llaze'n, la'kze nakten da da'o rize kerke no nbaz yobre,
41004032	ka llaze'n na', llra'n na' ll-lli'on, llakten da xhenll kerke yay da'o ake, na' llon xho'ze, na' lletj byinn ka' dá rao lla, llon xo'n akba' rao xo'zen'.
41004033	Kone dan' bsa'krebre Jesúsen' broe're' be'nn ka' lldop llzenay xti'lle'n kon ka to llejnie' akre'.
41004034	Na' kone dan' bsa'krebre' bzejnie're' leake', na'll kat bill lla'a be'nn zan ka', bzejnie're' be'nn ka' non Le'e txhen na', kan' zejen da ka' bsa'krebre'.
41004035	Lekze lla na', ka betj lle', lle'e leake': —Wla'yllo chla're nisda'on.
41004036	Be'nn ka' non Le'e txhen na', bkwa'nn ake' be'nn ka' lla'a llzenayen', na' bsa'a ake' barco gan' ba yo' Jesúsen', na' leska' bnao ye bal be'nn nsa'a to chop barco yobre.
41004037	Bixha kat bzorao dá to be' xhen rao nisda'on, na' bzorao lloll nis lo barcon', na' ba llonen da yi'chen.
41004038	Na' de Jesúsen' tase' xhnia' barcon' nkoye' to ga nxoa yichje'n, na' jasbán ake' Le'e, lle ake' Le'e: —¡Maestro! ¿Bi llakbe'ro' ka nak ba llbeyi'llo?
41004039	Na'll byase', na' babekllie' be'n, na' golle' nisda'on: —¡Babe' lli! Le brexhte be'n ren nisda'on, bayakte lli.
41004040	Na'll lle'e leake': —¿Bixchen llebre? ¿Bi de yel llonlira'll ke re'n?
41004041	Na'll blleb ake' kwis, na' lle lwellj ake': —¿Noxha be'nnen'? Rente kaze be', na' ren nisda'o na' llzenayen ke'e.
41005001	Na' bllin Jesúsen' ren be'nn ka' non Le'e txhen na', chla' nisda'o gan' nak rall be'nn Gadara ka'.
41005002	Bixha ka balloje' lo barcon', le bllinte to be'nn jatile' Le'e, be'nn blloj latj gan' lljakwa'ch ake' be'nn wat ka', be'nn yo' daxi'o yichjra'llda'we'.
41005003	Be'nn na' ba zotekze' latj gan' lljakwa'ch ake' be'nn wat ka', na' nono llakse wchej le'e, ni kon no gden.
41005004	Da zan ras ba bchej ake' nia'ne'e kone gden, na' ka bize llale'e gden na', na' llxhoxhjte'n, ni to nono zoekze le'e.
41005005	Do lla do yere de'e llosie' do rao ya' ka', na' do radj ba ke be'nn wat ka', llayón zi' kwine' kone yej.
41005006	Kate bre're' Jesúsen' zi'tre, na'll zejdoe' jache'k xhibe' rawe'n.
41005007	Na'll besie' zillj, lle'e Jesúsen': —¿Bi de ko'o kone nada', Jesús? Rwe' Xhi'nn Dios zo yebá. ¡Ni ke Dios lla'tyoera' rwe', bi wsa'kzi'o nada'!
41005008	Ne'e ka', le Jesúsen' ba golle' daxi'on: —¡Balloj yichjra'llda'o be'nnen'!
41005009	Na'll bnnab Jesúsen' lle'en: —¿Bi re'o? Na'll llen Le'e: —Da Zan na' ria', le nyanto'.
41005010	Na'll go'tyoere' Jesúsen' bi wraye' daxi'o ka' zi't gan' lla'a aken na'.
41005011	Na' awlloze ganna' zo to ya' ga zjalla'a kuch zan ake, llao akba' yi'xe.
41005012	Daxi'o ka' lla'a be'nnen', go'tyoe aken Jesúsen' lle aken Le'e: —Bse'l neto' gan' zjalla'a kuch ka', na' benn latje lljalla'to' lo yichjra'llda'o akba'n.
41005013	Na'll be'e Jesúsen' latj. Ka ballach daxi'o ka' yichjra'llda'o be'nnen', jalla'a aken lo kuch ka'. Na' nake ka chop mir akba'. To gokllejla'llze kuch ka', na' bzorao bix dol akba' to le bdinnj, jabix akteba' lo nisda'on, na' wasa'tba', we'j akba' nis.
41005014	Na' be'nn ka' llap kuch ka', baxhonnjdo ake' zayejdo ake', jadixjwe' akre' be'nn lla'a lyell, na' be'nn lla'a lyi'xe kan' goken. Na' bllach be'nn ka' jawiá ake'.
41005015	Ka bllin ake' gan' ze Jesúsen', na' bre'e akre' be'nnen' blla'a daxi'o ka', ba babie' wen, ba bayak xhara'ne'. Na' blleb ake'.
41005016	Na' be'nn ka' bre'e kan' goken, be'rén ake' be'nn ka' bdop na' di'lle, kan' gok bayak be'nnen' blla'a daxi'o ka', na' kan' gok ke kuch ka'.
41005017	Na' bzorao be'nn ka' lla'tyoe akre' Jesúsen' wayeje' ga yobre.
41005018	Na' ka bayoe' lo barcon', be'nnen' byo' daxi'on bnnabe' we'e Jesúsen' latje' lljannawe' Le'e.
41005019	Na' bi be'e Jesúsen' latje', na' golle' le'e: —Bayej rillo' ga lla'a bi'ch lwelljo', na' be'rén ake' di'll ka yel wak xhen na', ba broe' Xanllo Diosen' rwe', na' kan' baya'chra'lle' rwe'n.
41005020	Na' zayej be'nnen', na' yell ka' gan' nbane Decápolis bzorawe' lloe'rene' be'nn ka' di'll kan' ben Jesúsen' broe're' le'e yel wak xhen ke'en; na' yeolol be'nn ka' llabán akre' kwis.
41005021	Ka ballín Jesúsen' ye chla' nisda'on zayoe' lo barcon', na' jaze'e lloa' nisda'on, na' bdope be'nn zan kwis.
41005022	Na' bllin to be'nn re Jairo, nake' be'nn wnebia' ke yoda'o ke yellen'. Ka bre're' Jesúsen' le bche'kte xhibe' rawe'n.
41005023	Na' go'tyoere' Le'e, lle'e Le'e: —Zo to xhi'nna' no're, ba llak watbe'; chenak sa'o wxoa ta'ko'n yichjbe' na' wayakbe', bi gatbe'.
41005024	Na'll zejrene' le'e, leska' be'nn zan kwis nao, to llchi'd ake' Jesúsen'.
41005025	Bixha radj be'nn ka' ren to no're, ba gok chllinn (12) iz llzoe' wa'a.
41005026	Na' da xhen ba ballayrawe' ba bde'e rao wen rmell ka', gaxt xhen ba bene' bi llayakse', yezikre llak yillwe' ke'en.
41005027	Bixha ka bénkzere' lloe' ake' xti'll Jesúsen', na'll zeje' jannawe' radj be'nn zan ka', na' jatane' xha Jesúsen'.
41005028	Le kan' bza'ra'lle' lo ra'llda'we'n bne'e: “La' xhe'e na'ze lljatana' wayaktia'.”
41005029	Bixha ka jatane' xhe'en, le brexhte wa'an llzoe'n, na' le gokbe'tere' ba bayake'.
41005030	Na' Jesúsen' le gokbe'tere' ka ben yel wak ke'en llin, na'll bayechje' llnnabre' be'nn zan ka': —¿Non' bdan xha'n?
41005031	Na' be'nn ka' nak Le'e txhen na', lle ake' Le'e: —Ba bre'kzero' kan' nao be'nn llchi'd ake' rwe'. ¿Bixchen nnabrizo' non' bdan xha'on?
41005032	Na'll bayechje' llwie' noxhan' bdankze xhe'en.
41005033	Na'll lleb no'ren' do xhiztite', le ba bayakbe're' bayake' kwasro, na'll zeje' jache'k xhibe' rao Jesúsen', na' be'e di'll doxhente kan' goken.
41005034	Na'll lle Jesúsen' le'e: —Xhi'nna', dan' nxenra'llo' na'n, ba basrá rwe', ka nake nna' ba bayako', bayejchga wen.
41005035	Na' zete Jesúsen' lloe' di'llen', ka bllindokze bal be'nn za'a rill Jairon', be'nnen' nak be'nn wnebia' ke yoda'on, na'll lle ake' Jairon': —Ba gotte xhi'nno'n, ¿bixchen nna llonllro' Maestron' zede?
41005036	Bixha Jesúsen', ka benre' kan' bne be'nn ka', na' lle'e Jairon': —Bi llebo', kon benlira'lle.
41005037	Na' bi be'e latj no nnao Le'e, Pedro na'ze, na' Jacobo, na' Juan, be'nnen' nak bi'ch Jacobo.
41005038	Na' byej ake' rill be'nnen'; ka blline'n, benre' llak llakia, lla'a be'nn llasbell ake' llak akre'.
41005039	Ka byoe' lo yo'n lle'e leake': —¿Bixchen llonre llakia bellre? Kere got bida'o no'r nin', taszbe'n.
41005040	Na'll lltitje be'nn ka' Le'e. Na'll bachache' leake' lia're, na' bche'e xaxhna' bida'on, na' ren be'nn ka' nao Le'e na', na'll byoe' gan' xhoa bida'on.
41005041	Na' be'xe' ta'kbe', na' lle'ebe': —Talita, cumi —da ni lle'nen nen: Bida'o no're ni llepa' rwe', bayas.
41005042	Le bayaste bida'o no'ren', na' le badatebe', na' bida'o no'ren' nakebe' chllinn (12) iz. Na' be'nn ka' llabán akre' kwis.
41005043	Na' Jesúsen' go'tyoere' leake' notno ye ake' ka', na' golle' leake' we'e ake' da gao bida'o no'ren'.
41006001	Na' baza'a Jesúsen' balline' ralle', na' nao be'nn ka' non Le'e txhen na'.
41006002	Na' ka bllin lla nba'nne ke be'nn Israel ka', byeje' lo yoda'on na' llroe're' leake'. Be'nn zan bzenay xti'lle'n, na' llabán akre' kwis, na'll ne ake': —¿Ga jaxi'rize' dan' nnezre'n? ¿No be'rize le'e yel si'n ni? ¿Gaxha jaxie' yel waken' llayone' be'nne?
41006003	¿Kere be'nn nin' nake' be'nn waxhí yay, xhi'nn María? Nombia'llo bi'che' ka', re Jacobo, na' José, na' Judas, na' Simón, na' ganni ni't zane' ka'. Ke len na' bi gokra'll ake' wzenay ake' ke'e.
41006004	Na'll lle Jesúsen' le ake': —To be'nn lloe' xti'll Dios, gateze llap ake' le'e bara'nne, zan ralle' ker no llejle' ke'e, ni bi'ch lwellje', ni lo yo' rille'.
41006005	Na' bi gok wroe're' yel wak ke'en, le bi byejle' ake' ke'en. To chopze be'nn ka' bayak, ka naken bxoa ta'ke'n yichj ake'.
41006006	Na' llabane Jesúsen' kwis ka naken chras bi byejle' ake'. Na' jate'e yell ka' yela' jaroe're' be'nn ake.
41006007	Na'll goxh Jesúsen' be'nn chllinn ka', na' bse'le' chop wej ake', be'e leake' yel llnebia' ke'en nench wabej ake' no daxi'o yo' yichjra'llda'o be'nne.
41006008	Na' golle' leake' bibi go'x ake' ke tnez, kon toze yay da wchi'ch ake', na' bibi bzod go'x ake', ni yet xtir, ni mell.
41006009	Kon xher ake' na'ze wrej ake', na' chkwe'ze xhara'n ake' dan' nak ake' na'ze, na' bi go'x ake' ye to da yobre.
41006010	Na'll lle'e leake': —Cha' to yo' ga llinre, ganna'ze sore llinte yeza're rao yellen'.
41006011	Cha' to yell ga llinre bi wreb ake' re', na' bi ye'n akre wzenay ake' xti'llren', lewalloj rao yellen', na' le wabibte bichte lo labre, nench na' wayakbe'e akre' da xhinnjen' llon ake'. Da li ganni nia' re', katen' llin lla gak yel koxchis ke yeolol be'nne, da xhen da sa'kzi' be'nn ki kerke be'nn ka' blla'a yell ka' re Sodoma ren Gomorra.
41006012	Na'll bllach ake' llyixjwe' akre' be'nne, llaya'l wayat akre' ke da xhinnj ka' llon ake'n.
41006013	Na' llabej ake' daxi'o ka' yo' yichjra'llda'o be'nne, na' be'nn llak yillwe' llwat ake' leake' ceit, na' llayón ake' leake'.
41006014	Herodes be'nnen' llnebia' Galilean', benre' kan' llon Jesúsen', le doxhen ganna' ba lloe' ake' xti'lle'n. Na'll bne Herodesen': —Juan, be'nnen' bchoa be'nn ka' nis, le'en ba babán radj be'nn wat ka', le'e nape' yel wak xhen, na'llen' llak llone' da ki.
41006015	Na' zjalla'a ye bal be'nn ne ake': —Be'nn na'n re Elías, be'nn be'e xti'll Diosen' kana'n. Na' ye bal ake' ne ake': —To be'nn ka' lloe'je xti'll Diosen', o cha' kon to be'nn ka' be'e xti'll Diosen' kana' babán.
41006016	Na' Herodes na', ka nak llenre' kan' ne be'nn ka', na'll bne'e: —Juan na'kzen', be'nnen' golla' be'nn ka' wchoy ake' yen na', le'en babán radj be'nn wat ka'.
41006017	Herodes na', goklle'e Juan na', na' bse'le' be'nn ka' be'x ake' le'e, na' bchej ake' le'e gden, na' broe' le'e rill ya. Bene' ka' xto'l dan' baka'a Herodesen' to no'ren' re Herodías, no'r ke Felipe bi'che' na', nench bazorene' le'e, goke' xho're'.
41006018	Le Juan na' lle'e le'e: —Da xhinnjen' beno' baka'o xho'r bi'cho'n zorenoe'.
41006019	Na'll Herodías na', bwiere' Juan na', na' blle'nawe' le'e kat ga't latj gote' le'e, na' bi za'kere'.
41006020	Herodes na', bllebe' gote' Juan na', le nnezre' nake' be'nn llon da li, nake' be'nn ke Dios, na' bdape' le'e nench ke lljet Herodíasen' le'e gan' yoe' na'. La'kze bi llejnie're' kan' ne Juan na', llawere' llzenaye' xti'lle'n.
41006021	Bixha ka bllin lla ka btil Herodesen' iz, na' bene' to lnni, bene' wao nench bdaorene' be'nn ka' llnebia' ren le'en, na' ren be'nnen' nak xan waka'a ya ke'e ka', na' be'nn brao ka' lla'a Galilea na'; na' gok latj ke Herodíasen' kan' lle'nre' na'.
41006022	Bixha xhi'nn Herodías na', nakbe' to bi no're byo'be' gan' llak lnnin', na' jaya'be'; na' Herodesen' bayazra'lle' kwis kan' bya'be'n, leska' be'nn ka' lla'rene'n, llawé akre' kan' bya'be'n. Na'll lle reyen' bi no'ren': —Na' bnnab bitteze lle'nro', na' gonna'n.
41006023	Na' bchebe', lle'ebe': —Kon da nnabo' gonna'n, la'kze cha' nne'o achj da ka' gan' llnebia' ni.
41006024	Na'll ballojdobe' jaye'renbe' xhna'be'n di'lle llebe le'e: —¿Bi ka wnnabra' Herodesen'? Na'll lle xhna'be'n lebe': —Bnnab yichj Juan na', be'nnen' llchoa be'nn ka' nis.
41006025	Na'll bayo'dobe' gan' lli' reyen', llebe' le'e: —Lle'nra' yichj Juan na', be'nnen' llchoa be'nn ka' nis nna'stek, na' bxoan to lo ye'nne nllirj.
41006026	Herodesen' gokre' kwis ka benre' bne bi no'ren' ka', na' lle'n ke lle'nre' bzoe' di'll kan' gollebe', le ba bchebe' rao yeolol be'nn ka' lla'a ren le'e txhen na', we'ebe' dan' bnnabbe' na'.
41006027	Le base'lte reyen' to waka'a ya nench jachoye' yen Juan na'.
41006028	Ka bllin waka'a yan' lo rill yan', na' bchoye' yen Juan na', na' baxoe'n to lo ye'nn nllirj, na' zano'xe'n, na' be'en bi no'r na'; na' bi no'r na' bayoe'tebe'n xhna'be'.
41006029	Ka bene be'nn ka' non Juan na' txhen kan' ba gok na', na'll byej ake' jaxhi'i ake' kwerp ke'en jakwa'ch ake'n.
41006030	Bde na', ballín postl ka' gan' zo Jesúsen', na' be'rén ake' Le'e di'll kan' jen ake'n, na' kan' jazejnie' akre' be'nne xti'lle'n.
41006031	Na'll lle'e leake': —Ledá, lecho'o to latj dach ganna' yezi'ra'll-llo choll. Bne'e ka', le be'nn zan na', lledi' leake' to ni ke llakze latj gao ake'.
41006032	Na'll byo' ake' to lo barco zjak leakze' bllin akte' to latj ga nono llra'.
41006033	Na't be'nn zan bre'e kan' bza'a ake'n, bayombia' ake' Jesúsen'. Na' yell ka' zjalli' awlloze, be'nn zan bllach zjakdo ake' kon nia' ake', ba lla'a akre' ka bllin ren Jesúsen' be'nn ka' nche'n, na' badil ake' Le'e.
41006034	Ka balloj Jesúsen' lo barcon', bre're' be'nn zan kwis ba lla'a akre' ganna', na' baya'chra'lle' leake', le lla'a ake' ka lla'a xhi'r da'o ba nono llra' xan, na'll bzorawe' da zan broe're' leake'.
41006035	Bixha ka ba llonen ba wlle', jabi'y be'nn ka' non Le'e txhen na', lle ake' Le'e: —Letek gale na't ganni naken ga nollno llra'.
41006036	Goll be'nn ka' lljayake' nench lljake' gan' lla'a be'nn ka' llen lyi'xe, na' yell da'o ka' zjalli' do na'ze, lljaxi'i ake' da gao ake', le bibi no'x ake' da gao ake'.
41006037	Na'll ballie' xti'll ake'n lle'e leake': —Re', lewe'e ake' da gao ake'. Na'll lle ake' Le'e: —¿Ga lljaxi'to' mell ke chop gayoa (200) lla llin, na' lljaxi'to' da gao be'nn ki?
41006038	Na'll lle'e leake': —¿Bale yet xtir no'xre? Lewiachke. Na'll bwia ake', na'll lle ake' Le'e: —De ga'y yet xtir, na' ye chop belya'.
41006039	Na'll golle' leake' kwe' ake' kwen kwen rao yi'xen'.
41006040	Na'll brekw ake' to gayoa (100) wej ake', na' do chiyon (50) wej ake'.
41006041	Na'll bxhie' ga'y yet xtir ka', na' bel ka' ye chope. Na'll blis rawe'n llwie' yebáre benla'ye'n, na'll bxhoxhjen be'e be'nn ka' non Le'e txhen na', na' bdislas ake'n. Leska' bdislas ake' bel ka' chop, rao yeolol be'nn ka'.
41006042	Na' ka badao yeolol akte', na' berj aktere' kwasro.
41006043	Na' batop ake' da la'o ka', na' goken ke do chllinn (12) llom, ren bel ka' baga'nnen'.
41006044	Na' be'nn ka' bdaon' nak ake' ka do ga'y mir be'nne.
41006045	Na'll le gollte Jesúsen' be'nn ka' non Le'e txhen na', wayo' ake' lo barcon' wabiarao ake', lljayake' Betsaida yellen' lli' chla' nisda'on, chak nna na'y Le'en llawe' be'nn ka' nez.
41006046	Bixha ka bayoll bawe' be'nn ka' nezen', byeje' rao ya' je'rene' Diosen' di'lle.
41006047	Na' ka golen, barcon' zayo' be'nn ka', ba dan kllol nisda'on, na' Jesúsen' ye toze de'e rao yo billen'.
41006048	Na' bre're' ka llakdil ren be'nn ka' llsa'a ake' barcon', le be'n za'n krere; ba llonten balze kate zayeje' gan' lla'a ake'n, zayeje' to rao nisen', lle'nre' yedie' rao ake'.
41006049	Bixha ka bre'e akre' Le'en zayeje' rao nisda'o na'n, gok akre' cha' bxen na', na'll besia' ake'.
41006050	Le yeolol ake', ka ba bre'e akre' Le'en blleb ake'. Na'll balwille' leake' lle'e leake': —¡Legón war, nada'n, bi llebre!
41006051	Na'll bayepe' lo barcon' gan' lla'a ake'n, na'll le brexhte be'n, na'll llabán akre' kwis.
41006052	Le nna llon ake' yel wan dan' bwawe' be'nn ga'y mir ka', bi llejnie' akya'nnre', le nna nchole yichjra'llda'o ake'n.
41006053	Ka bayoll bla'y ake' nisda'on, bllin ake' gan' nbane Genesareten', na' balloj ake' lo barcon'.
41006054	Ka balloj ake' lo barcon', le bayombia' akte' kaze Jesúsen'.
41006055	Na'll bllachdo yeolol be'nn yell ka' gan' nbane Genesareten', za'krén ake' be'nn we'e ka', nlen ake' leake' do ka nak gan' xhoa ake' na'. Na' jwa'a ake' leake' kon ga nnez akre' zo Jesúsen'.
41006056	Na' kon gan' ll-lline' do yell da'o ka', do yell xhen ka', do lyi'xe llni't ake' be'nn we'e ka' do tnez; na'll lla'tyoe akre' Le'e, we'e latj la' kan akze' lloa' xhe'e, na' yeolol be'nn ka' llgan Le'en llayak akte'.
41007001	Bal be'nn fariseo ka', na' be'nn ka' llsedre ley dan' bzoj da Moisésen' be'nn ka' za'k Jerusalén na', jabi'y ake' gan' ze Jesúsen'.
41007002	Ka bre'e akre' bal be'nn ka' non Jesúsen' txhen bi bna'a ake' zan ras kan' llon leake' kat gao ake', na'll bdao ake' xhia.
41007003	(Le be'nn fariseo ka', na' yeolol be'nn Israel ka', nao ake' klle'llo dan' bsed xozxta'o ake' ka', llaya'l wna'a ake' zan ras to kwen to kwen kat gao ake'.
41007004	Leska' kat llallín ake' lljake' lao ya'a, cha' bi wna'a ake' kwasro bi gao ake'. Leska' llayiblolj ake' no xchinraz ake' de ya, llayib ake' no tas, no leo, no ye'se de ya, na' ren ga llxhoa ake' lltas ake', da zan da ka' nao ake'n.)
41007005	Na'll be'nn fariseo ka', na' be'nn ka' llsedre ke ley dan' bzoj da Moisésen' bnnab akre' Le'e: —¿Bixchen bi llon be'nn ka' non rwe' txhen kan' ben xozxta'ollo ka', bi llna'a ake' weltze toto kwe' ake' gao ake'?
41007006	Na'll lle Jesúsen' leake': —¡Re' be'nn chop rao nakre! Da likzen' bzoj da Isaíasen' ke re' kana', kan' bne'e: Be'nn ki llon ake' nada' xhen kon lloa' ake' naze', kere lloe'rao ake' nada' do yichj do ra'll ake'n.
41007007	Bibi za'k dan' lloe'rao ake' nada'n, ka nak llroe' llsed akre' da bayirjla'll be'nnachzen'.
41007008	Ka'n llonre llkwasre di'll bia'a ke Xanllo Diosen' ka'le, na' lloe'la'llre llonre da bayirj be'nnach, ka nak llayibre zan ras no leo, no tas keré, na' lli' yichjre llonre da zan ka da ki.
41007009	Leska' lle'e leake': —Llbej yichjre dan' ne Diosen' gonre nench nnaore dan' bayirjla'll be'nnach.
41007010	Zan ka nak da Moisésen', ki bzoje' xti'll Diosen': “Llaya'l gap xaxhna're bara'nne”, na' “Be'nnen' yichjbie' ke xaxhne'e llaya'l gate'.”
41007011	Zan re' nere: “Kon dan' ye ake' xaxhna' ake': Bibi de gonna' gakrena' re', le yeolol da de kia' naken dan' nzi'i Corbán” (lle'nen nen ba bena'n rallna'a Diosen').
41007012	Kone ka' lloe're latj bi gakrén be'nn ka' xaxhna' ake'.
41007013	Kone ka' llbekre ka'le dan' ne Diosen', na' naore dan' bkwa'nn da xozxta'ore ka', na' llonre yela' ka nak da ki.
41007014	Na'll goxh Jesúsen' be'nn zan ka', na' lle'e leake': —Lewzenay ke kan' nia' ni yeololre, na' lechejnie'.
41007015	Kere da ka' lle'j llao be'nn ka', llon leake' gak ake' be'nn wen da xhinnj rao Diosen'. Da xhinnj ka' ll-lloj lo yichjra'llda'o ake' na'n, len na' llonen leake' be'nn wen da xhinnj.
41007016	Re' zo nay da yénere, lewzenay.
41007017	Ka baza'a Jesúsen' gan' lla'a be'nn zan ka', na' byoe' yo', na'll bnnab be'nn ka' non Le'e txhen na', akre zejen dan' bayoll bne'en.
41007018	Na'll lle'e leake': —¿Leska' re' bi llejnie're dan' nia'? ¿Bi llejnie're kere dan' lle'j llao be'nn ka' llon leake' be'nn wen da xhinnj rao Diosen'?
41007019	Le dan' lle'j llao ake'n kere llo'n lo yichjra'llda'ollo, llejen lo le'llo choll, na' lladeten. Bne'e ka', nench broe're' yeolol yel wao naken wen gaollon.
41007020	Na'll bne'e da yobre: —Dan' ll-lloj yichjra'llda'o be'nn ka', len na' llon leake' be'nn wen da xhinnj.
41007021	Le lo yichjra'llda'o ake' na'n, ll-llach da xhinnjen' llwia ake' gon ake'n, na' llzoa xto ake', na' llzorén lwellj ake' la'kze bi nchayna'a ake', na' llaso't ake' be'nne;
41007022	na' llban ake', na' llzera'll ake' mell ke be'nn yobre, na' llon ake' da xhinnj, na' lloe' ake' di'll wenra'lle, na' llon ake' da nak zdo', na' llaxhe' akre' be'nne, na' llyirj ake' xti'll be'nne, na' nak ake' be'nn ya'ra'lle, llon ake' da ke llaya'l gon ake'.
41007023	Yeolol ka nak da xhinnj ki, ll-llach lo yichjra'llda'o be'nnachen', na' llonen le'e be'nn wen da xhinnj rao Diosen'.
41007024	Na' baza'a Jesúsen' zayeje' gan' nbane yell ka' re Tiro na' Sidón. Na' byoe' to lo yo' bi gokra'lle' nneze be'nne cha' ganna' blline', bixha bi gok kwa'che'.
41007025	Le bnnezte to no're, to be'nn zo to xhi'nne' no're, bin' yo' daxi'o. Na'll zejdoe' jache'k xhibe' rawe'n.
41007026	Na' no'r na', bi nake' be'nn Israel, nake' be'nn yell gan' nzi'i Sirofenicia; go'tyoere' Jesúsen' yebeje' daxi'on yo' xhi'nne'n.
41007027	Bixha Jesúsen' lle'e le'e: —Zga'tek llaya'l we'llo latj yerje xhi'nnllo ka', le bi naken wen si'rizllo dan' llao akbe'n, wza'l-llon rao be'kw ak.
41007028	Na'll balli'i no'ren' xti'lle'n, lle'e Le'e: —Ka' naksen, Xa, zan wakse gao akba' bla' da'o ka', llexj gan' llbe' xhi'nnllo ka'.
41007029	Na'll lle Jesúsen' no'ren': —Da li kwis kan' ne'on. Bayej na', ba ballojte daxi'on yo' yichjra'llda'o xhi'nno' no'ren'.
41007030	Bixha ka balline' rille'n, ba ballojte' daxi'on yo' xhi'nne'n, na' ba xhoatebe' wen gan' lltasbe'n.
41007031	Bde na' baza'a Jesúsen' gan' nbane Tiron', badete' gan' nbane Sidón, na' gan' nbane Decápolis ballinte' lloa' nisda'o Galilea.
41007032	Na' jwa'a ake' to be'nn kwell, na' be'nn ni bi llak nne'e, na'll lla'tyoe akre' Jesúsen' la' wxoaze ta'ke'n yichje'.
41007033	Na'll brej Jesúsen' le'e toze' radj be'nn ka', na' bche'e le'e ga yobre, na'll bzeb xhbene' lo nay be'nnen', na'll bxheje' xhe'n, na' bdane' roll be'nnen'.
41007034	Na'll blis rawe'n llwie' yebáre, llabanre', na' lle'e be'nnen': —¡Efata! —Lle'nen nen: ¡Bayarje!
41007035	Na' le bayarjte nay be'nnen', leska' bayak rolle'n, na' gok banne'e kwasro.
41007036	Na'll goll Jesúsen' leake' notno ye ake' kan' bayone' be'nnen'. Na' la'kze golle' leake' ka', yezikre lloe' be'nn ka' di'lle.
41007037	Na' le llabane be'nn ka', ne ake': —Le wen ba bene', llakte' llone' nench yeyene be'nn kwell, na' be'nn ka' bi llak nne'e, llanné ake'.
41008001	To lla ka badop be'nn zan kwis, na' be'nn ka' bi de da gao ake', na' Jesúsen' goxhe' be'nn ka' non Le'e txhen na', lle'e leake':
41008002	—Llaya'chra'lla' be'nn ki, ba gok chonn lla lla'rén ake' lli'o, na' bibi de gao ake'.
41008003	Na' cha' yese'l ake' ka'ze, nxholl chaz ake' da xchol do tnez, le bal ake' za'a ake' zi'te.
41008004	Na'll lle be'nn ka' Le'e: —¿Ga llélello da gao yeolol be'nn ki? Gan' zollo ni naken to latj dach ga bibi dekze chras.
41008005	Na'll bnnabre' leake': —¿Bale yet xtir no'xre? Na'll lle ake' Le'e: —Gallen.
41008006	Na'll golle' be'nn zan ka' kwe' ake' rao yo, na'll bxhie' gall yet xtir ka', na' be'e yel llioxken ke Dios; na'll bzorawe' llxhoxhjen, na'll be'e be'nn ka' non Le'e txhen na', na' leake' jalek ake' ga'a yet xtir ka' rao be'nn zan ka'.
41008007	Leska' de ye to chop bel da'o ak, na' benla'yeba', na' be'eba' leake' nench bdis akeba'.
41008008	Ka gok bdao ake', berj aktere' kwasro, na' batop ake' da la'o ka' baga'nne, na' goken ye gall llom.
41008009	Na' be'nn ka' bdaon', nak ake' ka do tap mire. Bayoll na', na'll base'e leake'.
41008010	Na' bayoe' lo barco ren be'nn ka' non Le'e txhen na', ballín akte' gan' nbane Dalmanuta.
41008011	Na' be'nn ka' nzi'i fariseo bzorao ake' lla'dyi' ake' Le'e di'lle, llnnab ake' gone' to yel wak da yebán akre', na'll re'e akre' cha' da li zerén Diosen' Le'e.
41008012	Na' Jesúsen' gokre' to lo ra'llda'we', bne'e: —¿Bixchen llnnabre to da re'tere nench nnézere cha' Diosen' bse'l nada'? Di'll li nia', bi wroe'ra' re' dan' llnnabren'.
41008013	Na' bkwa'nne' leake', na' bayoe' lo barcon' zayeje' ye chla're nisda'on.
41008014	Be'nn ka' non Jesúsen' txhen gonra'll ake' go'x ake' da gao ake', ti'chga yet xtir no'x ake' lo barcon'.
41008015	Na'll lle Jesúsen' leake': —Lewiá ke si'rizre kwa binn ke be'nn fariseo ka', na' be'nn ka' llon txhen Herodes na'.
41008016	Na'll bzorao lloe'rén lwellj ake' di'll, ne ake': —Dan' bi no'xllo yet xtir na'n ne'e ka'.
41008017	Na' Jesúsen' gokbe're' ka di'llen' lloe'rén lwellj ake'n, na' lle'e leake': —¿Bixchen lloe're di'll ke dan' bi no'xre yet xtir na'? ¿Bi nna chejnie're bi zejen dan' nia' ka'? ¿Nchole yichjra'llda'oren'?
41008018	¿Zote raore, na' bi llre're? ¿Zote nayre, na' bi llénere? ¿Bi lljadinra'llre kan' ba broe'ra' re' yel wak kia'n?
41008019	Kan' bwawa' ga'y mir be'nne ren ga'yze yet xtir, ¿bale llom da la'o batopre? Na'll lle ake' Le'e: —Chllinnen (12).
41008020	—Leska'n kone gall yet xtir na', bwawa' tap mir be'nne. ¿Bale llom da la'o batopre? Na'll ne ake': —Gallen.
41008021	Na'll lle'e leake': —¿Bi nna chejnie're kan' nia'?
41008022	Ka bllin ake' gan' nzi'i Betsaida na', le jwa'a akte' to be'nn lchole rawe'n, na' go'tyoe akre' Jesúsen' cha' kane' le'e.
41008023	Na'll le be'xte' ta'k be'nn lcholen', na' breje' le'e yell. Na' btope' xhe'n rawe'n, na'll bxoa ta'ke'n yichje', na' llnnabre' le'e cha' llre're' ra'te.
41008024	Na' be'nnen' nak be'nn lcholen' lle'e Le'e: —Llre'ra' be'nn ka' nak ake' ka yay, na' za'a ake'n.
41008025	Na'll bda'a ta'k Jesúsen' rawe'n da yobre, na' bene' nench bare're', na' gok bare're' kwasro.
41008026	Na' base'le' le'e rille', lle'e le'e: —Bi lljada'o lyell, na' notno we'reno' di'll kan' bayona' rwe'n.
41008027	Na' le byejte Jesúsen' ren be'nn ka' non Le'e txhen yell da'o ka' zjalli' do gan' nbane Cesarea de Filipo. Ka zjake' tnez na'n, bnnabre' be'nn ka' nao Le'en: —¿Bi ne be'nn ka' noxha nada'?
41008028	Na'll balli'i ake' xti'lle'n lle ake' Le'e: —Bal ake' ne ake' rwe'n Juan be'nnen' bchoa nis. Na' ye bal ake' ne ake' Elíasen'. Ye bale' ne ake' nako' to be'nn ka' be'e xti'll Diosen' kana'.
41008029	Na'll lle'e leake': —¿Bixha ne re'? ¿Noxha nada'? Na'll lle Pedron' Le'e: —Rwe'n Cristo be'nn bse'l Diosen'.
41008030	Na'll golle' leake', nono we'rén ake' di'll chat Le'en Cristo.
41008031	Ka bzorao Jesúsen' bzejnie're' leake' kan' gak ke'en, lle'e leake': —Dekz de wsa'kzi' ake' nada', naka' Be'nn Gorj Radj Be'nnach. Be'nn gor brao ke be'nn Israel ka', na' bxoz wnebia' ka', na' ren be'nn ka' llsedre ke ley dan' bzoj da Moisésen', bi cho'ra'll ake' nada', na' got ake' nada', na' wayón lla na', wabana'.
41008032	Kwasro llzejnie're' leake' kan' gak ke'en. Na'll brej Pedron' Le'e radj be'nn ka', bzorawe' dile' Le'e dan' ne'e ka'.
41008033	Na' Jesúsen' bayechje' llwiateze' be'nn ka', benre' Pedron' znia lle'e le'e: —¡Babi'y ka'le, llonzo' ka llon daxi'ore! Bi llbek yichjo' dan' lle'ne Dios, llbek yichjzo' dan' lle'ne be'nnachre.
41008034	Na'll goxhe' be'nn ka' non Le'e txhen, na' yezikre be'nn ka' nao Le'en, na' lle'e leake': —Noteze be'nne cha' lle'nre' gake' nada' txhen, llaya'l wsanra'll kwine', na' gone' ka to be'nn noa' cruz ke'e, na' nawe' nada'.
41008035	Noteze be'nn lle'nre' yesrá yel nban ke kwine' yellrio ni, wnite'n, na' noteze wnit yel nban ke'en ni kia' nada', na' ni ke xti'lla' na', le'en ga't yel nban zejlikane ke'e.
41008036	¿Bixha za'ken na', cha' to be'nne gone' gan doxhente da de rao yellrio, na' kweyie', bi ga't yel nban zejlikane ke'e?
41008037	¿Bi kone ga'we' yel nban na'?
41008038	Noteze be'nne cha' waye're' ni kia' nada', leska' ke xti'lla'n rao be'nn wen da xhinnj ka' lla'a nna', be'nn ka' ba bsanra'll Dios, leska' nada' Be'nnen' Gorj Radj Be'nnach, waye'ra' ke be'nn ka' katen' yeda' nsa'a yel banez ke Xa' Diosen' kate yedrena' angl ke'e ka'.
41009001	Leska' lle Jesúsen' leake': —Di'll li nia' re', balre lla'a ganni nna', nna nbanre kate llin lla re're Diosen', wroe' yel wak xhen ke'en kan' llnebie'n.
41009002	Bde xop lla, goxh Jesúsen' Pedron', na' Jacobon', na' ren Juan na', na' bche'e leake' to rao ya' sibe, na' nollre no bche'e ake'. Na' llwia akte' na', kate blla'a yichjrao Jesúsen'.
41009003	Na' xhara'ne'n goken llaktit, goken llich kwis ka'kze beye, ni to nono gakse gon len kan' goken na', la'kze llebraz chiben.
41009004	Na' bre'e akre' da Elías ren da Moisés lloe'rén ake' Jesúsen' di'lle.
41009005	Na'll Pedron' lle'e Jesúsen': —Maestro, le wen zollo ganni. Na' gonto' chonn yo' de yixh, to ko'o rwe', na' to ke Moisés, na' ye to ke Elías na'.
41009006	Na' ni ke llakbe'zre' bin' ne'e, do llebtit ake' dan' llre'e akre'n.
41009007	Kat blle' to bej gan' lla'a ake'n byechjen leake', na' lo bej na', ben akre' bne Diosen': —Be'nn nin', xhi'nna' nllie'ra', llaya'l wzenayre ke'e.
41009008	Ka bwiado ake' da yobre nollno bre'e akre'. Ye toze Jesúsen' ze.
41009009	Ka llayetj ake' le' ya' na', golle' leake' bi we'e ake' di'll ka dan' bre'e akre'n, lle'e leake': —Kat yebana' radj be'nn wat ka', nada' naka' Be'nn Gorj Radj Be'nnach, kana'll wak we're di'll ka'.
41009010	Na' ka' ben ake', bi be'e ake' di'll, na' bi byejnie' akre' dan' golle' leake' dan' yebane' radj be'nn wat ka'.
41009011	Na'll bnnab akre' Le'e: —¿Bixchen nerize be'nn ka' llsedre ke ley dan' bzoj da Moisésen', zga'tek da Elías na'n de yede' yellrion' ka za yedre Criston'?
41009012	Na'llen' ballie' xti'll ake'n, lle'e leake': —Da likzen' zga'tek da Elías na'kze yede' nench yewe' xhnneze dan' llak rao yellrio; leska' nyojen ka nak Be'nnen' Gorj Radj Be'nnachen' wsa'kzi' ake' Le'e, na' gon ake' Le'e kaze.
41009013	Ni nia' re', ba bedkze da Elíasen', na' ben akre' le'e kon ka nen ke ake', le kan' ba nyojkzen gak ke'e.
41009014	Bixha ka ballín Jesúsen' gan' lla'a be'nn ka' yela' non Le'e txhen na', bre're' be'nn zan nechj leake', na' zjazé be'nn ka' llsedre ke ley dan' bzoj da Moisésen' llakyollrén ake' leake'.
41009015	Kate bre'e akre' Le'en llabán akre', na'll jakdoe' jawap ake' Le'e lliox.
41009016	Na'll bnnabre' leake': —¿Bi ken llakdilrenre be'nn ka'?
41009017	Na' blloj to be'nne radj be'nn zan ka', lle'e Jesúsen': —Maestro, ganni nchia' to xhi'nna' yo'be' daxi'o, na' nonen lebe' blloj.
41009018	Kon ka zezbe' llo'xen lebe' llxizen lebe', llarj pep blli'n lloa'be', na' llaoxoxj laybe', na' zjazé llyechbe'. Na' golla' be'nn ka' non rwe' txhen na', cha' yebej ake' daxi'on, na' bi gok ake'.
41009019	Na'll lle Jesúsen' leake': —¡Re' nakre be'nn zid bi llejle're! ¿Bate zerena' re'? Na' nara'chk ye arte soera' serena' re'. Ledá wa'a bida'on ganni.
41009020	Na'll jwa'a ake' bida'on, bixha daxi'on yo' bida'on, ka bre'en Jesúsen' bxizen bida'on res kwis, bzalen lebe' lltolen lebe', llalj pep blli'n lloa'be'.
41009021	Na'll llnnabe' Jesúsen' xabe'n: —¿Artxha ba gok llonen lebe' ki? Na'll lle'e Le'e: —Ka nakbe' bida'ote.
41009022	Na' da zan ras ba bzalen lebe' do lo yi' do lo nis, to lle'nen wlleyi'n lebe'. Cha' rwe' wak wayonobe', na' baya'chra'll neto' bayonbe'.
41009023	Na'll lle Jesúsen' le'e: —Wakse kon cha' llonlira'llo', be'nnen' llejle'n wakse dan' llnnabe'n.
41009024	Le balli'te xa bida'on xti'lle'n, lle'e Le'e: —¡Llejlia'; gokrén nada' gonlira'lla' yezikre!
41009025	Ka bre'e Jesúsen' ba lla'll be'nn zanlle, na'll bdile' daxi'on yo' bida'on lle'en: —Daxi'o, rwe'n nono' bida'on blloje na' nkwellbe', na' llepa' rwe' yellojo' chras lo yichjra'llda'o bida'on. Bsanbe', na' bill wayo' yichjra'llda'obe'n da yobre.
41009026	Daxi'on besia'n, na' ye to bxizen bida'on zi'llo, na'll ballojen; ka'kze bi wat bkwa'nnen lebe'. Ka bre'e be'nn ka' lla'a na', na'll ne ake': —Baje gotbe'n.
41009027	Na' Jesúsen' be'xe' ta'kbe'n balisebe', bazolla'tebe'.
41009028	Na'll ka byo' Jesúsen' lo yo', be'nn ka' non Le'e txhen na', jannab akre' Le'e to wraze', lle ake' Le'e: —¿Bixchen bi gok netzto' yebejto' daxi'on?
41009029	Na'll lle'e leake': —Nench gak yebejre ka daxi'on llon ki, llaya'l we'la'llre yelwillre Diosen' na' gonre was.
41009030	Ka baza'a ake' ganna', badé ake' gan' nbane Galilea, na' Jesúsen' bi gokra'lle' no nneze cha' de'e ganna'.
41009031	Le llzejnie're' be'nn ka' non Le'e txhen na', lle'e leake': —Nada' Be'nnen' Gorj Radj Be'nnach, dekz de gaka' rallna'a be'nne ka' llwie nada' got ake' nada', na' yeyoll got ake' nada', na' yeyónn lla yebana'.
41009032	Na' be'nn ka' chras bi byejnie' aksere' bi ken ne'e ka', to lleb akze' wnnab akre' Le'e.
41009033	Na' bllin ake' Capernaum, ka ba zo ake' yo' na', bnnabe Jesúsen' leake': —¿Bi di'llen' lloe'zre beche?
41009034	Leake'n bibi bne akse', to bze ake' llize llak zban akre', le ka bechre za'ke tnez na'n, llakdil ake' noren' nakll be'nn brao.
41009035	Na'll blle' Jesúsen', na' goxhe' be'nn chllinn ka', na' lle'e leake': —Kon to re' cha' lle'nere gakre be'nn brao, llaya'l gakre ka to be'nn bibi za'ke ga zeraoze, na' gakre be'nn wzenia'na'a lwelljre.
41009036	Na'll goxhe' to bida'o, bze'ebe' kllol ake'n, na' bde'lebe' lle'e leake':
41009037	—Noteze be'nne gonre bida'o wen, ni kia' nada', nadkza'n llonre' wen chet ka', na' be'nne llone' wen ren nada', kere nada'n llonre' wen, be'nnen' bse'l nada'n llonre' wen.
41009038	Na'll Juan na', lle'e Jesúsen': —Maestro, bre'to' to be'nn llabeje' daxi'o yo' yichjra'llda'o be'nne kone ra'o rwe', na' bi none' lli'o txhen, na' golltoe' bi gone' ka', le bi nawe' lli'o.
41009039	Na'll lle Jesúsen' leake': —Bi wllonre gone' ka', cha' to be'nne llone' yel wak llwa'le' ra'a, zeje di'll txhen na' llone' nada', bi gak nne'e krere kia'.
41009040	Cha' to be'nne bi llwiere' lli'o, txhenkzen' nake' lli'o.
41009041	Noteze be'nne cha' gonne' la' txhi'yze nis ye'jre, ni ke dan' nonre nada' txhen, da li nia' re', bi nnitrao ka nake dan' gon ake'n.
41009042	Leska' bne Jesúsen': —Noteze be'nn gone' bix to bida'o ki nxenra'll nada' gonbe' da xhinnjen', naktere wen wchej ake' yene' to yej yich, na' lljaza'l ake' le'e lo nisda'o, kerke da gone' bix to bida'o ki.
41009043	Cha' to ta'kre llxhoben re' gonre da xhinnjen', wenre chenak wchoyren, kerke da gonre da xhinnjen', wenre yellinre gan' de yel nban na', yallj chla' ta'kren', kerke da zo llopten wayejre lo gabil ga lla'lnninn yi' da nono soekze yesor len.
41009044	Ganna' lla'a wara'o ba bi llat, leska' yi' da bi llayore.
41009045	Cha' nia'ren' llxhoben re' gonre da xhinnjen', wenre chenak wchoyren, kerke da gonre da xhinnjen', wenre yellinre gan' de yel nban na', yallj chla' nia're, kerke da zo llopten wayejre gabil ga lla'lnninn yi' da nono soekze yesor len.
41009046	Ganna' lla'a wara'o ba bi llat, na' yi' da bi llayorkze.
41009047	Cha' dan' llre'e raoren' llxhoben re' nench gonre da xhinnjen', wenre chenak kwejre yejraoren', kerke da gonre da xhinnjen', wenre yedo'lere gan' llnebia' Diosen' kon ren chla'ze raoren', kerke da zo llopten yese'le' re' gabil.
41009048	Ganna' lla'a wara'o ba bi llat, na' yi' da bi llayore.
41009049	’Yeolol be'nne te ake' gak ake' prueb, na' yeololte be'nn wayón kwine' rallna'a Dios, gak ake' ka da nwe'e ze'de.
41009050	Da wen ze'den', zan cha' nit yel zna' ken, billbi de gonre nench wayaken zich. Na' legón re' ka ze'd na', legón da wen, na' lesorén lwelljre wen.
41010001	Bde na', bza'a Jesúsen' Capernaum, na' byeje' gan' nbane Judea, bala'ye' ye chla' yeo Jordán na'. Na' da yobre bllay be'nn zan kwis gan' zoe'n, na' bzorawe' llzejnie're' leake' kan' llonkze'.
41010002	Na' bal be'nn fariseo ka' jabi'y ake', na' llnnab akre' Le'e cha' naken wen be'nn ka' nchayna'a wsan no'r ke ake'. Lle ake' Le'e ka', le lle'n akre' kwej ake' Le'e di'll nench akre nne'e.
41010003	Jesúsen' lle'e leake': —¿Akxha ne ley dan' bzoj da Moisésen'?
41010004	Na'll bne ake': —Da Moisésen' be'e latj wsanra'll lwellj ake', na' chaste to yich we'n di'll bara'a ake'.
41010005	Jesúsen' ballie' xti'll ake'n, lle'e leake': —Yel yichjra'llda'o zid keré na'n, be'e da Moisésen' latj gonre ka'.
41010006	Zan da nell ka bxhe yellrion', “Diosen' bene' be'nn byio ren no're.”
41010007	Ke len na' bne'e: “Be'nn byio yere'e kwit xaxhne'e, na' sie' no're,
41010008	na' chop ake' gak ake' ka toze be'nn.” Na'llen' bill nak ke ke ake', ba nak ake' toze be'nne.
41010009	Ke len na', be'nn ba bko'd Diosen', bi gak yela'a be'nnach leake'.
41010010	Ka ballín ake' yo' na', be'nn ka' non Le'e txhen na', bnnab ake' da yobre kan' goll be'nn ka' Le'en.
41010011	Na'll lle'e leake': —Noteze be'nn cha' wsanra'll xho're', na' sie' ye to no'r yobre, da xhinnj xhen na' llone' ke xho're', llonkze' ka be'nn zo xto.
41010012	Leska' no'ren' cha' wsanra'll xhyiwe', na' sie' ye to be'nn yobre, leska' llonkze' ka be'nn zo xto.
41010013	Na'll jwa'a ake' bida'o ak rao Jesúsen' nench kane' yichj akbe', na' be'nn ka' non Le'e txhen na', ben akre' be'nn ka' znia.
41010014	Ka bre'e Jesúsen' kan' llon ake'n, goklle'e leake', na' golle' leake': —Lewe'e latj yed bida'o ka' rawa' ni, bi wllonre; le be'nn ka' nak ka bida'o ki, leake'n nak Diosen' txhen be'nn llnebia'.
41010015	Da li nia' re', noteze be'nne cha' bi gone' ka llon bida'o ki nxenra'll akbe' nada', ni ke gakze' gake' Diosen' txhen be'nnen' llnebia'.
41010016	Na'll bde'le' toto bida'o ka', bxoa ta'ke'n yichj akbe'n, na' benla'ye' leakbe'.
41010017	Ka bro' Jesúsen' nez, zejdo to be'nn we'o jache'k xhibe' rawe'n, na' llnnabre' Le'e: —Maestro, nako' be'nn wen kwis, ¿akre gona' nench ga't yel nban zejlikane kia'?
41010018	Jesúsen' golle' Le'e: —¿Bixchen llezo' nada' be'nn wen? Nono be'nn wen llra', toze Diosen' nak be'nn wen.
41010019	Rwe' nnezkzro' bin' ne Diosen' gonllo: “Bi tareno' wde wdere no're, bi gako' be'nn wen xhia, bi kwano', bi wxoa'o da xhinnj ko'll be'nne da bi bene', bi siye'o, bdap bara'nn xaxhna'o.”
41010020	Na'll lle'e Le'e: —Maestro, yeolol da ki llona' ka nna naktia' xkwi'dte.
41010021	Na'll Jesúsen' bwie' le'e, llakre' le'e, lle'e le'e: —Ye toze da yallj gono'; bayej jaye't yeolol da de ko'o, na' mell dan' go'to'n na', be'en be'nn ya'ch, na'll ga't yel wnia' ko'o yebá, na'tell yedo' nnao' nada'.
41010022	Bixha ka benre' ka', gokre' kwis, zayeje' llakre', le nake' be'nn wnia' kwis.
41010023	Na'll bayechj Jesúsen' bwie' be'nn ka' nechj Le'en, na' lle'e be'nn ka' non Le'e txhen na': —¡Bni' kwis naken ke to be'nn wnia', we'e latj nnebia' Diosen' yichjra'llda'we'!
41010024	Na' be'nn ka' non Jesúsen' txhen na', llabán akre' kwis kan' bne'en, na' bne Jesúsen' ye to, lle'e leake': —Re', xhi'nna', bni' kwis naken ke be'nn ka' nxenra'll yel wnia' ke ake'n, we'e ake' latj nnebia' Diosen' yichjra'llda'o ake'.
41010025	Sétere te to bayi'xe ban' nzi'i camello lo nay ye'chich, kerke to be'nn wnia' we'e latj nnebia' Diosen' yichjra'llda'we'n.
41010026	Na' llabán akre' kwis kan' ben akre' bne'en, na'll lle lwellj ake': —¿Noxha gakze yerá cha'?
41010027	Jesúsen' llwie' leake', na'll bne'e: —Da li be'nnachen' bibi gak gone', zan ka nak Diosen', yeololte llak llone', bibi de da gakre' bni' gone'n.
41010028	Na'll Pedron' lle'e Le'e: —Neto' ba bsanra'llto' yeolol da de keto' nench naoto' rwe'.
41010029	Jesúsen' bne'e: —Di'll li llepa' re', cha' to be'nne bsanra'lle' rille', bi'che', zane', xaxhne'e, no'r ke'e, xhi'nne', yellrio ke'e, ni kia' nada' nench wzenaye' xti'lla'n,
41010030	za'klle da wayoe' Diosen' le'e, da xhenll wayoe' Diosen' le'e, kerke da ka' bsanra'lle'n, to gayoa (100) ras ke to dan' bniten' wayoe' le'e, la'kze cha' bllayrawe', na' kate llin lla na', we'e yel nban zejlikane ke'e.
41010031	Na' llepa' re', be'nn zan nak ake' ka be'nn lliarao nna', wllin lla kat yeyak ake' ka be'nn za'a xhante, na' be'nn ka' nak ake' ka be'nn za'a xhante nna', leake'n yeyak ake' ka be'nn lliarao.
41010032	Ka yo' ake' nez, llep ake' llin ake' gan' nzi'i Jerusalén na', Jesúsen' lliarawe' rao be'nn ka' non Le'e txhen na', na'll llon ake' yel wan nao ake' lleb ake'. Na'll da yobre Jesúsen' goxhe' be'nn chllinn ka' ga yobre, na' bzorao lloe'rene' leake' di'll kan' gak ke'en.
41010033	Lle'e leake': —Lewiake nna', zejllo Jerusalén na', nada', Be'nn Gorj Radj Be'nnach, gaka' rao na'a bxoz wnebia' ka', na' be'nn ka' llsedre ke ley dan' bzoj da Moisésen' wchoy ake' kia' gata', na' gon ake' nada' rao na'a be'nn ka' bi nak be'nn Israel.
41010034	Na' wtitj akre' nada', chintat ake' nada', wxi't ake' xhe'n yichjrawa', na' got ake' nada'. Na' wayónn lla na' yebana'.
41010035	Jacobon' ren Juan na', xhi'nn Zebedeon', jabi'y ake' kwit Jesúsen', na' lle ake' Le'e: —Maestro, lle'neto' gono' to okré keto'.
41010036	Na'll lle'e leake': —¿Bixhan' lle'nere gona'?
41010037	Na'll lle ake' Le'e: —Lle'neto' kat ba llnebia'o na', gonno' latj yedlle'to' chla' wej kwito'n.
41010038	Jesúsen' lle'e leake': —Bi llejnie're bi dan' llnnabre. ¿Wchoyra'llre tere yel zi' yel ya', ka dan' tia' nada', gak keré kan' gak kia'n?
41010039	Na' bne ake': —Wakto'. Na'll lle'e leake': —Da likze tere yel zi' yel ya', ka dan' tia' nada', na' gak keré kan' gak kia'n.
41010040	Zan ka nak dan' kwe're chla' wej kwita'n, kere nada' nnia' no kwe' kwita'n, Dios na'n ba breje' be'nn ka' kwe' kwita'n.
41010041	Ka bene be'nn ye chi ka' yela' kan' goll ake' Le'en, goklla'a ake' Jacobon' ren Juan na'.
41010042	Na' Jesúsen' goxhe' leake', na' lle'e leake': —Re' nnézere ka be'nn ka' llnebia' toto yell, llon ake' wzenay be'nn ka' nak rallna'a ake'n, leska' be'nn ka' nak be'nn brao, llnebia' ake' leake'.
41010043	Zan re' bi gonre ka', cha' re' lle'nere gakre be'nn brao, llaya'l wxhexjra'llre gakrenre be'nn lwelljre.
41010044	Na' cha' notezre lle'nere gakre be'nn lliarao, zga'tek llaya'le gakre ka to be'nn wen llin ke be'nn lwelljre.
41010045	Le nada', Be'nn Gorj Radj Be'nnach, kere za'a nench gakrén be'nn nada'n, za'a nench gakrena' be'nn ka', na' llsanra'll kwina' got ake' nada', ni ke xto'l be'nnach.
41010046	Na' bllin ake' yellen' re Jericó. Na' ka ba llalloj Jesúsen' yell na'n ren be'nn ka' non Le'e txhen, na' yezikre be'nn zan, tnez na' lli' to be'nn lchole llnnabe' lmoxh. Be'nn na' re Bartimeo, na' nake' xhi'nn to be'nn re Timeo.
41010047	Ka gokbe're' badé Jesús be'nn Nazareten' tnezen', na' bzorawe' llosie' ne'e: —¡Jesús, xhi'nn dialla ke rey David, baya'chra'll nada'!
41010048	Na'll bene be'nn zan ka' le'e znia nench kwe'e llize, bixha be'nn lcholen' yezikre besie' bne'e: —¡Xhi'nn dialla ke rey David, baya'chra'll nada'!
41010049	Na'll brexh Jesúsen', na' lle'e be'nn ka': —Legaxhe' nile. Na' goxh be'nn ka' le'e, lle ake' le'e: —Bxenra'lle, bzolla'a, le llaxhe' rwe'n.
41010050	Na'll bkwas be'nn lcholen' ra'llen' xhoa ko'lle'n, na'll zejdoe' gan' ze Jesúsen'.
41010051	Na'll lle'e le'e: —¿Bixhan' lle'nro' gona' ko'o? Na'll bne be'nn lcholen': —Maestro, lle'nra' yere'ra'.
41010052	Na'll lle Jesúsen' le'e: —Bayej nna', dan' nxenra'llo' na'n ba basrá rwe'. Le bare'tere', na'll bnawe' Jesúsen' gan' zeje'n.
41011001	Ka ba zjake' awlloze Jerusalén na', na' bllin ake' yell ka' nzi'i Betfagé, na' Betania gan' zo ya' gan' nzi'i Ya' Olivos. Na' bse'l Jesúsen' chop be'nn ka' non Le'e txhen na',
41011002	lle'e leake': —Lechejchk yell da'on lli' chla' na', na' kate cho're yellen', na' lljati're to burr da'a yay, ni to nono nna kwia leba', na' wsellreba', na' yedsantereba' ganni.
41011003	Cha' lloj to be'nn nne'e: “¿Bixchen llonzre ka'?”, na' leye'e: “Xanto' na' yálljreba' choll, le wadsántetoba'.”
41011004	Na'll byej ake', na' le jati' aktere' to burren' da'ba' yay lloa' yo' da zo lloa' nez, le bsell akteba'.
41011005	Na' bal be'nn ka' zjazé ganna', lle ake' leake': —¿Bixhan' llonre? ¿Bixchen llsellreba'?
41011006	Na' goll ake' leake' kan' goll Jesúsen' leake' na'. Na' be'e ake' latj bche'e akeba'.
41011007	Na'll le bache'e akte' burren' gan' ze Jesúsen', na'll bxoa ake' no xha ake' ko'll burren', na'll bllie'ba'.
41011008	Leska' be'nn zan zjake' llchirj ake' no xha ake' tnezen', na' ye bal ake' bchoy ake' no xho'z yay, na' llyixj ake'n tnezen'.
41011009	Na' be'nn ka' lliarao, na' be'nn ka' nao Le'en, yeolol ake' llosia' ake' ne ake': —¡Dowe'rao Dios! ¡Nak la'y be'nnen' za'a ganni be'nn bse'l Xanllo Diosen'!
41011010	¡Ze'e nnebie' kan' bnebia' xozxta'ollo David! ¡Dowe'rao Dios zo yebá!
41011011	Na' bllin Jesúsen' Jerusalén, na' byoe' lia' yoda'o braon'. Na' bayoll bwie' bayechjte', na' le zayejte' gan' ne Betania ren be'nn chllinn ka', le ba nak ba wlle'.
41011012	Bateyó ka baza'a ake' Betanian' bdon Jesúsen'.
41011013	Na' zi'tre bre're' to yay higo da llia la'ye, na'll zeje' llwie' cha' llian higo, bixha ka blline'n kere bi llia dan', la'yze llian le bi nna llin lla kwian.
41011014	Na'll lle Jesúsen' yay higon': —Chras nollno gaokze da xhixen' llbia'o. Na' be'nn ka' nao Le'en ben akre' kan' bne'en.
41011015	Bde na', bllin ake' gan' nzi'i Jerusalén. Na' ka byo' Jesúsen' lia' yoda'o braon', na' bzorawe' llaraydoe' be'nn ka' llon ya'a, be'nn ka' llo't, na' be'nn ka' lla'o. Bzale' gan' nkwa'a mell dan' llcha'a ake', leska' bllo'nne' gan' llbe' be'nn we't plom ka'.
41011016	Nollno be'e latj te lia' yoda'on, cha' bi da noe' go'te'.
41011017	Na'll bzejnie're' leake', lle'e leake': —Kin' nyoj xti'll Diosen': “Rilla'n, naken ga lljak be'nn za'a yeolol yell yelwill ake' nada'”; na' re', ba nonren ka to lo broj ke be'nn wan.
41011018	Be'nn ka' nak bxoz wnebia', na' ren be'nn ka' llsedre ke ley dan' bzoj da Moisésen', ben akre' kan' bne'e na', na'll llayirjla'll ake' akre ka gon ake' nench got ake' Le'e, le lleb ake' Le'e, ka nak doxhente yell, llabán akre' kan' llzejnie're' leake'n.
41011019	Na' kate golen', le baza'te Jesúsen' Jerusalén na'.
41011020	Tzir bateyó badé ake' gan' zo yay higon', na' bre'e akre' byechte do roe.
41011021	Pedron' jadinra'lle' kan' goll Jesúsen' yayen', na' lle'e Le'e: —Maestro, bwiakero' yay higon' dan' beno' de'en byechte ka'zen'.
41011022	Jesúsen' ballie' xti'lle'n lle'e le'e: —Lewxenra'll Dios.
41011023	Di'll likze llnia' re', notezre cha' yere ya'n zo ganna': “Bkwas na' jasó lo nisda'o”, na' bi gakgánere na' wxenra'llre, wakte kan' neren'.
41011024	Ke len na' nia' re', biteze da wnnabre ka yelwillre Diosen', cha' wxenra'llre do yichj do ra'llre, gonte' dan' nnabren'.
41011025	Na' katen' yelwillre Diosen', leyezi'xhen ke no be'nne cha' bi benre' re' nench lekze ka', Xallo Diosen' be'nn zo yebá yezi'xhene' da xhinnj ke re'.
41011026	Zan cha' re' bi yezi'xhenre ke be'nne, Xallo Dios zo yebá bi yezi'xhene' ka da xhinnj ke re'.
41011027	Na'll ballín ake' Jerusalén na' da yobre, na' chak dá Jesúsen' lia' yoda'o braon', jabi'y bxoz wnebia' ka', na' be'nn ka' llsedre ke leyen', na' ren be'nn gor brao ke be'nn Israel ka'.
41011028	Na'll lle ake' Le'e: —¿Bi yel llnebia' napo' llono' da ki? ¿No benn yel llnebia' llono' ka'?
41011029	Jesúsen' ballie' xti'll ake'n, lle'e leake': —Leze de to da nnabra' re', na' cha' yelli're xti'lla'n, na'll yepa' re' bi yel llnebia'n llona' da ki.
41011030	¿Noxhan' bse'l Juan na', be'nnen' bchoa be'nn nis? ¿Diosen' bse'l le'e o cha' be'nnachen'? Leyelli'i xti'lla'n.
41011031	Na'll lloe'rén lwellj ake' di'll, ne ake': —Cha' nnello Dios bse'l le'e, na' ye'e lli'o: “¿Bixchen ke byejle're ke le'e cha'?”
41011032	Na' leska' cha' nnello be'nnachen' bse'l le'e, bi gak. Ka' bne ake', le lleb ake' be'nn yell, le yeolol ake' byejle' ake' da li Diosen' bse'l Juan na', nench be'e xti'lle'n.
41011033	Na'll lle ake' Jesúsen': —Bi nnézeto'. Na'll Jesúsen' lle'e leake': —Leska' nada' bi yepa' re' no benn nada' yel llnebia'n da llonrena' ki.
41012001	Jesúsen' bzorao llzejnie're' leake', llsa'krebre' da ka' ne'e: —To be'nn goze' lba uvas, na' bzechje'n re'je, na' bene' to ga wsie' uvas ka', na' bene' to yo' sib ga lljasé be'nn gap len. ’Na'll bkwa'nne' yellrion' lo na'a be'nn wia ake'n de achj wej, na'll broe' nez zeje' zi'te.
41012002	Kate bllin lla wachib ake' uvas ka', base'le' to be'nn wen llin ke'en nench lljaxhie' ka to da llaya'le' na'.
41012003	Na' be'nn wen llin ka' be'x ake' le'e, ben ake' zi' ke'e, na' base'l ake' le'e bibi bayoe' ake' le'e.
41012004	Na'll xan yellrion' bse'le' be'nn yobre; leska' bda'a ake' le'e yej, ben akte' we'e yichje', ye to chi'i bchachrén ake' le'e.
41012005	Na'll base'lkze' be'nn yobre, na' leska' bet akte' le'e. Na'll base'le' be'nn zan, leska' bal be'nn ka' ben ake' zi' ke ake', na' ye bale' baso't ake'.
41012006	’Na' zo ye to xhi'nn kwine' bi ti'che nllie're' kwis, na' bayoll na', lle'n ke lle'nre' bse'lebe' ne'e: “Xhi'nna' ni wap akjebe' bara'nne.”
41012007	Bixha be'nn ka' nlan lba uvas ka', ka bre'e akre' xhi'nne'n, na'll lle lwellj ake': “Be'nn nin' xhi'nn xan re'jen', lebe' yega'nn ren dan' de ke xabe'n, ledá gotllobe' na' gak dan' kello.”
41012008	Na'll bzap akebe', bet akebe', brej akebe' lo re'jen' jaza'l aktebe' ko'llre.
41012009	Na'll Jesúsen' bnnabre' leake': —¿Akre ka llákere? ¿Akre gon xan yellrion' ke be'nn ka'? Chej kwine' wlleyie' ke be'nn wen llin ka', na' yeyone' yellrion' rallna'a be'nn yobre.
41012010	’¿Bi nna wrabre kan' nyoj xti'll Diosen'? Nen: Yej dan' bi byo'ra'll be'nn wen yo' ka', gonrén ake' llin, len na' ba naken yej skin.
41012011	Da ni ben Xanllo Diosen', na' naken zi yebánello.
41012012	Na'll gokra'll ake' go'x ake' Le'e, ka bayejnie' akre' ke leake'n be'e di'llen' nak ka'; na' blleb ake' be'nn yell, na' bsan ake' bibi ben akre' Le'e, na' zjayake'.
41012013	Na' bse'l ake' bal be'nn fariseo ka', na' ye bal be'nn ka' non txhen Herodes na', nench lljalej ake' di'll lloa' Jesúsen', na' ga't da lljataorén ake' xhia.
41012014	Ka bllin ake' gan' zoe'n, na'll lle ake' Le'e: —Maestro, nnézeto' nako' be'nn lloe' di'll li, bi llzi'o lloa' xti'll be'nnach, na' toz ka llonro' yeolol be'nne, na' llroe'ro' lixhej kan' zej xhnnez Diosen'. ¿Llonen bien chixhjto' da llnnab be'nnen' nak le zeraoze wnebia', be'nnen' llia Roma? ¿Wyixhjto'n o cha' bi chixhjto'n? ¿Bi ka nezo' rwe'?
41012015	Na' le bayakbe'tere' kere do ra'll ake'n llnnab akre' Le'e, na'll lle'e leake': —¿Bixchen lle'nere kwejre nada' di'lle? Lewroe'chk nada' to xhmellren'.
41012016	Na'll broe' akre' Le'e ton, ka bre're' mellen', na'll lle'e leake': —¿Noxha raon' da'a le' mell ni? ¿No ran' nyoj le' ni? Na'll lle ake' Le'e: —Ke César, be'nnen' llnebia'n.
41012017	Na'll lle Jesúsen' leake': —Da nak ke César lewayoe'n le'e; na' da llaya'l we're Dios, lewe'n Dios. Na' llabán akre' kan' ballie' xti'll ake'n.
41012018	Na'll be'nn saduceo ka' jake' rawe'n. Na' be'nn ki ne ake' bi de yebán be'nn waten', na'll bnnab akre' Le'e:
41012019	—Maestro, da Moisésen' bzoje' cha' to be'nn byio gate', na' baga'nn no'r ke'e, na' nono xhi'nn ake' bzo, na' be'nn bi'ch be'nn wat na', llaya'l yezie' no'r wazeb na', nench nni't xhi'nn dialla ke bi'che'n.
41012020	Na' bzo gall bi'ch ake, be'nn nelle bchayne'e, na' le gotte' nono xhi'nne' bzo.
41012021	Be'nn wllope na', le bazi'te' no'ren', na' leska' le gotte' nono xhi'nne' bzo. Na'll bazi'i be'nn wyonne na' le'e, lekze ka' gok ke'e.
41012022	Na' ka' gok ke toto be'nn ka' bzorén no'ren' bayate be'nn gall ka', na' ni toe' bi bzo xhi'nn ake' wasa't ake', bayoll na' gotrén no'ren'.
41012023	Bixha kat yebán be'nn wat ka', ¿nore' gak xhyio no'ren', le yeolol be'nn gall ka'n bzorene'?
41012024	Jesúsen' ballie' xti'll ake'n: —Llakchíxere le bi llejnie're kan' ne xti'll Diosen', na' bi nnézere akren' nake yel wak ke Diosen'.
41012025	Kat yebán be'nn wat ka', bill wchayna'a ake', ni ke we'e akze' xhi'nn ake' wchayna'a akbe', le gak ake' ka angl be'nn lla'a yebá.
41012026	Ka nak dan' nnabre cha' yebán be'nn wat ka', ¿bi nna golre dan' bzoj da Moisésen' gan' llian kan' balwill Diosen' le'e to lo yay ye'che da lleye? Lle'e le'e: “Nada' naka' Dios be'nn lloe'rao Abraham, na' Dios be'nn lloe'rao Isaac, na' Dios be'nn lloe'rao Jacob.”
41012027	Le Diosen' bi nake' Dios ke be'nn wat, nakse' Dios ke be'nn ban. Na'llen' nia', ni ke llejnie'zere dan' neren'.
41012028	To be'nn ka' llsedre ke ley dan' bzoj da Moisésen' ze'e llzenaye' ka lloe'rén Jesúsen' be'nn ka' di'lle, na' gokbe're' kwasro balli'i Jesúsen' xti'll ake'n, na' bnnabre' Le'e: —¿Noren' nakll da brao dan' nllia Diosen' bia'a gonllo rao yeololten?
41012029	Na'll goll Jesúsen' le'e: —Da nin' da nak da lliarao rao yeololte dan' nllia Diosen' bia'a gonllo: “Re' be'nn Israel, lewzenay, toze Xanllo Diosen' nake'.
41012030	Na' llie'ro' Xanllo Diosen' do yichj do ra'llo'.” Da na'n da nakll lliarao gonllo.
41012031	Na' da wllopen' ka rebze naksen: “Llie'ro' be'nn lwelljo' kan' nllie' kwino'.” Billre bi de da nakll lliarao ka da ki.
41012032	Na'll ne be'nnen' llsedre ke leyen': —Wakse, maestro, da wen kwis kan' ne'on. Toze Diosen' nakse, nollno llra' ye to ka Le'e.
41012033	Na' llie'lloe' do yichj do ra'll-llo, na' llie'llo lwelljllo ka nllie' kwinllo, za'kllen kerke da gotllo no bayi'x, na' wzeylloba' we'raollo Dios.
41012034	Jesúsen' gokbe're' ballie' xti'lle'n kwasro, na'll lle'e le'e: —Kere da xhen yalljen nench Diosen' nnebie' yichjra'llda'on. Na' nollno bayaxhjkze billre da nnab akre' Le'e.
41012035	Jesúsen' llzejnie're' be'nn ka' lla'a llyo' yoda'on, lle'e leake': —¿Bixchen neze be'nn ka' llsedre ke leyen', Criston' nake' xhi'nn dialla ke rey David?
41012036	Rencha' kwinkze Daviden' bne'e kon ka bzejnie' Spíritu ke Diosen' le'e: Xanllo Dios golle' Xana'n: “Blle' kwita'n ni, na' gona' yeolol be'nn ka' llwie' rwe'n, wxhexj yichj ake' wzenay ake' ko'o.”
41012037	Cha' kwinkze Daviden' ne'e nake' Xane', ¿akxha gak nello Criston' nake' xhi'nn dialla ke Daviden'? Le kwin Daviden' golle' le'e: “Xana'.” Be'nn zan be'nn yell llazra'll ake' llzenay ake' xti'lle'n.
41012038	Rawe llzejnie' Jesúsen' be'nn ka', na'll lle'e leake': —Lewiaya'nn kan' llon be'nn ka' llsedre ke ley dan' bzoj da Moisésen', llawé akre' llak ake' to ra'll tonne da cha'o, na' gap be'nne leake' bara'nne do lao ya'a.
41012039	Na' leake' ll-lan ake' kwe' ake' ga llbe' be'nn brao lo yoda'o ka', na' leska' llon ake' do ga llak wao.
41012040	Na' llka'a ake' rill no'r wazebe, na' da llde' akre', scha llze ake' kate llalwill ake' Diosen' nechkze ten ka'ze. Da xhen da de sa'kzi' be'nn ka' kan' llon ake'n.
41012041	Ka lli' Jesúsen' kwite ga llia gan' llgo' ake' mell ke yoda'on, na' llwie' ka llgo' be'nn ka' mell, be'nn zan be'nn wnia' ka' llgo' ake' da xhen.
41012042	Ka bllin to no'r wazebe, na' nake' no'r ya'che, broe' chop mell da'o da bibi za'ktek.
41012043	Na'll goxh Jesúsen' be'nn ka' non Le'en txhen na', lle'e leake': —Di'll li llepa' re', ka no'r wazeb ni, nake' be'nn ya'ch da'o, da xhenll za'k dan' broe'n kerke da bro' be'nn ka' yela'.
41012044	Le be'nn ka' bro' ake' da ba bago'nne, zan ka nak no'ren', rao yel ya'ch ke'en be'e ka da lallibe de ke'e.
41013001	Ka ba llaza'a Jesúsen' yoda'o braon', to be'nn non' Le'e txhen golle' Le'e: —¡Maestro, bwia ke da xhen nak yoda'on, na' leska' da xhen nak yej ka' naken na'!
41013002	Jesúsen' ballie' xti'lle'n, lle'e le'e: —Ka nak yo' xhen ki llwiare, wllin lla wayinnj ake'n, ni to yej ngo'd lwellje bi yega'nne.
41013003	Na' jake' ya' gan' nzi'i Ya' Olivos, na' llga'nnen chla' gan' zo yoda'o braon', na' bllie', na'll Pedron' na' Jacobo, na' Juan, na' Andrés na', jannab akre' Le'e to wraze:
41013004	—Bnechk neto', ¿batxhan' gak kan' ba bne'on? ¿Akxha gakze nnézello katen' ba zo rez gak yeolol da ki bne'o ni?
41013005	Jesúsen' ballie' xti'll ake'n: —Lewiaya'nn kwasro, notno siye'e re'.
41013006	Be'nn zan yednné ake' nak ake' Cristo. Na' siye'e ake' be'nn zan.
41013007	’Kate yénere ba za'a wdile, ba llak wdile, bi llebre, le ka'n dekz de gak, na' kere le wayollte yellrio na'n.
41013008	Na'll tile toto yell, na'll yell xhen ren ye to yell xhen, na' xo' do gateze, na' gak win, na' bi gak bi nne, kone ka' sorao yellayrao be'nne lla'a yellrio.
41013009	’Lewiake, lljwa'a ake' re' do rao koxchis, na' do lo yoda'o ka', na' chintat ake' re', lljwa'a ake' re' no rao rey, no rao be'nn wnebia' ka' ni kia' nada', na' ka'n we'rén akre' xti'lla'.
41013010	Na' llonen bien nneze be'nn lla'a doxhen yellrio Di'll Wen ke Diosen'.
41013011	Katen' lljwa'a ake' re' rao be'nn wnebia' ka', bitbi gákere cho'rizre da zed akre nnere. Kat ba zere rawe na', gonn Diosen' di'll yelli're xti'll ake'n, na' kere re'kzen' nnere, Spíritu ke Dios na'kzen' wzejnie'n re'.
41013012	Kana' bal be'nn wayechj ake' gon ake' be'nn bi'ch ake' ka', rao na'a be'nn got leake', na' nni't be'nn gon ake' xhi'nn ake' ka', rao na'a be'nn got ake' leakbe', na' nni't be'nn wayechj ake' gon ake' xaxhna' ake' ka', rao na'a be'nn got leake'.
41013013	Na' yeololte be'nn wie akre' re' ni kia' nada', na' noteze be'nn se war wxenra'lle' nada' llinte lla gate', le'en yerá.
41013014	’Daniel be'nnen' be'e xti'll Dios kana' bzoje', wllin lla so da zban da ke wayazra'll Dios. (Be'nn llol di'll ni llaya'l chejnie're'.) Na' kat re're ba zo dan' gan' bi llaya'l son, kana' be'nn lla'a Judean' llaya'l wxhonnj ake' lljake' do ya' da'ore.
41013015	Be'nn dá yichjo rille', bi llaya'l wayetje' wayoe' lo yo', lljaxhie' no xchinraze'.
41013016	Na' be'nn dá lyi'xe, bi llaya'l wabie' lljaxhi'i xhara'ne'.
41013017	Naken nya'chraz ke no'r noa' xhi'nne, na' no'r ka' nka' bda'o ka lla na'.
41013018	Lennab rao Dios katen' gak da ki bi gaken be'o zay.
41013019	Da xhen yellayrao be'nne kate llin llan', kan' bxe Diosen' yellrio nono nna yellayrao kateken' yellayrao ake' kana', na' yeyoll na', billbi ga'te ye to ka len.
41013020	Chenak Diosen' bi gone' kwexhen kan' llaken, ni to nono yerakze, zan ni ke be'nn ka' ba breje' na', ni ke leake'n gone' kwexhen.
41013021	’Na' cha' kana', no yerize re': “Ledá, zote Criston' ganni”, na' “Lechej ganna' zoe'”, bi chejle're.
41013022	Be'nn zan be'nn wxhiye'e cha'a yellrion', nne ake' leake'n nak Criston', na' leake'n lloe' xti'll Diosen'. Gon akte' yel wak, na' billre da yebane be'nn ka' kon ka siye'e ake', nxhollte wxoayay ake' be'nn ka' ba brej Diosen'.
41013023	Na' lesó xhnid ka nak ba llepa' re' yeolol kan' gonen nna'.
41013024	’Na' ka nake lla ka yeyoll yellayrao be'nn ka', kana' willen' yecholen, leska' be'on bill wseni'n.
41013025	Berj ka' llia le' yebán' yexj aken, na' yel wak ke yebán' dan' nga'chen, gaken ka llak yellrion' kat llxho'.
41013026	Kana'll re'e be'nn ka' lla'a yellrion' nada', Be'nnen' Gorj Radj Be'nnachen', za'a radj bej ka' nsa'a yel wak xhen ren yel beni' xhen kia'n.
41013027	Na'll wse'la' angl kia' ka', yetop ake' be'nn ka' ba breja' doxhente yellrio, ga zeraoze llayollen, na' ga zeraoze llayoll yebá.
41013028	’Lechejnie' ka di'llen' we'rena' re' ke yay higo na': Kat ba llaga' xhla'ye na', llnnézere ba rez llin lla yeyo'llo rinne.
41013029	Na' lekze kate re're ba llak da ke nxhia kan' ba bnia' na', kana'll nnézere ba zo rez yeda' da yobre.
41013030	Da li llnia' re', be'nn ka' lla'a nna', nna nban akte' kate sorao gak da ki.
41013031	Ka nak yebán' ren yellrion' wllin lla kat te ke, zan ka nak xti'lla'n kere da te ke ka'zen'.
41013032	’Zan nono nneze bi llan', bi horen' gak ka', ni angl ka' ni't yebá na', ni nada'. Toze Xa' Dios na' nnezre'.
41013033	’Ke len na', lewiá, lesó xhnid, leyelwill Dios, le bi nnézere baten' yeda' da yobre.
41013034	Gonen rebze ka ke to be'nne bro' nez zeje', na' bkwa'nn rille', na' bkwa'nne' da gon toto be'nn wen llin ke'e ka', na' be'nnen' bze llapen', lle'e le'e bi tase', na' wnne'e yere.
41013035	Leska' re', lesó xhnid, le bi nnézere bi llan' wara' xan yo'n, cha' ba llze yere o cha' do llere o kat ba bell lekw o cha' do ba lleni'.
41013036	Le nxholl kate ware'en, yeddi're' re' tasre kwis.
41013037	Da ni llnia' re', na' lekze ka' nia' yeolol be'nne; lesó xhnid.
41014001	Ye chop llare llin lnni paskwn', katen' llao ake' yet xtir da bi nchix kwa binn; na' be'nn ka' nak bxoz wnebia' ren be'nn ka' llsedre ke ley dan' bzoj da Moisésen', lloe' ake' di'll akre ka gon ake' siye'e ake' Jesúsen', na' go'x ake' Le'e, na' yeso't ake' Le'e.
41014002	Na' ne ake': —Bi go'xlloe' rao lnnin' nench ke gakbe'e be'nn yell, na' gon ake' dá nne.
41014003	Na' zo Jesúsen' Betania rill be'nnen' re Simón, be'nnen' goke yillwe' dan' ne lepra. Na' ka llie' llawe' na', bllin to no're no'xe' to lmet de yej cha'o, na' yollen ceit da la' xhix nzi'i nardo, na' za'ken da xhen; le bla'te' lmeten' le bwazjte'n yichj Jesúsen'.
41014004	Na' bale be'nn ka' zjalla'a ganna' goklla'a ake', na'll lle lwellj ake': —¿Bixchen benditjerize no'ren' ceit xhixen'?
41014005	Wenre chenak be'te'n ke to da llon be'nn gan chonn gayoa (300) lla llin, na' gakrene'n be'nn ya'che. Na'll bi ne bi zill ake', lle ake' no'ren'.
41014006	Na' Jesúsen' lle'e leake': —Waljezen. ¿Bixchen llere' ka'? Da wen na' bene' ka'.
41014007	Ka nak be'nn ya'ch ka' lla'a akse' radjren', na' wakse gakrén akre' batteze, zan ka nak nada', nna'zen' zorena' re'.
41014008	Ka nak dan' bwazj no'ren' ceit xhixen' yichja'n, ba bentegue' ke da llaya'lkze gon ake' kat ga'cha'n.
41014009	Di'll li nia' re', doxhen yellrio do gateze lljatixjwe' be'nn Di'll Wen dan' llzejnie' kia'n, dekz de yene be'nn ka', kan' ben no'r ni, nench lljadinra'll ake' le'e.
41014010	Na'll Judas Iscarioten' be'nnen' ren radj be'nn chllinn ka', byeje' rao bxoz wnebia' ka', na' bchebe' gone' Jesúsen' rallna'a ake'.
41014011	Ka ben akre' ka', bawé akre' kwis, na'll bcheb ake' we'e ake' le'e mell. Na'll Judasen' bzorawe' llayirjla'lle' akre gone' gak latje' gone' Jesúsen' rallna'a ake'.
41014012	Bllin lla nell lnni kat llao ake' yet xtir dan' bi nchix kwa binn, leska' llot ake' xhi're nench lljasa'ra'll ake' kan' babej Diosen' xozxta'o ake' ka' gan' nzi'i Egipto. Be'nn ka' nao Le'en lle ake' Le'e: —¿Gaxha lle'nro' lljasinia'llo da gaollo ke lnni paskwn'?
41014013	Na'll bse'le' chop be'nn ka' non Le'e txhen, lle'e leake': —Lechej yellen', na' kat cho're na', le walláytere to be'nn zanzoa leo nis xhichje', na' le nnaotere'.
41014014	Na' gan' wayoe' na', na' cho're, na' yere xan yo'n: “Maestron' ne'e ki: ¿Gan' zo yo' gan' gaorena' be'nn ka' non nada' txhen ke lnni paskwn'?”
41014015	Na'll le wroe'tere' re' to yo' da zo ye to kwia yichje ba zon xhnid. Ganna' le wsinia'tere dan' gaollon'.
41014016	Na'll byej chop be'nn ka', ka byo' ake' yellen' gokte doxhen kan' golle' leake'n, na' bsinia' ake' ke lnni paskwn'.
41014017	Ka betj lle' na', bllin ren Jesúsen' be'nn chllinn ka' gan' zo yo'n.
41014018	Na' bllie' gan' gao ake'n, na' lle'e leake': —Di'll likze nia' re', to re' llaorenre nada' txhen, gonre nada' rallna'a be'nn ka' llwie nada'.
41014019	Na'll bzorao gok akre', na' twej twej ake' llnnab akre' Le'e: —¿Kere nada'n gonriza' ka' lla?
41014020	Na'll lle'e leake': —To re' rao be'nn chllinn ki, llrabjrenre nada' yet xtir kerén' lo ye'nnen', le'en gonre' nada' ka'.
41014021	Ka nak nada', Be'nn Gorj Radj Be'nnach, ka nyojkze kia'n got ake' nada', zan ¡nya'chraz naken ke be'nnen' gon nada' rallna'a be'nn ka'! Wenre chenak bi bzokze' yellrion'.
41014022	Na'll ka ba llao ake' na', bxhie' yet xtiren', na' benla'ye'n, na' bxhoxhje'n be'en leake', na' bne'e: —Lesi'n, len na' naken kwerp kia'.
41014023	Na'll bxhie' leo da'on, na' be'e yel llioxken ke Dios, na'll be'e leake' xis uvan' we'e yeolol ake'.
41014024	Na' lle'e leake': —Da ni naken xchena', na' larjen ni ke be'nnach, na' llroe'n sorao to da kobe dan' bcheb Diosen' gone' gakrene' be'nnach.
41014025	Di'll likze nia', bill ye'ja' xis uvan' llinte lla kat yeye'ja'n da yobre gan' llnebia' Diosen'.
41014026	Bayoll bel ake' da be'rao ake' Diosen', na'll bllach ake' zjake' gan' zo ya' gan' nzi'i Ya' Olivos.
41014027	Na'll lle Jesúsen' leake': —Nna' lle' yeololre gakgánere, na' wkwa'nnre nada', gak kan' nyoj xti'll Diosen' nen: “Gota' be'nnen' llap xhi'r ka', na' gaslas xhi'r ka'.”
41014028	Na' kat wasbán Diosen' nada' radj be'nn wat ka', wabiarawa' raore waya'a Galilean'.
41014029	Na'll lle Pedron' Le'e: —La'kze cha' yeolol be'nn ki wkwa'nn ake' rwe', nada' bi wsanra'lla' rwe'.
41014030	Na'll lle Jesúsen' le'e: —Da li kwis llepa' rwe', za kwellre lekwn' da wllope nna' lle', kat gak chonn ras, ni ke wchebzo' cha' nombia'o nada'.
41014031	Na' Pedron' yezikre lle'e Le'e: —La'kze cha' gatrena' rwe', kbat nnia' bi nombia' rwe'. Na'll toz ka' bne yeolol akte'.
41014032	Bllin ake' gan' nzi'i Getsemaní, na' lle Jesúsen' be'nn ka' non Le'e txhen na': —Gannize lekwe', chak llje'rena' Diosen' di'lle.
41014033	Na' bche'e Pedron', ren Jacobo ren Juan na', na' ba bzorao llakya'chre'.
41014034	Na' lle'e leake': —Wa ba llakya'ch ra'llda'wa'n kwis, llaka' ka be'nn le gatte, na' gannize lega'ye, lewnna' yere.
41014035	Na'll bdie' ye ra'te, na' bche'k xhibe', blle'ke' jano'pte' rao yo, na' bzorawe' llalwille' Dios bnnabe' cha' wak ten ka'ze, bi gak ke'e kan' ba zo gak ke'e na'.
41014036	Ka llalwille' Dios na'n, bne'e: —Xa Dios, rwe' llak llono' yeololte, benchga bi sa'kzia' kan' ba zo gak na', zan bi gak ka lle'nra' nada', kon ka nnekzo' rwe' gak.
41014037	Na'll le zayejte' jawie' be'nn ka' nkwa'nne'n, na' jadi're' leake' tas ake' kwis. Na'll lle'e Pedron': —Simón, ¿bixchen le taso' kwis? ¿Bi gok wchacho' bichgalen' choll da'ozen'?
41014038	Bi tasre, lewalwill Dios nench ke gon da xhinnjen' re' gan. Nnezra' lo yichjra'llda'oren' lle'nere wnna'renre nada' yere, na' kwerp kerén' bi zoen.
41014039	Na'll zeje' da yobre, je'rene' Diosen' di'lle kan' ba bnekze' da nell na'.
41014040	Ka balline' da yobre, leska' tas ake', le lliacha' bichgalen' ko'll rao ake'n, ni ke bi llallel akzre' bi ye ake' Le'e.
41014041	Da wyonn rase zayeje', na' jadi're' leake' tas ake', na'll lle'e leake': —¡Letas, lewazi'ra'll! Ba gok to kat, ba bllin lla, nada', Be'nn Gorj Radj Be'nnach, gaka' rallna'a be'nn wen da xhinnj ka'.
41014042	¡Lewayas, lewayo'o! Gannize ba ze be'nnen' gon nada' rallna'a be'nn ka'.
41014043	Na' zete Jesúsen' lloe' di'll na', kat bllindo Judas be'nnen' ren rao be'nn chllinn ka', nche'e be'nn zan be'nn no'x no spad no yay, be'nn bse'l bxoz wnebia' ka', na' be'nn ka' llsedre ke ley dan' bzoj da Moisésen', na' be'nn gor brao ka'.
41014044	Na' Judasen' be'nnen' bde Le'e rao na'a be'nn ka', golle' leake' akren' gone' wroe're' non' go'x ake'. Na'll lle'e leake': —Kon be'nnen' wno'pa' na', lekze'n. Na' lego'xe', lewcheje', na' lewache'e.
41014045	Na'll kate blline'n, le jabi'yte' gan' ze Jesúsen' lle'e Le'e: —Maestro. Na' le bno'pte' Le'e.
41014046	Na' be'nn ka' nche'e Judasen', le be'x akte' Le'e, na'll bchej ake' Le'e.
41014047	Na' to be'nn ka' ze ganna', le brejte' spad ke'en bdine'n be'nnen' nak be'nn wen llin ke bxoz braon', bchoyte' chla' naye'.
41014048	Na' bne Jesúsen', lle'e be'nn ka': —¿Bixchen llonre nada' ka to be'nn wan, za're zadxi're nada' kone spad, na' ren yay?
41014049	Rencha' yeo lla bzorena' re', broe'ra' re' lo yoda'o braon', na' bi be'xre nada' kana'. Na' ka nak llak da ki, llak ka' nench llak kan' nyoj xti'll Diosen'.
41014050	Kana' yeolol be'nn ka' nao Le'en, baxhonnj ake' bsanra'll ake' Le'e.
41014051	Na' to bi we'o naobe' Jesúsen', na' llelbe' toze xchan, na' be'xrén akebe'.
41014052	Bixha to ballojzbe' lo xchan, na' bsanra'llbe'n baxhonnjbe' gal yidzbe'.
41014053	Na'll jwa'a ake' Jesúsen' rao bxoz braon', na'll badope' bxoz wnebia' ka', na' be'nn gor brao ke be'nn Israel ka', na' ren be'nn ka' llsedre ke ley dan' bzoj da Moisésen'.
41014054	Pedron' nawe' zi't zi'te, ka byo' ake' rill bxoz braon', na' rene' byo', na' blle'rene' txhen be'nn ka' llap yoda'o braon', balle're' lloa' yi'n.
41014055	Na' bxoz brao ka' ren be'nn wnebia' ka', llayirjla'll ake' bi da gao ake' xhia ke Jesúsen', na' chan di'll ke'e, na' got ake' Le'e. Na' bibi ballel akre'.
41014056	Bal ake' ziye'e ake' ll-lliayi'll ake' Le'e, na' bill dile xti'll ake' ka ne ake'.
41014057	Na'll bzolla'a be'nn lloe' ak di'll wxhiye'e, ne ake':
41014058	—Neto' ba béneto' bne'e: “Nada' yechinnja' yoda'on dan' ben be'nnache, na' chonn llaze wayontia' ye to yoda'o da bi gon be'nnach.”
41014059	Na' bi llakse toz di'lle ka ne yeolole'.
41014060	Na'll bzolla'a bxoz braon' rao be'nn zan ka', na'll lle'e Jesúsen': —¿Bibi nnekzo' ka nak dan' ll-lliayi'll be'nn ki rwe'n?
41014061	Na' Jesúsen' bi balli'kze' xti'lle'n, zeteze lliteze, na'll lekze bxoz braon' da yobre lle'e Le'e: —¿Bixha rwe'n nako' Criston', Xhi'nn Dios be'nn le zeraoze nak la'ye?
41014062	Na'll lle Jesúsen' bxozen': —Nada'n, na' re're nada', Be'nnen' Gorj Radj Be'nnach, lljallia' kwit Xanllo Dios be'nnen' nap yel wak xhen, na'll re're' katen' yeda' yetja' le' yebán' radj bejen'.
41014063	Na'll bxoz braon' bche'z xhara'ne' nench wroe're' da xhinnj kwisen' bne Jesúsen', na'll lle'e be'nn ka': —Bill yálljello be'nn se gawe' xhia ke be'nn ni.
41014064	Ba bénere kan' bnne'e ke Diosen'. ¿Akre ka llákere? ¿Akre gonllo ke'e? Na' yeolol be'nn ka' bchoy ake' ke'e gate'.
41014065	Na' bal ake' bzorao ake' llxi't ake' xhe'n yichjrawe', llsej ake' rawe'n, na' llba'll ake' Le'e, na'll lle ake' Le'e: —¡Bnneya'chk noxhan' bra'll rwe'! Na'll be'nn ka' llap yoda'on llgap ake' lloa'rawe'.
41014066	Na' Pedron' llie' lia'te radj be'nn ka', ka bllinkze to no'r wet ke bxoz braon'.
41014067	Ka bre're' Pedron' lli'rene' be'nn ka' lloa' yi'n llayaye', na'll llwiaya'nne' le'e, na' lle'e le'e: —Ren rwe'n nakreno' Jesúsen' txhen be'nn Nazareten'.
41014068	Na' Pedron' bi bchebe', na' bne'e: —Bi nombie', ni ke nnezzra' bin' ne'o. Na'll jazedoe' lloa' yo' na', na' le bllellte lekw.
41014069	Na'll no'r weten' llwiaya'nnkze' le'e da yobre, na' lle'e be'nn ka' lla'a na': —Ren be'nnen' ze ganna' nake' be'nn ka' txhen.
41014070	Na' da yobre bi bchebkze Pedron'. Gok ye choll kat be'nn ka' zjalla'a ganna' da yobre lle ake' le'e: —Li nakreno' be'nn ka' txhen, da lijen', le lekze be'nn Galilea rwe', nakbie'ze nne'o kan' nne be'nn Galilea ka'.
41014071	Na' le bzoraote bnne'e znia, lle'e be'nn ka': —Da li rao Dios bi nombia' no be'nnen' nere ka'.
41014072	Na' le bllellte lekwn' da wllop rase. Kana'll jadinra'll Pedron' kan' goll Jesúsen' le'e: “Za kwellre lekwn' da wllope, gak chonn ras bi wchebo' cha' nombia'o nada'.” Kana'll jadinra'lle', na'll bllelle' kwis.
41015001	Kate byeni' na' badop bxoz wnebia' ka', na' be'nn gor brao ke be'nn Israel ka', na' ren be'nn ka' llsedre ke ley dan' bzoj da Moisésen', na' yeololte be'nn ka' llnebia' Israel, na' bchej ake' Jesúsen', na'll jwa'a ake' Le'e rao Pilaton'.
41015002	Pilato na' bnnabre' Le'e: —¿Rwe'n nako' Rey ke be'nn Israel ka'? Na'll ballie' xti'll be'nnen', bne'e: —Kan' ba bnekzo' na' naka'.
41015003	Na' bxoz wnebia' ka', llaral akre' ll-lliayi'll ake' Le'e.
41015004	Na'll da yobre llnnabe Pilaton' Le'e: —¿Bibi nekzo'? Bwiake da zan dan' ll-lliayi'll ake' rwe'n.
41015005	Na' Jesúsen' chras billbi bnekze'. Na'll llabane Pilaton' kwis.
41015006	Na' de to da llon ake' yeo iz, yesán Pilaton' to be'nn yo' rill ya kat lla'l lnni Paskwn', kon be'nn nnab be'nn yell.
41015007	Na' to be'nn re Barrabás yoe' rill yan', lla'rene' be'nn yob akre' le bxe ake' to wdile, na' baso't akte' be'nne.
41015008	Be'nn zan badope, na' jake' jannab ake' wasán Pilaton' to be'nne kan' llonkze' yeo iz.
41015009	Na'll lle Pilaton' leake': —¿We'nere wasana' Rey kerén', re' nakre be'nn Israel?
41015010	Pilaton' bne'e ka' le gokbe're' dan' llaxhé' bxoz wnebia' ka' Jesúsen', na'llen' bde ake' Le'e rao ne'en.
41015011	Na' bxoz wnebia' ka', llko'yel akre' be'nn zan ka' nench bnnab ake' wasane' Barrabás na'le.
41015012	Na'll lle Pilaton' leake' da yobre: —¿Akxha gona' ke be'nnen' nere Rey ke be'nn Israel ka'?
41015013	Na'll llosia' ake' ne ake': —¡Bde'e le' yay cruz!
41015014	Na'll lle Pilaton' leake': —¿Bixha da xhinnj ba bene' na'n? Na' leake'n llosia' ake' yezikre zillj kwis, ne ake': —¡Bde'e le' yay cruz!
41015015	Na'll basán Pilaton' Barrabásen' nench baga'nne' wen rao be'nn ka'. Na' golle' be'nn ka' bdintat ake' Jesúsen', na'll bene' Le'e rallna'a ake' wda'a ake' Le'e le' yay cruzen'.
41015016	Na'll waka'a ya ka', le bche'e akte' Le'e llyo' yora'on gan' lli' Pilaton', na' goxh ake' waka'a ya ka' yela'.
41015017	Na'll bwakw ake' Le'e to ra'll morad, na' bti'x ake' ye to de lba ye'che, na' bliz ake'n yichje'n.
41015018	Na'll bzorao ake' lltitj akre' Le'e, ne ake': —¡Sechga ke be'nn wnebia' ke be'nn Israel ka'!
41015019	Na' bdin ake' yichje'n to xhis, na'll llxi't ake' xhe'n rawe', na' llche'k xhib ake' rawe'n lltitj akre' Le'e.
41015020	Bayoll btitj akre' Le'en, na'll bayalj ake' ra'll tonnen', na'll bawakw akse' Le'e xhakze', na'll bche'e ake' Le'e gan' wda'a ake' Le'e le' yay cruzen'.
41015021	Ka zjake' na', to be'nn zaza'a lyi'xe be'nn Cirene be'nn re Simón xa Alejandro ren Rufo, na' bchie' akre' le'e nench blene' cruzen'.
41015022	Na'll nche'e ake' Jesúsen' latjen' nzi'i Gólgota lle'nen nen Latj ke Yichj Llit Wat.
41015023	Na'll be'e ake' Le'e xis uva da nchix nell dan' nzi'i mirra, na' bi we'je'n.
41015024	Na'll bda'a ake' Le'e le' yay cruzen'. Na' waka'a ya ka', bditjen ake' xhara'ne'n, llwia ake' nara'chk noren' llaya'l toto ake'.
41015025	Ka lladá gan' bda'a ake' Le'e le' yay cruzen'.
41015026	Na' yichj yay cruz na', bllia ake' bi ken de'e ganna', na' llian: “Rey ke Be'nn Israel ka'.”
41015027	Leska' kwite' na', bzo ake' ye chop cruz, na' bda'a ake' chop be'nn wan ake chla' weje', toe' cha'we ye toe' rbese.
41015028	Na' dan' ben ake' ka', bzoa di'll kan' nyoj xti'll Diosen' gan' nen: “Ben ake' Le'e ka be'nn wen da xhinnj.”
41015029	Na' be'nn ka' llde gan' nda'a ake' Le'en, ll-lol yichj ake' llchachrén ake' Le'e, lle ake' Le'e: —Rwe'n ne'o yechinnjo' yoda'on, na' chonn llaze wayonte'on.
41015030	Basrachk kwino', na' bayetjchk le' yay cruzen'.
41015031	Na' leska' bxoz wnebia' ka' ren be'nn ka' llsedre ke ley dan' bzoj da Moisésen', lltitj akre' Le'e, na'll lle lwellj ake': —Basre'e be'nn yobre, na' bi llasrá kwine' na'.
41015032	Cha' le'en Cristo, rey ke lli'o be'nn Israel, wayetjchke' le' yay cruzen' nench re'llo, na'll chejle'llo. Leska' be'nn ka' zjada'a chla' wej kwite'n lltitj akre' Le'e.
41015033	Ka bllin wa willen', bachol doxhen yellrio bllinte lladá chonne.
41015034	Ka bllin lladá chonn na'n, besia' Jesúsen' zillje bne'e: —Eloi, Eloi, ¿lama sabactani? —da ni lle'nen nen: Dios kia', Dios kia', ¿bixchen ba bsanra'llo' nada'?
41015035	Na' bal be'nn ka' zjalla'a ganna', ben akre' kan' bne'en, na'll ne ake': —Lewiake llalwille' Elías, be'nnen' be'e xti'll Dios kana'.
41015036	Na'll zejdo to be'nnen', jaxie' to da bza'llen zo zichje, bzoe'n to rao yia na' jaze'en lloa' Jesúsen', na'll bne'e: —Ledachk wiallo cha' yed Elíasen' yedletje' Le'e.
41015037	Na'll besia' Jesúsen' zillj kwis, na' gote'.
41015038	Na' ra'llen' ze lo yoda'on blle'zen goken chopre, bxhi'zen yichjte bllinte xhnie'.
41015039	Na' xan waka'a yan' ze'e rao Jesúsen', bre're' doxhen kan' besie' gote'n, na'll bne'e: —Da likze Xhi'nn Dios be'nnen'.
41015040	Leska' zjazé no'r ak llwia ake' zi'tre, na' zerén María Magdalena, na' María xhna' Jacobo be'nnen' nak be'nn na'ch, na' José na' ren Salomé.
41015041	No'r ki bnao ake' Jesúsen' ka nna zote' Galilean', na' llakrén ake' Le'e kat bi da yalljre', ren no'r yob akre' bnao ake' Le'e bze'e Galilean' zeje' Jerusalén na'.
41015042	Ka ba wlle' na', na' naken lla llsinia' ake', zeje di'll lla vispr ke lla nba'nne ke be'nn Israel ka'.
41015043	Na' to be'nn re José be'nn Arimatea, nake' be'nn brao radj be'nn ka' llnebia' Israel na'; leska' ba llone' rez baten' sorao nnebia' be'nnen' wse'l Diosen'. Le'e bene' ra'll-lloy byeje' rao Pilaton', na' bnnabe' kwerp ke Jesúsen'.
41015044	Ka bene Pilaton' ba got Jesúsen', na'll llabanre', na'll goxhe' be'nn xan waka'a ya ka' nench bnnabre' le'e cha' da li ya'nnen' ba gote'.
41015045	Na' be'nn waka'a yan' lle'e le'e, da likzen' ba gote', na'll be'e Pilaton' latje' waletj Josén' kwerp ke Jesúsen'.
41015046	Josén' we'we' to xchan, da bara'lle' Le'e, ka baletje' Le'e le' yay cruzen'; na'll jakwa'ch ake' Le'e to lo ba da bche'nne' le' yej. Na'll btole' to yej xhen lloa' brojen' nench bsejen len.
41015047	María Magdalena na' ren María xhna' Josén', ze ake' llwia ake' gan' bro' ake' Jesúsen'.
41016001	Ka bde lla nba'nne María Magdalena na' ren María xhna' Jacobo na' ren Salomé, we'o ake' da la' xhix nench lljawat ake'n kwerp ke Jesúsen'.
41016002	Na' nna nakte nnaxte lla dmion' zjake' lloa' ban', le llra'te will bllin ake'.
41016003	Na' zjake' tnez lle lwellj ake': —¿Noxha waka'a yejen' dan' da'a lloa' ba na'n?
41016004	Bixha ka bllin ake' na'n, bre'e akre' ba lli' yej xhen na' ka'le.
41016005	Ka byo' ake' lo ba na'n, bre'e akre' to be'nn llaban llie' chla' cha'ore, na' nake' to ra'll tonne llichen' kwis, na'll to blleb akze'.
41016006	Na'll lle'e leake': —Bi llebre, Jesús be'nn Nazaret na'n llayirjre, be'nnen' bda'a ake' le' yay cruzen'. Ba babán be'nnen', nollno xhoa ganni, lewiá ke gan' bxhoe'n.
41016007	Lelljayell be'nn ka' non Le'e txhen na' ka', ren Pedro na', ba za lliarao Jesúsen' zayeje' Galilea, ganna' re're' kan' bnekze' na'.
41016008	Na'll baza'do ake' lloa' ban' blleb ake' kwis, notno llalwill akse' le zebraz lleb ake'.
41016009	Ka nak babán Jesúsen' zir dmio na', zga'tek María Magdalena na', broe'rawe', no'ren' babeje' gall daxi'o.
41016010	Na' le'e le jatixjwe'tere' be'nn ka' yela' bnao Jesúsen', le lla'a ake' llakya'ch akre' bell ake'.
41016011	Ka nak ben akre' nbane', na' ba bre'e no'r ka' Le'e, na' bi byejle' ake'.
41016012	Bde gok ki, chop be'nn ka' non Jesúsen' txhen zjake' lyi'xe, na' Jesúsen' broe'rawe' leake', nlla're kan' broe'rawe' be'nn ka' to kwen.
41016013	Na' leake' jatixjwe' akre' be'nn ka' yela', na' ni ke byejle'ze be'nn ka' ke ake'.
41016014	Ka bde gok ka', na'll broe'rawe' yeolol be'nn chnej ka', ka lli' ake' llao ake'. Na'll benre' leake' znia yel yichjra'llda'o war ke ake'n, le bi llejle' ake' ke be'nn ka' bre'e Le'en kan' babane'n.
41016015	Na'll lle'e leake': —Nna' chejre doxhen yellrio lelljatixjwe' xti'lla'n rao yeolol be'nne.
41016016	Be'nn ka' wxenra'll ake' nada', na' choa ake' nis, leake'n yerá. Zan be'nn ka' bi wxenra'll ake' nada' kweyi' ake'.
41016017	Be'nn ka' wxenra'll nada', wroe' akre' yel wak kia'n, da ki gon ake': kone ra'a nada', yebej ake' daxi'o yo' yichjra'llda'o be'nne, na' nne ake' to di'll kobe.
41016018	La'kze cha' go'x ake' bel znia, bibi góneba' leake', la'kze ye'j ake' da nak zi got leake', bibi gak akre', wxoa ta'k ake' yichj be'nn we'e, na' wayakte be'nn we'e ka'.
41016019	Xanllo Jesúsen', bayoll be'rene' leake' di'll ki, zayeje' yebá, na' jallie' kwit Diosen'.
41016020	Na' be'nn ka' non Le'e txhen na', bllach ake' jatixjwe' akre' xti'lle'n do gateze. Na' Xanllon' gokrene' leake', ben ake' yel wak nench byejle' be'nn ka' nakse xti'lle'n da li. Ka'n gakchga.
42001001	Be'nn zan ba gokra'll ake' wllia ake' yich dan' gok radjto' ni, le naken to da li,
42001002	na' llonen bien wayojen kon kan' bzejnie' be'nn ka', bre'e da nellte kan' goken. Leake'n gok rallna'a ake' wzejnie' akre'n be'nne.
42001003	Nada' leska' ba bnnabyolla' kwasro, akren' gok ka bxhen da nellte. Ke len na', nna' llzoja'n ko'o rwe', Teófilo, llapa' rwe' bara'nne,
42001004	nench wayoll nnezro' ka nak da lin' ba nnézkzero'n.
42001005	Kan' llnebia' be'nnen' golle Herodes gan' nzi'i Judea, bzo to bxoz re Zacarías. Zacaríasen' nake' txhen bxoz ka' nzi'i Abías. Na' no'r ke Zacaríasen' re Elisabet, na' nake' xhi'nn dialla ke da Aarón, be'nnen' gok bxoz nelle.
42001006	Llon ake' doxhen kan' ne ley ke Diosen', na' be'nn wen kwis nak ake', to nono bi ne ke ake'.
42001007	Nono xhi'nn ake' ni'te, le Elisabeten' nake' be'nn will, na' ba nak ake' be'nn gore.
42001008	Kate bllin lla baya'l Zacaríasen' ren be'nn lwellje' ka', cho' ake' yoda'on.
42001009	Na' kan' llonkze bxoz ka', llbej twej twej ake' nench lloe' lljazeye' yar rao bkoy yoda'on. Na' baya'lkze Zacaríasen' gone'n.
42001010	Chak lley yaren' rao bkoy yoda'on, be'nn zan lla'a lia're llalwill ake' Dios.
42001011	Bixha bllinkze to angl ke Xanllo Dios gan' ze Zacaríasen', na' jasé anglen' kwit bkoy gan' llzeye' yaren'.
42001012	Ka bre'e Zacaríasen' anglen', to gokllejla'llze', le llebrazen' bllebe'.
42001013	Na'll anglen' golle' le'e: —Bi llebo' Zacarías, Diosen' ba bzenaye' ke dan' llnnabo'n, na' nna' no'r ko'o Elisabeten' so to xhi'nne', na' wsi'obe' Juan.
42001014	Na' so'o nbaraz, yewero', na' be'nn zan yewerén akre' re' katen' ba gorjbe'n.
42001015	Bida'on gakbe' bi za'k rao Dios, bi ye'jbe' xis uva, na' billre da llsolle be'nne, na' sorén Spíritu ke Diosen' lebe' ka za garjterbe'.
42001016	Na' gonbe' nench be'nn zan be'nn Israel ka', wayechj ake' we'rao ake' Dios.
42001017	Na' kwiaraobe' rao Xanllon', na' Diosen' we'ebe' Spíritu ke'en, na' gonbe' kan' ben Elías, be'nnen' be'e xti'll Diosen' kana'. Be'nn dilrén xhi'nne', gonbe' wani't ake' wen; be'nn bi llzenay, gonbe' nench wzenaye'. Na' gonbe' nench be'nn ka' nni't ake' xhnid, we'rao ake' Xanllon' katen' yede'n.
42001018	Na'll Zacaríasen' lle'e anglen': —¿Akxha gak nnezra' cha' da li gak kan' ba bne'o nga? Le ba naka' be'nn gore, leska' no'r kia'n ba ngore'.
42001019	Na'll lle anglen' le'e: —Nada'n naka' angl Gabriel, na' llona' xchin Dios, Le'en bse'le' nada' nench zadtixjwe'ra' rwe' di'll wen nga.
42001020	Na' nna' ga'nno' blloje, bi gak nne'o llinte katen' garj xhi'nno'n, le bi byejle'o kan' bnia'n, le da li da gakten.
42001021	Be'nn zan ka' lla'a lia're, llbexh ake' Zacaríasen', na' llabán akre' dan' bi llallojze' lo yoda'on.
42001022	Bixha kate balloje'n, kere gokll nne'e, na' llone' zre senze, na' bayakbe'e be'nn ka', bre'da'ore'n.
42001023	Ka bayoll xhman ke'en na' zayeje' rille'.
42001024	Bde na', bia'a xhi'nn Elisabet no'r ke Zacaríasen'. Ga'y be'o bzoze' yo' ke'e, bi bllojkze', na'll lloe'rén kwine' di'll ne'e:
42001025	“Nna'll ba ben Diosen' wen kia', ba bake'e yel zdo' kia'n, nollno nne kia' nna naklla' be'nn will.”
42001026	Ba gok xop be'o noa' Elisabeten' bda'o ke'en, kate bse'l Diosen' anglen' re Gabriel to yell da nzi'i Nazaret gan' nbane Galilea.
42001027	Bse'le' le'e ga zo to no'r da'o, re María, ba naken si'i to be'nn re José le'e, na' Josén' nake' xhi'nn dialla rey David.
42001028	Ka byo' anglen' lo yo' gan' zo Marían', lle'e le'e: —¡Padiox, Dios zorene' rwe', nna' gone' wen ko'o, gonla'ye' rwe' wdetere ka no'r ka' yela'!
42001029	Marían' bllebe' kwis, na' llakre' bixchen lleze anglen' le'e ka'.
42001030	Na' anglen' lle'e le'e: —María, bi llebo', Diosen' ba breje' rwe', na' gone' wen ko'o.
42001031	Go'o bda'o, so to xhi'nno', na' wsi'obe' Jesús.
42001032	Na' Jesúsen' gake' to be'nn brao, wsi'i ake' Le'e Xhi'nn Dios be'nn zo yebá. Na' Xanllo Diosen' gone' nench nnebie' kan' bnebia' David xozxta'we'n.
42001033	Nnebie' gan' nzi'i Israel ke chnare, na' bi te yel llnebia' ke'en.
42001034	Na'll lle Marían' anglen': —¿Akxha gakrizen le bi nna wchayna'a?
42001035	Na'll goll anglen' le'e: —Yed Spíritu ke Diosen' cho'n yichjra'llda'on, na' yel wak ke Dios be'nn zo yebá son kwe'jen rwe', ke len na' bida'on garjen' gakbe' bi ke Dios, na' wsi'i akebe' Xhi'nn Dios.
42001036	Leska' no'r biro', Elisabeten', no'ren' nak no'r will batna', ba gok xop be'o nna', noe' bda'o la'kze ba nake' be'nn gore.
42001037	Le bibi de da nak bni', da bi gak gon Diosen'.
42001038	Na'll lle Marían' anglen': —Ni zoa' naka' be'nn wen llin ke'e, wakse gon Diosen' kia' kan' ba bne'o nga. Ka' gok, na' baza'a anglen' zayeje'.
42001039	Bde chop chonn lla, le byejte Marían' to yell da llia rao ya' gan' nbane Judea.
42001040	Na' blline' rill Zacaríasen', na' byoe' bwape' Elisabeten' lliox.
42001041	Bixha kate bene Elisabeten' balwill Marían' le'e, le bxhi'tte bda'o ke'en lo le'en, na' Spíritu ke Diosen' byo'n yichjra'llda'we'.
42001042	Na' bawere' kwis bnne'e zillj, lle'e Marían': —Dios ba benla'ye' rwe' rao yeololte no're, leska' bda'o ko'on nak la'ybe'.
42001043	Xhna' Xanllo ba nako', ker bi za'kanda'. ¿Bixchen zadra'nnzo' nada'?
42001044	Kate bnne'on, le bxhi'tte bda'o kia'n lo lia'n bawebe'.
42001045	Nbaraz ko'o rwe' ba byejle'o, da li gonte Diosen' kan' ba golle' rwe'n.
42001046	Na'll bne Marían' lloe'rawe' Dios: Lloe'rawa' Diosen' do yichj do ra'lla'.
42001047	Na' lo yichjra'llda'wa' llawera', le Diosen' nake' wasrá kia'.
42001048	La'kze naka' ka to be'nn wen llin, bibi za'ka', Diosen' baya'chra'lle' nada'. Na' be'nn zan be'nn lla'a nna', na' be'nn za cha'a yellrio ni, nne ake' kia': “Nbaraz ke no'ren'.”
42001049	Diosen' nake' be'nn wen, nape' yel wak xhen, ba bene' da wen kwis kia'. ¡Le'e nak la'ye kwis!
42001050	Noteze be'nn llape Diosen' bara'nne, leska' Diosen' waya'chra'lle' leake'.
42001051	Na'll ba broe're' yel wak xhen ke'en, na' bachinnje' xhbab ke be'nn ya'ra'll ka'.
42001052	Be'nn llnebia', be'nn llon ka be'nn brao, ba blli'ye' be'nn ka' ka'le, na' blepe' be'nn ya'ch, be'nn nexjra'll ka'.
42001053	Be'nn ya'che, be'nn don, ba be'e leake' ka yerj akre', zan be'nn wnia' ka', la'kze bze ta'k ake', bibi be'e leake'.
42001054	Ba gokrene' Israelen', le yell ke'en, le jadinra'lle' waya'chra'lle' leake'.
42001055	Ka di'll be'rene' xozxta'ollo Abraham, bne'e gonla'ye' yeolol xhi'nne' za cha'a.
42001056	Chonn be'o bzorén Marían' Elisabeten', na'll baze'e zayej rille'.
42001057	Bixha kate bllin lla garj bda'o ke Elisabeten', bzo to bida'o byio.
42001058	Ka gokbe'e bi'ch lwellje' ka', na' be'nn wrill ke ake', kan' ba gokrén Diosen' Elisabeten', ren ake' bawerén akre' le'e.
42001059	Gok xo'n lla na', jwe'ebe' bzobe' sen dan' nzi'i circuncisión. Na' gokra'll ake' wsi'i akebe' kan' re xabe'n, Zacarías.
42001060	Na' xhna'be'n bne'e: —Ka'a, bi si'be' ka', Juan, si'be'.
42001061	Na' lle ake' le'e: —¿Bixchen? Nono bi'ch lwelljre llra' be'nn re ka'.
42001062	Na'll ben ake' sen rao xabe'n, llnnab akre' le'e akre lle'nre' si'i bda'on.
42001063	Na' bnnabe' to bray da'o, na' bzoje'n bllie'n: “Juan, si'be'.” Yeolol be'nn ka' llabán akre'.
42001064	Na' le gokte banné Zacaríasen', le bzoraote lloe'rawe' Dios.
42001065	Yeolol be'nn wrill ke ake' ka', blleb ake' kwis, na' yeolol yell ka' zjalli' radj ya' ka', doxhen ya'n gan' nbane Judean', goslas di'll kan' goken.
42001066	Na' yeolol be'nn ka' llene di'llen', da xhen llayón ake' xhbab lo yichjra'llda'o ake', ne ake': —¿Notek gak bida'on? Le nakbie'tekze llonla'y Diosen' lebe' tlla tlla.
42001067	Spíritu ke Diosen' byo'n yichjra'llda'o Zacaríasen', na' benen nench be'e di'll ki:
42001068	Nak la'y kwis Xanllo Diosen' ke lli'o be'nn Israel, le ba bre'e nench yesre'e lli'o nakllo yell ke'e.
42001069	Rao dialla David be'nn ben xchin Dios batna', ba blise' to be'nn nap yel wak nench yesre'e lli'o.
42001070	Ka di'llen' be'rén Diosen' be'nn ka', be'e xti'lle'n kana', le leake'n bzejnie' akre' be'nn xti'lle'n.
42001071	Bchebe' yesre'e lli'o rao na'a be'nn ka', bi zorén lli'o wen, na' rao na'a be'nn ka', llwie lli'o.
42001072	Na' bchebe' waya'chra'lle' xozxta'ollo ka', na' bi kwej yichje' ka di'llen' be'rene' leake'n.
42001073	Leska' golle' xozxta'ollo Abraham na',
42001074	wllin lla kate yesre'e lli'o rao na'a be'nn ka' llwie lli'on, nench gak we'raolloe', billbi nxholl sollo cha' gonllo xchine'n.
42001075	Na'llen' gonllo da wen, gakllo rallne'e ke chnare.
42001076	Na' rwe', xhi'nna', be'nn lloe' xti'll Dios be'nn zo yebá, nne ake' ko'o, rwe' kwiarao rao Xanllon', goncha'o gono' xhnid gan' tie'n.
42001077	Rwe' wzejnie'ro' be'nn Israel ka', kan' lle'ne Diosen' yezi'xhene' da xhinnj ke ake'n, na' kan' lle'nre' yesre'e leake'.
42001078	Dios kellon', yel llaya'chra'll ke'en ba bene', nna' re'llo beni'n za'a yebá.
42001079	Be'nn lla'a xchole, ka ga de yel got, re'e akre' beni' ke'en, na'llen' re'llo garen' ka'llo, na' chejnie'llo ka gonllo nench cha'llo wen.
42001080	Bixha bida'on zjaze ll-lli'obe', llejnie'tebe' doxhen kan' lle'ne Diosen', na' bzoteze bzobe' yi'xe ga nak latj dach, bllinte lla broe'raobe' be'nn Israel ka'.
42002001	Gok kan' llnebia' be'nnen' re Augusto César gan' nzi'i Roma, bdixjwe're' llaya'l kwia yich, yeolol be'nn ka' lla'a doxhen gan' nbanre'n.
42002002	Na' naken da nell kwia be'nn yiche. Le kana' be'nnen' re Cirenio, llnebie' gan' nzi'i Siria.
42002003	Na' bene'n bien yeolol be'nn bayej rall ake', jallia ake' yiche.
42002004	Na' Josén' bze'e Nazaret ga nbane Galilea, na' bayeje' Belén ga nbane Judea yell ke David, le xhi'nn dialla David na' le'e.
42002005	Zanche'te' Marían' nench kwia ake' yiche, ba naken si'i lwellj ake'. Na' ba noa' Marían' bda'o.
42002006	Na' zo akte' Belén na', bllin lla sane'.
42002007	Na' gorj bda'o ke'en, gokbe' bida'o byio, bi nelle, na' bra'llebe' to ra'lle, na' jaxoe'be' gan' ll-lla'a ake' da llao bayi'xe, le bibi latj bllel akre' ga we'e ake' wazi'ra'll ake'.
42002008	Rao yer na', awllo Belén na', lla'a bal be'nn llnna' ake' yer, llap xhi'r ke ake'.
42002009	Kate to angl ke Xanllon' blline' gan' lla'a ake'n, to yi' xhen bseni'n gan' lla'a ake'n, na' blleb ake' kwis.
42002010	Na' anglen' golle' leake': —Bi llebre, na' llyixjwe'ra' re' to da wen, da wayo'ra'll yeolol be'nne.
42002011	Nna' gorj to wasrá, gorje' rao yell ke David, na' re'e Cristo be'nn nak Xanllo.
42002012	Cha' chejre, ki nak nench yellélere bda'on: llelbe' to ra'll, na' xhoabe' ga ll-lla'a ake' da llao bayi'x ake.
42002013	Nna nete anglen' ka', kate bllinkze angl zanll gan' ze anglen' to, na' angl zan ka', lloe'rao ake' Dios ne ake':
42002014	¡Dowe'rao Dios be'nn zo yebá! ¡Na' be'nn ka' lla'a rao yellrion', cha'a akchgue' xhbab wen, na' ka' bibi wdil kwe'!
42002015	Ka baza'a angl ka' zayej ake' yebá, gop xhi'r ka' lle lwellj ake': —Chejkello Belén na', lljawiallo bixhan' gokse, ka dan' bdixjwe' Xanllon' lli'o.
42002016	Na' bro'do ake' nez, ka bllin ake'n, na' jadi' akre' Marían' ren Josén' ren bda'on, xhoabe' gan' ll-lla'a ake' da llao bayi'x ka'.
42002017	Ka bre'e gop xhi'r ka' bda'on, bzorao lloe' ake' di'll doxhen kan' goll anglen' leake' ke bda'on.
42002018	Yeolol be'nn ka' bene di'llen' lloe' ake'n, llabán akre' kwis.
42002019	Marían' bro' yichje' kan' bne be'nn ka', na' llone' xhbab lo ra'llda'we'.
42002020	Bde na', zayej gop xhi'r ka', lloe'rao ake' Dios kon ba jawiá ake', na' ba ben aktere' kan' goll anglen' leake'.
42002021	Ka gok xo'n lla na', bzoe' bda'on sen dan' nzi'i circuncisión, na' bsi'i akebe' Jesús, kan' goll anglen' leake' ka za garjterbe'.
42002022	Bde ba bayak Marían' ren bda'on yall kon kan' ne ley dan' bzoj da Moisésen', na' jwe'ebe' yoda'o Jerusalén na', ga gakbe' rallna'a Dios.
42002023	Le kan' ne ley ke Xanllo Diosen': “Noteze bida'o byio garj bi nelle, da bien na' gakbe' rallna'a Dios.”
42002024	Na' byej ake' be'rao ake' Dios, ben ake' kan' ne ley ke'en, gan' nen ki: “Llaya'l gotre chop plom xtir o cha' chop plom yi'x da'o.”
42002025	Na' Jerusalén na', zo to be'nn re Simeón, na' nake' to be'nn wen, na' nxenra'lle' Dios, bzoteze bzoe' brexhe' katen' llin lla gakrén Diosen' be'nn Israel ka', na' zorén Spíritu ke Diosen' le'e.
42002026	Spíritu ke Diosen' bdixjwe'n le'e ke za gattere', dekz de re're' Cristo be'nnen' wse'l Diosen'.
42002027	Leska' Spíritu na', benen nench byeje' yoda'o braon'. Yoda'o na' zoe' kate bllin xaxhna' Jesúsen' gon ake' kan' ne ley ke Diosen'.
42002028	Simeón na' bnnabe' bida'on bde'lebe', na' be'rawe' Diosen' bne'e:
42002029	Ba gokse nna' Dios kia', bazi'chga nada' wen, naka' be'nn wen llin ko'o, kon ka di'llen' be'reno' nada'.
42002030	Rawa' ki nna' llre'ren be'nnen' yesrá neto'n.
42002031	Na' ba beno' to da re'te be'nn zan.
42002032	Bida'on gakbe' beni', nench chejnie' be'nn bi nak be'nn Israel, na' Lebe' gon nench si'i yell ko'o Israelen' yel bara'nn xhen.
42002033	Na'll xaxhna' Jesúsen' llabán akre', ka llen akre' di'llen' lloe' Simeón na' ke bda'on.
42002034	Simeón na', bnnabe' rao Dios gonla'ye' leake'. Na'll lle'e Marían': —Ni ke bida'on be'nn zan be'nn Israel ka' kweyi' ake', na' be'nn zan yerá ake'. Lebe' gakbe' to da wroe'n dan' bse'l Diosen' Lebe', na' be'nn zan bi cho'ra'll ake' dan' ben Diosen' ka'.
42002035	Leska' gonbe' nench ga'tbia' nore be'nn lla'a xhbab wen, na' nore lla'a xhbab da bi nak wen. Na' rwe', ka'kze to da látit chaz lo ra'llda'on, katek wallayrao' ke bida'on.
42002036	Leska' bzo to no'r re Ana, Jerusalén na'. Na' Anan' lloe' xti'll Dios, nake' xhi'nn Fanuel, be'nn nak xhi'nn dialla be'nnen' re Aser. Na' ba nake' be'nn gor, gall iz bzorén xhyiwe'n le'e.
42002037	Na' bga'nne' wazeb got xhyiwe'n, ba gok tapralj tap (84) iz. Na' yeo lla bzoteze bzoe' yoda'o braon', lloe'rawe' Dios, llalwille' Dios do lla do yere, na' llone' was.
42002038	Na' goken jabi'ye' gan' ze Josén' ren Marían', na' lloe' yel llioxken ke Dios, na' bzorao lloe' xti'll bida'on rao yeolol be'nn ka' lla'a, lloe'rene' di'llen' yeololte be'nn llbexh, baten' wse'l Diosen' be'nnen' gakrén leake'n.
42002039	Ka bayoll ben Marían' ren Josén' yeolol kan' ne ley ke Diosen', na' zayej ake' Nazaret gan' nbane Galilea.
42002040	Na' Jesúsen' zejze ll-lli'we', na' zejzell llejnie're' tlla tlla, na' ka' llakrente Diosen' Le'e.
42002041	Na' gan' nzi'i Jerusalén na' llon be'nn Israel ka' lnni dan' ne paskw, na' xaxhna' Jesúsen' yeo iz lljake' lnnin'.
42002042	Ka goke Jesúsen' chllinn (12) iz, bche'e ake' Le'e lnni Jerusalén na', kan' llon akse'.
42002043	Ka bde lnnin' baza'a ake', na' bi gokbe'e Josén' ren Marían', baga'nn Jesúsen' Jerusalén na'ze.
42002044	Llak akre' cha' zaza'rene' be'nn ka' yela'. Ba gokte tlla bago' ake' nezen' ka gokbe'e akre', na' bzorao llayirj ake' Le'e radj bi'ch lwellj ake' ka', na' be'nn nombia' akre'.
42002045	Na' bi llallel akre' Le'e, na' babi' ake' Jerusalén na', da yobre llayirj ake' Le'e.
42002046	Bixha bayónn lla kate ballel akre' Le'e lo yoda'o braon', na' llie' radj be'nn si'n ka', llroe' xti'll Diosen', llzenaye' xti'll ake'n, na' llnnabyollre' leake'.
42002047	Be'nn ka' lla'a llzenayen', llabán akre' katken' llejnie're'n, na' kan' llallie' xti'll be'nn si'n ka'.
42002048	Bixha ka bre'e xaxhne'e ka' Le'en, llabán akre', na' goll xhne'en Le'e: —Xhi'nna', ¿bixchen ba benzro' neto' ka'? Xa'on na' ren nada', le ba bdato' bayirjto' rwe'.
42002049	Na'll Jesúsen' lle'e leake': —¿Bixchen llayirjzre nada'? ¿Bi nnézere xchin Xa' na'n llaya'l gona'?
42002050	Bixha xaxhne'e ka', bi byejnie' akre' bixchen golle' leake' ka'.
42002051	Na' ka', zayej ake' Nazareten' zanche'e akte' Jesúsen', na' bzenayteze bzenaye' ke ake'. Na' Marían' kon llone' xhbab lo yichjra'llda'we' kan' llaken.
42002052	Na' ka', blli'o Jesúsen' llejnie're', Diosen' na' ren be'nn ak, llayo'ra'll ake' kan' llone'n.
42003001	Kan' ba gok chi'no (15) iz llia be'nnen' re Tiberio César, be'nnen' nak zerao wnebia' gan' nbane Roma, Poncio Pilaton' leska' llnebie' gan' nzi'i Judea, na' Herodesen' llnebie' gan' nzi'i Galilea, na' bi'ch Herodes be'nnen' re Felipe nake' be'nnen' llnebia' gan' nzi'i Iturea, na' gan' nzi'i Traconite, na' be'nnen' re Lisanias nake' be'nnen' llnebia' gan' nzi'i Abilinia.
42003002	Na'll Anás na', na' Caifás na', nak ake' bxoz brao ke be'nn Israel ka'. Iz na', be'rén Diosen' Juan xhi'nn Zacaríasen' di'lle gan' zoe' yi'xen', gan' nak latj dachen'.
42003003	Na'll byeje' toto yell ka' lli' to lloa' yeo Jordán na', llyixjwe're' be'nne llaya'l wayat akre' ke da xhinnj non ake', na' choa ake' nis nench wazi'xhen Diosen' ke ake'.
42003004	Llak kan' bzoj Isaías be'nn be'e xti'll Diosen' kana', bne'e ke Juan na': To be'nn llosia' lyi'xen' ne'e: “Legón xhnid, legoncha'o nez gan' te Xanllon', lewsarj yichjra'llda'ore ka llon to be'nn llsarj to nez li.
42003005	Ga nak lotj, llaya'l walla'n yo, ga de nez da llep llaze, llaya'l waya'ten li. Ga bi nak lixheje, waya't lin', na' nez da ni't yej, llaya'l wayej lben.
42003006	Yeolol be'nn lla'a yellrio ni, re'e akre' kan' yesrá Diosen' be'nne.”
42003007	Be'nn zan jake' rao Juan na', nench wchoe' leake' nis, na'll benre' leake' znia bne'e: —¡Re' nakre be'nn zban be'nn wxhiye'e, llonre ka bele! ¿No bzejnie' re', wak warare rao dan' wse'l Diosen' katen' gone' yel koxchis ke be'nnachen'?
42003008	Cha' rennere ba bayátere ke da xhinnjen' nonre na', llaya'l gonre da wen nench gakbe'e be'nne ba balla'a yichjra'llda'ore. Bi gonzre xhbab nnere: “Xhi'nn dia lla Abraham neto'.” Yej ka' ni't nga, wakte gon Diosen' wayaken xhi'nn dialla Abraham.
42003009	Leska' ba no'xte' banchen' xhnid, yeolol yay da bi llbia daxhix wen, wchoye' do roe, gaken waye da wzeye'.
42003010	Na'll be'nn ka' lla'a na', lle ake' le'e: —¿Akxha llaya'l gonto' nna' cha'?
42003011	Na'll Juan na', lle'e leake': —Cha' de chop xherk kere, lewe'e to xherk ke be'nn bibi de ke'e. Na' be'nn de da llawe', leska' we'e ke be'nn bi de da gawe'.
42003012	Na' be'nn ka' nak wachixhj, jabi'y ake' lle'n akre' choa ake' nis, na' lle ake' le'e: —Maestro, ¿Bixha gon neto'?
42003013	Na'll lle Juan na' leake': —Bi llaya'l wchixhjre da xhenll.
42003014	Leska' be'nn waka'a ya ka' bnnab ake', lle ake' Le'e: —¿Bi llaya'l gon neto'? Na' lle'e leake': —Bi wxoare ko'll be'nne da wxhiye'e, na' bi wka're bi da de ke be'nne. Legón banez ka to da llonre gan.
42003015	Na' be'nn zan be'nn Israel ka', ba lla'a ake' dá nne, llon ake' xhbab cha' Juan na' nak Criston'.
42003016	Na'll Juan na', lle'e be'nn zan ka' lla'n: —Da li nada' llchoa' be'nn nis, na' za yed to be'nn naplle yel wak ka nada', bi za'ka' nada' ka Le'e, ni gaz da wadia' xhere' bi za'ka'. Le'e wchoe' be'nn nis kon ren Spíritu ke Diosen', da gon ka llon yi'.
42003017	Katen' yede'n, gone' ka llon be'nn kate llsoe' trigo, llazie' trigon', na' llzeye' yixh bebe ken. Le'e nape' to yi' da bi wayorkze.
42003018	Na' ka', di'll zan da be'e Juan na', llyixjwe're' Di'll Wen ke Xanllon'.
42003019	Juan na', leska' lle'e Herodes be'nnen' llnebia' Judean', ka da xhinnj xhen na' none', zorene' Herodías no'r ke bi'che'n re Felipe. Leska' llete' le'e ka nak billre da xhinnj llone'.
42003020	Na' Herodes na', basyolle' bene' ye to da xhinnj xhen, broe' Juan na' rill ya.
42003021	Bixha chak nna llchoa Juan na' be'nn ka' nis, leska' bllin Jesúsen', na' bchoa Juan na' Le'e nis. Bixha chak llalwill Jesúsen' Dios na'n, byarj yebán',
42003022	na' Spíritu ke Diosen' betjen bzorenen Le'e, na' nak Spíritun' ka to plom da'o, na' ben akre' be xhnne ke Diosen' bne'e: —Rwe' nako' xhi'nna' nllie'ra', llawera' llazra'lla' kwis.
42003023	Chilloa (30) ize Jesúsen', kan' bzorawe' llone' xchine' dan' zadyene' rao yellrion', kon kan' bne ake', goke' xhi'nn José, na' Josén' goke' xhi'nn Elí,
42003024	Elí na' goke' xhi'nn Matat, Matat na' goke' xhi'nn Leví, Levín' na' goke' xhi'nn Melqui, na' Melqui na' goke' xhi'nn Jana, Jana na' goke' xhi'nn José.
42003025	José na' goke' xhi'nn Matatías, na' Matatías na' goke' xhi'nn Amós, Amós na' goke' xhi'nn Nahum, Nahum na' goke' xhi'nn Esli, na' Esli na' goke' xhi'nn Nagai,
42003026	Nagai na' goke' xhi'nn Maat, na' Maat na' goke' xhi'nn Matatías, Matatías na' goke' xhi'nn Semei, Semei na' goke' xhi'nn José, na' José na' goke' xhi'nn Judá.
42003027	Judá na' goke' xhi'nn Joana, Joana na' goke' xhi'nn Resa, na' Resa na' goke' xhi'nn Zorobabel, Zorobabel na' goke' xhi'nn Salatiel, Salatiel na' goke' xhi'nn Neri.
42003028	Na' Neri na' goke' xhi'nn Melqui, Melqui na' goke' xhi'nn Adi, Adi na' goke' xhi'nn Cosam, na' Cosam na' goke' xhi'nn Elmodam, Elmodam na' goke' xhi'nn Er.
42003029	Er na' goke' xhi'nn Josué, na' Josué na' goke' xhi'nn Eliezer, Eliezer na' goke' xhi'nn Jorim, Jorim na' goke' xhi'nn Matat.
42003030	Na' Matat na' goke' xhi'nn Leví, Leví na' goke' xhi'nn Simeón, Simeón na' goke' xhi'nn Judá, na' Judá na' goke' xhi'nn José, José na' goke' xhi'nn Jonán, Jonán na' goke' xhi'nn Eliaquim.
42003031	Na' Eliaquim na' goke' xhi'nn Melea, Melea na' goke' xhi'nn Mainán, Mainán na' goke' xhi'nn Matata, na' Matata na' goke' xhi'nn Natán.
42003032	Natán na' goke' xhi'nn David, David na' goke' xhi'nn Isaí, na' Isaí na' goke' xhi'nn Obed, Obed na' goke' xhi'nn Booz, Booz na' goke' xhi'nn Salmón, na' Salmón na' goke' xhi'nn Naasón.
42003033	Naasón na' goke' xhi'nn Aminadab, Aminadab nan' goke' xhi'nn Aram, na' Aram na' goke' xhi'nn Esrom, Esrom na' goke' xhi'nn Fares, Fares na' goke' xhi'nn Judá.
42003034	Na' Judá na' goke' xhi'nn Jacob, Jacob na' goke' xhi'nn Isaac, Isaac na' goke' xhi'nn Abraham, na' Abraham na' goke' xhi'nn Taré, Taré na' goke' xhi'nn Nacor.
42003035	Nacor na' goke' xhi'nn Serug, na' Serug na' goke' xhi'nn Ragau, Ragau na' goke' xhi'nn Peleg, Peleg na' goke' xhi'nn Heber, na' Heber na' goke' xhi'nn Sala.
42003036	Sala na' goke' xhi'nn Cainán, Cainán na' goke' xhi'nn Arfaxad, na' Arfaxad na' goke' xhi'nn Sem, Sem na' goke' xhi'nn Noé, Noé na' goke' xhi'nn Lamec.
42003037	Na' Lamec na' goke' xhi'nn Matusalén, Matusalén na' goke' xhi'nn Enoc, Enoc na' goke' xhi'nn Jared, na' Jared na' goke' xhi'nn Mahalaleel, Mahalaleel na' goke' xhi'nn Cainán.
42003038	Cainán na' goke' xhi'nn Enós, na' Enós na' goke' xhi'nn Set, Set na' goke' xhi'nn Adán, na' Adán na' goke' xhi'nn Dios.
42004001	Na' Jesúsen' kon ren Spíritu ke Diosen' llnebia'tezen yichjra'llda'we'n, baze'e yeo Jordán na', na' Spíritun' benen nench byej Jesúsen' latj dachen'.
42004002	Choa (40) lla bzoe' na', na' rao choa lla na', daxi'on bko'yelen Le'e gone' da xhinnj. Na' bene' was, bi bdaokze' da choa lla na', bde na' bdone'.
42004003	Na' jabi'y daxi'on llen Le'e: —Cha' da li nako' Xhi'nn Dios, bayonchk yej ki yet xtir.
42004004	Na'll balli'i Jesúsen' xti'll daxi'on, lle'en: —Ki nyoj xti'll Diosen': “Kere toze yet xtir dan' gaollo na'n, llonn yel nban ke lli'o be'nnach, renkze di'll dan' ll-lloj lloa' Diosen' nbanrenllo.”
42004005	Na'll bche'e daxi'on Le'e to rao ya' sibe, na' broe'n Le'e yeolol yell zjalli' rao yellrion'.
42004006	Na' llen Le'e: —Doxhen yel banez yel llnebia' ke yell ki, gonna' rwe', le kia'n naken, na' kon no llazra'lla' wa'an.
42004007	Cha' rwe' wche'k xhibo' we'rao' nada', doxhenen gonna' rwe'.
42004008	Na'll lle Jesúsen' daxi'on: —Byej ka'le daxi'o, ki nyoj xti'll Diosen': “Llaya'l gonlira'llo' Diosen', na' toze Le'en we'ra'o.”
42004009	Na' bche'n Le'e yichjo yoda'o brao Jerusalén na', jasé akte' ga zerao nak sib, na' llen Le'e: —Cha' da li nako' Xhi'nn Dios, bxhi'tchke ganni lljasote'o lle'le,
42004010	le ki nyoj xti'll Diosen': Diosen' wse'le' be'nn ka' nak angl ke'e, gakrén ake' rwe'.
42004011	Na' go'x ake' rwe', nench ke lljache'o yej.
42004012	Na'll goll Jesúsen' len: —Leska' nyojen: “Bi llaya'l nnabro' Diosen' cha' rennre' kan' ne'en.”
42004013	Bayoll kate billbi ballele daxi'on, akre ka wko'yelen Le'e, na' blle'yi'llen to chi'i.
42004014	Na' ka llnebia'teze Spíritu ke Diosen' yichjra'llda'o Jesúsen', bayeje' gan' nbane Galilean', yeolol yell ka' zjalli' do na', bze ke Jesúsen'.
42004015	Na' llzejnie're' be'nn toto yell ga zo yoda'o ga lladop be'nn Israel ka', na' yeolol be'nn ka' lloe'rao ake' Le'e.
42004016	Na' balline' Nazaret gan' blli'we'. To lla llap be'nn Israel ka' bara'nne, byeje' yoda'o gan' lladop be'nn Israel ka' kan' llonkze', na' bzolle'e bele' yichen'.
42004017	Na' bgo'x ake' Le'e dan' bzoj da Isaías be'nn be'e xti'll Dios kana', na' bsarje'n, na' jadi're' gan' nen ki:
42004018	Spíritu ke Xanllon' zorenen nada', breje' nada' nench chixjwe'ra' Di'll Wen ke'en be'nn ya'ch; bse'le' nada' nench wayona' be'nn bi zo wen, na' be'nn zo ya'che. Chixjwe'ra' be'nn ka' nzap daxi'on, Diosen' yesre'e leake', waxa' rao be'nn lchole, wasra' be'nn llsa'kzi' da xhinnjen' leake'.
42004019	Chixjwe'ra' ba bllin lla gakrén Diosen' be'nnachen'.
42004020	Na' batobe' yichen', na' bayoe'n be'nnen' nak rallna'a len na', na' jallie'. Yeolol be'nn ka' lla'a lo yoda'on, llwiachich ake' Le'e.
42004021	Na'll lle'e leake': —Nna' llak kan' llia le' yichen'.
42004022	Be'nn ka' bene xti'lle'n, llabán akre' katek nbaraz nak xti'lle'n, na' bnne ake' wen ke'e. Na' lle lwellj ake': —¿Kere be'nn nin' xhi'nn José?
42004023	Na'll lle Jesúsen' leake': —Cheke nna' yere nada' di'llen' ne ki: “Wen rmell rwe', bayonchk rmell kwino'”. Na' leska' yere nada': “Da ka' ba béneto' beno' Capernaum na', gonchko'n rallo' ni nna'.”
42004024	Na'll bne'e da yobre: —Da li llnia', ni to be'nn lloe' xti'll Diosen', bi cho'ra'll ake' le'e ralle'.
42004025	Da li llnia', zan no'r wazeb lla'a Israelen', kan' bzo Elías be'nnen' be'e xti'll Diosen' kana'. Kana'n chonn iz xop be'o bi gok yej, na' gok win rao yellrion',
42004026	na' Diosen' bi bse'le' Elíasen' gan' zjazó no'r wazeb Israel ka', zan bse'le' le'e to yell da nzi'i Sarepta ga nbane Sidón, ganna'te bzo to no'r wazeb gokrene'.
42004027	Leska' be'nn zan be'nn llen yillwe' dan' ne lepra, blla'a Israelen' kan' bzo Eliseo, ni toe' bi bayak, toze be'nnen' re Naamán be'nn Siria, leze' bayak.
42004028	Ka ben akre' di'll ki, yeolol be'nn ka' lla'a lo yoda'on, goklla'a ake' kwis.
42004029	Na' bzolla'do ake', na' brej ake' Le'e yell, bche'e ake' Le'e to rao ya' awllo gan' lli' yellen', gokra'll ake' wllix ake' Le'e.
42004030	Na' bi gok, llwia akte' badie' radj ake'n zayeje'.
42004031	Na' jasoe' yell dan' re Capernaum ga nbane Galilea, na' toto lla llap be'nn Israel ka' bara'nne, llzejnie're' be'nn ka'.
42004032	Na' llabán akre' kan' llzejnie're'n, le nakbie'ze nnezre' kwasro, na' nse'e yel llnebia' ke Diosen' ka nak lloe' di'llen'.
42004033	Bixha lo yoda'o gan' lladop ake' na', lli' to be'nn yo' daxi'o yichjra'llda'we', na' bzorao llosie',
42004034	bne'e: —Byej ka'le, ¿bixchen zadchixko' ren neto', Jesús be'nn Nazaret? ¿Za'o zadlleyi'o neto'n? Nnézkzera' no rwe', rwe'n Be'nn Nak La'y bse'l Dios.
42004035	Na' benre' daxi'on znia, golle'n: —¡Llakia llono'! ¡Lla balloj yichjra'llda'o be'nnen'! Na'll bllixtolen be'nnen', na' ballojen, na' bibi goke be'nnen'.
42004036	Yeolol be'nn ka' lla'n, llabán akre', lle lwellj ake': —¿Bitk di'llen' ne be'nnen'? Nape' yel llnebia', na' yel wak, na'llen' lle'e daxi'o ka' yelloj aken, na' llalloj akten.
42004037	Yeolol yell ka' zjalli' do na', bze ke Jesúsen'.
42004038	Jesúsen' bazolle'e zayeje', na' byeje' rill to be'nn re Simón. Na' xhna' no'r ke Simón na', yoe' da la, na' goll ake' Jesúsen' wayone' no'ren'.
42004039	Na' Jesúsen' jabi'ye' gan' xhoa be'nn we'en, na' blle'ke', na' balwille' da lan'. Na' le bayakte no'ren', le bayaste' llsinie' da gao ake'.
42004040	Ka ba llen willen', jwa'a ake' be'nn zan llak biteze yillwe' rao Jesúsen', na' bxoa ta'ke'n yichj toto ake', na' bayone' leake'.
42004041	Leska' balloj daxi'o ka' lo yichjra'llda'o be'nn zan ak, llosia' aken, nen: —¡Rwe' nako' Xhi'nn Dios! Na' benre' daxi'o ka' znia, bi be'e latj nne aken, le nnez akren Le'en Criston'.
42004042	Bateyó ka byeni', blloje' byeje' to latj dach. Na' be'nn ka' llayirj ake' Le'e, ka ballel akre' Le'en, bza'y ake' Le'e, bi gokra'll ake' cheje' ga yobre.
42004043	Na'll golle' leake': —Llonen bien cha'a yell ka' yela', lljatixjwe'ra' Di'll Wen ke Diosen', le ke len na' bse'le' nada'.
42004044	Na' ka' toto ga zo yoda'o gan' lladop be'nn Israel ka' doxhen gan' nbane Galilean', lleje' llzejnie're' leake'.
42005001	Gok ka ze Jesúsen' lloa' nisda'o da nzi'i Genesaret, na' be'nn zan kwis lla'a, to llchi'd ake' Le'e, lle'n akre' wzenay ake' xti'll Diosen'.
42005002	Na' bre're' awlloze lloa' nisen', lli' chop barco, na' wxhen belya' ka', ba balloj ake' loen', llayib yixj bel ke ake'n.
42005003	Na' byoe' to lo barco ke Simón na', na' golle' le'e, wlli'ye'n ra't ka'le lo nisen'. Na' bllie' bzejnie're' be'nn ka' lla'n.
42005004	Ka bayoll broe're' be'nn ka', lle'e Simón na': —Blli'y barcon' lo nis gan' nak zitj na', na' lewza'l yixj bel kerén' nench senre bel.
42005005	Na'll goll Simón na' Le'e: —Maestro, do yer ba bento' llin, ni to gaz bel bi bdo'leto', nna' kone xti'llo' ni wza'lchekto'n.
42005006	Na' bza'l yixj bel ke ake'n lo nisen', ba zan belya' ka' bzapen, to lle'ne yixjen' che'zen.
42005007	Na'll goxh ake' be'nn lwellj ake' ka', lla'a lo barcon' ye to nench lljakrén ake' leake', na' byej ake', na' baslla'chochj akte' barco ka', to llon aken da yi'ch aken lo nisen'.
42005008	Ka bre'e Simón Pedron' kan' goken, bche'k xhibe'n rao Jesúsen' lle'e Le'e: —¡Blle'yi'll ka'le Xana', be'nn wen da xhinnjze nada'!
42005009	Bne Simón na' ka', le bllebe' kwis ren be'nn ka' yela', ke nak dan' bxhen ake' belya' zan ka'.
42005010	Leska' Jacobo, na' Juan xhi'nn be'nnen' re Zebedeo, llabán akre' kwis, le nak ake' txhen toz ka llin llon ake' ren Simón na'. Na'll goll Jesúsen' Simón na': —Bi llebo', nna' sorao' we'o xti'lla'n; kan' llono' da'o wxhen belen', ka' gono' ta'o wtopo' be'nne.
42005011	Ka jalek ake' barco ka' yo billen', na' bsanra'll xchinraz ake'n, na' bnao ake' Le'e.
42005012	Bixha gok ka dá Jesúsen' to rao yell, byej to be'nn llen yillwe' dan' ne lepra rawe'n. Ka bre'e be'nnen' Jesúsen', bche'k xhibe', blle'ktekze' rao yon', go'tyoere' Le'e, lle'e Le'e: —Xana', cha' lle'nro', wakse waka'o yillwe' kia' ni.
42005013	Na'll Jesúsen' bli ne'en, na' bdane' le'e, na' bne'e: —Lle'nkzra', bayak. Sete le baga'te yillwe' ke be'nnen'.
42005014	Jesúsen' go'tyoere' le'e, ni to be'nn bi we'rene' di'll kan' bayone' le'en, lle'e le'e: —Byej rao bxozen', na' be'e dan' nllia da Moisésen' bia'a, nench yeyako' yall rao leyen'. Ka' ben nench yeolol be'nne nnez akre' ba bayako'.
42005015	Yeolol yell ka', yezikre bze ke Jesúsen'. Na' be'nn zan kwis lldop llzenay ake' xti'lle'n, na' lljake' nench wake'e biteze yillwe' llak ake'.
42005016	Na' Le'en ka llonkze', llbe'yi'lle' be'nn zan ka', lleje' to latj dach, na' lloe'rene' Diosen' di'lle.
42005017	Gok to lla ka llzejnie' Jesúsen' be'nne, na' lli' be'nn ka' nzi'i fariseo, na' ren be'nn ka' llroe' ley dan' bzoj da Moisésen', be'nn za'k doxhen yell ka' gan' nbane Galilea, na' Judea, na' be'nn za'k Jerusalén. Na' yel wak ke Xanllo Dios zorenen Le'e nench llayone' be'nn llak yillwe'.
42005018	Bixha ka bllinkze txhonnj be'nn, noa' ake' to be'nn bi dá nia'ne'e, nxoa ake' le'e to rao bray. Lle'n akre' cho' ake' lo yo'n, lljwa'a ake' be'nn we'en rao Jesúsen'.
42005019	Na' zi'tere be'nn zan lla'a, kere llak cho' ake', na' byep ake' yichjore, bka'a ake' dex ka', na' bletj ake' be'nn we'en do ka nake', na' bdixj ake' le'e rao Jesúsen'.
42005020	Ka bre'e Jesúsen' kan' ben ake'n, gokbe're' nxenra'll ake' Le'e, na'll lle'e be'nn we'en: —Be'nne, ni llazi'xhena' da xhinnj ko'on.
42005021	Na'll be'nn ka' llsedre ke ley dan' bzoj da Moisésen', na' be'nn fariseo ka', ka ben akre' kan' bne Jesúsen', ben ake' xhbab, bne ake': “¿No be'nnen' neze' ka'? Llkadie' ke Diosen', ne'e ka'. Nollno gak yezi'xhen da xhinnj ke be'nne, le zeraoze Dios.”
42005022	Na' Jesúsen' gokbe're' kan' llake lo yichjra'llda'o ake'n, na'll lle'e leake': —¿Bixchen llake lo yichjra'llda'oren' ka'?
42005023	Llákere cha' bi za'k xti'lla' dan' llepa' be'nnen': “Ni llazi'xhena' da xhinnj ko'o na'n.” ¿Akxha gonre xhbab cha' yepe': “Bayas na' bayej”?
42005024	Zan ni wroe'ra' re', nada' Be'nnen' Gorj Radj Be'nnach, napa' yel wak nench wayona' be'nne, na' leska' naptia' yel llnebia' nench yezi'xhena' da xhinnj ke be'nne. Na'll goll Jesúsen' be'nn xhinnjen': —Ni llepa' rwe', bayas, bazi'i gan' bxhoa'on, na' bayej rillo'.
42005025	Le bayaste be'nn xhinnjen', llwiate be'nn ka' bazie' gan' bxhoe'n, na' zayeje' rille' lloe'rawe' Dios.
42005026	Yeolol be'nn ka' llabán akre' kwis, na' lloe'rao ake' Dios, do llebtit ake' ne ake': —Nna' lla bre'llo to da yel wan kwis.
42005027	Bde na', blloj Jesúsen', na' bre're' to be'nn wachixhj be'nn re Leví. Llie' gan' llchixhje'n, na' goll Jesúsen' le'e: —Da nnao nada'.
42005028	Na' le bzolla'te' bsanra'lle' yeolol xchinraze', na' bnawe' Jesúsen'.
42005029	Na'll ben Levín' to lnni xhen, na' jak be'nn zan be'nn wachixhje, na' ren yezikre be'nne. Na' blle' ake' llao ake'.
42005030	Na' be'nn ka' llsedre ke ley dan' bzoj da Moisésen', na' fariseo ka', lla'dyi' ake' be'nn ka' non Le'e txhen na', lle ake' leake': —¿Bixchen llaorenre be'nn wachixhj, na' ren yezikre be'nn wen da xhinnj ka' txhen?
42005031	Na'll goll Jesúsen' leake': —Be'nn bibi yillwe' llake, bi yalljre' be'nn wen rmell, zan be'nnen' llak yillwe'n, le'en yalljre' be'nn wen rmellen'.
42005032	Kere za'a zadyexha' be'nn wen aken', zan za'a zadwia' be'nn wayatre ke da xhinnj ba ben ake'.
42005033	Na'll bal be'nn goll ake' Jesúsen': —¿Bixchen be'nn ka' nao Juan be'nnen' bchoa be'nn nis, na' be'nn ka' nao be'nn fariseo ka', llonteze llon ake' was, na' llalwill ake' Dios, na' be'nn ka' nao rwe'n lle'j llao akse' kwasro?
42005034	Na'll lle'e leake': —¿Bixha wak gon be'nn ka' was, be'nn ka' llon ake' yexh ga llak yel wachayna'a chak lli'rén wachayna'n leake'?
42005035	Zan wllin lla kate waga'a be'nn byion', kana'llen' gon ake' was.
42005036	Na' be'rene' leake' to di'll, bne'e: —Ni to be'nne, kate wade'e to ra'll xha da gor, wxhoxhje' to ra'll kob wade'en. Cha' ka' gone', wlleyi' ra'll ra'n koben'. Na' leska' bi watilen to ra'll kob ren to ra'll gore.
42005037	Ni to be'nn leska' bi ka'cha'oze' xis uva koben' to lo blloy yid gore. Cha' ka' gone', wche'z xis uva koben' blloy yid goren', na' ka' larj xis uva ke'en, na' kweyi'te blloy yiden'.
42005038	Zan xis uva koben' ka'cha'we'n lo blloy yid kobe, na'llen' bibi gaken.
42005039	Na' be'nnen' bayo'rawe' lle'je' xis uva goren', bill ye'nre' ye'je' xis uva koben', na' nne'e: “Nakll xis uva goren' sia.”
42006001	Gok to lla nba'nne ke be'nn Israel ka', ka yo' ake' nez, bde ake' ga naz ake' trigo, na' be'nn ka' non Jesúsen' txhen na', bzorao ll-lechj ake' dao ke trigon', na' bxho'b ake'n, na' bdao ake'n.
42006002	Na' bre'e be'nn fariseo ka' kan' llon ake'n, na'll lle ake' leake': —¿Bixchen llonre ka'? Llonre da bi llaya'l gonllo lla nba'nne.
42006003	Na'll lle Jesúsen' be'nn fariseo ka': —¿Bixha bi nna golre gan' llian, ka ben da Daviden' ren be'nn lwellje' ka' ka bdon ake'?
42006004	Kan' byoe' lo yoda'on, na' bxhie' yet xtir da ba nak la'y, da bi de latj gao noteze be'nne, toze bxoz ka' gak gao len, na' Daviden' bdawe'n, na' leska' bdaorén be'nn ka' zejrén le'e txhen na' len.
42006005	Na' leska' golle' leake': —Nada', Be'nnen' Gorj Radj Be'nnach, leska' naka' xan llan' llapre bara'nne.
42006006	Gok ye to lla nba'nne, ka byo' Jesúsen' to lo yoda'o ke be'nn Israel ka', na' llzejnie're' leake'. Na' lli' to be'nn nxho'n ne'e cha'we.
42006007	Na' be'nn fariseo ka', na' be'nn ka' llsedre ke ley dan' bzoj da Moisésen', lli' ake' lli'nao ake' cha' wayone' be'nnen' rao lla llap ake' bara'nne, na' ka' ga't da lljatao ake' xhia nench wlliayi'll ake' Le'e.
42006008	Jesúsen' llakbe'tere' kan' llon ake' xhbaben', na'll golle' be'nnen' nat chla' ta'ke'n: —Bazolla'a, na' jasé kllole na'. Na' bzolla'a be'nnen'.
42006009	Na'll goll Jesúsen' be'nn ka': —Ni wnnabkera' re': ¿Bi llaya'l gonllo lla nba'nnen', gonllo da wen o cha' gonllo da xhinnj? ¿Wak yesrallo be'nn o cha' we'llo latj kwiayie'?
42006010	Llwiateze yeolol be'nn ka', golle' be'nnen': —Bli na'on. Na' bli na'a be'nnen', le bayakte ne'en.
42006011	Goklla'a be'nn ka' kwis, na' lloe'rén lwellj ake' di'll akre gon ake' ke Jesúsen'.
42006012	To lla byej Jesúsen' to rao ya' jalwille' Diosen', na' do yer be'rene' Le'e di'lle.
42006013	Kate byeni' na', batope' be'nn ka' non Le'e txhen na', na' breje' chllinn (12) be'nn nne lo raze', na' bsie' leake' postl.
42006014	Ki re be'nn chllinn ka': Simón be'nnen' bsie' Pedron', na' bi'che'n re Andrés, Jacobo, na' Juan, Felipe, na' Bartolomé,
42006015	Mateo, Tomás, Jacobo xhi'nn be'nnen' re Alfeo, Simón be'nnen' ben txhen be'nn ka' nzi'i Zelote,
42006016	Judas bi'ch Jacobo, na'll Judas Iscariote be'nnen', kan' bllin lla, bene' Jesúsen' rallna'a be'nn ka' llwie Le'en.
42006017	Ka llayetjrene' leake' le' ya'n, na' ballín ake' gan' nak ra'che, na' bze Jesúsen' ren be'nn ka' non Le'en txhen na', le ba lla'a be'nn zan za'k doxhen ga nbane Judea, na' Jerusalén, na' yell ka' re Tiro, na' Sidón dan' lli' lloa' nisda'o. Lla'a ake' wzenay ake' xti'lle'n, leska' wayone' yillwe' llak ake'.
42006018	Ren be'nn yo' ake' daxi'o, bayone' leake'.
42006019	Yeolol be'nn ka', lle'n akre' lljatan ake' Le'e, le ne ka lljatan ake' Le'en, ll-lloj yel wak ke'en, na' llayak akte' biteze yillwe' llak ake'.
42006020	Jesúsen' blis rawe'n bwie' be'nn ka' non Le'e txhen, na'll golle' leake': —Nbaraz ke re' be'nn ya'che, re' gonre Diosen' txhen katen' nnebie'n.
42006021	’Nbaraz ke re' nna' bil donre, re' gon Diosen' ka yérjere kwasro. ’Nbaraz ke re' nna' bellre, wllin lla kate yewere.
42006022	’Nbaraz ke re' kate be'nn llwie akre' re', na' wara'a ake' re', na' zi'chi'll ake' re', na' llre'e akre' re' ka be'nn wen da xhinnj, ni ke dan' naore nada' Be'nnen' Gorj Radj Be'nnach.
42006023	Katen' gon akre' re' ka', leyewé, yel banez xhen de keré kate wallinre gan' zo Diosen'. Ka'kzen' ben akre' be'nn ka' be'e xti'll Diosen' blla'a kana'.
42006024	’Zan nya'chraz naken ke re', be'nn wnia', le nna'zen' zi're banez.
42006025	’Nya'chraz naken ke re', nna' nérjere kwasro, za llin lla tonren'. ’Nya'chraz naken ke re', llawere nna', za wallayraoren', za llin lla gosia're.
42006026	’Nya'chraz naken ke re', cha' llon be'nn ka' re' xhen, leska' ben xozxta'o ake' ka', ben ake' xhen be'nn ka' bxhiye'e batna', be'nn ka' bne lloe' ake' xti'll Diosen'.
42006027	’Na' re' llzenay, ni llnia' re': Lellie' be'nn ll-lliayi'll re', legón wen ke be'nn llwie re'.
42006028	Lewnnab gak wen ke be'nn yichjbie' keré, na' lewnnab gakrén Diosen' be'nn llxoa da xhinnj ko'llre.
42006029	Be'nn kape chla' xa'yo'n, bze dan' ye chla' na' kape'n. Cha' be'nn ye'nzre' wke'e xherk ko'on, be'e latj wka'a rente xha'on.
42006030	Cha' be'nn bi da nnabre re', lewe'n, na' cha' be'nn wke'e bi da de keré, bi yennabren.
42006031	Kon yeolol da wen da lle'nere gon be'nn ka' ke re', ka'kze legón ke ake'.
42006032	’Cha' re' nllie're be'nn nllie'zre re', ¿bixha za'ken na' ka'? Leska' llon be'nn wen da xhinnj ka', nllie' akre' be'nn nllie're leake'.
42006033	Cha' llonre wen ke be'nn llone re' wen, ¿bixha za'ken na' ka'? Leska' llon be'nn wen da xhinnj ka'.
42006034	Re' kate bi da llbejre, na' kat bi lloe're be'nne, nnézere wayonne'n, na'llen' lloe'ren, ¿bixha za'ken na' ka'? Leska' llon be'nn wen da xhinnj ka', llakrén ake' be'nn wago' wzon ke ake'.
42006035	Lellie' be'nn ka' llwie re', legón da wen, lewe'e be'nne bi da de keré, bi kwexhzre wayónn ake'n, na'llen' gakre xhi'nn Dios be'nnen' zo yebá, Le'e gonne' re' yel bara'nn xhen kate wallinre gan' zoe'n. Le'e llone' wen ke yeolol be'nne, la'kze nak ake' be'nn wen da xhinnj.
42006036	Lewaya'chra'll, kan' llon Xallo Diosen' llaya'chra'lle' noteze be'nn.
42006037	’Bi wlliayi'llre be'nne nench ke wlliayi'll Diosen' re', na' bi wchoybia're ke be'nne nench ke wchoybia' Diosen' ke re'. Lewazi'xhen ke be'nne, na' ka' wazi'xhen Diosen' keré.
42006038	Lewe'e, cha' bi we're be'nne, ker da nnitrao ka'zen', da wayonnte Xanllo Diosen', wa lla'chochjte wayonne', kon ka we'llo, kon ka zánello we'llo, leska'n wayónn Diosen' lli'o.
42006039	Na'll be'rene' leake' to di'll, bne'e: —¿Wak to be'nn lchol wse'e ye to be'nn lchol yobre? Cha' ka' gone', llop ake' lljabix.
42006040	Ka to bida'o llsede, kere za'kll lebe' kerke be'nnen' llsede lebe'n, zan cha' lebe' we'la'llbe' wsedbe', gonkzbe' ka be'nnen' llsede lebe'n.
42006041	’¿Bixchen llwiazo' beb da'on yo' lo rao be'nn bi'cho'n, na' bi llwia'o beb xhen na', yo' lo rao rwe'?
42006042	¿Bixchen yezo' bibi'cho'n: “Anchk wabejkera' beb da'on yo' lo rao'n?” ¿Bixha dan' yo' lo rao rwe', be'nn chop rao? Zga'tek babej beb xhen na', yo' lo rao rwe', na'llen' yere'ro' kwasro, na' gak wabejo' yixh beben' yo' lo rao be'nn bi'cho'n.
42006043	’Gaga zo yay wen da llbia daxhix da bi nak wen, leska' yay da bi nak wen, bi llbian daxhix wen.
42006044	Kon da xhixen' llbia yay na'n, nnézello ka nak yayen'. Bi llbia higo rao yay ye'che, leska' bi llbia yay ye'che uvas.
42006045	Be'nnen' nak be'nn wen, yichjra'llda'we'n naken ka to ga lla'a da cha'o, na'n llchache' da wen ka' llone'n. Na' be'nnen' nak be'nn wen da xhinnj, lo yichjra'llda'we' na'n, llchache' da ke nxhia ka' llone'n. Kon ke dan' lla'a yichjra'llda'ollo na'n, len na'n ll-llach lloa'llon' kate nnello.
42006046	’¿Bixchen llezre nada': “Xanto'” na' bi llonre kan' nia'n?
42006047	Ni wzejnie'kera' re', ka llon be'nnen' llzenay xti'lla'n, na' llone' ka'n nia'n.
42006048	Wsa'krebe' ka be'nn llon rille', na' brekwe' ranen to rao yej war. Na' gok yejsi'o, babia nis, blloj yeo wa'a byechjen gan' zo yo'n, na' bibi goke yo'n, le llian rao yej war.
42006049	Na' be'nnen' kon llenre', na' bi llone' kan' nia'n, wsa'krebe' ka be'nnen' ben rille' rao yo cholj, na' bi bche'nne' ranen zitj, na' ke blloj yeo wa'a xhen na', bzalen yo'n ka'le, na' blleyi'n.
42007001	Bayoll be'rén Jesúsen' be'nn ka' di'll ki, na' bayoe' yell Capernaum na'.
42007002	Rao yell na' zo to be'nn nak xan be'nn ka', nak waka'a ya, na' zo to be'nn wen llin ke'e be'nn nllie're' kwis, na' llak be'nnen' yillwe', ba llontekzen zi goten le'e.
42007003	Na' xane'n benre' ke Jesúsen', na' bse'le' chop chonn be'nn gor brao ke be'nn Israel ka', nench lljalwill ake' Jesúsen', cheje' wayone' be'nnen' llak yillwe'n.
42007004	Ka bllin be'nn ka' rao Jesúsen', go'tyoe akre' Le'e nench cheje' wayone' be'nn we'en, lle ake' Le'e: —Be'nnen' bse'l neto' nake' to be'nn wen, na' llaya'l gakrenoe',
42007005	le nllie're' yell kellon', na' kone xhmelle' bene' to yoda'o keto'.
42007006	Jesúsen' byejrene' leake', ba zejte' awlloze, kate bse'l be'nnen' nak xan waka'a yan', be'nn yobre be'nn nake' txhen, na' jatil ake' Jesúsen', lle ake' Le'e: —Xanto', ne be'nnen': “Bi we'la'lltko', le bi za'ka' cho'o lo yo' rilla'n.
42007007	Ke len na' bi bayaxhjra' yed kwina' yedtila' rwe'. To bneze di'llen', na' wayakte be'nn wen llin kia'n.
42007008	Nada' zo be'nn llnebia' nada', na' lekze ni't be'nn waka'a ya kia' llnebia' ake'. Kate llepa' toe': Byej, na' llejte', na' kate llepa' ye toe': Da, na' le lledte', na' kate llepa' be'nn wen llin kia'n: Da ni gono', na' le llonte'n.”
42007009	Ka bene Jesúsen' di'll ki, llabanre' kwis ke be'nnen', na' bayechje', lle'e be'nn ka' nao Le'en: —Chak da'a radj be'nn Israel ki, gatga nna lljadi'ra' to be'nn wxenra'lle katken' nxenra'll be'nnen'.
42007010	Na' zayej be'nn ka', ka ballín ake' yo'n, ba bayakte be'nn wen llin ke be'nnen'.
42007011	Bde na', byej Jesúsen' to yell da nzi'i Naín ren be'nn ka' non Le'e txhen na', ren be'nn zan be'nn yobre.
42007012	Ka le cho'te' yellen', kate za'k be'nn zan be'nn bllach yellen', nlen ake' to be'nn wat, be'nn waten' nakbe' bi ti'ch rao xhna'be', na' xhna'be' na' nake' no'r wazeb. Be'nn zan be'nn rao yellen', non ake' le'e txhen zjake' zjakwa'ch akebe'.
42007013	Ka bre'e Xanllon' no'ren', baya'chra'lle' le'e, na' golle' le'e: —Bi kwello'.
42007014	Na'll jabi'y Jesúsen' jatane' yi'nn ke bi waten', na' be'nn ka' nlen yi'nnen' brexh ake'. Na' bne'e: —Be'nn we'o, bayas.
42007015	Na' bi waten' bayasbe', blle'be', na' bzorao llannebe', na' Jesúsen' bayoe'be' be'nnen' nak xhna'be'n.
42007016	Yeolol be'nn ka' blleb ake' kwis, na' lloe'rao ake' Dios ne ake': —Ba bra' to be'nn brao xhen, be'nn lloe' xti'll Diosen' rao rall-llon', nna'll ba jadinra'll Diosen' lli'o, na' ba zadra'nne' yell ke'en.
42007017	Doxhen gan' nbane Judean' ben akre' kan' bene'n, na' yeolol yell ka' lli' do na', bze ke Jesúsen'.
42007018	Be'nn ka' nao Juan na', jazén akre' le'e yeolol ke da ka' llon Jesúsen'. Na' goxh Juan na', chop be'nn ka' non le'e txhen na'.
42007019	Na' lle'e leake': —Lechej gan' zo Jesúsen', na' yere': “¿Rwe'n be'nnen' ne Diosen' wse'le' o cha' kwexhto' be'nn yobre?”
42007020	Kate bllin ake' gan' zo Jesúsen', lle ake' Le'e: —Juan be'nnen' llchoa' nis, bse'le' neto', le lle'nre' nnezre' cha' rwe'n be'nnen' wse'l Diosen' o cha' kwexhto' be'nn yobre.
42007021	Rao lla na', bayón Jesúsen' be'nn zan be'nn llak biteze yillwe'. Bayone' be'nn yo' daxi'o, na' leska' be'nn lchol bayone'.
42007022	Na'll balli'i Jesúsen' xti'll be'nn ka' bse'l Juan na', lle'e leake': —Lewayej, na' lelljayell Juan na', yeolol da ka' ba bénere, na' ba bre're ganni: be'nn lchol llare'e akre', be'nn xhinnj lladá ake', be'nn llen yillwe' dan' ne lepra llayak ake', be'nn bi llene ba llayén akre', be'nn wat llabán ake', na' be'nn ya'ch llzenay ake' Di'll Wen ke Diosen'.
42007023	¡Nbaraz ke be'nnen' bi llakganre', na' yezikre llejle' kia'!
42007024	Ka ba zayej be'nn ka' bse'l Juan na', Jesúsen' bzorao lloe' xti'll Juan na', ren be'nn ka' zjalla'n, lle'e leake': —¿No be'nnen' jawiare latj dachen'? ¿To be'nn nak ka yia da zo lle' da le llta be'?
42007025	¿Bixha jawiakzre? ¿To be'nn nake' ra'll cha'o? Ka'a, be'nn nake' ra'll cha'on, yo' wen zo ake', na' rill be'nn llnebia' zjalla'a ake' lle'j llao ake' kwasro.
42007026	¿Bixha jawiakzre cha'? ¿To be'nn lloe' xti'll Dios? Awa', ni llepa' re', wdetere ka be'nn lloe' xti'll Diosen'.
42007027	Ke be'nn nin' nyoj xti'll Diosen' gan' nen: Wse'la' to be'nn kwiarawe' rao'n, we'e xti'llo'n, nench yewe' xhnneze gan' te'on.
42007028	Ni llnia', gatga nna so to be'nn nak be'nn braoll, ka Juan be'nnen' bchoa nisen'. Na' nna' noteze be'nn llzenay ke Dios, nench nnebia' Diosen' yichjra'llda'we'n, la'kze nake' be'nne le zeraoze be'nne bibi za'ke, gaklle' be'nn braoll ka Juan na'.
42007029	Be'nn zan be'nn yell, na' ren wachixhj ka', ka ben akre' xti'll Juan na', blloa ake' nis le byejnie' akre' nak ake' be'nn wen da xhinnj rao Dios.
42007030	Zan be'nn fariseo ka', na' be'nn ka' llsed llroe' ley dan' bzoj da Moisésen', bi gokra'll ake' wchoa Juan na' leake' nis, bi be'e ake' latj gon Diosen' da wen na' llwie' gone' ke ake'.
42007031	Na' bne Jesúsen' da yobre: —¿Akre ka wsa'kreba' be'nn ki lla'a nna'? ¿Akre nak ake'?
42007032	Ka bida'o kate yitj akbe' do lao ya'a, na' lle lwellj akbe': “Ba bkwellto' bllej, na' bi bya're, na' ba belto' da llon nya'chraz, na' ni ke bllellzre.”
42007033	Ka nak ba bed Juan na', bi we'e bdaocha'we', na' bnere ke'e: “Daxi'on yo' be'nnen'.”
42007034	Na' nada' Be'nnen' Gorj Radj Be'nnach, ba beda' rao yellrion', na' lle'j llawa' kwasro, na' nere kia': “Le lle'j llaoxen be'nnen', na' llone' txhen be'nn wachixhj ka', ren yezikre be'nn wen da xhinnj ka'.”
42007035	Zan zjalla'a akse be'nn llzenay ke Diosen'. Leake' llroe' akre' kan' nak yel si'n ke Diosen'.
42007036	To be'nn fariseo re Simón, bene' Jesúsen' yexh nench cheje' rille'n lljatawe', na' ka bllin Jesúsen' rill be'nn fariseon', bllie' gan' gao ake'n.
42007037	Na' rao yell na', zo to no'r wen da xhinnj, na' bnnezre' ka bllin Jesúsen' rill be'nnen'. Ka ba lli' Jesúsen' ren be'nn ka' yela' llao ake', jabi'y no'ren' no'xe' to lmet da yoll nis da la' xhix.
42007038	Na' blle'k no'ren' xhnia' Jesúsen', bzorao belle' kwis, na' kone nis rawe'n, llasbise' nia' Jesúsen', na' llachechte'n ren yich yichje', na' llno'pe' nie'n, na'll lltopte'n nis dan' la xhixen'.
42007039	Ka bre'e Simón na', be'nnen' ben Jesúsen' yexhen', bene' xhbab: “Chenak be'nn ni nake' be'nn lloe' xti'll Dios, wayakbe're' no'r wen da xhinnjze, no'ren' llone le'e ka'.”
42007040	Na'll goll Jesúsen' le'e: —Simón, de to da lle'nra' nnia' rwe'. Na'll bne Simón na': —Bne, maestro.
42007041	Na'll lle Jesúsen' le'e: —To be'nne llbej mell, bzo chop be'nn llba'y xhmelle'. To be'nnen' llba'ye' ga'y gayoa (500) mell da nzi'i denario, na' be'nnen' ye to llba'ye' chiyon (50) denario.
42007042	Llopte be'nn ka' bibi de ke ake' wayixhj ake' xhian', na' be'nnen' brej leake' mellen', bnitrawe'n ka'ze. Bnechk nada', ¿nore be'nn ki chop bllie'llre' xan mellen'?
42007043	Na' bne Simón na': —Cheke be'nnen' bazi'xhene' ke da xhenll. Na'll bne Jesúsen': —Da li kwis kan' bne'on.
42007044	Na'll bayechje' bwie' no'ren', na' lle'e Simón na': —¿Llre'ro' no'ren'? Byoa' rillo'n, bi benno' nis chib nia', na' no'ren', kone nis rawe' na', ba bdibe' nia'n, na' llachechte'n ren yich yichje'.
42007045	Bi bno'po' nada', na' no'ren', ka bra'tia' llno'pe' nia'n.
42007046	Bi btopo' nada' ceit, zan no'ren' ba btope' nia'n to nis da la' xhix.
42007047	Ni llnia' rwe', la'kze nake' no'r wen da xhinnj, de yel llazi'xhen ke'e, le da xhen na' nllie're'. Be'nn llba'ye' ra'tze, ra'tze de wazi'xhenllo ke'e, ka' ra'tze nllie're'.
42007048	Na'll lle'e no'ren': —Ba bazi'xhena' yeolol da xhinnj ko'on.
42007049	Be'nn ka' lli' llaorene' txhen na', bzorao lle lwellj ake': —¿Noxha be'nnen' llazi'xhenze' da xhinnj ke be'nne?
42007050	Na'll Jesúsen' golle' no'ren' da yobre: —Dan' nxenra'llo' na'n ba basrá rwe', bayejchga wen nna'.
42008001	Bde na', byej Jesúsen' toto yell, yell xhen, na' yell da'o, jate'e jatixjwe're' Di'll Wen ke Diosen' ren be'nn chllinn ka'.
42008002	Leska' txhonnj no'r nao Le'e, be'nn ka' bake'e yillwe' llak ake', na' no'r babeje' daxi'o yo' ake'. Na' ren to no'r re María be'nn Magdala, babej Jesúsen' gall daxi'o yoe'.
42008003	Na' ren ye to no'r re Xhuan, no'r ke to be'nn re Chuza, na' Chuzan' nak rallne'e yo' ke Herodes, na' ren to be'nn re Susana, na' ye to chop no'r yobre. No'r ki gokrén ake' Jesúsen' kon da de ke ake'.
42008004	Na'll badop be'nn zan, be'nn zak toto yell ka', na' kone da bsa'krebre' bi da ka' bzejnie're' leake', bne'e:
42008005	—To be'nn blloje' zeje' goz trigo, na' rawe zeje' llose' nbaz ka', balen je'ten lloa' nez, na' brejchekw be'nn len, na' byinn ka' dá rao lla, bdao akba'n.
42008006	Na' balen je'ten rao yej, bra' akten, na' byechen le bibi go'p detek rao yejen'.
42008007	Na' balen jago'nnen lo yay ye'che; na' ka bra'n na', baga'rente ye'ch ka', na' benen len roe.
42008008	Na' balen je'ten rao yo cha'o, na' nbaraz bra'n, na' bayoe'kazen nbaz ka' to gayoa (100) wej toton. Bayoll be'e di'll ki, bne'e zillj: —Re' zo nayre, lewzenay xti'lla' ni.
42008009	Na'll be'nn ka' non Le'e txhen na', bnnab akre' Le'e, lle ake' Le'e: —¿Akre chejnie'llo ka di'llen' bayoll bne'on?
42008010	Na' Jesúsen' lle'e leake': —Re', ba brej Diosen' nench nnézere da bi bnneze be'nn blla'a kana', kan' llnebia' Diosen', zan yezikre be'nn bi llejle', wsa'krebra' bi da ka' we'rén ake' di'lle. La'kze wia ake', bi gakbe'e akre' bi da ka'; la'kze yen akre', na' bi chejnie' akre'n.
42008011	’Ni wzejnie'ra' re' ka di'llen' be'rena' re': nbaz dan' bes be'nnen', xti'll Dios na'n.
42008012	Na' da ka' je't lloa' nezen', naken ka be'nnen' kon llenre' xti'll Diosen'; na'll ll-llin daxi'on llabejen xti'll Diosen' dan' ba yo' lo yichjra'llda'we'n, na' ka' bi llejle' nench na' yere'e.
42008013	Na' da ka' je't rao yejen', naken ka be'nnen' llawere' kwis llzenaye' xti'll Diosen'; na' bi nyin roe zitj, chollze llejle', na' kate llak bi da llak ke'e, le llsante' bill llnawe' Diosen'.
42008014	Na' da ka' je't radj yay ye'chen', naken ka be'nn ka' llzenay xti'll Diosen', na' da zed, na' yel llawé dan' de rao yellrion', na' yel llzera'll mell, bi lloe'n latj chi'we' rao xhnnez Diosen'.
42008015	Na' da ka' je't rao yo wen na', naken ka be'nn ka' nak ra'llda'o wen; ka llzenay ake' xti'll Diosen', zi'i ake'n, na' llon ake' kan' lle'ne Diosen', la'kze biteze llak ke ake'.
42008016	’Ni to be'nne kate wxhenze' to yi', wdo'sze'n to ye's leo, na' ni ke wkwa'chze'n xhanre gan' llxhoe' lltase', zan llde'en sibe, na'llen' wseni'n ke yeolol be'nn lla'a lo yo'n.
42008017	Le gatga de to da nga'che da bi wroe'rawe, na' to da llon be'nn llillize da bi nneze be'nne.
42008018	’Lewiaya'nn kan' nia' ni, le cha' to be'nn llejnie're', yezikre chejnie'llre'; zan be'nnen' bi lle'nre' chejnie're', ka to da da'o ra'ten' ba llejnie're'n waga'a.
42008019	Xhna' Jesúsen' ren bi'che' ka', bllin ake' gan' zoe'n, na' gokra'll ake' cho' ake' lo yo'n, kere gok, le zi'tere be'nn zan lla'a.
42008020	Na' goll ake' Le'e: —Xhna'o ren be'nn bi'cho' ka', ze akte' lia' na', na' lle'n akre' re'e akre' rwe'.
42008021	Na' Jesúsen' golle' leake': —Be'nn ka' llzenay xti'll Diosen', na' llon ake' kan' nia'n, leake'n nak xhna', leake'n bi'cha'.
42008022	Bixha gok to lla Jesúsen' byoe' to lo barco, ren be'nn ka' non Le'e txhen na', na'll golle' leake': —La'yllo ye chla're nisda'on. Na'll bsa'a ake' barcon'.
42008023	Rawe zjake' rao nis na'n, btas Jesúsen'. Na' bzorao dá to be' xhen rao nisen', na' bzorao lloll nis lo barcon', ba llontekzen nxholl kwis.
42008024	Na'll basbando ake' Jesúsen', lle ake' Le'e: —¡Maestro! ¡Maestro, ba llbeyi'llo! Na'll byase' balwille' be'n ren nisda'on; chollze babe'lli akten.
42008025	Na'll lle'e leake': —¿Gan' dan' nere nxenra'llre Dios? To lleb ake', na' llabán akre' kwis, lle lwellj ake': —¿Noxha be'nnen'? Rente kaze be', na' ren nisda'o na' llzenayen ke'e.
42008026	Na' bllin ake' to yell da re Gadara, na' lli' Gadaran' chla' nisda'o gan' nbane Galilea.
42008027	Ka balloj Jesúsen' lo barcon', to be'nn rao yellen' jatile' Le'e, na' be'nnen' ba gok scha yo' daxi'o yichjra'llda'we'. Na' kon ba daze' bill llakze xhara'ne'; bill llzokze' rille', na' ba zotekze' do gan' lljakwa'ch ake' be'nn wat ake.
42008028	Ka bre're' Jesúsen', zillj kwis besie'; na' bche'k xhibe' rawe'n bne'e: —¿Bi de ko'o kone nada', Jesús? Rwe' Xhi'nn Dios zo yebá. Bi wsa'kzi'o nada'.
42008029	Ne'e ka' le Jesúsen' llchie're' daxi'on yellojen, le ba gok scha llnebia'n yichjra'llda'o be'nnen'. La'kze ba bchej ake' le'e kon gden, llchoyya'nne' gden na', na' llxhonnje' llgo' daxi'on le'e yi'xre.
42008030	Na' Jesúsen' golle' be'nnen': —¿Bi re'o? Na' bne'e: —Nyanto'. Bne'e ka' le da zan daxi'o ka'n lla'a yichjra'llda'we'n.
42008031	Na' go'tyoe daxi'o ka' Jesúsen', bi wse'le'n gabil.
42008032	Na' awlloze ganna' zo to le' ya', lla'a kuch zan llao akba' yi'xe, na' daxi'o ka', lle aken Jesúsen' we'e latj lljacho' aken lo kuch ka', na' be'e latj.
42008033	Ka balloj daxi'o ka' yichjra'llda'o be'nnen', jacho' aken lo kuch ka'. Na'll to gokllejla'llze kuch ka', bdol akba' to le' bdinnj, na' wix akba' lo nisda'on, na' got akba' we'j akba' nis.
42008034	Be'nn ka' llap kuch ka', ka bre'e akre' kan' goken, baxhonnjdo ake' jatixjwe' akre' be'nn, do lyell do lyi'xe kan' goken.
42008035	Na' ka bene be'nn ka' xti'll gop kuch ka', byej ake' jawiá ake' kan' goken. Na' jadi' akre' be'nnen' byo' daxi'o ka' yichjra'llda'on, ba llie' xhnia' Jesúsen' ba bayak xhara'ne', na' ba bazoe' wen. Na' blleb be'nn ka' kwis.
42008036	Be'nn ka' bre'en, be'rén ake' be'nn ka' bllin na' di'll, kan' bayak be'nnen'.
42008037	Yeolol be'nn ka' lla'a doxhen gan' nbane Gadaran', go'tyoe akre' Jesúsen' yeze'e rall ake'n, le lleb ake' kwis. Jesúsen' bayoe' lo barcon', na' baze'e.
42008038	Na' ka za wayoe' lo barcon', be'nnen' balloj daxi'o ka' yichjra'llda'on, go'tyoere' Jesúsen' we'e latj nnawe' Le'e. Bixha Jesúsen' bi be'e latj, na' golle' be'nnen':
42008039	—Bayej rillo', na' jazene be'nne katek wen na' ba ben Diosen' ko'o. Na' zayej be'nnen', jate'e doxhen yell jazenre' be'nne, katek da xhen na' gokrén Jesúsen' le'e.
42008040	Ka ballín Jesúsen' Capernaum na', be'nn zan ba lla'a llbexh Le'e, llawé akre' balline'.
42008041	Na' bllin to be'nn re Jairo, be'nn nak rallne'e yoda'o ke yellen', na' bche'k xhibe' go'tyoere' Le'e cheje' rille',
42008042	le zo ti'ch xhi'nne' no're bi de chllinn (12) iz llakbe' yillwe', na' ba llatbe'. Chak zeje' rill Jairon', be'nn zan kwis nao Le'e, to llchi'd ake' Le'e.
42008043	Bixha to no're, leska' ba gok chllinn (12) iz llake' yillwe', bzoe' wa'a, ba bene' gaxt doxhen xhmelle', lleje' rao wen rmell, na' bi llayakse'.
42008044	Na' jabi'ye' ko'llre Jesúsen' jatane' xhara'ne'n. Ka bdane' xhara'ne'n, le brexhte yillwe' ke'en.
42008045	Na'll le bnete Jesúsen': —¿Non' bdan nada'? Ni toe' bi bachebe', na'll Pedron' ren be'nn ka' zjakrén le'e txhen na', bne ake': —Maestro, be'nn zan be'nn ka' llchi'd rwe', na' nechko': “¿No bdan nada'?”
42008046	Na'll bnekze' da yobre: —Zo to be'nn bdan nada'; gokbe'tera' ben yel wak kia'n llin.
42008047	Ka bre'e no'ren' gokbe'te Jesúsen' kan' jatane' Le'en, to xhize', to llebe' jabi'ye' rawe'n, bche'k xhibe', na' be'e di'll rao yeolol be'nn ka' kan' gok bdane' xhara'ne'n, na' baga'te yillwe' ke'en.
42008048	Na' lle Jesúsen' le'e: —Xhi'nna', dan' nxenra'llo' na'n, ba basrá rwe'. Bayejchga wen.
42008049	Na' lloe'te' di'llen', kate bllin to be'nn bza'a rill Jairon', na' lle'e Jairon': —Bill wchie'ro' Maestron', ba gotte xhi'nno'n.
42008050	Ka bene Jesúsen' kan' bne be'nnen', na'll golle' Jairon': —Bi llebo', kon bxenra'lle, na' wayakse xhi'nno'n.
42008051	Ka byoe' lo yo'n, nono be'kze' latj cho' ren Le'e lete Pedro na'ze, na' Jacobo, na' Juan, na' ren xaxhna' bida'o no'r na'.
42008052	Yeolol be'nn ka' lla'n, bell ake' llak akre' bida'on, na'll lle Jesúsen' leake': —Bi kwellre, kere gotbe'n, taszbe'n.
42008053	Na' bxhill ake' ke'e, le nnez akre' kwasro ba gotbe'n.
42008054	Na'll be'xe' na'a bida'o no'r waten', na' bne'e: —Bida'o no're, bayas.
42008055	Na' babán bida'o no'ren', le bayástebe', na' goll Jesúsen' leake', we'e ake' da gaobe'.
42008056	Na'll xaxhna' bida'on llabán akre' kwis, na' Jesúsen' golle' leake' nono we'rén ake' di'll dan' goken.
42009001	Na' batop Jesúsen' be'nn chllinn ka', be'nn ka' non Le'e txhen na', na' be'e leake' yel wak, na' yel llnebia' nench yebej ake' daxi'o yo' yichjra'llda'o be'nne, na' wayón ake' be'nn llak yillwe'.
42009002	Na'll bse'le' leake' chixjwe' akre' be'nne kan' nak yel llnebia' ke Diosen', na' wayón ake' be'nn llak yillwe'.
42009003	Na'll golle' leake': —Bitbi go'xzre ke tnez, bi wayirjzre yay wchi'chre, ni bzod, ni yet, ni mell, ni ye chkwe' xhara'nre bi go'xre.
42009004	Yell ga llinre, toz yo' sore chak sore rao yellen'.
42009005	Cha' to yell ga llinre bi si'i ake' xti'llren', lewalloj yellen', lewabibte nia're nench wallib bichten' blliare na', na' gakbe'e akre' da xhinnj xhen na' llon ake'.
42009006	Na'll bza'a be'nn ka', byej ake' toto yell, llyixjwe' akre' Di'll Wen ke Diosen', na' llayón ake' be'nn llak yillwe'.
42009007	Herodes, be'nnen' llnebia' Galilean' to llake' tore, ka llenre' yeolol da ka' llon Jesúsen', na' da xhen llakganre' ka nak llenre' ne be'nn ka': “Cheke Juan na' babanrize'.”
42009008	Ye bal ake' ne: “Cheke Elíasen', ba bara' rao yellrion' da yobre.” Na' lla'a be'nn ne ake': “To be'nn ka' be'e xti'll Dios, be'nn bzo kana'n ba babán, na'llen' llone' ka'.”
42009009	Na'll Herodesen' bne'e: —Nada' bse'la' be'nn ak bchoy ake' yen Juan na', ¿noxha be'nnen' ne ake' ka'? Na' le lle'ne Herodesen' re're' Jesúsen'.
42009010	Ka ballín postl ka' gan' zo Jesúsen', be'rén ake' Le'e di'll kan' jen ake'n. Na' bche'e leake' to latj dach gan' nbane yellen' re Betsaida.
42009011	Ka gokbe'e be'nn yell ka' ba broe' nez, na' bnao ake' Le'e. Ka bre'e Jesúsen' leake' goxhe' leake', na'll bzejnie're' leake' kan' llnebia' Diosen', na' bayone' be'nn llak yillwe'.
42009012	Na' ba llonen ba wlle', na' be'nn chllinn ka' jabi'y ake', lle ake' Le'e: —Bse'l be'nn ki lljake' yell ka' lli' do na', nench chirj ake' ga tas ake', na' llel da gao ake', le ker bi de ganni, naken to latj dach.
42009013	Na' lle Jesúsen' be'nn ka' non Le'e txhen na': —Re' llaya'l we're da gao ake'. Na'll bne ake': —Ga'y ze yet xtir, na' ye chopze belya' da'o de kello, lete cha' lli'o llje'ollo da gao be'nn ki.
42009014	Na' nak ka do ga'y mir zre be'nn byio. Na' goll Jesúsen' be'nn ka' non Le'e txhen na': —Leyé ake' kwe' chiyon (50) wej ake', kwen kwenze.
42009015	Na' ka' ben ake', na' blle' yeolol be'nn ka'.
42009016	Na' bxhie' yet xtir ga'y ka', na' belya' ka' ye chop, na' le bwiate' le' yebáre, benla'ye'n, na' be'e yel llioxken ke Dios, na'll bxhoxhje'n be'e be'nn ka' non Le'en txhen na', na' leake'n le be'e akte'n be'nn ka'.
42009017	Yeolol ake' bdao to berj aktere', na' batop ake' da la'o ka' bago'nnen', na' goken ye chllinn (12) llom.
42009018	Gok ye to ka ni't be'nn ka' non Jesúsen' txhen ren Le'e, na' Le'e lloe'rene' Diosen' di'lle to wraze. Na'll golle' leake': —¿Bi ne be'nn ka' no naka'?
42009019	Na' lle ake' Le'e: —Lla'a be'nn ne ake' Juan be'nnen' bchoa nis rwe', na' ye bale' ne ake' Elías rwe', na' ye bale' ne'e, kon to be'nn ka' be'e xti'll Dios kana' babán.
42009020	Na'll lle'e leake': —¿Bixha ne re', non' naka'? Na'll ne Pedron': —Rwe'n Cristo be'nn bse'l Dios.
42009021	Na' Jesúsen' go'tyoere' leake', ni to be'nn bi we'rén ake' di'll cha' Le'en Criston'.
42009022	Na'll lle'e leake': —Nada' Be'nnen' Gorj Radj Be'nnach, da xhen za wallayrawa', ka'n llaya'l gak. Ka nak be'nn gor ka' llnebia' Israelen', na' bxoz wnebia' ka', na' be'nn ka' llsedre ke ley dan' bzoj da Moisésen', bi cho'ra'll ake' xti'lla'n, na' got ake' nada', na' wayónn lla wabana'.
42009023	Na'tell lle'e be'nn ka' lla'n: —Noteze be'nne cha' lle'nre' gake' nada' txhen, llaya'l wsanra'll kwine', na' gone' ka to be'nn noa' cruz ke'e, na' nawe' nada'.
42009024	Noteze be'nn lle'nre' yesrá yel nban ke kwine' yellrio ni, wnite'n, na' noteze wnit yel nban ke'en ni kia' nada', le'en ga't yel nban zejlikane ke'e.
42009025	¿Bixha za'ken na', cha' to be'nne gone' gan doxhente da de rao yellrio, na' kweyie', bi ga't yel nban zejlikane ke'e?
42009026	Cha' noteze be'nn waye're' nada', na' ke xti'lla'n, leska' nada' Be'nnen' Gorj Radj Be'nnach, waye'ra' nnia' nake' nada' txhen, katen' yeda' da yobre nsa'a yel beni' xhen kia'n, na' yel beni' ke Xa'n ren ke angl ka'.
42009027	Da li nia' re', balre lla'a ganni, bire nna llin lla gatre kate re're nnebia' Diosen'.
42009028	Gok ka to xhman ka be'e di'll ki, byeje' to rao ya' je'rene' Diosen' di'lle, na' nche'e Pedron' ren Jacobo, ren Juan na'.
42009029	Chak lloe'rene' Diosen' di'llen', blla'a yichjrawe'n, na' gok xhara'ne'n llich kwis, to llaktiten.
42009030	Le bllinte da Moisés, na' da Elías, be'nn ka' bzo kana', na' lloe'rén ake' Jesúsen' di'lle.
42009031	Na' nechj beni' xhen ke Diosen' leake', na' lloe' ake' di'll ke nak chej Jesúsen' Jerusalén, na' wallayrawe' na' gate'.
42009032	Pedron' ren be'nn ka' ye chop, le nen btas ke ake'; bixha bi btas ake', na' bre'e akre' Jesúsen' ren beni' xhen ke'en, na' ren be'nn ka' chop zerén Le'en.
42009033	Na' ka ba llaza' da Moisésen' ren da Elíasen', Pedron' golle' Jesúsen': —Maestro, le wen zollo ganni, na' gonllo chonn yo' de yixh, to ko'o rwe', to Moisés na', na' ye to Elías. Bne'e ka' le ker llakbe're' bin' ne'en.
42009034	Na' nete' ka'n, kate to bej byechjen leake', na'll blleb Pedron' kwis ren be'nn lwellje' ka'.
42009035	Kate ben akre' bnne Diosen' lo bejen', bne'e: —Be'nn nin' Xhi'nna', be'nn nllie'ra'; Le'en wzenayre ke'e.
42009036	Ka bayoll ben akre' be xhnne ke Diosen', na' bre'e akre' ye toze Jesúsen' ze'e. Nono be'rén akze' di'll ke dan' bre'e akre'n, bzo ake' llize.
42009037	Bateyó ka llayetj ake' le' ya'n, be'nn zan jatil leake' gan' llayetj ake'n.
42009038	Na' blloj to be'nn radj be'nn zan ka', bnne'e zillj lle'e Jesúsen': —Maestro, ben okré bwia xhi'nna'n, ti'chze lebe'n nak.
42009039	Llzap daxi'on lebe', na' to ka zezbe' llosia'be', na' llxizen lebe', na' llonen llarj pep blli'n lloa'be'; lltolen lebe', na' ni ke llallojzen.
42009040	Ba golla' be'nn ka' non rwe' txhen na', wabej ake' daxi'on, na' bi gok ake'.
42009041	Na'll bne Jesúsen': —Re' nakre be'nn wen da xhinnj, na' bi llejle're, ¿batten' na' zerena' re'? Na'll lle'e be'nnen': —Da wa'a xhi'nno'n ni.
42009042	Chak zej bida'on rawe' na'n, bllixtol daxi'on lebe' zi'llo, na' Jesúsen' bdile' daxi'on, na' ballojen, na' bayak bida'on, na' bayoe'be' xabe'n.
42009043	Yeolol be'nn ka' llabán akre', kan' llre'e akre' yel wak ke Diosen'.
42009044	—Legón bien nench di'll ki cho'n yichjra'llda'ore, le nada', Be'nnen' Gorj Radj Be'nnach, wllin lla gaka' rallna'a be'nn ka' llwie nada'n.
42009045	Na' be'nn ka' nao Le'en, bi byejnie' akre' bixchen ne'e ka', le nna nga'chen rao ake'n, na' leska' bi llayaxhj akre' wnnab akre' Le'e.
42009046	Be'nn ka' nao Jesúsen' bzorao lloe'rén lwellj ake' di'll, noren' gakll be'nn brao.
42009047	Jesúsen' gokbe're' kan' llon ake' xhbaben', na' goxhe' to bida'o bzebe' kwite'n.
42009048	Na'll lle'e leake': —Notezre cha' gakrenre ka bida'on gonre wen kebe', dan' llonlira'llbe' nada', nadkza'n gonre wen kia' chet ka'. Na' be'nnen' llakren nada', Diosen', be'nnen' bse'l nada'n, llakrene' chet ka'. Na' be'nnen' bi llonxhen kwine', le'en nak be'nn brao.
42009049	Na'll Juan na' golle' Le'e: —Maestro, bre'to' to be'nn llabeje' daxi'o yo' yichjra'llda'o be'nne kone ra'o na'. Na' golltoe' bill gone' ka', le bi nake' lli'o txhen.
42009050	Na'll Jesúsen' lle'e le'e: —Bi wllonre gone' ka'. Cha' to be'nne bi llwiere' lli'o, txhenkzen' nake' lli'o.
42009051	Bixha ka ba zo llin lla, wayeje' wazi'i Diosen' Le'e, na' bchoyra'lle' cheje' Jerusalén na'.
42009052	Na' bse'le' to chop be'nn blliarao rawe'n, lljen ake' xhnid gan' lline'n. Be'nn ka' bse'le'n, byo' ake' to yell ga nbane Samaria.
42009053	Na' be'nn Samaria ka', bi gokra'll ake' choe' yell ke ake'n, ni ke dan' llwia ake' llone' ka be'nn zej Jerusalénre.
42009054	Na' Juan na', ren Jacobon', ka bre'e akre' kan' bene be'nn ka' Jesúsen', goll ake' Le'e: —Xanto', ¿Lle'nro', gonto' kan' ben da Elías be'nnen' be'e xti'll Dios kana', wnnabto' yetj yi' za'a yebá, wzeyen be'nn ki?
42009055	Na' bayechje' bdile' leake', bne'e: —Bi llakbe're bi Spíritu xhinnje llnebia' re'.
42009056	Le nada', Be'nnen' Gorj Radj Be'nnach, kere beda' nench wlleyia' be'nnen', beda' nench yesrá akre'n. Bayoll bne'e ka', na'll zjake' yell yobre.
42009057	Chak zjake' na'n, to be'nn golle' Jesúsen': —Xana', wnawa' rwe' gateze chejo'.
42009058	Na'll lle Jesúsen' le'e: —Be'z ka' zo ga llallín akba' lltas akba', na' ba ka' zo xir dá rao lla, llia xo'nn akba', zan nada', naka' Be'nnen' Gorj Radj Be'nnach, bitbi zo ga yezi'ra'lla'.
42009059	Na' Jesúsen' golle' ye to be'nn yobre: —Da nnao nada'. Na' be'nnen' golle' Le'e: —Xana', zga'tek benn latj wkwa'cha' xa'n kate gate', na'll nnawa' rwe'.
42009060	Na'll lle Jesúsen' le'e: —Bkwa'nn be'nn wat ka', wkwa'chze lwellj be'nn wat ka', zan rwe' byej jatixjwe' xti'll Diosen'.
42009061	Na'll to be'nn yobre golle' Jesúsen': —Wnawa' rwe' Xana', zga'tek ben latj lljaye'rena' bi'ch lwellja' di'lle.
42009062	Na' Jesúsen' golle' le'e: —Cha' to be'nn llwa'nne' belle, na' nchi'che' raden' naweba'; kere wayechje', na' llwiaze' gan' ba bde'e na', be'nnen' gon ka' rao xhnnez Diosen' bi gake' nnawe'n.
42010001	Bde na', Xanllon' breje' wyon chi be'nne, na' golle' leake' kwiarao ake' rawe'n, na' chej chop wej ake' toto yell gan' za tie' na'.
42010002	Na' lle'e leake': —Da li nia' re', ka be'nn gon wrapen' gonllo, da xhen llin na' de, na' to chopze be'nn wrap ka' nak. Lennabe Dios be'nnen' nak xan llin na', wse'le' yezikre be'nn wen llin rao llin na'.
42010003	Lechej, ni llse'la' re', ka llse'le' xhi'r da'o radj be'kw yi'o.
42010004	Bi go'xre bzod ni mell, ni ye chkwe' xher-re, na' bi sezre scha wapre be'nn lliox tnez.
42010005	Yo' gan' llinre, ka cho'ren' zga'tek nnere: “Sochgare wen.”
42010006	Cha' lo yo' na' zo to be'nn nak ra'llda'o wen, gonkze Diosen' gak wen ke'e. Cha' nono llra' be'nn nak ra'llda'o wen, bi gak kan' yeren'.
42010007	Yo' ga llinre, ganna'ze sore, ye'j gaotezre kon da gonn ake'. Ka to be'nn wen llin llaya'l si'kze raxhje', ka'kze ke re'; bi tasre toto yo'.
42010008	Cha' to yell ga llinre, kon da gonn ake' llaya'l gaore.
42010009	Lennab yeyak cha' be'nn llak yillwe', na' leyé ake': “Ba bllin lla re'llo kan' llnebia' Diosen'.”
42010010	Cha' to yell ga llinre bi wreb ake' re', lechej do lyell, leyé ake':
42010011	“Bichte dan' bllia lo nia'to'n rao yell keré na', llabibto'n nench waxhoan ko'llre, na' llaya'l nnézere ke yel llnebia' ke Diosen', ba bra' rao rallren'.”
42010012	Ni llnia' re', kate llin lla gon Diosen' yel koxchis ke yeolol be'nne, da xhenll yellayrao be'nn ki, kerke be'nn Sodoma ka'.
42010013	’¡Nya'chraz ke re' be'nn Corazín! ¡Na' nya'chraz ke re' be'nn Betsaida! Chenake broe'ra' be'nn ka' ni't yell ka' nzi'i Tiro, na' Sidón yel wak kia'n ka dan' ba broe'ra' re', batna' ba bayechj ake' banao ake' Diosen' chenake, na' llak ake' to ra'll gasj da nak ze'ch, na' llwazj kwin ake' no de da llroe'n ba bayat akre' chenake.
42010014	Kate llin lla gak yel koxchis ke yeolol be'nne, da xhenll yellayraore kerke be'nn Tiro, na' be'nn Sidón ka'.
42010015	Na' re' be'nn Capernaum, llákere ba zekzre yebá, ga lle'le gor waza'le' re', ga yellayraore.
42010016	Na'll lle'e be'nn ka' non Le'e txhen: —Be'nn wzenaye' xti'llren', kia' nadkza'n wzenaye' chet ka'; na' be'nnen' bi wzenaye' xti'llren', kia' nadkza'n bi wzenaye'. Na' be'nnen' bi wzenaye' kia' nada', ke Dios be'nnen' bse'l nada'n, bi wzenaye' ke chet ka'.
42010017	Bixha gok kate ballín be'nn wyon chi ka', llawé akre' ballín ake', lle ake' Jesúsen': —¡Xanto', rente daxi'o ka', llzenay aken keto' kate llwa'lto' ra'on!
42010018	Na'll lle Jesúsen' leake': —To bre'kazra' llaz daxi'on lle'le, ka llaz yi' bzi'o ka nak llnit yel llnebia' ken.
42010019	Ganni llonna' re' yel wak, nench wrejchekwre no bele, no xhban leo, na' wrejchekwre doxhen yel wak ke da lle'ne wlliayi' lli'o, na' re' bibi gákere.
42010020	Na' bi wawétekere, ni ke dan' llzenay daxi'on keré, zan leyewé le ba nllia Diosen' raren' le' libr ke'en yebá.
42010021	Rawe na' bawé Jesúsen', ka nak zorén Spíritu ke Diosen' Le'en, na' bne'e: —Lloe'rawa' rwe' Dios Xa, rwe'n llnebia'o yebá na' yellrion', bkwa'cho' da ki, bi byejnie' be'nn si'n ka' len, na' broe'ro'n be'nn nak nexjra'lle. Beno' ka' Xa, le ka'n byo'ra'llo'.
42010022	’Yeololte da de, Xa'n ba bene'n rallna', na' nono nombia' Xhi'nne'n, toz Xa' na' nombie' Le'e, na' nono nombia' Xa'n, toz nada' nak Xhi'nne' nombie', na' kon no llbeja' nada' llroe're' kan' nak Xa'n.
42010023	Na' bayechje' golle' be'nn ka' non Le'e txhen to wraz akze': —Nbaraz ke re' llre're nada', na' da ka' llona'n.
42010024	Le be'nn zan be'nn be'e xti'll Diosen', na' be'nn llnebia' blla'a kana', le gokra'll ake' re'e akre' ka da ka' llre're nna', na' bi bre'e akre'n; na' le gokra'll ake' yen akre' ke dan' llénere nna', na' bi ben akre'n.
42010025	Na' bzolla'a to be'nn llsed llroe' ley dan' bzoj da Moisésen', gokra'lle' kweje' Jesúsen' di'lle, lle'e Le'e: —Maestro, ¿Bi llaya'l gona' nench ga't yel nban zejlikane kia'?
42010026	Na'll lle Jesúsen' le'e: —¿Akxha nyoj le' leyen'? ¿Akre nen?
42010027	Na'll be'nnen' llejnie' leyen' kwasro bne'e: —“Llie'ro' Dios do yichj do ra'llo', na' llie'ro' be'nn lwelljo', ka'kze nllie'ro' kwino'.”
42010028	Na'll Jesúsen' lle'e le'e: —Da li kan' bne'on, ka'n ben, na'll bano' zejlikane.
42010029	Na' be'nnen', gokra'lle' wroe're' dakze lixheje, na' lle'e Jesúsen': —¿Ka noxha be'nnen' nak be'nn lwellja'n, na' llie're'?
42010030	Na'll bne Jesúsen': —To be'nn bze'e Jerusalén, na' zeje' Jericó, bixha gok bllayre' be'nn wan, na' bka'a ake' bi ke'e da nse'e, ben ake' zi' ke'e, na' bkwa'nn ake' le'e tnezen' ye zre ke bet akze' le'e.
42010031	Ka' goken, kate bde to bxoz tnezen', ka bre're' be'nn we'en, na' bdie' ye chla're nezen' zejze'.
42010032	Na'll bde ye to be'nn ka' nzi'i levita, lle'nen nen be'nn llakrén lo yoda'o, leska' ka bre're' be'nn we'en, le bdete' ye chla're.
42010033	Bixha to be'nn Samaria, bdie' tnezen'; ka bre're' be'nn we'en, baya'chra'lle' le'e.
42010034	Na' jabi'ye' kwite', na' bdibe' we'e ke'en, btope'n ceit, na' bllone'n xis uva, na' bene'n rmell, na' bcheje'n to ra'lle. Na' blene' le'e bllie' le'e ko'll burr ke'en, na' bche'e le'e ga zo to yo' ga lltas be'nn yo' nez. Ganna' basyolle' bwie' le'e.
42010035	Bateyó ka yewe' nezen', breje' chop mell dan' nzi'i denario, na' be'en xan yo'n, lle'e le'e: “Ben gokre bwia be'nnen', cha' billre da gono' gaxt, na' wayixhja'n kate zaza'a na'.”
42010036	Na'll goll Jesúsen' be'nnen': —Bnechk rwe', ¿nore be'nn ki chonne, gokre' ke be'nnen' bran ake'n nake' be'nn lwellje'?
42010037	Na' bne be'nnen' llsed llroe' leyen': —Be'nnen' baya'chra'll be'nn we'en bran ake'n. Na'll lle Jesúsen' le'e: —Lekze ka'n llaya'l gono' rwe', waya'chra'llo' yeolol be'nne.
42010038	Na' Jesúsen' bawe' nez da yobre, na' bllin ake' to yell, na' rao yell na', zo to no'r re Marta, na' bene' Jesúsen' yexh cheje' rille'.
42010039	Na' zo to bir Martan', na' re María, na' Marían' le blle'te' xhnia' Jesúsen' llzenaye' xti'lle'n.
42010040	Na' Martan' llaral-llre' llsinie' da gao ake', kate jabi'ye' kwit Jesúsen', lle'e Le'e: —Xana', ¿bi llakbe'ro' bi bira'n toza' bkwa'nnbe', llsinia' ganni? Gollbe' gakrenbe' nada'.
42010041	Na'll Jesúsen' lle'e Martan': —Marta, Marta, le lli' yichjo' dan' llsinia'on, na' llakllejla'llo' dan' nyan da zed ko'on.
42010042	Zan toze da de da nak lliarao gonllo, len na' ba brej Marían' llone', na' nono gak waka'a len.
42011001	Gok ka zo Jesúsen' to latj ga lloe'rene' Diosen' di'lle, bayoll na' to be'nn ka' non Le'e txhen, golle' Le'e: —Xanto', bsede neto' akren' we'rento' Diosen' di'll, kan' ben Juan be'nnen' bchoa nis, broe're' be'nn ka' bnao le'en.
42011002	Na'll lle'e leake': —Kate we'renre Diosen' di'll, ki nnere: Xa, rwe' llia'o yebá, nak la'y ra'on. Yedchga yel llnebia' ko'on. Gakchga kan' lle'nro' rao yellrion', kan' llak yebá na'.
42011003	Na' dan' gaoto' tlla tlla, bennchgan nna'.
42011004	Na' bazi'xhen keto', kan' llon neto', llazi'xhento' ke be'nn biteze da llon akre' neto'. Bi wsanra'llo' neto', yexjto' rao da xhinnjen', bkwas brekyi'll neto' rao da xhinnjen'.
42011005	Na'll leska' lle'e leake': —Bixha cha' re', zo to be'nn nombia're kwasro, na' chejre rille'n llere, na' yere': “Be'nn nllie'ra', ben gokre brej nada' chonn yet xtir;
42011006	bra' to be'nn nllie'ra' be'nn za'a zi'te, na' bikzbi de kia' wa'a gawe'.”
42011007	Na' be'nnen' walli' kerén' gan' de'e na', ye'e re': “Bi gonro' nada' zede, ¿bi llwia'o ba neyj yo'n, na' ren xhi'nna' ki ba tasto', na' bi gak chasa' gonna'n?”
42011008	Ni nia' re', la'kze bi nnen ke chase' gonne'n, na' dan' zere llchie're na', wyaskze' gonne' dan' llnnabren'.
42011009	Ke len na' nia' re': Lewnnab, cha' bi wnnabre, gonnkze Diosen' len; lechirj, cha' bi chirjre, wllelkzen; lewse'kw, na' wyarjkze cho're.
42011010	Le noteze be'nne bi da llnnabe', wzi'kze'n; na' be'nn llyirje', wllelkzere'n; na' be'nn llnne'e, llsarj akse' ke'e.
42011011	’Cha' re' zo to xhi'nnre, na' wnnábebe' re' to yet xtir, kere we'zrebe' to yej. Cha' wnnábebe' re' to belya', kere we'zrebe' to bele.
42011012	Na' cha' wnnábebe' re' to xchit bellj, kere we'zrebe' to xhban leo.
42011013	Cha' re' naktere be'nn wen da xhinnj, nnézere llaya'l we'e xhi'nnre da wen, gonntell Xare be'nnen' zo yebá, gonne' re' Spíritu ke'en kon cha' wnnabren.
42011014	Bixha gok ka llabej Jesúsen' to daxi'o yo' to be'nn blloj; ka balloj daxi'on, le bannete be'nn bllojen'. Na'll llabanre be'nn ka' lla'n.
42011015	Na' bal be'nn ka' bne ake': —Llabeje' daxi'o ka' kone yel wak ke Beelzebú dan' llnebia' daxi'o ka'.
42011016	Na' ye bale', kon llnnab ake' wroe're' yel wak ke'en, gone' to da gone' le' yebá, nench ga't da wxoa ake' do'l ko'lle'.
42011017	Jesúsen' llakbe'tere' kan' nak xhbab ke ake'n, na'll lle'e leake': —Cha' be'nn lla'a to yell gak ake' chopre, wllin lla kate kwiayi' yellen'. Na' cha' be'nn lla'a to lo yo', nak ake' chopre, leska' wllin lla kate waran ake'.
42011018	Leska' daxi'o ka', cha' nak aken chopre, les bi gak soyib aken scha chet ka'. Le kan' nere llabeja' daxi'o yo' yichjra'llda'o be'nne kone yel wak ke Beelzebún'.
42011019	Cha' naken kan' neren', ¿bixha xhi'nnre ka', bi kone llabej ake' daxi'o ka' yichjra'llda'o be'nne? ¿Kone yel wak ke Beelzebú na'n llon ake' ka'? Leake' wroe' akre', kreren' nak xhbab kerén'.
42011020	Zan cha' llabeja' daxi'o ka' kone yel wak ke Dios, len naken to da llroe' ba bzorao llroe' Diosen' yel llnebia' ke'en gan' lla'ren'.
42011021	’Kate to be'nn war, llape' rille'n kon ren ya, notno gak cho' rille'n.
42011022	Zan cha' llin to be'nn nak be'nn warlle tilrene' le'e, na' gone' le'e gan, na' wke'e ya ke'en dan' nxenra'lle'n, na' wka'te' yeolol da de ke'e, na' chisen we'e be'nn ka' nake' txhen.
42011023	’Be'nn bi llone' nada' txhen, llwiere' nada'n. Na' be'nn bi llakrene' nench wzenay be'nn ka' kia', yezikre llone' nench nono wzenaykze kia'.
42011024	’Kate to daxi'o llallojen yichjra'llda'o be'nnen', na' dan llayirjen ga lljacho'n ga yobre. Na' cha' bi ll-llelen to latj ga yezi'ra'llen, na'll nnen: “Waya'chka' lljawia' gan' balloja'n, cha' gak lljalloa' da yobre.”
42011025	Na'll llayejen lljawian gan' zo be'nnen', na' kate re'ren ra'llda'o be'nnen', naken ka to yo' da nxhi nloa, na' ndachen.
42011026	Na'll lljatopen ye gall daxi'o da llonll ka len, na'll yella'a aken txhen lo ra'llda'o be'nnen'. Na' cha' ka' ba ben ake'n, na'll yezikre gakll ke be'nnen', kere kan' gok ke'e kana'.
42011027	Chak lloe' Jesúsen' di'll ki, to no'r ren radj be'nn ka' lla'a llzenay xti'lle'n, bnne'e lle'e Jesúsen': —Nbaraz ke no'ren' bxhan rwe', na' bwa'lle' rwe'.
42011028	Na' bne Jesúsen': —Nakllen nbaraz ke be'nnen' llzenay xti'll Diosen', na' llone'n.
42011029	Na' ka badop be'nn zanll kwit Jesúsen', na'll lle'e leake': —Be'nn ka' lla'a nna', nak ake' be'nn wen da xhinnj kwis, llnnab ake' to da gona' nench wroe'ra' yel wak kia'n, na' chejle' ake' kia'; zan bi gak kan' llnnab ake'n, toze kan' gok ke da Jonás be'nnen' be'e xti'll Diosen' kana', ka'kzen' gak kia'.
42011030	Ka dan' gok ke Jonásen', len na' bre'e be'nn Nínive ka', na' bayakbe'e akre' Diosen' bse'l le'e. Ka'n gok ke'e na', ka'kzen' gak kia' nada' Be'nnen' Gorj Radj Be'nnach, na' gaken to da re'e be'nn ka' lla'a nna'.
42011031	No'ren' bnebia' yellen' re Sabá, kate llin lla gak yel koxchis ke yeolol be'nne, wabanrene' txhen be'nn ki lla'a nna', na' wchoybie' ke ake', le le'en zi't kwis bede' badzenaye' yel si'n ke da Salomón na', na' nada' za'ktella' kerke Salomón na'.
42011032	Be'nn Nínive ka', kate llin lla gak yel koxchis ke yeolol be'nne, wabanrén ake' be'nn ki lla'a nna', na' wchoybia' ake' ke ake', le leake'n ka ben akre' xti'll da Jonásen', bayat akre' ke da xhinnj ke ake'n, na' nada' za'ktella' kerke da Jonásen'.
42011033	’Ni to be'nne kate wxhenze' to yi', wkwa'chze'n o cha' wdo'sze'n to llom, zan llde'en sibe nench llseni'n ke yeolol be'nne.
42011034	Yejraore llian naken ka to beni' nench re're. Cha' bibi llaken, llre'kzere kwasro. Zan cha' yejraoren' bi naken wen, doxhenre ncholen chet ka'.
42011035	Lewiaya'nn ke nnebia' da xcholen' re', lewe'e latj cho' beni' ke Diosen' yichjra'llda'oren'.
42011036	Cha' bill yo'llo ni ra't da xcholen', na' doxhen yichjra'llda'ollo yo'n beni'n ke Dios, kana'llen' chejnie'llo kan' nak xhnnez Diosen', gonen ka'kze ga llseni' to yi' xhen rao nezen'.
42011037	Ka bayoll be'e Jesúsen' di'll ki, to be'nn fariseon' bene' Le'e yexh rille' lljatawe'. Ka byo' Jesúsen' rill be'nnen', na' bllie' gan' gao ake'n.
42011038	Be'nn fariseon' llabanre' ka bre're' kere bna'a ta'k Jesúsen' zan ras, kan' llon leake'n ka nak gawe'n.
42011039	Na'll goll Xanllon' le'e: —Re' be'nn fariseo ake, ka be'nn llayib to ko'llze tas ye'nnen' llonre. Yichjraozren' nak yall, zan lo yichjra'llda'oren' lla'n da ke nxhia, llzera'llre bi da de ke be'nne.
42011040	¡Be'nn ke llejnie'n nakre! ¿Kere Diosen' be'nnen' ben yichjraoren', lekze Le'en bene' yichjra'llda'oren'?
42011041	Lewe'e lmoxh, legakrén be'nne, na'llen' gakre yall doxhenre.
42011042	’¡Nya'chraz ke re' be'nn fariseo! Lloe're Diosen' to ra't wej rao chi kwen ke yeolol da da'o bixhj, ke nak no yixh kwan da llazi're lo re'j keré, da ka' nzi'i menta na' rud, na' llbej yichjren' gonre da nak lliarao, ka nak dan' llie'llo Diosen', na' gonllo da wen. Da li da llaya'l we're da ki, na' bi wsanre yel nllie' ke Diosen'.
42011043	’¡Nya'chraz ke re', be'nn fariseo! Re' ll-lanre siy nell ka' ni't lo yoda'on, na' do lao ya'a, llawere we'rao be'nn re'.
42011044	’¡Nya'chraz naken keré llsedre ke ley dan' bzoj da Moisésen', na' re' be'nn fariseo! ¡Nakre be'nn chop rao! Re' nakre ka ba ke be'nn wat, da bi nla'; be'nn dá rawen', ni ke llakbe'e akzre' akre nak loe.
42011045	Na'll to be'nn ka' llsedre ke leyen' golle' Jesúsen': —Maestro, rente neto' lla'dyi'o ne'o ka'.
42011046	Na'll lle Jesúsen' le'e: —Leska' re' llsedre ke leyen', nya'chraz ke re', ka nak llroe're leyen' be'nn yobre, llonren' ka to yoa' zi' da bi llzoe akre', na' re', ni ke llda'ba'yzre la kanzeren.
42011047	’¡Nya'chraz ke re', ka nak llayoncha'ore rao ba ke be'nn be'e xti'll Diosen' kana', le xozxta'ore ka'n bet leake'!
42011048	Kone ka' llroe're naksre xozxta'ore ka' txhen, le leake'n bet ake' be'nn ka', na' re' llayoncha'ore ba ke ake'n.
42011049	’Ke len na', rao yel si'n ke Diosen' bne'e ka'n batna'te: “Wse'la' be'nn chixjwe' xti'lla'n, na' be'nn nne lo raza', bal ake' got ake', na' ye bale' ko' ake' rill ya.”
42011050	Re' llonre kan' bne'en, na' re' lla'a nna' yellayraore, ni ke xchen be'nn ka' bet ake'n, kan' bxhe yellrio llinte nna' lla.
42011051	Da bzoraozen kan' bet be'nnen' re Caín bi'che'n re Abel, bllinte kan' gok ke Zacarías, be'nnen' bet ake' radj yoda'o za llinl-llo gan' zo bkoyen', re' lla'a nna' yellayraore ke yeolol be'nn ki goten'.
42011052	’¡Nya'chraz ke re' llsed llroe' leyen'! Re' ll-lanre nnézere yel si'n ke Diosen', ni re' bi nnézeren kwasro, na' be'nn llazra'lle' nnezre'n, bi lloe're latj nnezre'n.
42011053	Ka bayoll be'e Jesúsen' di'll ki, be'nn fariseo ka', na' be'nn ka' llsedre ke ley dan' bzoj da Moisésen', bzorao zi'chi'll ake' Le'e, na' llbej ake' Le'e di'll.
42011054	Na' ka' lli'nao ake' bi di'llen' lloj lloe', nench sa'ke gao ake' xhia ke'e.
42012001	Na' gok, be'nn zan kwis badop, na' ka nak badop be'nn zan na', to llrejchekw nia' lwellj ake', na'll Jesúsen' golle' zga'tek be'nn ka' non Le'e txhen na': —Lewiaya'nn kan' llon be'nn fariseo ka', llon ake' ka kwa binn dan' llchixe' yezj yet xtiren', nench llonen yet xtiren' nbaraz. To ko'llzen nla' ake' be'nn wen, na' lla'a da xhinnj lo ra'llda'o ake'.
42012002	Le bibi de da nga'che da nello bi wroe'rawe, na' bi de da nello nono yenneze len.
42012003	Na'llen' biteze da nnere ga nga'che, be'nn zan yene len, na' di'll da we're lo yo' keré, leska' be'nn yell nneze len.
42012004	’Ni llnia' re' be'nn nllie'ra', bi llebre cha' be'nn got ake' re', kwerp na'zen' got ake' chet ka', te na' billbi gak gon ake'.
42012005	Ni llnia' re', non' llaya'l llebre, lelleb Dios, Le'en kate ba bake'e yel nban kerén', ye to chi'i wase'le' re' lo yi' gabil, Le'en llaya'l llebre.
42012006	’Lewiake byinn da'o ka', chop chonnze mell lla'ollo tap ga'yba', le bi za'kba' da xhen. Na' Diosen' ni toba' bi nsanra'lle'.
42012007	Rente yich yichjre ka' nrab Diosen'. Na'llen' nia' bi llebre, za'kll re' kerke txhonnj byinn da'o ka'.
42012008	’Ni llnia' re', noteze be'nn cha' wchebe' nnawe' nada', leska' nada', Be'nnen' Gorj Radj Be'nnach, wacheba' nake' nada' txhen rao angl ke Dios lla'a yebá.
42012009	Na' be'nnen' bi wchebe' nnawe' nada', leska' nada' bi wacheba' nake' nada' txhen rao angl ke Dios.
42012010	’Noteze be'nne cha' bi nne bi zille kia' nada', Be'nnen' Gorj Radj Be'nnach, de yel llazi'xhen ke'e; zan cha' to be'nn nne ke Spíritu ke Diosen', kbat yezi'xhen Diosen' ke'e.
42012011	’Kate wche'e akze' re' rao be'nn ka' llnebia' yoda'on, na' rao koxchis, bi we'la'llre akre ka gonre, na' akre ka nnere,
42012012	wzerenkze Spíritu ke Diosen' re', na' wroe'ren re' kan' gonre, na' akre nnere.
42012013	Radj be'nn zan ka' lla'a rao Jesúsen', blloj to be'nn golle' Le'e: —Maestro, goll bi bi'cha'n wla'to' bien dan' bkwa'nn xaxhna'to'n.
42012014	Na' Jesúsen' lle'e le'e: —¿No goll re', nada' llona' yel koxchis, na' ll-la' bi da de ke be'nne?
42012015	Na'll lle'e leake': —Lewiá bi sera'llre bi ga't keré, le kere kon ka da dérellon', ka' ga'tte yel nban kellon'.
42012016	Na' be'rene' leake' to di'll, bne'e: —Bzo to be'nn wnia', de yellrion' ga goze', na' barape' da xhen.
42012017	Na' bene' xhbab bne'e: “¿Akxha gona'? Billbi latj de ga wlla'cha'wa' dan' barapa'n.”
42012018	Na'll bne'e da yobre: “To da gona', yechinnja' yo' gan' nlla'cha'wa' kia'n, na' gona'n da xhenll, na' wlla'cha'wa' dan' barapa'n, na' ren yeolol da de kia'.
42012019	Na'llen' yeyep kwina': Lla nna' bi'cha', bxhi'i banez, we'e bdao, bzo nbaraz, da xhen da yo'cha'o ko' rwe' de da gao' zan iz.”
42012020	Na' Diosen' golle' le'e: “Be'nn ke llejnie', nna' lle' gato', ¿no gao dan' nlla'cha'on?”
42012021	Na' kan' naken ke be'nnen' zera'lle' chraoze bi ga't ke'e yellrio ni, na' bibi yel wnia' ke'e de rao Dios.
42012022	Na'll goll Jesúsen' be'nn ka' non Le'e txhen: —Llnia' re', bi kwek yichjre chraoze da ye'j gaore chak nbanren', leska' bi kwek yichjre chraoze xhara'nre.
42012023	Za'kll yel nban kellon' kerke dan' ye'j gaollon', na' za'kll kwerp kellon' kerke ra'll dan' llakllo na'.
42012024	Lewiake bechj ka', ni ke llaz llarap akzba', ni ke zoze da' xhoa' keba', na' Diosen' llwaokzeba'. Za'kll re' kerke bechj ka'.
42012025	Ni to re' bi gak yesdón kwinre ye tchit, cha' kon kwek yichjzre gakre be'nn tonne.
42012026	Na' cha' da da'o na', nakten da ke nxhia bi llak gonre, ¿bixchen cho'zre billre da zed yobre?
42012027	’Lewiake yej ti'l ka', bibi llin llon aken, ni ke llabzen yere, na' ni llnia' re', ni gaz be'nnen' golle Salomón, ren yel wnia' xhen ke'en, bi gok xhara'ne' nbaraz kan' nak yej da'o ka'.
42012028	Cha' ka' llone Diosen' yej da'o ka', nench llzon nbaraz, la'kze nna'zen' zon, wxe ba byechen, na' cheyen, gontell Diosen' ke re' nench zore nbaraz chenak wxenra'llre.
42012029	Re', bi cho're da zed, ni ke dan' ye'j gaore na'ze, leska' bi gakllejla'llre.
42012030	Le be'nn ki lla'a yellrion', lezen na' yo' yichj ake', zan re', Xare be'nn zo yebá, ba nnézkzere' kan' yálljere da ki.
42012031	Llaya'l kwe' yichjre na' wzenayre ke Diosen', nench nnebie' yichjra'llda'oren', na' yeolol da ka' yálljeren', Dios na'kze gonne'n.
42012032	’Bi llebre la'kze nak to chopzre, Xallo Diosen' ba breje' re', nench nnebia' renre Le'e.
42012033	Lewayo'te bi da de kere, lewe'e be'nn cha' bi yalljre', cha' gonre ka', na'llen' ga't yel wnia' xhen keré yebá da bi te ke, na' da bi kwiayi'. Ganna' nono be'nn wan llra', nono bada'o lla'a wteba'n.
42012034	Le gan' ngo'cha'ore dan' llazra'llre na'n, ganna'n zokze yichjra'llda'oren'.
42012035	’Lesoteze xhnid ka be'nn llbexh sorao gon llin, ba nka'choch le'e, na' dan' llseni' ke'en lla'ltezen.
42012036	Llaya'l gonre ka be'nn wen llin, lla'a ake' llbexh ake' xan ake'n, zeje' ga llak to wchayna'a. Kate yelline'n, na' nne'e, le ze akte' xhnid wsarj ake'.
42012037	Nbaraz ke be'nn wen llin ka', katen' yellín xan ake'n, lljadi're' leake' llnna' ake' yere; da li llnia' re', kana'll gonchie' leake', kwine' wsinie' da gao ake'.
42012038	Nbaraz ke be'nn ka' katen', la'kze llinte llere, na' llinte bale, cha'a ake' xhnid, llnna' ake' yere.
42012039	Leska', lewayón ke xhbab, chenak to xan yo', nnezre' batkren' chej be'nn wan ka' rille'n, da li, ni ke tasze' do yere, le kere we'e latj cho' be'nn wan ka' rille'n.
42012040	Leska' re', lesó xhnid, le katen' llonren' xhbab bi yeda', kana'n yeda' da yobre, nada' Be'nnen' Gorj Radj Be'nnach.
42012041	Na' Pedron' lle'e Le'e: —Xanto', ¿dan' llsa'krebro' da ki naken ke neto'n o cha' ke yeolol be'nnen'?
42012042	Na'll bne Jesúsen': —Naksen ke noteze be'nne, cha' gone' ka to be'nn wen llin be'nn llejnie'; xane'n, bene' rallne'e yo' ke'en, na' bene' rallne'e be'nn wen llin ka' yela', na' kwe'e xhnneze bi llin da llak, na' kate llin hor gao ake' na', wawe' leake'.
42012043	Nbaraz ke be'nnen', cha' kate yellín xane'n, lljadi're' le'e llone' ka dan' bkwa'nne' rallne'e gone'.
42012044	Da li llnia', kana' gone' rallne'e yeolol da de ke'e.
42012045	Zan cha' be'nn wen llin na', nne'e lo yichjra'llda'we': “Cheke wlleje xana'n”, na' sorao chine' be'nn ka' yela', na' ye'j gaoxene', na' sollre'.
42012046	Bixha yellinkze xane' kat lla ke llwie' yelline', kana' wzap xane'n le'e, chintate' le'e, na' wse'le' le'e ga yellayrawe' ga lla'a be'nn ka' bi llzenay ke Dios.
42012047	’Na' be'nn wen llin na', cha' nnezre' kwasro bi dan' llaya'l gone', na' bi llone'n, bi soe' xhnid kate yellín xane'n, na' chintate' le'e.
42012048	Na' be'nnen' bi nnezre' bin' nllia xane'n bia'a gone', na' gonkze' ke da llaya'l chine' le'e, ra'tze chine' le'e, le bi nnezre'n. Le be'nnen' be'e Diosen' le'e da xhen, leska' da xhen wannabre' le'e, na' be'nnen' bxenra'll Diosen' le'e, bene' rallne'e da xhen, leze da xhenll wannabre' le'e.
42012049	’Ka be'nn badxhen to yi' da wzey da de rao yellrio nin' badyena', le lle'nkazra' sorao ga'lnninnen.
42012050	De to da war da gak kia', na' llakra' kwis, llbexha' kate llin lla gak kia' ka'.
42012051	¿Llákere cha' beda' nench be'nn ka' lla'a yellrion' gak ake' toze'n? Ka'a, chopren' gak ake'.
42012052	Soraozen nna', cha' to lo yo' nak ga'y ake', gak ake' chopre, na' chonne' gakyollrene chope', chope' gakyollrene chonne'.
42012053	Be'nn byion' tilrene' xhi'nne' byion', na' xhi'nne' byion' tilrene' xe'en; no'ren' tilrene' xhi'nne' no'ren', na' xhi'nne' no'ren' tilrene' xhne'en; no'ren' tilrene' xhorille', na' xhorille'n tilrene' tawxhi'nne'n.
42012054	Na'll goll Jesúsen' be'nn zan ka' lla'n: —Kate llre're ba ze bej gan' llen willen', na' nere: “Wak yejw.” Na' llakte yej.
42012055	Na' kate llénere dá be' da za'a lle'le, na' nere: “Wak ze'ye nna'.” Na' llakte ze'ye.
42012056	¡Be'nn chop rao ak! Llwiare yebán', na' yellrion', na' llakbe're cha' gak zay o cha' gak ze'ye, na' bi llakbe're bin' ba llak gan' ba zore nna'.
42012057	’¿Bixchen ke llayonre xhbab, akre ka gonre da wen?
42012058	Kate be'nn lljatawe' xhia rao koxchis, llxoa ake' do'l ko'llre, leko' xhnneze ka za llinre rao koxchisen', la'kze ba yo'tere nez, lewe'la'll leko' xhnneze, le cha' llinre rao koxchisen', na' koxchisen' gone' re' rao na' xa'y ka', na' ko' ake' re' lo rill ya.
42012059	Ni llnia' re', kere wabeje' re' cha' bi chixhjre doxhen dan' llba'yre.
42013001	Rao lla na', bal be'nn ka' lla'a gan' llroe' Jesúsen', be'rén ake' Le'e di'lle kan' ben Pilaton', bse'le' be'nn bet ake' txhonnj be'nn Galilea ka', kan' lla'a ake' lo yoda'o llot ake' bayi'x lloe'rao ake' Dios, na' bchixe' xchen ake'n ren ke bayi'x ka'.
42013002	Na'll balli'i Jesúsen' xti'll ake'n, lle'e leake': —Llákere cha' dan' gok ke be'nn ka' ka'n, nak aklle' be'nn wen da xhinnjll, kerke be'nn Galilea ka' yela'.
42013003	Kere ka'n; ni llepa' re', cha' re' bi wayátere ke da xhinnj kerén', wllin lla kwiayi're kan' gok ke be'nn ka'.
42013004	Be'nn ka' chi'n chonne (18), got ake' bdekw ake' to ze'e sibe gan' nzi'i Siloé, ¿leska' llákere nak aklle' be'nn wen da xhinnjll, kerke be'nn ka' yela' lla'a Jerusalén na', na'llen' gok ke ake' ka'?
42013005	Kere ka'n; ni llnia' re', cha' re' bi wayátere ke da xhinnj kerén', wllin lla leska' kwiayi're kan' gok ke be'nn ka'.
42013006	Na'll Jesúsen' bsa'krebre' bne'e: —Bzo to be'nne, na' lo re'j ke'e ga naze' uvas, zo to yay higo; na' jawie' cha' llian daxhix, na' bibi llian.
42013007	Na' golle' be'nnen' llap re'jen': “Ba gok chonn iz lladwia' yayen' cha' llian daxhix, na' bikzbi llbian; wenkre bchoyen, ke da zozen nlanen yellrion'.”
42013008	Na' goll be'nnen' le'e: “Xana' kwexhkello ye choll, la ye twiz rize; wche'nnkera' xhane, na' wlla'n be'n.
42013009	Cha' kwian daxhix, na' wkwa'nnllon, na' cha' bi kwiakzen, na'll wchoyllon.”
42013010	Gok to lla, lla llap be'nn Israel ka' bara'nne, byej Jesúsen' lo yoda'on, na' jazejnie're' leake'.
42013011	Na' lli' to no're lo yo'n; ba gok chi'n chonn (18) iz nleo ko'lle', le byo' to daxi'o kwerp ke'en, na' kere gokll waze'e lilla.
42013012	Ka bre'e Jesúsen' no'ren', goxhe' le'e, na' lle'e le'e: —No're, nna' wayako' ke yillwe' ko'on.
42013013	Na'll bxoa ta'k Jesúsen' ko'll no'ren', na' le bazete no'ren' lilla barí ko'lle'n. Na' bzorao lloe'rawe' Dios.
42013014	Na' be'nnen' llnebia' yo'n, goklle'e kwis dan' bayón Jesúsen' no'ren' to rao lla llap ake' bara'nne. Na'll be'nnen' golle' be'nn ka' ni't lo yo'n: —Xop lla llaya'l gonllo llin; rao xop lla ka' yedre, cha' lle'nere wayakre, zan bi yedre lla llapllo bara'nne.
42013015	Na'll Xanllon' golle' be'nnen': —¡Be'nn chop rao ake! La'kze nak lla llapre bara'nne, dekz de llsellre bell keré, burr keré, lljawe'jreba' nis.
42013016	Na' no'ren' nakteke' xhi'nn dialla ke xozxta'ollo, Abraham, ¿kere leska' llaya'l wayelle ke dan' nchej daxi'on le'e ba gok chi'n chonn iz?
42013017	Ka bayoll bne Jesúsen' ka', le llakzbane be'nn ka' llwie Le'en. Na' be'nn ka' yela' llayo'ra'll ake' kwis kan' llone'n, le naken da wen.
42013018	Na' bne Jesúsen': —¿Akre ka wsa'kreba' kan' llnebia' Diosen'?
42013019	Wsa'kreba'n ka nbaz ke mostaz da goz be'nn lo re'j ke'en, na' ke bra'n na', blli'on gokten to yay xhen, na' byinn da'o ka' jachia akba' rawen, ben xo'nn akba'.
42013020	Na'll bne Jesúsen' da yobre: —¿Akre ka wsa'kreba' kan' llnebia' Diosen'?
42013021	Wsa'kreba'n ka kwa binn da bxhi'i to no're, na' bchixe'n trob yezj, na' baslli'on kwa ke yet xtir na'.
42013022	Jesúsen' bzejnie're' be'nne toto yell gan' bdie'n, ka nak zeje' Jerusalén na'.
42013023	To be'nn golle' Le'e: —Xanto', ¿to chopze be'nn ka' yerán'? Na'll golle' be'nnen':
42013024	—Lewe'la'll, lecho'o gan zo reyj yo' dan' ncho'pen, le llnia' re', be'nn zan ye'n akre' cho' ake', na' bi sa'k akre'.
42013025	Na' gonen kate te na', xan yo'n wseje' reyj yo'n, na' sorao gosia're le' reyj yo'n, nnere: “Xanto', bsarj cho'to'.” Na'll ye'e re': “Bi nombia' re', bi nnezra' ga be'nne re'.”
42013026	Na'll sorao nnere: “We'e bdaorenteto' rwe', na' bdate'o broe'ro' xti'llo'n do lao ya'a rallto'n.”
42013027	Na' da yobre ye'e re': “¿Kere ba bnetia', bi nnezra' ga za're? Lewayej ka'le, re' be'nn wen da xhinnj.”
42013028	Kana' kwellya'chre, gaoxoxj layre kate re're Abraham na', na' Isaac, na' Jacob, na' yeolol be'nn ka' be'e xti'll Diosen' kana', lla'a ake' gan' llnebia' Diosen' yebán'; na' re' bi renre.
42013029	Be'nn zan be'nn za'k doxhen yellrio, yellín ake' yebá gan' llnebia' Diosen', na' kwe'rén ake' Le'e lloa' mes ke'en.
42013030	Na' ganni nia' re', be'nn zan nak ake' ka be'nn lliarao nna', wllin lla kat yeyak ake' ka be'nn za'a xhante, na' be'nn ka' nak ake' ka be'nn za'a xhante nna', leake'n yeyak ake' ka be'nn lliarao.
42013031	Na' llak rao lla na', bllin bal be'nn fariseo ka' rawe'n, lle ake' Le'e: —Baxhonnj, bayej do ga yobre, le Herodes na', lle'nre' gote' rwe'.
42013032	Na' lle'e leake': —Lelljayell be'zen': “Ye chop chonn llazen' nna dakza' llabeja' daxi'o yo' yichjra'llda'o be'nne, na' llayona' be'nn llak yillwe', na'tell wayoll xchina'n.”
42013033	Dekz de wasyollkza' gona' dan' llona'n nna', wxe, willj la llintekza' Jerusalén na', le cha' to be'nn lloe' xti'll Diosen' gate', Jerusalén na'kze llaya'l gate'.
42013034	’Re' be'nn Jerusalén, llotre be'nn ka' ba bse'l Diosen' lladzejnie're re' xti'lle'n, na' ba bchekwre leake' yej. Da zan ras gokra'lla' yetopa' re', ka llon to bellj ba nche'e xhi'nne, llatobba' leakba' lo xirba'n, na' bi gokra'llre.
42013035	Na' nna' tach rillren', ga'nnen ka ga nono llra'kze. Ni llnia' re', bill re'kzere nada' llinte lla nnere: “Nbaraz ba za'a be'nnen' nse'l Xanllo Diosen' ganni nnebie'.”
42014001	Gok to lla llap be'nn Israel ka' bara'nne, Jesúsen' byeje' rill to be'nn fariseo be'nn llnebia', na' jatawe', na' bal be'nn fariseo ka' bdop rill be'nnen', lli'nao ake' Le'e.
42014002	Na' rawe na', lli' to be'nn yoe' yi.
42014003	Na' goll Jesúsen' be'nn ka' llsedre ke ley dan' bzoj da Moisésen', na' be'nn fariseo ka': —¿Bi ne leyen'? ¿De latj wayonllo be'nn lla nba'nne o cha' bi de latj?
42014004	Na' ni to ake' bi balli'i xti'lle'n. Na'll Jesúsen' be'xe' ta'k be'nnen', na' bayone' le'e, na'll lle'e le'e: —Bayej nna', ba bayako'.
42014005	Na'll lle Jesúsen' be'nn ka' lla'a rill be'nn fariseon': —Nekxha re', cha' to burr keré o cha' bell keré lljabixba' to lo yelle, ¿kere sete lljarejreba', la'kze nak lla nba'nne?
42014006	Na' billkze bi llallel akre' ka ye ake' Le'e.
42014007	Chak lli' Jesúsen' rill be'nn fariseon', llwie' kan' llon bal be'nn ka', ll-lan ake' lljache' ake' raote ga ba nak kwe' be'nn brao, na'll be'rene' leake' to di'll, bne'e:
42014008	—Kate gon ake' re' yexh chejre ga llak yel wchayna'a, bi lljache're raote ga lljache' be'nn brao, ke gonzen llin be'nnen' nak be'nn braoll.
42014009	Na'll xan lnni ye'e re': “Leyezolla'a, lewe'e latj kwe' be'nn ni.” Na' yesolle'e re', lljalekwte' re' xhante, na' si're zdo'.
42014010	Zan kate gon ake' re' yexh, wenre lelljache' xhante, na' kate re'e xan lnnin' re', na'llen' cha' ye'e re': “Da nile blle'.” Na' lljalekwe' re' raote, na'llen' si're yel bara'nne.
42014011	Le be'nnen' cha' lle'nre' gake' be'nn brao, yezikre wayexje' yega'nnte' xhane, na' be'nnen' llakre' bi za'ke, le'en gak be'nn brao.
42014012	Na' golle' be'nnen' ben Le'e yexhen': —Kate gono' wao, bi gono' yexh toze be'nn nllie'ro', no bi'ch lwelljo', no be'nn wrill ko'o be'nn nak be'nn wnia', le leska' wayón ake' rwe' yexhe, na' ka' wayo'te' wzon ko'o.
42014013	Zan kate gono' wao, goxh be'nn ya'che, be'nn nxhinnj nia'na'a, na' be'nn lchole.
42014014	Na' ka' so'o nbaraz, le leake'n bi gak wayón ake' rwe' yexhe. Na' kate llin lla wasbán Diosen' be'nn wat, kana' gon Diosen' wen ko'o.
42014015	To be'nn lli'rén Jesúsen' txhen gan' llao ake'n, ka benre' xti'lle'n, bne'e: —Nbaraz ke be'nnen' kwie' gaorene' Diosen' txhen, katen' ba llnebie'n.
42014016	Na' goll Jesúsen' le'e: —Bzo to be'nne, bene' to wao xhen, na' be'nn zan bene' yexhe.
42014017	Ka bllin lla gao ake'n, bse'l xan waon' to be'nn wen llin ke'en, lljatixjwe're' be'nn ka' bene' yexhen', na' lle'e leake': “Ledá nna', ba bsinia'te dan' gaollon'.”
42014018	Na' be'nn ka', dete da llde' akre' nechkze bi lljake' waon'. Toe' bne'e: “Za bxhia' to yellrio, na' len cha'a lljawia'. Ye'o xano'n bi gak yeda'.”
42014019	Na' ye toe' bne'e: “Bxhi'za' ga'y kwe' belle, na' za lljawiachka' akre llon akba'. Yechgo' xano'n, si'xhene' bi gak yeda'.”
42014020	Na' ye toe' bne'e: “Za bchayna', na' bi gak yeda'.”
42014021	Be'nn wen llin na', zayeje' jayelle' xane'n kan' bne be'nn ka', na' goklla'a xan yo'n kwis, na'll golle' be'nn wen llin ke'en: “Byej do lao ya'a, jatateze do lyell, jaxi'i be'nn ya'ch, be'nn xhinnj, be'nn lchole.”
42014022	Bayoll bene' ka', na'll golle' xane'n: “Xana', ba bena' kan' bne'on, na' nna dellkze latj.”
42014023	Na'll be'nnen' golle' le'e: “Byejkze da yobre kon ga xhoa nez, na' jaxi'i yezikre be'nne, ben bien cho' ake', le lle'nra' yella'te yo' kia'n.
42014024	Le ni to be'nn ka' bena' yexh da nellen', bill gak gao ake' dan' bsinia'n.”
42014025	Be'nn zan kwis nao Jesúsen', na'll bayechje' lle'e leake':
42014026	—Cha' re' nllie'llre xare, xhna're, no'r keré, xhi'nnre, bi'chre, zanre, na' nllie'llre kwinre kerke nada', bi gak gonre nada' txhen.
42014027	Na' be'nnen' bi llone' ka to be'nn noa' cruz ke'e, na' nnawe' nada', bi gak gone' nada' txhen.
42014028	Cha' notezre lle'nere gonre to yo', ¿kere zga'tek kwejbia're ka to gaxt gonen, na'llen' gonren?
42014029	Ke gonrizen kon wxere rane na'ze, na' bi soere yesyollren; na' re'e be'nne, na' wtitj akre' re',
42014030	ne ake': “Kon bxe be'nnen' yo' ke'en; kere bzoere' yesyolle'n.”
42014031	Cha' to rey llwie' cheje' rao wdil, zga'tek wyi wsa'ke' cha' gak soyibe'; le'en nape' chi mir waka'a ya, na' be'nnen' tilrene'n nape' galj mire'.
42014032	Na' cha' llwie' bi soere', ka nna za'te be'nnen' tilrene'n zi'te, wse'le' to be'nn lljadie' xti'lle'n, na' wnnabe' yeni't ake' wen.
42014033	Ka'n naken, cha' re' bi kwej yichjre yeolol da de keré, bi gak gonre nada' txhen.
42014034	Na'll bne Jesúsen' da yobre: —Da wen kwis ze'den', zan cha' wnit yel zich ke'en, bikzbi de gónellon nench yeyaken zich da yobre.
42014035	Kate bill naken zichen', bill gak gonen llin, ni ke gakze gakrenen yellrion' gaken be'n, na'll lljacho'nnllon yeo. Re' zo nayre yénere lewzenay.
42015001	Na' bdop no be'nn wachixhj, na' yezikre no be'nn wen da xhinnj rao Jesúsen', na' llzenay ake' xti'lle'n.
42015002	Na' be'nn fariseo ka', na' be'nn ka' llsedre ke ley dan' bzoj da Moisésen', ka bre'e akre' ka', na'll bne ake': —Be'nnen' llonteze' be'nn wen da xhinnj ka' txhen, na' llaorente' leake'.
42015003	Na'll Jesúsen' be'e to di'll, bne'e:
42015004	—Cha' re' ni't to gayoa (100) xhi'r keré, na' nnit toba', ¿kere kwa'nnre ba tapralj twalj ka' (99) lo re'j ke akba'n, na' chejre lljadirjre ba ti'chen' kon ka wallélereba'?
42015005	Kate yellélereba'n, yewere kwis waxoadoreba' xhichjre.
42015006	Ka yellinre rillren', yetopre be'nn wrill keré, ye akre': “Leyewé ren nada', le ba balléltera' xhi'r kia'n bniten'.”
42015007	Ni nia' re', leska' llawelle Diosen', na' angl ka' lla'a yebán', kate to be'nn wen da xhinnj llayatre' ke da xhinnj ba bene', na' llanawe' Diosen', kerke tapralj twalj be'nn wen, be'nn bibi do'l ke ake' de da wayat akre'.
42015008	’Na' cha' to no'r de chi mell plat ke'e, na' nnit ton, ¿kere na' wa'le' to yi', na' wloe' kwasro lo yo' ke'en to walléltere'n?
42015009	Kate yellelen na', yetope' no're nake' txhen, na' no be'nn wrill ke'e, na' ye'e leake': “Leyewé ren nada', ba balléltera' mell kia'n bniten'.”
42015010	Ni nia' re', leska' llawé angl ke Diosen' kate to be'nn wen da xhinnj, llayatre' bi da xhinnj bene'.
42015011	Leska' bne Jesúsen': —Bzo to be'nn, na' bzo chop xhi'nne' byio.
42015012	Na' bin' na'chen' gollbe' xabe'n: “Xa, benntega nada' dan' llaya'la' sia'n.” Na'll xa akbe'n ble'e da de ke'e be'en leakbe'.
42015013	Ker gok scha kate bin' na'chen', batopbe' yeolol da nake kebe', na'll bro'be' nez byejbe' to yell zi'te. Na' benditjebe' xhmellbe'n, benbe' da ke nxhia.
42015014	Bixha kate bllin lla bayá xhmellbe'n, na' le gokte to win xhen doxhen do gan' zobe'n. Na' billbi mell kebe' de, si'be' da gaobe'.
42015015	Na' bdirjbe' llin gonbe', na' bllinbe' ga zo to be'nn be'e xchinbe', na' bse'lebe' lyi'xe ga lla'a kuch zan ke'e, na' benbe' gop kuch.
42015016	Na' llebraz donbe', to lle'nebe' gaobe' dan' llao kuch ka', ni len nono lloe' lebe'.
42015017	Kate jadinra'llbe' na' bnebe': “Be'nn zan be'nn wen llin ke xa' zjalla'a, deteze de da llao ake', na' nada' lli'chka' ganni dona' kwis.
42015018	To da gona' nna', waya'lla' gan' zo xa'n, na' yepe': Xa, ba bena' da xhinnj rao Dios, na' rao rwe'.
42015019	Bill za'ka' nench na' nne'o naka' ka xhi'nno', ben nada' ka to be'nn wen llin ko'o.”
42015020	Na' netebe' ka'n, bazolla'be' bago'be' nez, zayejbe' gan' zo xabe'n. ’Ka za yellinterbe', bre'e xabe'n lebe', na' baya'chra'llebe', na' bzolla'doe' jatile' xhi'nne'n bde'lchochjebe', na' bno'pebe'.
42015021	Na'll gollbe' xabe'n: “Xa, ba bena' da xhinnj rao Dios, na' rao rwe', bill za'ka' gonllo' nada' ka xhi'nno'.”
42015022	Na' xabe'n le gollte' be'nn wen llin ke'e ka': “Lekwej chkwe' ra'll cha'o lewakbe', leko' to da cha'o xhbenbe', na' lewdé chkwe' xherbe'.
42015023	Na' lelljaxhi'i to bell ban' zerao lla'ra'll, na' legotba' gaolloba', gonllo lnni.
42015024	Le xhi'nna'n llakra' cha' ba gotbe'n, zan nbanbe'; llakra' cha' ba bnitbe'n, na' ba ballerbe'.” Na' bzorao llon ake' lnni.
42015025	’Xhi'nne' bi waken', datebe' lyi'xe ke naken llak ka', na' ka zaza'be' lyi'xen', ka le yellintebe' yo' na'n, bénebe' llak llakia, llak wakwell, na' llak waya'a.
42015026	Na' goxhbe' to be'nn wen llin ka', na' bnnabbe' bixchen llak lnni.
42015027	Na' be'nnen' lle'ebe': “Bi bi'cho'n bara', na' xa'on ba bete' to bell ba zerao lla'ra'll, dan' bara'be' wen na'.”
42015028	Na' goklla'be' kwis, na' bi gokra'llbe' wayo'be' yo', na' blloj xabe'n, go'tyoerebe' wayo'be'.
42015029	Na' bi ni gollbe' xabe'n: “Ba gok scha zorena' rwe', llona' xchino'n, na' llzenaya' ko'o, na' ni to gaz to chiv da'o bi nna gonno' nada', nench gona' lnni gaorena' be'nn ka' naka' txhen.
42015030	Na' kate bara' xhi'nno'n bin' benditja da de ko'o, na' bdarenbe' no'r wen da xhinnj ak, bette'o to bell ba lla'ra'll kebe'.”
42015031	Na'll lle xabe'n lebe': “Xhi'nna', zorenkzo' rwe' nada', yeolol da de kia' ko'kzo'n.
42015032	Zan llaya'l yewello ke bibi'cho'n, le za bara'be'n, gokra' cha' ba gotbe'n, zan nbanbe', llakra' cha' ba bnitkzbe'n, na' nna' ba ballerbe'.”
42016001	Na'll leska' goll Jesúsen' be'nn ka' non Le'e txhen: —Bzo to be'nn wnia', na' bzo to be'nn wen llin ke'e, be'nn nak rallne'e yeolol da de ke'e; bllin lla kate jatao ake' xhia rao be'nn wnia'n, goll ake' le'e, be'nn wen llin ke'en le ll-lleyie' da ka' nak rallne'en.
42016002	Na' be'nn wnia'n goxhe' be'nnen', na' lle'e le'e: “Ba benra' doxhen kan' llono'n. Llaya'l wia' bixhan' llonkzo', zerao nna' gonna' xchino' chet ka'.”
42016003	Na'll be'nnen' bayone' xhbab, na' bne'e: “¿Akxha gona' nna', ba bne xana'n bill gonne' xchina'? Na' kere llak gona' llin war, na' llaye'ra' wnnaba' lmoxh.
42016004	Ba nnezra' to da gona' nench kate xana'n bill gonne' xchina'n, ba zjalla'a be'nn wreb ake' nada' rill ake'n.”
42016005	Na' goxhe' toto be'nn ka' llba'y xhmell xane'n, na'll lle'e be'nn nellen' bllin na': “¿Arke llba'yo' ke xana'n?”
42016006	Na' bne be'nnen': “To gayoa (100) ye's ceiten' llba'ya'.” Na'll bne be'nn wen llin na', nak rallna'a da ka': “Blle'kero', na' de yich ko'on, bzoj da yobre ke chiyonzen na' (50), llba'yo'.”
42016007	Na'll lle'e be'nn wllope: “¿Bixha rwe', arken' llba'yo' ke xana'n?” Na' bne be'nnen': “To gayoa (100) rrob trigon' llba'ya'.” Le bnete be'nnen' nak rallna'a da ka': “Na' de yich ko'on, bzoj ganni tapraljzen na' (80), llba'yo'.”
42016008	Na' be'nn wnia'n, ka gokbe're' kan' ben be'nn wen llin ke'en, llabanre' kwis katek llejnie're', la'kze nake to be'nn wen llin ke nxhia, lle'e xhbab bene' ka'. Na'll bne Jesúsen': —Na' ka', be'nn ka' llo'ra'll dan' de rao yellrio nize, llayirjla'll aklle', akre ka gon ake' gan be'nne, kerke be'nn ka' ba dá rao beni' ke Dios.
42016009	’Na' llnia' re', legonrenteze llin mell dan' de rao yellrion', nench gakrenre be'nne, na' kate llin lla bill gon mellen' llin, ba nlla're be'nn wreb ake' re' yebá ga sore ke chnare.
42016010	’Be'nnen' llone' da lixhej kone da da'o ra't da de ke'e, na' llroe'n ka'kze gone' cha' de da xhen ke'e. Na' be'nnen' bi gone' da lixhej kon ren da da'o ra'ten, ka'kze gone' cha' ga't da xhen ke'e.
42016011	Na' cha' re', bi gonre da nak lixhej kon ren da de kere rao yellrion' da te chelteze, ¿akxha gon Diosen' rallna're da za'kll da bi te ke?
42016012	Na' cha' ke nollre be'nn yobre, bi gapren' bara'nn, ¿akxha wxenra'll no be'nne gonne' re' da nak keré?
42016013	’Nono gak gon llin ren chopre xane' to chi'ze, le cha' ka' gone', wiere' to xan llin na', na' llie're' be'nnen' ye to; na' gone' llin ke toe' do yichj do ra'lle', na' ke be'nnen' ye to, gone'n ka'ze ra'lle'. Ka'kze ke re' bi gak gonre xchin Diosen', na' waráltere gonre llin sera'llre gakre be'nn wnia'.
42016014	Be'nn fariseo ka', nak ake' be'nn llzera'll mell, ka ben akre' kan' bne Jesúsen', bzorao lltitj akre' Le'e.
42016015	Na'll goll Jesúsen' leake': —To wrazren' llonxhen kwinre, na' llonre ka be'nn wen tegar nechkze re'e be'nne, zan Dios nnezre' kwasro ka nak yichjra'llda'oren'. Le de da llake be'nne, naken da wen, zan rao Diosen' naken da zban.
42016016	’Ley dan' bzoj da Moisésen', na' dan' bzoj be'nn ka' be'e xti'll Diosen' kana', benen llin zerao ka bra' Juan be'nnen' bchoa nis. Bzoraozen kan' bra' Juan na', ba llnneze be'nne kan' nak yel llnebia' ke Diosen', na' be'nn zan llon ake'n ga zerao za'k akre', nench nnebia' Diosen' yichjra'llda'o ake'.
42016017	’Ka nak yellrion', na' da ka' llia le' yebán', wllin lla kwiayi' aken, zan ke nak doxhen kan' ne ley ke Diosen', dekz de gak kan' nen na'.
42016018	’Noteze be'nn cha' wsanra'll xho're', na' sie' ye to no'r yobre, llonkze' ka be'nn zo xto. Na' noteze be'nn yechayna'rene' to no're be'nn bsan xhyiwe'n le'e, rebze llonkze' ka llon be'nnen' darén xho'r be'nne.
42016019	’Bzo to be'nn wnia' zre ra'll cha'o llake', na' yeo lla llontekze' ka to lnnire dan' llaocha'we'.
42016020	Na' leska' bzo to be'nn ya'ch re Lázaro, na' blle'teze' bllie' lloa' yo' ke be'nn wnia'n, na' le llie' ye'lle.
42016021	To lle'ne Lázaron' lljatope' bla'a ka', llexj gan' lli' be'nn wnia'n llawe', na' be'kw ake lljale' akba' we'e ke'en.
42016022	Bixha kate got be'nn ya'chen', na' angl ka' bache'e ake' le'e gan' nak to latj wen gan' zo Abraham na'. Na' leska' got be'nn wnia'n, na' bkwa'ch ake' le'e.
42016023	Lo gabil gan' ballín be'nn wnia'n llallayrawe', kate blis rawe'n, na' bre're' Abraham na', ren Lázaron', lla'a ake' to latj na' naken zi'te.
42016024	Na'll besia' be'nn wnia'n zillj bne'e: “Xa Abraham, baya'chra'll nada', bse'l Lázaron' wasbis xhbene'n, na' wakole' ra't rolla'n, le llallayrawa' lo yi'n.”
42016025	Na'll Abraham na', golle' le'e: “Xhi'nna', jadinra'lle, bxhi'o rwe' banez bzo'o yellrion', na' Lázaron' ballayrawe' bxha'kzie', na' nna' llazie' banez, na' rwe' llallayrao'.
42016026	Na' leska' to bdinnj xhen, nla'n lli'o, na' ni ke gakze yedto' gan' lla'ren', ni re' bi gak yedre gan' lla'to' ni.”
42016027	Na'll bne be'nnen': “Ben gokre cha', xa Abraham, base'le' rill xa'n,
42016028	Le nna zo ga'y be'nn bi'cha', na' chixjwe're' leake' nench ke wayed ake' ganni yellayrao ake'.”
42016029	Na'll lle Abraham na' le'e: “Na' dekze yich dan' bzoj da Moisésen', na' dan' bzoj be'nn ka' be'e xti'll Diosen' kana', len wzenay ake' ke chet ka'.”
42016030	Na'll bne be'nnen': “Bi wzenay ake' ka', xa Abraham, zan cha' to be'nn yebane' radj be'nn wat ka', na' we'rene' leake' di'lle, na'll chejle' ake', na' wayechj ake'.”
42016031	Na'll goll Abraham na' le'e: “Cha' bi chejle' ake' xti'll Dios dan' ba dekze, leska' ni ke chejle' akze', la'kze yebán to be'nn wat.”
42017001	Na'll lle Jesúsen' be'nn ka' non Le'e txhen: —Dekz de chaz da xhinnjen' radjren', zan nya'chraz ke be'nnen' wchize' da xhinnjen'.
42017002	Nakteren wen wchej ake' yene'n to yej xhen, na' wza'l ake' le'e lo nisda'o, kerke da gone' bix to bida'o ki nxenra'll nada' gonbe' da xhinnjen'.
42017003	Lewiá, cha' to be'nn lwelljo', bi gonzre' rwe', byej be'rene' di'll nench wayakbe're' bin' bene', na' cha' wayatre', bazi'xhen ke'e.
42017004	Na' cha' gall ras gone' bi da gone' ko'o rao tlla, na' gall ras za'te' ye'e rwe': “Llayatra' kan' bena'n, bazi'xhen kia'”, llaya'l yezi'xheno' ke'e.
42017005	Na'll postl ka', goll ake' Xanllon': —Gokrén neto' nench yezikre wxenra'llto'.
42017006	Na' lle Xanllon' leake': —Chenak dan' llejle're naken ka to nak nbaz ke mostaz, gakte yere yayen' zo ganni: “Bkwas ganni, na' jasó lo nisda'o na'le,” wzenayten keré.
42017007	Leska' bne Jesúsen': —Re' yo'raore llonre, kate be'nn wen llin keré lleje' wawa'nn belle o cha' gop belle, kate llare'e yo' kerén', kere na' llere': “Blle'do gao' xche'.”
42017008	Yezikre llere': “Bsinia'kero' da gawa'; yedawa' na', na'll gao' rwe'.”
42017009	Leska' kere llere': “Llioxkeno'”, kate ba bayoll bsinie' dan' bdaoren'.
42017010	Leska' naken ke re', naore nada', kate ba benre doxhen kan' ba bnia' gonre, kana' nnere: “Be'nn wen llin ke nxhia nakto', gannen' ba bento' dan' bne'o gonto' na'ze.”
42017011	Bixha chak zej Jesúsen' Jerusalén na', bdie' ga zerao nbane Galilean' ren Samaria.
42017012	Ka blline' to lloa' yell da'o, na' blloj chi be'nn llak yillwe' dan' ne lepra, na' jatil ake' Le'e, bze akte' zi'tre,
42017013	besia' ake' lle ake' Le'e: —¡Jesús, Maestro, baya'chra'll neto'!
42017014	Ka bre'e Jesúsen' leake'n, golle' leake': —Lechej rao bxoz ka', na' wia ake' re'. Bixha chak zjake' na'n, bayak ake'.
42017015	Toe', ka gokbe're' ba bayake'n, na' babie' llosie' zillj lloe'rawe' Dios.
42017016	Ka balline' rao Jesúsen', bche'k xhibe' lloe' yel llioxken ke'e, be'nnen' ben ka' nake' be'nn Samaria.
42017017	Ka bre'e Jesúsen' be'nn ti'chen', bne'e: —¿Kere chi be'nn kin' bayak? ¿Gannxha be'nn ga ka' yela'?
42017018	¿Ti'chga be'nn zi't ni, babie' lloe'rawe' Dios?
42017019	Na' lle'e be'nnen': —Bayas, na' bayej, dan' nxenra'llo' na'n, ba basrá rwe'.
42017020	Gok ka bnnabe be'nn fariseo ka' Jesúsen', baten' sorao nnebia' Diosen'. Na'll lle'e leake': —Ke nake sorao nnebia' Diosen', ni ke no gakbe'ze katen' sorawen.
42017021	Ni ke no nneze: “Ganni ba llnebie'”, na' “Ganna' ba llnebie'”. Ba llnebia'kze Diosen' do radjren' nna'.
42017022	Na'll lle'e be'nn ka' non Le'e txhen na': —Wllin lla kate le ye'nere re're la tllaze kan' gon Be'nnen' Gorj Radj Be'nnachen', na' re' bi gak kan' lle'neren'.
42017023	La'kze ye ake' re': “Ba zote' ganni”, o “Ganna' ba zoe'”; bi chejle're ke be'nn ka', na' bi nnao akre'.
42017024	Kan' llak kate llep yes, llo'nnte beni' ken ye chla're yellrio to sete, kan' gakse katen' yeda' nada', Be'nnen' Gorj Radj Be'nnach, katen' llin llan'.
42017025	Na' zga'tek llaya'l wallayrawa', na' be'nn ka' lla'a nna', bi chejle' ake' kia'.
42017026	Kan' gokse ka bzo da Noé, kan' gakse katen' llin lla yed Be'nnen' Gorj Radj Be'nnachen' da yobre.
42017027	Kan' bzo da Noén', llao ake', lle'j ake', llak wchayna'a nile na'le, bllinte lla byo' da Noén' lo barco xhen na', na'll gok yejsi'o xhen, na' blleyi' be'nn ka'.
42017028	Leska' gok kan' bzo be'nnen' golle Lot, llao ake', lle'j ake', llo't ake', lla'o ake', goz ake', baral akllre' bencha'o rill ake'.
42017029	Bixha ka balloj da Loten' yell Sodoman', na' bzorao llyinnj yi' barje, bexj da nak ka yoran, na' bzeyen yeolol be'nn ka' lla'a rao yellen'.
42017030	Ka'kzen' gak katen' yed Be'nnen' Gorj Radj Be'nnach da yobre rao yellrion'.
42017031	’Na' katen' llin llan', cha' to be'nn de'e yichjore, na' lla'a xchinraze lo yo'n, bi llaya'l wayetje' lljaxhi'i xchinraze' ka'. Na' cha' to be'nn zeje' lyi'xe, leska' bi llaya'l wabie' wayej rille'.
42017032	Lelljadinra'll kan' gok ke no'r ke da Lot.
42017033	Be'nnen' ye'nre' yesrá yel nban ke kwine', le'en wnite'n, na' be'nnen' wsanra'lle' yel nban ke'en ni kia' nada', le'en yerá.
42017034	’Ni llnia' re', lle' na' cha' chop be'nn de ake' txhen, toe'n yezi'i Diosen' na' ye toe' ga'nne'.
42017035	Chop no'r lli' ake' llot ake', toe'n yezi'i Diosen', na' ye toe' ga'nne.
42017036	Chop be'nn cha' da ake' txhen lyi'xe, toe'n yezi'i Diosen', na' ye toe' ga'nne'.
42017037	Na'll goll be'nn ka' non Le'e txhen na' Le'e: —¿Gaxhan' gak ka', Xanto'? Na'll lle'e leake': —Na' gonen ka ke be'nnen' ne'e: “Gan' de ba wat na', ganna'n wadopkze chod ka'.”
42018001	Na' be'rén Jesúsen' leake' di'll, bsa'krebre' ka gok ke to no'r, nench broe're' leake' da lliarao xhen na', we'rén ake' Diosen' di'll, na' bi gatra'll ake'.
42018002	Na' bne'e: —Rao yell na' bzo to be'nn llon yel koxchis, nono llapkze' bara'nne, ni Dios, ni lwellj be'nne.
42018003	Na' leska' rao yell na' zo to no'r wazeb, na' weltze llej no'ren' rao be'nn wen yel koxchisen', lle'e le'e: “Ben yel koxchis kia', zo to be'nn le llsa'kzie' nada'.”
42018004	Na' gokte scha, bi bro'kze' xhnneze kan' llak ke no'ren'. Bixha kate bllin lla bne'e: “La'kze bi llapa' bara'nne Dios ni be'nne,
42018005	gonlla' yel koxchis ke'en, nench ke yesdó no'ren' yel llxhenra'll kia'n, le zi'te zed llone'.”
42018006	Na'll bne Xanllon': —Lewayón ke xhbab kan' bne be'nn wen yel koxchisen', nakte' be'nn llon da bi zej lixheje.
42018007	¿Kere leska' gon Diosen' yel koxchis ke be'nn ka' ba breje' llonlira'll Le'en, cha' llalwill ake' Le'e do lla do yere? ¿O cha' wllere' bi gakrenze' leake'?
42018008	Ni llnia' re', sete gone' yel koxchis ke ake'. Zan katen' llin lla yeda' nada', Be'nn Gorj Radj Be'nnach, da yobre, ¿lla'rize be'nn nna nxenra'll Dios?
42018009	Na' lla'a bal be'nn le nxenra'll kwin ake', na' llak akre' nak akse' be'nn wen, na' llon ake' kaze nollre be'nn yobre, na' be'e Jesúsen' di'll bsa'krebre' bne'e:
42018010	—Chop be'nn zjake' yoda'o brao, llje'rén ake' Diosen' di'lle, toe' nake' be'nn fariseo, na' ye toe' nake' be'nn wachixhj.
42018011	Be'nn fariseon' zellateze' llalwille' Diosen', lloe'rao kwine' ne'e: “Dios, llioxkeno', le bi naka' be'nn wen da xhinnj, ka be'nn ka' yela', be'nn wan, be'nn la'kze zo no'r ke ake', darén ake' no'r yobre, na' ni ke nakza' kan' nak wachixhj ni.
42018012	Na' chop ras rao to xhman llona' was, na' da llona' gan, llbeja' to kwenen rao chi kwen, na' lljwa'an yoda'on.”
42018013	Na' be'nn wachixhjen' bzete' zi'tre, to ni ke llayaxhjzre' wlis rawe' yebá, na' llba'll lchoe' ne'e: “¡Dios baya'chra'll nada', naka' be'nn wen da xhinnj!”
42018014	Ni llnia' re', be'nn wachixhjen', bazi'xhente Diosen' ke'e, na' zayejte' rille' nbaraz kerke be'nn fariseon'. Le be'nnen' lloe'rao kwine', Diosen' gone' ka sie' yel zdo', na' gakbe're' bi za'ke, na' be'nnen' llakre' bibi za'ke, Diosen' gone' ka sie' yel bara'nne.
42018015	Na' jwa'a ake' bida'o rao Jesúsen' nench wxoa ta'ke'n yichj akbe'. Na' bre'e be'nn ka' non Le'e txhen kan' llon ake'n, na' bdil ake' be'nn ka'.
42018016	Na' Jesúsen' goxhe' bida'o ka', na'll bne'e: —Lewe'e latj yed bida'o ka' rawa'n, bi wllonre, le be'nn ka' nak ka bida'o ki, leake'n nak Diosen' txhen be'nn llnebia'.
42018017	Da li nia' re', noteze be'nne cha' bi gone' ka llon bida'o ki nxenra'll akbe' nada', ni ke gakze' gake' Diosen' txhen be'nnen' llnebia'.
42018018	To be'nn brao be'nn wnia', golle' Jesúsen': —Maestro, rwe' nako' be'nn wen; bne nada', ¿bi llaya'l gona' nench ga't yel nban zejlikane kia'?
42018019	Jesúsen' lle'e le'e: —¿Bixchen llezo' nada' be'nn wen? Nono llra' be'nn nak be'nn wen, toze Dios na'n nak be'nn wen.
42018020	Rwe' nnezro' bin' ne Diosen' gonllo: “Bi tareno' no'r yobre, bi goto' be'nne, bi kwano', bi wtobro' be'nn bi da ke bene', bdap bara'nn xaxhna'o.”
42018021	Na'll bne be'nn we'on: —Yeolol da ka' ba bena' ka nna naktia' xkwi'de.
42018022	Ka bene Jesúsen' kan' bne be'nnen', na'll lle'e le'e: —De ye to da llaya'l gono', jaye't yeolol da de ko'o, na' mell dan' go'to'n na', be'en be'nn ya'ch, na'll ga't yel wnia' ko'o yebá, na'tell yedo' nnao' nada'.
42018023	Ka bene be'nnen' kan' bne Jesúsen', le gokre', bzoya'che' le nake' be'nn wnia'.
42018024	Ka bre'e Jesúsen' gokya'che be'nnen' kwis, na'll bne'e: —¡Bni' kwis naken ke to be'nn wnia', we'e latj nnebia' Diosen' yichjra'llda'we'!
42018025	Sétere te to bayi'xe ban' nzi'i camello lo nay ye'chich, kerke to be'nn wnia' we'e latj nnebia' Diosen' yichjra'llda'we'n.
42018026	Be'nn ka' ka ben akre' kan' bne Jesúsen', ben ake' yel wan kwis, ne ake': —¿Ka noxha yerakzen' cha'?
42018027	Na'll lle'e leake': —Da li de da bi gak gon be'nnachen' to wraze', zan wak gon Diosen' len.
42018028	Na'll bne Pedron': —Neto' ba bsanra'llto' yeolol da de keto', na' ba naoto' rwe'.
42018029	Na' lle'e leake': —Da li nia' re', noteze be'nne, cha' bsanra'lle' rille', xaxhne'e, bi'che', no'r ke'e, xhi'nne', ni ke dan' ba llnebia' Diosen' yichjra'llda'we',
42018030	da za'ktell we'e Diosen' le'e nna', rao yellrion', na' kate llin lla na', we'e yel nban zejlikane ke'e.
42018031	Jesúsen' goxhe' be'nn chllinn ka' chla're, na' lle'e leake': —Na' chejllo Jerusalén na', ganna' soa' di'll doxhen kan' bzoj be'nn ka' be'e xti'll Diosen' batna' kan' gak kia' nada', Be'nn Gorj Radj Be'nnach.
42018032	Ganna' gon ake' nada' rallna'a be'nn zi't ka', na' wtitj akre' nada', ga'dyi' ake' nada', na' wxi't ake' xhe'n rawa'.
42018033	Na'll chintat ake' nada', na' got ake' nada', na' wayónn lla wabana'.
42018034	Na' be'nn ka' nao Le'en, ni ke byejnie' akzre' bixchen bne'e ka', nna nchol yichjra'llda'o ake'n, na'llen' bi llejnie' akre'.
42018035	Bixha gok ka le cho'te Jesúsen' yell dan' re Jericó, to be'nn lchol llie' lloa' nezen', llnnabe' lmoxh.
42018036	Ka benre' llde be'nn zan tnezen', bnnabe' bin' llak.
42018037	Na' goll ake' le'e: —Jesús be'nn Nazareten' lldie' ganni nna'steke.
42018038	Na'll besie' zillj, bne'e: —¡Jesús, Xhi'nn dia lla David, baya'chra'll nada'!
42018039	Be'nn ka' lliarao rao Jesúsen', ben akre' le'e znia nench bi gone' llakia, na' le'en yezikre besie' zillj, bne'e da yobre: —¡Xhi'nn dia lla David, baya'chra'll nada'!
42018040	Na' Jesúsen' brexhe', na' golle' be'nn ka' lljwa'a ake' le'e rawe'n. Ka bllin be'nn lcholen' rawe'n, lle'e le'e:
42018041	—Bnechk, ¿bixhan' lle'nro' gona'? Na'll bne'e: —Xana', lle'nra' yere'ra'.
42018042	Na' goll Jesúsen' le'e: —Bare'e, dan' bxenra'llo' na'n, ba basrá rwe'.
42018043	Na' le bare'te be'nnen', na' bnawe' Jesúsen' lloe'rawe' Dios. Ka bre'e yeolol be'nn yell kan' bayake'n, na' be'rao ake' Diosen'.
42019001	Ka byo' Jesúsen' yellen' re Jericó, na' bdie' kllol yellen'.
42019002	Jericó, na' zo to be'nn re Zaqueo, na' nake' be'nn llnebia' wachixhj ka', na' nake' be'nn wnia'.
42019003	Na' le lle'nre' re're' Jesúsen', na' kize llak le be'nn zan na' nao Jesúsen'; na' bi gok wie' Le'e, le Zaqueon' nake' to be'nn bcheko da'o.
42019004	Na'll bza'doe' blliarawe' rao be'nn zan ka', na' byepe' to rao yay gan' le tete Jesúsen'.
42019005	Ka bllin Jesúsen' xhan yayen', blis rawe'n, na' bre're' Zaqueon', na' lle'e le'e: —Zaqueo, sete bayetj, rillo' na' tasa' nna' lle'.
42019006	Na' bayetjdoe', llawere' kwis bache'e Le'e rille'.
42019007	Ka bre'e be'nn ka' ka', bzorao nne ake' ke Jesúsen' dan' blline' byoe' rill to be'nn wen da xhinnj.
42019008	Na' Zaqueon' bzelle'e, na' lle'e Jesúsen': —Xana', achj da dera' wa'an be'nn ya'che, na' cha' no be'nn bxoayaya' bchixhje' da xhenll, wakse wayoa' ke'en la'kze tap rasre ke to dan' bka'an.
42019009	Jesúsen' lle'e le'e: —Na' bllin lla yerá be'nn ka', lla'a lo yo' ni, le leska' be'nn ni nake' xhi'nn Abraham.
42019010	Le nada' Be'nnen' Gorj Radj Be'nnach zaddirja', na' yesra'a yeolol be'nn ba bnit.
42019011	Na' chak llen akre' di'll ki, Jesúsen' be'e di'll ka nak ba zjake' awlloze Jerusalén na', le be'nn ka' nao Le'en, llak akre' le llnebia'te Diosen'.
42019012	Na' bne'e: —To be'nn nak be'nn brao, blloje' zeje' to yell zi'te ga we'e ake' le'e yel llnebia', na'tell wabie' nnebie' yell ke'en.
42019013	Ka za ko'tere' nez, goxhe' chi be'nn wen llin ke'e, na' be'e toto ake' mell, na' golle' leake': “Legonrén mellen' llin chak zaza'a na'.”
42019014	Na'll be'nn wrall ke'e ka' llwie le'e, ka bre'e akre' ba broe' nezen', bse'l ake' be'nn bnao le'e, nench lljayell ake' be'nnen' we'e le'e yel llnebia'n: “Bi lle'neto' nnebia' be'nnen' neto'.”
42019015	Bixha kate bllin lla ballín be'nnen' ralle'n, ba nake' be'nn wnebia', na' goxhe' be'nn wen llin ka' be'e mellen', le lle'nre' nnezre' akre ben ake' mellen' bkwa'nnrene' leake'n.
42019016	Be'nn nellen' blline' rawe'n, lle'e le'e: “Xana', xhmello'n benen gan ye chi rasre ke to dan' bkwa'nno'n.”
42019017	Na'll golle' be'nnen': “Da wen beno', nako' be'nn wen llin wen, ren da da'o ra't na', ba broe'ro' nako' be'nn wen. Na' nna' nnebia'o chi yell.”
42019018	Na'll bllin be'nn yobre bne'e: “Xana', xhmello'n benen gan ga'y rasre ke to dan' bkwa'nno'n.”
42019019	Leska' golle' le'e: “Leska' rwe' nnebia'o ga'y yell.”
42019020	Na' bllin ye toe', bne'e: “Xana', nna de xhmello'n dan' benno'n, bro'cha'oza'n bra'lltia'n to bay,
42019021	blleba' rwe', le nako' to be'nn znia, llazi'o da bi beno', na' llrapo' ga ke llazo'.”
42019022	Na' bne be'nn wnebia'n: “Be'nn wen llin mellian, ka di'llen' ll-lloj lloa'on, ka' gonkza' ko'o. Cha' nnezro' naka' be'nn znia, na' llazia' da bi bena', na' llrapa' ga ke llaza',
42019023	¿bixchen ke jalo' xhmella'n ga cho'cha'on na' gonen gan chak zaza'a na', na' nna yezia'n ba xhoa la ra'tze yichje?”
42019024	Na'll golle' be'nn ka' zjalla'a kwite'n: “Lewaka'a mellen' no'xe'n, na' lewe'n be'nnen' ben gan ye chi ke to dan' bie'n.”
42019025	Na' goll be'nn ka' le'e: “¡Xanto', ba napkze' dan' bene' gan na'!”
42019026	Na' goll be'nn wnebia'n leake': “Llnia' re', be'nnen' ba napkze' da nape', yezikre we'e da yobre, na' be'nnen' bibi de ke'e, rente da da'o ra't, cha' de ke'e, yeka'a.
42019027	Na' ka nak be'nn ka' llwie nada' na', bi gokra'll ake' gaka' be'nn wnebia', lelljaxi'i ake', na' lewchoy yen ake' rawa' nga.”
42019028	Ka bayoll be'e Jesúsen' di'll ki, na' broe' nez zeje' Jerusalén.
42019029	Ka ba zeje' kwit yellen' re Betfagé na' Betania, gan' zo ya'n gan' nzi'i Ya' Olivos, bse'le' chop be'nn ka' non Le'e txhen,
42019030	lle'e leake': —Lechej yellen' lli' chla' na', kate cho're yellen' re're to burr da'ba' yay, ba nono nna kwia, lewsellba', na' wche'tereba'.
42019031	Na' cha' lloj be'nn ye'e re': “¿Bixchen llsellre burren'?”, leye'e: “Xanto' na'n yallje leba'.”
42019032	Na' bro' be'nn ka' nez, na' gokte kan' golle' leake'n.
42019033	Ka llsell ake' burren', bllin xanba'n lle'e leake': —¿Bixchen llsellre burren'?
42019034	Na' goll be'nn ka' chopen' le'e: —Xanto' na'n yallje leba'.
42019035	Na' le bache'e akteba' gan' ze Jesúsen', na' bxoa ake' ra'll da nak ake' ko'll burren', na' bllia ake' Jesúsen' ko'llba'n.
42019036	Ka nak zjake' na'n, llchirj ake' no sab ke ake' tnezen'.
42019037	Na' ka le llin akte' letj le' ya' gan' nzi'i Ya' Olivos, na' ba naken awlloze Jerusalén na', bzorao be'nn ka' non Le'e txhen na', llosia' ake' zillj llawé akre', lloe'rao ake' Dios, ka nak bre'e akre' yel wak ke Jesúsen',
42019038	ne ake': —¡Nak la'y Rey be'nnen' za'a nna', be'nn bse'l Xanllo Dios! ¡Dowe'rao Diosen' txhen ren be'nn ka' lla'a yebán', nna' ba bllin lla yeni'trenlloe' wen!
42019039	Radj be'nn zan ka' nao Jesúsen', ren be'nn ka' nak be'nn fariseo, na' goll ake' Jesúsen': —Maestro, bdil be'nn ka' nao rwe'n.
42019040	Na'll balli'i Jesúsen' xti'll ake'n: —Llnia' re', cha' be'nn ki so ake' llize, yej ki le gosia'n we'rao ake'n nada'.
42019041	Ka bllin Jesúsen' awlloze Jerusalén na', bre're' yell Jerusalén na', na' bllelle',
42019042	na' bne'e: —¡Chenak re' llayakbe're, nna'tek de latj nench wazore wen ren Diosen'! Zan bi llakbe're, le nna nga'chen rao re'.
42019043	Wllin lla kate be'nn ka' llwie re', yedcha'a ake' wayechjte gan' lla'ren', nono gakse lloje.
42019044	Na' yechinnj ake' yellen', got ake' yeolol re' lla'a rao yellen'. Ni to yej da ndil lwellje bi yega'nne, ka'n gak keré, le bi byejnie're bi llan' bed Diosen', zadyakrene' re' chenake.
42019045	Ka bllin Jesúsen' Jerusalén na', byoe' yoda'o braon', na' bachache' yeolol be'nn ka' llon ya'a lia' yoda'on,
42019046	na' lle'e leake': —Ki nyoj xti'll Diosen': “Rilla'n, naken yo' ga llaya'l yelwill be'nn nada'”, na' re' ba nonren ka broj ke be'nn wan.
42019047	Yeo lla llzejnie' Jesúsen' leake' do lia' yoda'o braon', na' bxoz wnebia' ka', na' be'nn ka' llsedre ke leyen', na' ye bal be'nn brao ke be'nn Israel ka', llayirjla'll ake' akre ka gon ake' got ake' Le'e.
42019048	Na' ni ke llallel akzre' akre ka gon ake', le be'nn yell yel wan xhen llon ake', ka nak llzenay ake' xti'lle'n.
42020001	Gok to lla ka llzejnie' Jesúsen' be'nn ka' yoda'o braon', llroe're' Di'll Wen ke Xanllo Diosen', kate bllin bxoz wnebia' ka', na' be'nn ka' llsedre ke ley dan' bzoj da Moisésen', na' be'nn gor brao ke be'nn Israel ka',
42020002	lle ake' Le'e: —Bnechk neto', ¿bi yel llnebia' napo' llono' da ki? ¿No benn yel llnebia'n llono'n?
42020003	Na'll balli'i Jesúsen' xti'll ake'n, bne'e: —Leska' nada' wnnabra' re', lennechk,
42020004	¿non' bse'l Juan be'nnen' bchoa nis? ¿Diosen' bse'l le'e o cha' nollre be'nnachen'?
42020005	Na' bzorao lloe'rén lwellj ake' di'll, ne ake': —¿Akxha nnello? Cha' nnello Diosen' bse'l le'e, na' ye'e lli'o: “¿Bixchen bi byejle're ke'e cha'?”
42020006	Cha' nnello lwellj be'nnkzllon' bse'l le'e, nxholl wchekw be'nn ki lli'o yej, le ne ake' Juan na'n goke' to be'nn bse'l Dios.
42020007	Na'll goll ake' Jesúsen' bi nnez akre' no bse'l Juan na'.
42020008	Na'll lle Jesúsen' leake': —Leska' nada', bi nnia' non benn nada' yel llnebia'n nench llona' da ki.
42020009	Na' bne Jesúsen' to di'll llzejnie're' be'nn ka' lla'a llzenay xti'lle'n: —To be'nne, goze' lba uvas rao yellrio xhen ke'en, na' bene'n rallna'a be'nne, na' broe' nez zeje' ga yobre ga jasoe' scha.
42020010	Ka bllin lla llalis be'nn ka' da ka' llaz ake'n, be'nnen' nak xane'n bse'le' to be'nn wen llin ke'en, nench wazie' ke to da llaya'le'. Na' ka bllin be'nnen', ben ake' zi' ke'e, na' bibi be'e ake' le'e.
42020011	Na'll be'nnen' bse'le' ye to be'nn wen llin ke'e be'nn yobre, leska' go'dyi' ake' le'e, na' ben ake' zi' ke'e, na' bibi be'e akse' le'e.
42020012	Na'll bse'lkze' be'nn yobre, na' bentat ake' zi' ke'e, ben akte' le'e we'e, jaza'l akte' le'e latj yobre.
42020013	’Na'll xan yellrion' bne'e: “¿Akxha gona' nna'? Wse'lcheka' xhi'nna' bin' nllie'ra' na', cheke gap akebe' bara'nne.”
42020014	Bixha be'nn wen llin ka', ka bre'e akre' xhi'nn be'nnen', lle lwellj ake': “Be'nn nin' xhi'nn xan yellrion', le'en llaya'l si'i bien na', ledá gotlloe', na' gak dan' kello.”
42020015	Na' brej ake' le'e lo re'jen', na' bet ake' le'e. Na'll bne Jesúsen': —¿Akre llákere, akre gon xan yellrion' ke be'nn ka' llon llin rao yellrion'?
42020016	Cheje', na' lljete' leake', na' gone' yellrion' rallna'a be'nn yobre. Ka bayoll bene be'nn ka' ka di'llen', bne ake': —¡Dios gakrene' lli'o bi gonllo ka'!
42020017	Na'll Jesúsen' llwiateze' leake', bne'e: —¿Ka akxha chejnie'llo gan' nyoj xti'll Diosen', nen ki?: Yej dan' bi byo'ra'll be'nn wen yo' ka', gonrén ake' llin, len na' ba naken yej skin.
42020018	Be'nn bixe, na' lljago'nne' rao yejen', gachjtine', na' be'nnen' cha' yej na' bixen wxejen le'e, wxhoxhjtinten le'e.
42020019	Bayoll bne Jesúsen' ka', bxoz wnebia' ka', na' be'nn ka' llsedre ke leyen', le gokra'll akte' go'x ake' Le'e, le byejnie' akre' ni ke leake'n be'e di'llen' ka', na' blleb ake' be'nn yell.
42020020	Na' bse'l ake' be'nn blle'nao Le'e, be'nn ben ka llon Le'e txhenre, nench na' kwe'nao ake' cha' bi di'll lloj lloe', na' sa'ke gon ake' Le'e rallna'a be'nn wnebia'n.
42020021	Na' be'nn ka' goll ake' Jesúsen': —Maestro, nnézeto' lloe'o di'll li llroe'ro' lixheje, na' toz ka llono' ren noteze be'nne, na' llzejnie'ro' kan' nak xhnnez Diosen'.
42020022	Lle'neto' nnézeto', ¿naken wen chixhjto' dan' llnnab be'nnen' le zeraoze nak wnebia', be'nnen' llia Roma o cha' bi naken wen?
42020023	Na' Jesúsen' bayakbe're' kere do ra'll ake'n llnnab ake', na'll lle'e leake': —¿Bixchen lle'nzere gonre're nada'?
42020024	Lewroe' nada' to xhmellren'. Ka be'e ake' Le'e mellen', na' bne'e: —¿Noxha raon' da'a le' mell ni? ¿No ran' nyoj le ni? Na'll bne ake': —César be'nnen' llnebia' Roma na'n.
42020025	Na'll lle'e leake': —Da nake ke César lewayoe'n le'e; na' da llaya'l we're Dios, lewe'n Dios.
42020026	Na' bi llakse gon ake' lloj to di'll krere lloa' Jesúsen' rao be'nn ka' lla'n, na' llabán akre' kan' llallie' xti'll ake'n, llazé akte' llize.
42020027	Na'll bllin bal be'nn ka' nzi'i saduceo, be'nn ka' bi llejle' yebán be'nn wat ka'. Na' goll ake' Le'e:
42020028	—Maestro, dan' bzoj da Moisésen', ganna' nllian bia'a, cha' to be'nn wchayne'e, na' gate', na' nono xhi'nne' bzo, to be'nn bi'che' wazie' no'ren' nench wazó lo raz be'nn waten'.
42020029	Ki gok bzo gall be'nne, be'nn nellen' bxhie' no'ren', na' gote' bi bzo xhi'nne'.
42020030	Na'll bi'che', be'nn wllopen' bazie' no'ren', na' leska' gote' nono xhi'nn ake' bzokze.
42020031	Na'll be'nn wyonne bazie' no'ren', leska' gote', na' ka' yeolol ake' bzorén no'ren', na' yeolol ake' got, ni to xhi'nn ake' bi bzo.
42020032	Na'll got ren no'ren'.
42020033	Kate llin lla yebán be'nn wat ka', ¿nore be'nn ki gakse be'nn ke no'ren', le yeolole'n bzorén le'e?
42020034	Na' goll Jesúsen' leake': —Be'nn ka' lla'a rao yellrio ni, llchayna'a ake', na' llchayna'a no xhi'nn ake'.
42020035	Zan ka nak be'nn ka' ba nbej Diosen' nench yebán ake', na' yellín ake' yebán', kere wchayna'll be'nn ka', na' nollno wchayna'kze.
42020036	Le kere na' gat ake' da yobren', ka angl ke Diosen' wayak ake', gak ake' xhi'nn Dios dogarje, le ke len na' ba basbane' leake'.
42020037	Ka nak dan' de yebán be'nn wat ka', kwin da Moisésen' bzejnie're'n ka nak bzoje' kan' balwill Diosen' le'e to lo xhis ye'che, na' bne Diosen' nake' Dios ke Abraham, Dios ke Isaac na' Dios ke Jacob, le nban be'nn kin', na'llen' bne'e ka'.
42020038	Ka nak Diosen', bi nake' Dios ke be'nn wat, Dios ke be'nn ban na' nake', na' yeolol be'nn nxenra'lle' Diosen', la'kze ba got ake', nban akse' rao Le'e.
42020039	Na' bal be'nn ka' llsedre ke ley dan' bzoj da Moisésen', goll ake' Le'e: —Da li kan' bne'on, Maestro.
42020040	Na' bill bayaxhj akre' wnnab akllre' Le'e billre da yobre.
42020041	Na' lle Jesúsen' leake': —¿Bixchen ne akze', Criston' nake' xhi'nn da rey Daviden'?
42020042	Rencha' kwin Daviden' bzoje' le' yich ke Salmos ki: Xanllo Diosen' golle' Xana'n: “Blle' kwita'n,
42020043	llinte lla ka gona' yeolol be'nn ka' llwie rwe'n, nni't ake' xhnia'on.”
42020044	Cha' Daviden' bne'e Criston' nake' Xane', ¿akxha gakze Criston' xhi'nn dialla ke Daviden' chet ka'?
42020045	Be'nn zan lla'a llzenay xti'll Jesúsen', na'll golle' be'nn ka' non Le'e txhen na':
42020046	—Lewiaya'nn kan' llon be'nn ka' llsedre ke ley dan' bzoj da Moisésen', llawé akre' llak ake' to ra'll tonn, na' llawé akre' gap be'nn leake' bara'nne do tnez, do lao ya'a, na' do lo yoda'o. Leska' ga llak no wao, ll-lan ake' ga ba nak kwe' be'nn brao.
42020047	Na' llka'a ake' rill no'r wazebe, na' da llde' akre', scha llze ake' kate llalwill ake' Diosen' nechkze ten ka'ze. Da xhen da de sa'kzi' be'nn ka' kan' llon ake'n.
42021001	Ka zo Jesúsen' yoda'on, bre're' ka llgo' be'nn wnia' ka' mell dan' lldop lo yoda'on.
42021002	Leska' bre're' ka bllin to no'r ya'ch no'r wazeb, broe' chop mell da'o.
42021003	Na'll bne Jesúsen': —Da li llnia', no'r wazeb ya'ch ni, da xhenll ba broe' kerke yeolol be'nn ka' yela'.
42021004	Le bro' ake' da ba bgo'nn billbi de gon akre'n, zan ka nak no'ren', rao yel ya'ch ke'en be'e ka da lallibe de ke'e.
42021005	Na' bal be'nn ka' lla'n, lloe' ake' di'll katek nbaraz nak yoda'o braon', na' ka wallajllo nak yej ka' naken na', na' billre da non len nbaraz da lloe' ake' ke yoda'on. Na' bne Jesúsen':
42021006	—Ka nak da ka' llre're nga, wllin lla kat ni to yej ki zjankwa'a ganni, no'x lwellje bi yega'nnen. Yeololen yeyinnj aken.
42021007	Na'll bzorao llnnab akre' Jesúsen', lle ake' Le'e: —Maestro, ¿baten' gak ka'? ¿Bixha gak katen' ba zo rez gak kan' bne'on?
42021008	Na'll lle'e leake': —Lewiá ke nench ke no siye'z re', na' ka're nez yobre, le be'nn zan be'nn wxhiye'e ra', na' nne ake': “Nada'n Criston'”, na' “Ye chollze le yellayraote be'nn lla'a yellrion'.” Bi chejle're ke ake'.
42021009	Kate yénere gak wdile, na' yénere do ga yobre ba llak wdil, bi llebre, da llaya'l gakse da ki, na' ker le wayollte yellrio na'n.
42021010	Na'll bne'e: —Na' til to yell ren ye to yell, na' yell xhen ren ye to yell xhen.
42021011	Na'll xo' gateze, na' gak win, na' ra' yillwe', na' be'nn ka' lleb ake' kwis kan' gaken, na'll biteze gak le' yebán' da yebán akre'.
42021012	’Na' ka za gaktere da ki, go'x ake' re', na' si'chi'll ake' re', na' xobxexj ake' re', wche'e ake' re' ga zo no yoda'o ga lladop ake', na' ko' ake' re' rill ya, na' lljwa'a ake' re' no rao rey, rao koxchis, ni ke dan' nxenra'llre nada'.
42021013	Ka nake gon ake' ka', na' ga't latj we're xti'lla'n.
42021014	Bi gonre xhbab akre ka nnere, kate llinre rao be'nn wnebia' ka',
42021015	nada' gonna' di'll, na' gonna' re' yel si'n nench gak walli're xti'll ake'n, ni ke no soeze re'.
42021016	Na' dan' llebraz wie akre' re'n, kwin xaxhna're, bi'chre, bi'ch lwelljre, na' be'nn ka' nonre txhen, gon ake' re' rallna'a be'nn ka' llwie re'n, na' balre got ake'.
42021017	Yeolol be'nn wie akre' re', ni ke dan' nxenra'llre nada'n,
42021018	zan ni to yich yichjre bi kwiayi' rao Dios.
42021019	Lesé war, na' legap yel llxhenra'lle, na' gonre gan.
42021020	’Kate re're ba lla'a waka'a ya ba nechj ake' Jerusalén na', nnézello ba zo rez kwiayi'n na'.
42021021	Re' lla'a gan' nbane Judean', lewxhonnj lechej ya' xhen, na' re' lla'a Jerusalén na', lellache; re' zej lyi'xe, bi ye'nzere wayo're yell.
42021022	Le ba bllin lla yellayrao be'nn ka', na' soa di'll kan' nyoj xti'll Diosen'.
42021023	¡Nya'chraz ke no'r noa' bda'o, na' no'r nka' bda'o kana'! Doxhen rao yellrion' wallayrao be'nne, na' yeolol be'nn ka' lla'a gan' nbane Judean', Diosen' gone' yellayrao ake'.
42021024	Be'nn zan gat rao wdilen', na' be'nn zan wchach ake', na' wche'e akte' leake' rao yeolol yell xhen ka' zjalli' rao yellrion', na' be'nn zi't bi nak be'nn Israel, cha'a ake' wrejchekw ake' Jerusalén na', llinte lla bill nnebia' be'nn ka' bi nak be'nn Israel.
42021025	’Na' bi gak bi nne le' yebán', willen', be'on na' berj ka', na' be'nn ka' lla'a rao yellrion', to gak ake' tore le llebraz lleb ake' ka yen akre' gon nisda'on llakia, ka nak wlis be'n len.
42021026	Na' dan' lleb ake'n, to gatzi ake' kan' gak rao yellrion', le kana' wroe'rao doxhen yel wak da bi na' re'llo le' yebán'.
42021027	Na'tellen' re'e akre' Be'nnen' Gorj Radj Be'nnachen', ze'e to lo bej nse'e yel wak xhen ke'en, na' beni' xhen ke'en.
42021028	Kate ba bzorao llak da ki, legondipra'lle, na' leyewé le ba zo rez yesrá Diosen' re'.
42021029	Na'll bsa'krebre' llroe're' leake': —Lewiá ke yay higo, na' biteze yay,
42021030	kate ba llaga' xhla'yen, na' llakbe're ba zo rez cho're rao ba.
42021031	Leska'kzen', katen' ba llre're llak da ka' ba bnia' ni, ba nnézere ba zo rez nnebia' Diosen'.
42021032	’Da li llnia' re', be'nn ka' lla'a nna', nna nban akte' kate sorao gak da ki.
42021033	Ka nak yebán' ren yellrion' wllin lla kat te ke, zan ka nake xti'lla'n kere da te ke ka'zen'.
42021034	’Na' lewiá, ke ye'j gaoxenre, sollere, na' kwiare ria, na' cho' yichjre chraoze da de rao yellrion', na' bi gakbe're katen' llin llan'.
42021035	Ka llak ke to bayi'x da'o, ni ke llakbe'zeba' lljabixba' ga lldo'lba', kan' gak ke be'nn ka' lla'a rao yellrion'.
42021036	Lewnna' yere, lewalwill Diosen' nench gakrene' re' katen' llin lla na', na' gak wallinre lljazere rao Be'nnen' Gorj Radj Be'nnach.
42021037	Ka', yeo lla, Jesúsen' llzejnie're' be'nn ka' do lia' yoda'o braon', na' yeo lle' llayejte' ya' gan' nzi'i Ya' Olivos.
42021038	Na' kate lleni' be'nn zan lladop yoda'o braon', na' lljazejnie're' leake'.
42022001	Bixha ba zo rez ga'l lnni dan' ne paskw Jerusalén na', katen' llao ake' yet xtir dan' bi nchix kwa binn.
42022002	Na' bxoz wnebia' ka', na' be'nn ka' llsedre ke ley dan' bzoj da Moisésen', bzorao llyirjla'll ake' akre gon ake' nench got ake' Jesúsen', le lleb ake' be'nn yell.
42022003	Na' daxi'on byo'n yichjra'llda'o Judas, be'nnen' nsi'i ake' Iscariote, be'nnen' nak txhen be'nn chllinn ka'.
42022004	Na'll byeje' je'rene' bxoz wnebia' ka' di'lle, na' ren be'nn ka' nak xan be'nn ka' llap yoda'on, kan' gone' Jesúsen' rallna'a ake'.
42022005	Bawé be'nn ka' kwis, na' be'e ake' di'll we'e ake' le'e mell.
42022006	Judas na' bchebe' wdie' Jesúsen' rao na'a ake', na' bzorao lli'nawe' ga't latj gone' Le'e rao na'a be'nn ka', kate bi gakbe'e be'nn yell.
42022007	Na' ka bllin lla, ka llao ake' yet xtir dan' bi nchix kwa binn, na' leska' llot ake' xhi'r kan' lla'l lnni Paskw.
42022008	Jesúsen' bse'le' Pedron' ren Juan na', lle'e leake': —Lechej lelljén xhnid, lelljasinia' dan' gaollo lnni paskwn'.
42022009	Na'll goll ake' Le'e: —¿Gaxha lle'nro' lljasinia'to'n?
42022010	Na' lle'e leake': —Kate cho're yellen', na' walláyere to be'nne zanzoe' to lle' nis xhichje', lennawe', kon ga cho' le'e, ganna' cho're.
42022011	Kate cho'ren', leyé xan yo'n: “Maestron', ne'e: ¿Ga zo yo' gan' gaoto' xche', ren be'nn ka' non nada' txhen lnni paskw ni?”
42022012	Na' wroe're' re' to yo' da zo chkwia, na' ba de yeolol da ka' yálljellon', ganna' wsinia're dan' gaollon'.
42022013	Na' bza'a ake', gokte kan' golle' leake'n, na' bsinia' ake' dan' gao ake'n.
42022014	Ka bllin gao ake' xche'n, blle' Jesúsen' ren postl ke'e ka'.
42022015	Na' golle' leake': —¡Le ba bzera'llkaza' gaorena' re', lnni paskwn' ka za gata'!
42022016	Ni llnia' re', zerao nna' llaorena'n re'. Kate ba gok doxhen dan' llroe'ra' ni, na' ba llnebia' Diosen', kana'll gaorena' re' da yobre.
42022017	Na' be'xe' leo da'on, be'e yel llioxken ke Dios, bne'e: —Lesi'i da ni, na' leye'j ra't wejen yeololre.
42022018	Llnia' re', zerao nna' lle'ja' xis uvan', llinte lla kate ba llnebia' Diosen'; kana'll yeye'ja'n da yobre.
42022019	Na'll bxhie' yet xtiren', na' be'e yel llioxken ke Diosen', na'll bxhoxhje'n be'en leake', na' bne'e: —Da nin' naken kwerp kia', ke nak nna' llsanra'lla'n ni ke re', ka' gonre gaoren nench lljasa'ra'llre nada'.
42022020	Na' ka badawe' xche'n, be'xe' leo da'on bne'e: —Dan' yoll lo leo da'o ni, naken to da llroe'n, nna' sorao to da kob, dan' bcheb Diosen' gakrene' re', ke len na', larj xchena'n nench gaken da li.
42022021	Be'nnen' gon nada' rallna'a be'nn ka' got nada', leska' rawe gan' lli'llo ni, nxoa ta'ke'.
42022022	Da li, nada', Be'nnen' Gorj Radj Be'nnach, ba naksen gak kia' ka', zan nya'chraz ke be'nnen' gon nada' rao na'a be'nn ka' got nada'n.
42022023	Na' be'nn ka' non Le'e txhen na', bzorao llnnabe lwellj ake', nor ake'n gon Le'e rallna'a be'nn ka' llwie Le'en.
42022024	Leska' bzorao lloe'rén lwellj ake' di'll, noren' gakll be'nn brao.
42022025	Na'll lle Jesúsen' leake': —Be'nn ka' llnebia' toto yell xhen, llawé akre' gon be'nn ka' kon da nez leake', na' leska' llawé akre' nne be'nne, nak ake' be'nn wen.
42022026	Zan re', bi gonre ka', be'nnen' ye'nzre' gake' be'nn brao, llaya'l gake' ka be'nn bibi nneze, na' be'nnen' ye'nzre' nnebie' radjren', llaya'l gake' ka to be'nn wen llin keré.
42022027	Lennechk, ¿nore be'nnen' nak be'nn brao, be'nnen' lli' llao na', o cha' be'nnen' llsinia' dan' gawe' na'n? Nakbie'kze be'nnen' lli' llao na', nak be'nn brao. Zan nada' zia' ganni ka be'nn wen llin keré, na' zia' nench gakrena' re' biteze da gak keré.
42022028	’La'kze biteze da ba gok kia', re' ba bzerenre nada'.
42022029	Leska' gona' nench nnebia're katen' gonn Xa'n yel llnebia' ke'en nada',
42022030	nench kwe'renre nada', na' ye'j gaollo txhen katen' ba llnebia'n, leska' gona' to latj ga kwe're nench gonre yel koxchis, na' wchoybia're ke be'nn Israel ka'.
42022031	Leska' goll Xanllon' Simón Pedron': —Simón, Simón ba bnnab daxi'on nench gonre'ren re', gonen re' ka llon be'nn llrobe trigo.
42022032	Nada' ba bnnaba' rao Dios gakrene' rwe' nench bi gakganro', na' kate ba beno' gan na', gakrenchgo' be'nn bi'cho' ki.
42022033	Na'll Pedron' lle'e Le'e: —Xana', ba bchoyra'lla' kere lo rill yaze sa'rena' rwe', gatrentekza' rwe' chet ka'.
42022034	Na'll lle'e Pedron': —Pedro, llnia' rwe', bire nne kwell lekwn' nna' lle', llinte gak chonn ras bi we'o di'll nombia'o nada'.
42022035	Na' lle Jesúsen' be'nn ka' non Le'e txhen: —Kan' bse'la' re', ka'n bibi be'xkzre, ni mell, ni bzod, ni ye chkwe' xher-re; lennechk, ¿bi byálljere? Na' lle ake' Le'e: —Bitbi byálljeto'. Na'll bne'e:
42022036	—Zan nna', cha' re' de mell keré, lewa'n; leska' cha' napre bzod, lego'xen; na' re' bi napre spad, lego't no xherk keré, na' lesi'i ton.
42022037	Le llnia' re', dekz de gak kia' kan' nyoj xti'll Diosen' gan' nen ki: “Ben akre' le'e ka llon akre' be'nn wen da xhinnj.” Le dan' nyoj gak kia'n dekz de gaken.
42022038	Na'll bne be'nn ka' nao Le'en: —Xanto', na' de chop spad. Na' lle'e leake': —Ba gokse to kate.
42022039	Na' blloj Jesúsen' zeje' ya'n gan' nzi'i Ya' Olivos, ka llonkze', na' be'nn ka' non Le'e txhen bnao ake' Le'e.
42022040	Ka bllin ake' latjen', lle'e leake': —Lewalwill Diosen' nench ke gon da xhinnjen' re' gan.
42022041	Na'll Le'en bdete' zeje', ke to ga llin to yej da llza'l-llo, na' bche'k xhibe' balwille' Diosen',
42022042	bne'e: —Xa, cha' rwe' lle'nro', benchga bi wallayrawa', zan bi gak kon ka nnia' nada', gak kan' nnekzo' rwe'.
42022043	Na' betj to angl za'a yebán' blline' gan' nche'k xhibe'n, na' btipra'lle Le'e.
42022044	Na' llallayrawe' kwis llake yichjra'llda'we'n, na' llalwille' Diosen', kate bzorao llayaklolje', na' nis yes ke'en naktekzen llen ll-llonen rao yon'.
42022045	Bixha ka bayoll be'rene' Diosen' di'llen', bazolle'e. Ka balline' gan' ni't be'nn ka' non Le'e txhen na', jadi're' leake' tas ake' dan' llak akre'.
42022046	Na'll lle'e leake': —¿Bixchen tasre? Lechas, na' lewalwill Dios nench ke gon da xhinnjen' re' gan.
42022047	Na' zete Jesúsen' lloe' di'llen', kate bllin Judas be'nnen' nak txhen ren be'nn chllinn ka', nche'te' be'nn zan, na' jabi'ye' kwit Jesúsen' bno'pe' Le'e.
42022048	Jesúsen' golle' Judasen': —Judas, ¿llno'pte'o nada', Be'nnen' Gorj Radj Be'nnach, nechkze gono' nada' rallna'a be'nn ka' llwie nada'n?
42022049	Bixha ka bre'e be'nn ka' nao Le'en, go'x ake' Le'en, bne ake': —Xanto', na' de spad, ¿wzoyibllo?
42022050	Toe' bdine' spad ke'en, bchoyte' yid nay cha'we be'nn wen llin ke bxoz braon'.
42022051	Na' goll Jesúsen' le'e: —Bi gono' ka'. Na'll bdane' nay be'nnen', na' bayake'n.
42022052	Na'll goll Jesúsen' bxoz wnebia' ka', na' be'nnen' nak xan be'nn ka' llap yoda'o braon', na' be'nn gor brao ke be'nn Israel ka', zjake llje'x Le'en: —Ka be'nn llje'x to be'nn wan, za're no'xre yay na' spad.
42022053	Yeo lla blle'rena' re' yoda'o braon', na' bi be'xre nada', zan nna' bllin lla gak kan' lle'neren', nna' nnebia' da xcholen'.
42022054	Na' be'x ake' Jesúsen', na' bche'e ake' Le'e rill bxoz braon', Pedron' bnawe' Le'e zi't zi't.
42022055	Be'nn ka' bxhen ake' to yi' xhen lia' ke bxozen', na' blle'rén Pedron' leake' lloa' yi'n.
42022056	To no'r nak wete, ka bre're' Pedron' llie' lloa' yi'n, na' bwie' le'e, na' bne'e: —Be'nn ni leska' nake' txhen Jesúsen'.
42022057	Na' Pedron' bi bchebe', na' bne'e: —No're, bi nombia' be'nnen'.
42022058	Gok choll kate be'nn yobre bre're' le'e, na' bne'e: —Renkze rwe'n nako' be'nn ka' txhen. Na'll bne Pedron': —Be'nne, bi nak ake' txhen.
42022059	Bixha ka gok choll kate be'nn yobre bne'e: —Da likze, be'nn nin' nake' txhen ren Jesúsen', le nake' be'nn Galilea.
42022060	Na' Pedron' golle' be'nnen': —Be'nne, bi nnezra' bi di'llen' lloe'o. Na' nete' ka'n, kate le bllellte lekwn'.
42022061	Xanllon' le bayechjte' bwie' Pedron', na' jadinra'll Pedron' kan' goll Jesúsen' le'e: “Bire nne kwell lekwn' nna' lle', llinte gak chonn ras, bi we'o di'll nombia'o nada'.”
42022062	Pedron' balloje' gan' lla'a be'nn ka', da xhen gokre', na' bllelle' kwis.
42022063	Be'nn ka' llap Jesúsen', bzorao lltitj akre' Le'e, na' llon ake' zi' ke'e.
42022064	Bchej ake' to ra'll rawe'n, na' llba'll ake' yichjrawe'n, na' lle ake' Le'e: —Banneya'chk, ¿non' bra'll rwe'?
42022065	Na' da zan da lle ake' Le'e, lla'dyi' ake' Le'e.
42022066	Ka byeni'n, badop be'nn gor brao ke be'nn Israel ka', na' bxoz wnebia' ka', na' be'nn ka' llsedre ke ley dan' bzoj da Moisésen', na'll goxh ake' Jesúsen' gan' ze ake'n, le leake'n llon yel koxchisen'. Ka blline'n lle ake' Le'e:
42022067	—Bne cha', ¿rwe'n Criston'? Cha' rwe'n, bne neto' kwasro. Na' lle'e leake': —Chenak nnia' re', ni ke chejle'zre.
42022068	Chenak nada' wnnabra' re', ni ke yelli'zre xti'lla'n, ni ke yesanzre nada'.
42022069	Na' soraozen nna', Be'nnen' Gorj Radj Be'nnach lljachie' kwit Diosen', be'nn nak yel wak xhen.
42022070	Yeolol ake' goll ake' Le'e: —¿Rwe'n Xhi'nn Diosen' cha'? Na'll bne'e: —Re'n nere ka', na' ka'n naksen.
42022071	Na'll bne ake': —Nollno be'nn yálljello gao xhia ke'e; kwinllo ba bénello kan' bne'en.
42023001	Yeolol be'nn ka' lla'n bzolla'a ake', na' bche'e ake' Jesúsen' jwa'a ake' Le'e rao Poncio Pilato, be'nnen' llnebia' Judea.
42023002	Na' bzorao llao ake' xhia, llxoa ake' do'l ko'll Jesúsen' rao Pilaton', ne ake': —Be'nn ni de'e llonchixre' be'nne, na' ll-llone' chixhjto' dan' llnnab Césaren', ne'e le'en Criston', na' nake' to be'nn wnebia'.
42023003	Na'll Pilaton' bnnabre' Le'e: —¿Rwe'n nako' Rey ke be'nn Israel ka'? Na'll ballie' xti'll Pilaton', bne'e: —Kan' bnekzo' na' naka'.
42023004	Na'll Pilaton' lle'e bxoz wnebia' ka', na' be'nn ka' lla'a na': —Ni to da xhinnj bi non be'nnen'.
42023005	Na' yezikre llchie' akre', ne ake': —Llonchixre' be'nne doxhen gan' nbane Judea, bzoraoze' Galilea na'te, na' ba bra'te ganni.
42023006	Ka bene Pilaton' bwa'l ake' Galilea, na' bnnabe' cha' be'nn Galilea Jesúsen'.
42023007	Ka bnnezre' be'nn Galilea Jesúsen', na'll bse'le' Le'e rao Herodes na', le le'en llnebia' Galilean', na' rao lla na' zo Herodes, Jerusalén na'.
42023008	Herodesen' ka bre're' Jesúsen', le bawere', le batna'te llenre' lloe' ake' xti'll Jesúsen', na' le lle'nre' re're' yel wak dan' llone'n.
42023009	Da zan da bnnabre' Le'e, na' bi balli'kze Jesúsen' xti'lle'n.
42023010	Na' le zete bxoz wnebia' ka', na' be'nn ka' llsedre ke ley dan' bzoj da Moisésen', llao ake' xhia llchie' aktekzre'.
42023011	Na' Herodesen' ren waka'a ya ke'e ka', bzorao zi'chi'll ake' Jesúsen', lltitj akre' Le'e. Na' bwakw ake' Le'e to ra'll da llaktit, na' base'le' Le'e rao Pilaton' da yobre.
42023012	Lla na', Pilaton' ren Herodes bani't ake' wen, le kere zo ake' wen na'.
42023013	Na'll Pilaton' batope' bxoz ka', na' be'nn wnebia' ka', na' bal be'nn yell.
42023014	Na' lle'e leake': —Re' badwa're be'nnen' rawa', na' nere llonchixre' be'nne. Llwiátere nga ba bnnabyollre', bibi da xhinnj non be'nnen' ka dan' lltóberen'.
42023015	Ba bse'le' rao Herodesen', leska' bibi da xhinnj bre're' none', bibi do'l ke'e de, da llaya'l gate'.
42023016	Na' wkwa'nne' rallna'a be'nn ka' chintat ake' Le'e, na'll yesane'.
42023017	Na' llonen bien wsane' to be'nne yo' rill ya lla na', kan' llak toto lla lnni paskw.
42023018	Na' be'nn zan ka' lla'n, bzorao llosia' ake' ne ake': —¡Gat be'nnen', na' basán Barrabásen'!
42023019	Barrabásen' yoe' rill ya, le bwiere' be'nn ka' llnebia', bxie' to wdil rao yell, na' bene' xhia.
42023020	Pilaton' lle'nre' wsane' Jesúsen', na' golle' leake' cha' wsane' Le'e.
42023021	Na' be'nn ka', yezikre besia' ake', ne ake': —¡Bde'e le' yay cruz! ¡Bde'e le' yay cruz!
42023022	Da wyonn ras golle' leake': —¿Bixha da xhinnj bene' na'n? Bi nna lljadi'ra' cha' bi da xhinnj bene' da llaya'l gate'. Wsa'kzie', na'll yesane'.
42023023	Na' be'nn ka' ze ake' llchie' akre', na' llosia' ake' llnnab ake' gat Jesúsen' le' yay cruzen', na' ka' da bnez leake' gok.
42023024	Pilaton' bchoyra'lle' gak kan' lle'n akre'n.
42023025	Na' bsane' be'nnen' llnnab ake'n, Barrabásen', be'nnen' bxe wdil, na' bene' xhia. Na' bene' Jesúsen' rallna'a ake', nench gon akre' Le'e kan' lle'n akre'n.
42023026	Na' bche'e ake' Le'e, brej ake' Le'e yell Jerusalén na', na' tnez na', ballay akre' to be'nn re Simón be'nn Cirene zaze'e lyi'xe, na' bda'a ake' yay cruzen' ko'lle', na' noe'n bnawe' Jesúsen'.
42023027	Be'nn zan be'nn yell nao Le'e, na' ren bal no're. Na' bell no'r ka', llak akre' ke nak llwia ake' kan' llon akre' Le'en.
42023028	Na' Jesúsen' bayechje', lle'e leake': —Re' no'r Jerusalén, bi kwellre kia', lekwell ke kwinre, na' ke xhi'nnre.
42023029	Le wllin lla kate nne ake': “Nbaraz ke no'r will, na' no'r bi bxhan, na' bi zo xhi'nne' llwa'lle'.”
42023030	Kana' to nnab ake' bix ya' ka' kwenen leake', na' to nnab ake' ka' bdinnj nench kwa'chen leake'.
42023031	Cha' ki llon akre' nada', naka' ka yay ya', gon aktellre' re', nakre ka yay yeche.
42023032	Leska' nche'e ake' ye chop be'nn wen da xhinnj got ake'.
42023033	Ka bllin ake' latj gan' nzi'i Llit Yichj Be'nn Wat, na' bda'a ake' Jesúsen' le' yay cruzen', ren be'nn wen da xhinnj ka' ye chope, bda'a ake' leake' chla' weje.
42023034	Kate bne Jesúsen': —Xa, bxhi'xhen ke be'nn ki, le bi nnez akre' bin' llon ake'. Na' bditjen ake' xhara'ne'n, llwia ake' nara'chk noren' llaya'l toto ake'.
42023035	Be'nn zan ka', ze ake' zi'tre llwia ake', na' be'nn ka' llnebia' Israelen', leska' ren ake' lltitj akre' Le'e, ne ake': —Be'nn yobre basre'e, yesrachke kwine' nna', cha' le'en nak Criston' bse'l Dios.
42023036	Leska' waka'a ya ka', lltitj akre' Le'e, lljabi'y ake' lljazé ake' zo zichj lloe',
42023037	na' lle' ake' Le'e: —¡Cha' rwe'n Rey ke be'nn Israel ka', basrachk kwino'!
42023038	Na' bllia ake' di'll yichj cruzen', nen: “Be'nn nin' Rey ke be'nn Israel ka'.” Llian di'll griego, na' di'll latín, na' di'll hebreo.
42023039	To be'nn wen da xhinnj ka', da'a le' yay cruzen', leska' lla'dyie' Jesúsen', ne'e: —¡Cha' rwe'n Criston' basrá kwino', na' basrá ren neto'!
42023040	Na' be'nn lwellje'n ye to, benre' le'e znia, lle'e le'e: —Rennriz rwe' nne'o, na' bi llapo' Diosen' bara'nne, llwiate'o leska'n ba da'llo ganni gatllo.
42023041	Lli'o da'llo ganni llallayraollo, le ka' llaya'l gakse kellon', le da xhinnjen' benllo, zan be'nn ni, bibi da xhinnj bene'.
42023042	Na'll golle' Jesúsen': —Lljadinra'llchgo' nada' katen' za'o nnebia'on.
42023043	Na'll Jesúsen' golle' le'e: —Da li llnia' rwe', nna' llate sereno' nada' latj wen gan' zo Diosen'.
42023044	Kan' bllin wawillen', gok xchol rao yellrion' bllinte do lladá chonne.
42023045	Bill bnna' willen', na' ra'll dan' ze lo yoda'o Jerusalén na', blle'zen goken chopre.
42023046	Na'll Jesúsen' besie' zillj, bne'e: —Xa, llona' rallna'o Spíritu kia'n. Ka bayoll bne'e ka'n, gote'.
42023047	Na' ze be'nnen' nak xan waka'a ya ka', ka bre're' kan' goken, be'rawe' Dios bne'e: —Da likze be'nn wen be'nnen'.
42023048	Be'nn zan ka' lla'a llwian', ka bre'e akre' dan' goken, baza'a ake' llba'll lcho' ake'.
42023049	Na'll be'nn ka' nombia' Jesúsen', ren no'r ka' nao Le'en Galileate, ze akte' zi'tre llwia ake' kan' llaken.
42023050	To be'nn re José be'nn Arimatea, yell ga nbane Judea, nake' txhen be'nn ka' llnebia' Israelen', na' nake' be'nn wen, be'nn wen da zej lixheje.
42023051	Bzoteze' brexhe' katen' wroe' Diosen' yel llnebia' ke'en, na' bi bene' txhen lwellje' ka', ke nak dan' ben ake'n.
42023052	Byeje' rao Pilaton' jannabe' kwerp ke Jesúsen'.
42023053	Na' baletje' Jesúsen' le' yay cruzen', na' bra'lle' Le'e to xchan, na' bkwa'che' Le'e. Broe' Le'e to lo ba kob, to broj da bene' le' yej ga nono nna lljacho'.
42023054	Naken lla llsinia' ake' ke lnnin', na' le llinte lla nba'nne.
42023055	Na' no'r ka' za'a ren Jesúsen' Galileate, bnaorén ake' be'nn ka' nlen Jesúsen', na' bre'e aktere' gan' bro' ake' Le'en, na' kan' bxoa ake' kwerp ke'en.
42023056	Bde na', baza'a ake' jencha'o ake' za da la xhix, na' nis da la xhix da wtop ake' kwerp ke Jesúsen'. Na' le byo' akte' lla nbane ke be'nn Israel ka', na' bazi'ra'll ake' kan' ne leyen'.
42024001	Ka bllin lla nell ke xhman na', ka le za'te cheni', txhonnj no'r ka', jake' gan' zo broj dan' nak ban', no'x ake' dan' bencha'o ake', dan' la xhix.
42024002	Ka bllin ake' na', bre'e akre' bill da'a yejen' lloa' ban', ba da'ten chla're.
42024003	Ka byo' ake' lo ban', bill ballel akre' kwerp ke Jesúsen'.
42024004	Bixha na' ze ake' llon ake' yel wan ke dan' bill xhoa kwerp ke Jesúsen', kate bllin chop be'nn jasé ake' kwit ake'n, llaktit xhara'n be'nn ka' kwis.
42024005	Blleb no'r ka', na' bche'k xhib ake' llwia akte' rao yore, na'll goll be'nn ka' leake': —To be'nn ban, ¿bixchen llayirjzre' radj be'nn wat ka'?
42024006	Nollno xhoa ganni, ba babane'. Lelljadinra'll kan' nna zorente' re' gan' nzi'i Galilea na',
42024007	bne'e dekz de gake' rallna'a be'nn ka' llwie Le'en, na' got ake' Le'e le' yay cruzen', na' wayónn lla yebane'.
42024008	Na'll jadinra'll no'r ka' xti'll Jesúsen'.
42024009	Na' baza'a ake' lloa' ban', jatixjwe' akre' be'nn chnej ka', na' ren be'nn ka' nak leake' txhen.
42024010	Ki re no'r ka': María be'nn Magdala, Xhuan, na'll María xhna' Jacobo, na' ye to chop no'r yobre, leake'n bdixjwe' akre' postl ka'.
42024011	Na' be'nn chnej ka', llak akre' bi di'll ke nxhian' lloe' no'r ka', na' bi byejle' ake'.
42024012	Na' Pedron' bzolla'doe' byeje' jawie' ban', na' ka blline'n, ra'llen' bchel ake' Jesúsen', na'ze xhoan, na' baze'e llabanre' ka dan' bre're'n.
42024013	Lekze lla na', chop be'nn ka' bnao Le'en, zjake' to yell re Emaús, na' Emaúsen' llgo'nnen ka chonn hor nez sa'llo Jerusalén na'.
42024014	Zjake' lloe' ake' di'll ke da ka' goken.
42024015	Chak zjak ake' lloe' ake' di'llen' ka', kate bllin Jesúsen' jabi'ye' kwit ake'n, na' zejrene' leake' txhen.
42024016	Na' chaokze ben Diosen' nench bi wayombia' akre' Le'e, la'kze llwia akte' Le'e.
42024017	Na'll lle'e leake': —¿Bi di'llen' lloe're chak yo're nezen'? ¿Bixchen zoya'chre?
42024018	To be'nnen' re Cleofas, lle'e Le'e: —¿Bixha tozo' rwe' nako' be'nn zi't zo'o Jerusalén na', bi bnnezro' bi gok do nej nnase?
42024019	Na'll lle'e leake': —¿Bixha gok? Na' bne ake': —Dan' gok ke Jesús be'nn Nazareten', goke' to be'nn be'e xti'll Dios. Be'nn yell bayakbe'e akre' xti'lle'n nsa'n yel wak, na' yeolol dan' bene'n, bene'n kon ren yel wak ke Dios.
42024020	Na' bxoz wnebia' ka', na' be'nn ka' llnebia' neto', ben ake' Le'e rao na'a be'nn ka' llwie Le'en, na' bchoybia' ake' llaya'l gate', na'll bda'a ake' Le'e le' yay cruzen'.
42024021	Neto' lláketo' Le'en gakrene' Israelen', nench bill nnebia' be'nn zi't ka' len. Na' nna' ba zejzen da wyonn lla gok ka'.
42024022	Na' leska' llabáneto' ka di'llen' lloe' no'r ka' non neto' txhen na', byej ake' be'e bale, ka za cheni' gan' bkwa'ch ake' Le'en.
42024023	Na' bill bre'e akre' kwerp ke'en, na' ne ake' bre'e akre' angl ak, na' goll angl ka' leake' nbankze'n.
42024024	Na'll bal be'nn byio ka' nakto' txhen na', byej ake' lloa' ban', na' doxhen kan' ne no'r ka', ka' nakten nono Jesúsen' bre'e akre'.
42024025	Na'll goll Jesúsen' leake': —¡Yichj war kwis nakre, bi llejle're dan' bzoj be'nn ka' be'e xti'll Diosen' kana'!
42024026	¿Kere llian, zga'tek wallayrao Criston', na'tellen' wroe're' yel llnebia' ke'en?
42024027	Na' bzorao llroe're' leake' xti'll Diosen' gan' llian lloe'n di'll ke Le'e. Bxhi'zen yich dan' bzoj da Moisésen', na'll dan' bzoj be'nn ka' be'e xti'll Diosen' kana', bzorao llroe're' leake'.
42024028	Na' llakte ka'n, kate bllin ake' yellen' gan' zjake'n, na' Le'en bene' ka be'nn zej ye ra'te zi'tre.
42024029	Na' go'tyoe akre' Le'e, nench ga'yrene' leake', lle ake' Le'e: —Go'yrén neto', ba wlle' nna', la galte. Na'll go'yrene' leake'.
42024030	Bixha gok, ka blle' ake' gan' gao ake' na', bxhie' yet xtiren', na' be'e yel llioxken ke Dios, na' bxhoxhje'n be'en leake'.
42024031	Kana'll gok ake' ka be'nn baxha' rao, bayombia' akre' Le'e. Na' Le'en to baranze' rao ake'n, bill bre'e akre' Le'e.
42024032	Na'll lle lwellj ake': —To llawé ra'llda'ollon' ke nak za'llo tnezen', llroe're' lli'o kwasro xti'll Diosen'.
42024033	Na' ne akte' ka' baza'do ake' zayej ake' Jerusalén na', ka' ballín ake' gan' lla'a be'nn chnej ka', ren be'nn ka' yela'.
42024034	Na' goll be'nn chnej ka' leake': —Da likzen' babán Xanllon', ba broe'rawe' Simón na'.
42024035	Na' be'nn ka' chop, leska' be'e ake' di'll kan' gok zjake' tnezen', na' kan' gok ka bxhoxhje' yet xtir na', bayombia' akre' Le'e.
42024036	Na' lla'a akte' lloe' ake' di'llen', kate bllinkze Jesúsen' jase'e kllol ake'n, na' bwape' leake' lliox, bne'e: —Cha'chga re' wen.
42024037	Blleb ake' kwis, na' llabán akre', llak akre' cha' llre'da'o akre'n o cha' bxen na' llre'e akre'.
42024038	Na' lle'e leake': —¿Bixchen llebre? ¿Bixchen llakgánere?
42024039	Lewiá ta'ka' ni, na' nia'n, nadkza'n. Lekán nada', ke nak to bxen, bill naken de llit, na' be're kan' naka' nada'n.
42024040	Ka ne'e ka'n, llroe'tere' leake' nie'n na' ta'ke'n.
42024041	Na'll bawé akre' kwis, to llon ake' ka be'nn bi llejle', na' llabán akre' kwis, na'll Jesúsen' lle'e leake': —¿Bi de ra't da gawa'?
42024042	Na'll be'e ake' Le'e ra't belya', na' ra't chi'xh beser.
42024043	Llwia akte' bdawe' da ka'.
42024044	Na'll lle'e leake' da yobre: —Ka' bnetekza' kan' nna zorena' re', dekz de gak kia' kan' nyoj le' ley dan' bzoj da Moisésen', na' dan' bzoj be'nn ka' be'e xti'll Diosen' kana', na' dan' llia le' yich ke Salmos ka'.
42024045	Na'll bene' nench byejnie' akre' xti'll Diosen'.
42024046	Na' bne'e: —Gok kan' nyojkze gak ke Criston', yellayrawe', na' gate', na' yebane' wayónn lla.
42024047	Na'tellen' llaya'l nneze be'nne xti'lle'n, si'zen Jerusalén na', llinte doxhen yellrio nnez akre' llaya'l wayat akre', yebi'ra'll ake' nench yezi'xhen Diosen' ke ake'.
42024048	Na' re' llaya'l we're di'll ke doxhen da ki ba goken.
42024049	Na' wse'la' Spíritu ke Diosen', cho'n lo yichjra'llda'ore, le ka'n bcheb Xa'n. Jerusalén na'ze cha're, kwexhre llinte lla si're yel wak da za'a yebá.
42024050	Na' bchach Jesúsen' leake' Jerusalén na', bllin akte' Betania, na' blis ta'ke'n benla'ye' leake'.
42024051	Bayoll benla'ye' leake'n, na' bayepe' zayejte' yebá, bazi'i Diosen' Le'e.
42024052	Na' be'rao ake' Le'e. Bayoll na', zayej ake' Jerusalén na', llawé akre' kwis.
42024053	Na' bzeteze bze ake' yoda'o braon' lloe'rao ake' Diosen'. Ka'n gakchga.
43001001	Kan' bxhete yellrion', ba zokze be'nnen' nzi'i Di'lle, na' zorenkze' Dios na', na' Lekze'n Diosen'.
43001002	Ba zorenkze' Diosen' kan' bxhe yellriote.
43001003	Le'en bene' yeolol da de. Bibi de, da bxhe to wrazze da bi ben be'nnen' nzi'i Di'll.
43001004	Le'en nse'e yel nban, na' yel nban ke'e na', naken ka to beni' dan' nseni' yichjra'llda'o yeolol be'nnach.
43001005	Beni'n nseni'n gan' nak xchole, na' da xcholen' bi bzoen wkwe'jen beni' ke'en.
43001006	Bzo to be'nn re Juan, na' bse'l Diosen' le'e.
43001007	Juan na' be'e di'll ke be'nnen' nsa'a beni' na', nench byejle' yeolol be'nnach ke'e.
43001008	Kere Juan na'n nak be'nnen' nsa'a beni'n, badeze' di'll ke be'nnen' nsa'a beni' ke yichjra'llda'o be'nnachen'.
43001009	Ba bllin lla bra' beni' dan' nak dogarje, ba bra'n yellrio ni, nench wseni'n yichjra'llda'o noteze be'nne.
43001010	Be'nnen' nzi'i Di'll ba zokze' yellrio ni. La'kze Le'en bene' yellrion', be'nn ka' lla'a yellrio ni, bi gokbe'e akre' noxhan' nake'.
43001011	Gorje' radj be'nn wrall ke'e ka', na' zan be'nn wrall ke'e ka', bi byejle' ake' ke'e.
43001012	Bal akze' byejle' ake' ke'e, na' be'nn ka' llonlira'll Le'en, bene' nench nak ake' xhi'nn Dios.
43001013	Na' kere nnello nak ake' xhi'nn Dios dan' gorj ake' ni't xaxhna' ake' na'zen'. Na' lekze kere nak ake' xhi'nn Dios, dan' bzorén to be'nn byio to no're na' bzo xhi'nn ake'n, na' leska' kere dan' go'ne be'nn byio so xhi'nne' na'n; zan dan' benlira'll ake' Le'e na', na'llen' non Diosen' leake' ka xhi'nne'.
43001014	Na' be'nnen' nzi'i Di'll gorje' goke' be'nnach, na' bzorene' neto'. Na' bre'to' nake' to be'nn za'k xhen kwis, le toze Le'en nake' dogarje Xhi'nn Diosen', nllie're' lli'o be'nnach, badzejnie're' lli'o di'll li ke Diosen'.
43001015	Juan na' be'e di'll ke'e, bne'e: —Di'll ke be'nn nin' badia' kan' bnia'n: “Be'nnen' za za'a, za'klle' ka nada', le ba zokze Le'en kan' bi nna soa' nada'.”
43001016	Le'en nllie're' lli'o kwis yeolol lli'o llonlira'll Le'e, zokze' llakrene' lli'o.
43001017	Le da Moisésen' bzejnie're' ley ke Diosen' da xozxta'ollo be'nn Israel ka', na' Jesucriston' be'nnen' bed na', badroe're nllie' Diosen' lli'o be'nnach, na' badzejnie're' lli'o di'll li ke Diosen'.
43001018	Nono zo be'nn ba bre're' Diosen', toze Xhi'nne' ti'ch na', be'nnen' nak dogarje Xhi'nn Dios be'nnen' zeteze ze'e kwite', Le'en ba bzejnie're' lli'o be'nnach, kan' nak yichjra'llda'o Xallo Diosen'.
43001019	Na' be'nn ka' llnebia' be'nn Israel ka' lla'a Jerusalén na', bse'l ake' to chop bxoz ka', na' ye bale be'nn gorje rao dialla da Leví, be'nn llakrén bxoz ka', nench jannab akre' Juan na' noxha le'e.
43001020	Na' golle' leake' lixheje: —Kere nada'n Criston' be'nnen' bexhllo yeden'.
43001021	Na'll lle ake' le'e: —¿Noxha rwe' cha'? ¿Rwe'n Elías be'nnen' be'e xti'll Dios kana' cha'? Na'll lle'e leake': —Kere nadkza'n. Na'll bnnab akre' le'e da yobre: —¿Rwe'n nako' be'nnen' yedtixjwe' neto' xti'll Dios cha'? Na'll golle' leake': —Kere nada'n.
43001022	Na'll bnnab akre' le'e da yobre: —¿Noxha rwe' cha'? Nench yeto' be'nn ka' bse'l neto' ka'. ¿Bixha nekzo' ke kwino'?
43001023	Na'll goll Juan na' leake': —Nada'n naka' be'nn nne zillj to latj dach, nia': “Lewasarj to nez li gan' te Xanllon'”, kan' bne da Isaías be'nnen' bdixjwe' xti'll Diosen' kana'.
43001024	Na' be'nn ka' jak rao Juan na', be'nn fariseo ake'n bse'l leake'.
43001025	Na'll lle ake' le'e: —¿Bixchen llchoa'o be'nne nis, cha' bi nako' Cristo, na' ni ke nakzo' Elías, na' ni be'nnen' bexhto' yed yedye'e xti'll Dios na'?
43001026	Na'll lle Juan na' leake': —Nada' llchoa' be'nne nis, zan radjre na', ba zo to be'nne bi nna gombia're.
43001027	Le'en za wroe'rawe' re', na' za'klle' ka nada', na' dan' nake' be'nn za'k na', ni ke za'kza' nada', ni jeze xhere' ke gak wlechja'.
43001028	Yeolol da kin' gok gan' nzi'i Betábara, dan' lli' chla' yeo Jordán gan' llchoa Juan na' be'nn ka' nis.
43001029	Na' bateyó bre'e Juan na', zej Jesúsen' gan' ze'e na', na'll lle Juan na' be'nn ka' nao le'en: —Lewiá ke ganni za'a be'nnen' ba brej Diosen', nench yedke'e xto'l be'nnach. Be'nn nin' nake' ka xhi'r da'o ba llot lli'o be'nn Israel, nench llazi'xhen Diosen' ke xto'l-llo.
43001030	Ke Le'en bia'a di'll, bnia': “Be'nnen' za za'a za'klle' ka nada', na' Le'en ba zokze' ka bi nna soa' nada'.”
43001031	Na' bi bnnezra' noxhan' nake', bixha Dios na' bzejnie're' nada', ke len na' za'a zadchoa' be'nne nis, nench nneze yeolol be'nn Israel ka' noxhan' nake'.
43001032	Leska' bne Juan na': —Bre'ra' betj Spíritu ke Diosen' yebán', bllinen gan' zo Jesúsen'. Bllinen naken ka to plom da'o, na' baga'nnrenen Le'e.
43001033	Nada' bi gokbe'ra' cha' nake' be'nnen' bse'l Dios, Dios be'nnen' bse'l nada' llchoa' be'nne nis golle' nada': “Nna' re'kero' ka yetj Spíritu kia'n, na' yega'nnrenen be'nnen' ba nbeja' na'. Le le'en nake' be'nnen' wzo Spíritu kia'n lo yichjra'llda'o be'nne.”
43001034	Na' ba bre'ra' ba gok kan' bne'e na', na'llen' lloa' di'll, be'nn nin' Xhi'nn Diosen'.
43001035	Bateyó da yobre zerén Juan na' ye chop be'nn ka' nao Le'en.
43001036	Ka bre're' bde Jesúsen', na'll lle'e be'nn ka': —Lewiá ke be'nnen' bse'l Diosen', be'nn na'n nake' ka xhi'r da'o ban' llot lli'o be'nn Israel, nench llazi'xhen Diosen' da xhinnj ka' nonllo.
43001037	Na' be'nn chop ka' nao Juan na', ka ben akre' kan' bne'en, na'll zjakdoe' jannao ake' Jesúsen'.
43001038	Ka bayechj Jesúsen' llwie' nao ake' Le'en, na'll lle'e leake': —¿Bixhan' lle'nere? Na'll lle ake' Le'e: —Rabí (lle'nen nen be'nn llzejnie' be'nne), ¿gaxhan' zo'o?
43001039	Na'll golle' leake': —Lecho'o na' re'kere. Na'll byejrén ake' Le'e, na'll bre'e akre' gan' zoe'n, na'll baga'nnrén ake' Le'e rao lla na', le ba nak ba wlle', ba llonen ka do lladá tap.
43001040	Na' be'nn chop ka' bzenay xti'll Juan na', bnao ake' Jesúsen', toe' re Andrés, bi'ch Simón Pedron'.
43001041	Na'll Andrés na', le jadirjte' bi bi'che'n re Simón na'. Na'll lle'e le'e: —Ba ballayto' be'nnen' ne ake' Mesías. (Na' Mesías na' lle'nen nen Cristo.)
43001042	Na'll bche'e Andrésen' be'nn bi'che'n gan' zo Jesúsen'. Na' ka bre'e Jesúsen' Simón na', na'll lle'e le'e: —Rwe'n Simón xhi'nn Jonás, rwe' wsi'to' Cefas. (Na' Cefas na' lle'nen nen Pedro.)
43001043	Bateyó bayej Jesúsen' Galilean', na' jadi're' Felipen', na' lle'e le'e: —Cho' ren nada'.
43001044	Felipen' nake' be'nn yellen' nzi'i Betsaida gan' nak rall Andrésen', ren Pedro na'.
43001045	Na' Felipen' jawie' Natanaelen', na'll lle'e le'e: —Ba bre'to' be'nnen' bzoj da Moisésen' xti'lle' le' leyen' kana', na' lekze xti'll Le'en bzoj be'nn ka' bdixjwe' xti'll Diosen' kana'. Le'en Jesús be'nn Nazaret, xhi'nn José.
43001046	Na'll Natanaelen' bne'e: —¿Wllojrize da wen Nazareten' lla? Na'll lle Felipen' le'e: —Cho' ke re'ro'.
43001047	Ka bre'e Jesúsen' ba zej Natanaelen' gan' ze'e na', na'll bne'e: —Ganna' za'a to be'nn nak dogarje be'nn Israel, ni ra't bi nake' be'nn wxhiye'e.
43001048	Ka bene Natanaelen' kan' ne Jesúsen', na'll lle'e Le'e: —¿Akxha gok nombia'o nada'? Na'll lle Jesúsen' le'e: —Bre'ra' rwe' kan' ze'o xhan yay higon', kan' za nne Felipen' rwe'.
43001049	Na'll ne Natanaelen': —Maestro, rwe'n nako' dogarje Xhi'nn Dios. Rwe'n nako' be'nnen' bexhto' yednnebia' rall-llo Israelen'.
43001050	Na'll lle Jesúsen' le'e: —¿Dan' nia' bre'ra' rwe' xhan yay higo na'n, na'llen' llejle'o kia'? Za re'llro' da za'kll ye ra'te.
43001051	Leska' bne'e: —Di'll li, di'll li nia' re': Nna' re're le' yebán' gan' zo Diosen' gaken ka to da yarje, na' be'nn ka' nak angl ke'e ka', chep chetj ake' gan' zoa' nada'n Be'nn Gorj Radj Be'nnach.
43002001	Bayónn lla go't to yel wachayna'a yell gan' nzi'i Caná gan' nbane Galilea. Na' xhna' Jesúsen' byeje' gan' gok yel wachayna'n.
43002002	Na' leska' goxh ake' Jesúsen', na' ren be'nn ka' non Le'en txhen na'.
43002003	Na't babillkze xis uvan' lle'j ake' gan' llak lnnin', na'll xhna' Jesúsen' golle' Le'e: —Billbi xis uva ke be'nn ka' de.
43002004	Na'll lle Jesúsen' le'e: —¿Bixchen ne'o ka'? Rencha' bi nna llin lla wroe'rawa'n.
43002005	Na'll lle xhne'en be'nn ka' dá llwia bi da yallj rao lnni na': —Legón kon bin' ne'e na'.
43002006	Na' zjazó xop ye's de yej, ga llga'a ake' nis da llonrén be'nn Israel ka' llin da llayib kwin ake' kon kan' llia le' ley na'. Na' toto ye's ka' lloll aken do chop chonn lle' nis.
43002007	Na'll goll Jesúsen' be'nn ka' dá llwia bi da yallj rao lnni na': —Leyeslla'a nis lo ye's ka'. Na'll bda'a ake'n nis balla'a akten.
43002008	Na'll lle'e leake': —Lega'ch ra'ten', na' lewe'n be'nnen' nak rallna'a lnni na'. Na'll ben ake' kan' bne'e na'.
43002009	Na' be'nnen' nak rallna'a lnnin' kon bnixe'n, na' bi nnezre' ga za'n, kon be'nn ka' dá llwia bi da ka' yallj rao lnni na'ze, nnez akre' nisen' bayak xis uvan', le leake'n go'ch ake' nisen'. Na' be'nnen' bnix len na', goxhe' be'nn byion' llchayna'n,
43002010	na'll lle'e le'e: —Yeololte be'nn ka' llon lnnin', llde ake' xis uva cha'on ka zorao lnni na', na' kat ba we'j ake' da xhen, na'll zorao ake' llde ake' xis uva da bi naktek wen na'. Na't rwe' nza'yo' xis uva cha'on, llde'on nna'll ba llayoll lnnin'.
43002011	Ka'n ben Jesúsen' yell Canán' gan' nbane Galilean', goken yel wak nell dan' bene' nench broe're' nake' be'nn za'k xhen, na' benlira'll be'nn ka' non Le'e txhen na' Le'e.
43002012	Bde na', byeje' gan' nzi'i Capernaum ren xhne'e na', ren bi'che' ka', na' ren be'nn ka' non Le'e txhen na', na' na'ze go'y ake' to chop chonn lla.
43002013	Na' ba zo ga'l lnni Paskw ke be'nn Israel ka', na' byej Jesúsen' Jerusalén na'.
43002014	Ka blline' lia' yoda'o braon', be'nn zan zjalla'a llo't ake' no bell, no xhi're, no plom, ba llonrén ake' llin kat llayoe'xhen ake' Dios, na' zjalli' be'nn llcha'a ak mell.
43002015	Ka bre'e Jesúsen' kan' llaken, na' bene' to sot nench bachache' yeolol be'nn ka' zjalla'a lia' yoda'on, yeolol no bell ka' llo't ake'n, no xhi'r ka' ren be'nn ka' llcha'a mell ka', bese' xhmell ake'n rao yo, na' bllo'nne' gan' nkwa'a ake' xhmell ake'n.
43002016	Na'll golle' be'nn ka' llo't plomen': —Leyechach yeolol ba ki ganni. Bi gonre ya'a rill Xa'n.
43002017	Na'll jadinra'll be'nn ka' non Le'e txhen na', kan' nyoj xti'll Diosen' gan' nen: “Dan' lli' yichja' kwis ke rillo'n za'kzia'.”
43002018	Na' be'nn Israel ka' llasné ake': —¿Bi yel wak wroe'ro' neto', nench chejle'to' ko'o za'ko' bachacho' be'nn ka'?
43002019	Na'll balli'i Jesúsen' xti'll ake'n, lle'e leake': —Leyechinnjchek yoda'o ni, na' chonn llaze wayontia'n.
43002020	Na'll be'nn Israel ka', goll ake' Le'e: —Xopayon (46) iz blle akre', ka ben ake' yoda'on. ¿Na' rwe' wayonchko'n chonn llaze?
43002021	Bixha Jesúsen' kwine'n bsa'kre' yoda'on bne'e ka', na' llake leake'n cha' yoda'o na'kzen' ne'e ka'.
43002022	Na' ka bllin lla babane' radj be'nn wat ka', be'nn ka' non Le'e txhen na', jadinra'll ake' kan' bne'en, na'll byejle' ake' xti'll Diosen' dan' nyoj ke'e na', leska' benlira'll ake' xti'll Jesúsen'.
43002023	Na' chak zo Jesúsen' lnni Paskwn' Jerusalén na', be'nn zan bre'e akre' yel wak ka' bene'n, na'll byejle' ake' ke'e, nakse' be'nn bse'l Dios.
43002024	Bixha Jesúsen' bi gotra'llteke' radj be'nn ka', le nombie' yichjra'llda'o ake'n.
43002025	Bi byalljre' no ye Le'e bi xhbab yo' lo yichjra'llda'o be'nn ka'. Kwinkze' nnezre' bin' yo' lo yichjra'llda'o toto be'nnach.
43003001	Bzo to be'nn fariseo be'nn golle Nicodemo. Goke' to be'nne wnebia' ke yell Israelen'.
43003002	Byeje' rao Jesúsen' tlle'lre, na' lle'e Le'e: —Maestro, nnézeto' bse'l Diosen' rwe' nench wzejnie'ro' neto', le nono gak gon ka yel wak ka' llono'n, cha' bi zorén Diosen' le'e.
43003003	Na'll lle Jesúsen' le'e: —Di'll li, di'll li nia' rwe', cha' non' bi yeyarje' ye to, bi gak re're' Diosen' gan' llnebie'n.
43003004	Na'll lle Nicodemon' le'e: —¿Akxha gon to be'nne yeyarje' ye to, cha' ba nake' be'nn gore? ¿Waklle yeyoe' lo le'e xhne'en, na' yeyarje' ye to?
43003005	Na'll goll Jesúsen' le'e: —Di'll li, di'll li nia' rwe', cha' non' bi yeyarje' ren nis, na' ren Spíritu ke Diosen', bi gak lljazoe' gan' zo Diosen' llnebie'.
43003006	Be'nn llarje' rao dialla be'nnach, lekze be'nnachkze le'e. Na' be'nn llarje' rao Spíritu ke Diosen', le'en de yel nban dan' lloe' Spíritun' le'e.
43003007	Bi yebanro' dan' bnia': “Llonen bien yeolol be'nne de yeyarje' ye to.”
43003008	Kat llechj be', llechjen gateze, na' llenro' llolyoyen, na' bi nnezro' ga za'n, na' ni ke nnézzero' ga zejen. Ka'kzen' naken ke yeolol be'nn ka' llon Spíritu ke Diosen' nench llayarj ake' ye to da yobre.
43003009	Na'll lle Nicodemon' Le'e: —¿Akxha gak kan' ne'o ni?
43003010	Na'll lle Jesúsen' le'e: —Rwe' llzejnie'ro' be'nn Israel ka' xti'll Dios, ¿bi llejnie'ro' da ki?
43003011	Da li neto' llyixjwe'to' da nnézeto', na' lloe'to' di'll ke da ba bre'to', na' bi llejle're.
43003012	Ba bia'a di'll dan' llak yellrio ni, na' bi llejle're. ¿Akxha gakrize chejle're chenak nia' re' dan' llak yebá na'?
43003013	’Notno nna wayep yebán', toze nada' za'a yebán' naka' Be'nn Gorj Radj Be'nnach.
43003014	Kan' gok latj dachen' kana', kan' ben da Moisésen' to bel de ya cha'on nzi'i bronce, na' bde'eba' to le' yay, ka'n llaya'l gak wda'a ake' nada' to le' yay, nada' Be'nn Gorj Radj Be'nnach.
43003015	Ka'n gak kia' nench noteze be'nn gonlira'lle nada' bi kwiayie', na' ga't yel nban zejlikane ke'e.
43003016	’Ka'n nllie' Diosen' lli'o be'nnach, na'llen' bse'le' Xhi'nne' ti'chen' nench noteze be'nne gonlira'lle Le'e bi kwiayie', na' ga't yel nban zejlikane ke'e.
43003017	Diosen' bi bse'le' Xhi'nne'n yellrio ni, nench gone' da wsa'kzi' be'nnach, zan bse'le' Le'e nench yesre'e leake' rao da xhinnj ke ake'n.
43003018	’Noteze be'nne gonlira'll ake' Xhi'nn Dios be'nn ti'ch na', bi yellayrao ake' ke do'l ke ake'n, na' be'nn ka' bi gonlira'll ake' Le'e, ba nlloyen ke ake' sa'kzi' ake' ke chnare, le bi llonlira'll ake' Xhi'nn Dios be'nn ti'ch na'.
43003019	Kan' naken, ke be'nn ka' bi llonlira'll Xhi'nn Diosen', ba nlloyen ke ake', sa'kzi' ake' ke chnare, le ba bed Xhi'nn Diosen', nse'e beni' ke yichjra'llda'o be'nnach, bixha leake' na'n, llawé akllere' dan' nak da xcholen' kerke beni'n, le da ka' llon ake' na', naken da xhinnj.
43003020	Yeololte be'nn ka' llon da xhinnjen', llwie akre' beni' ke'en, na' bi llazra'll ake' wzenay ake' ke'e, nench ke wroe'rawe da xhinnj ka' llon ake'n.
43003021	Zan be'nn ka' llon kan' llia di'll li ke Diosen', llawé akre' lljabi'y ake' gan' nseni' beni' ke Diosen', len llroe'n zokze Diosen' llakrene' leake', nench llon ake' kan' llia di'll li ke'e na'.
43003022	Bde na' byej Jesúsen' ren be'nn ka' non Le'e txhen na', yell da'o ka' zjalli' do gan' nbane Judean', na' chak zo ake' na', bchoe' be'nne nis.
43003023	Na' leska' bchoa Juan na' be'nn ak nis yell gan' nzi'i Enón dan' lli' kwitze Salim, le na' de nis xhen, na' jak be'nn ka' gan' bzoe'n nench bchoe' leake' nis.
43003024	Ka'n gok ka bi nna ko' ake' Juan na' rill ya.
43003025	Na' be'nn ka' nao Juan na', go'd di'll lwellj ake' ren be'nn Israel ka', akren' llaya'l gon be'nne nench yeyak ake' xhira'll rao Diosen'.
43003026	Na'll byej ake' rao Juan na', na' lle ake' le'e: —Maestro, be'nnen' bzo ren rwe' ye chla' yeo Jordán na', be'nnen' lloe'o xti'll na', ba llchoe' be'nne nis, na' yeololze be'nne lljake' gan' zoe'n.
43003027	Na'll lle Juan na' leake': —Bibi yedo'l be'nnachen' cha' bi we'e Diosen' len.
43003028	Nnézkzere kan' ba bnia'n, kere Cristo na', nada', be'nnen' bse'l Diosen' yednnebie' lli'o. Zan nada' naka' be'nn bse'l Dios nench blliarawa' badia' xti'lle'n.
43003029	Kat llak to yel wachayna'a, toze be'nn byio na' zi'i no'ren'. Na' be'nnen' nak txhen be'nn byion' llchayna'n zerene' le'e, llawere' ka nak llzenaye' kan' ne be'nnen' llchayna'n. Kan' llakra' nada', llawera' kwis.
43003030	Le Le'en llaya'l chejlle' gon be'nne Le'e xhen, na' nada' llaya'l yeyexja'.
43003031	Leska' bne Juan na': —Ka nak Criston' be'nnen' za'a gan' llia Diosen', Le'en nake' be'nn zaklle ka yeolol be'nne. Na' be'nnach nak be'nn ke yellrio nize, di'll da de yellrio ni lloe'. Na' be'nnen' za'a gan' llia Dios na', za'klle' ka yeolol be'nne.
43003032	Le'en lloe' di'll ke dan' ba bre're'n, na' di'll ke dan' ba benre' gan' llia Diosen', na' nono llzenay xti'lle'n.
43003033	Na' be'nnen' llzenay xti'll be'nnen' za'a yebá na', le'en llroe're' lloe' Diosen' di'll li.
43003034	Be'nnen' bse'l Diosen', lekze'n lloe' xti'll Diosen', le Spíritu ke Dios na' zerenen Le'e, na' kat Diosen' we'e Spíritu ke'en, bi llyise' ra't wejen.
43003035	Diosen' nllie're' Xhi'nne' Criston', na' ba bene' rallne'e yeolol bi da de ke'e.
43003036	Na' be'nn ka' llonlira'll Xhi'nn Diosen', de yel nban zejlikane ke ake', zan be'nn ka' bi llzenay ke Diosen', bibi yel nban ke be'nn ka' ga'te, le Dios na' gone' sa'kzi' ake' ke chnare.
43004001	Na'll Jesúsen' gokbe're' ba bnneze be'nn fariseo ka', na' ne ake': be'nn zanll nao Jesúsen', na' be'nn zanlle llchoe' nis ka be'nn ka' llchoa Juan na' nis,
43004002	(la'kze kere kwin Jesúsen' bchoe' be'nn nis, be'nn ka' non Le'e txhen na', llchoa' ake' nis).
43004003	Na'll ka bnneze Jesúsen' ka', baze'e Judean' bayeje' Galilea.
43004004	Na' dekze de yedie' Samaria na'le.
43004005	Ka goken balline' to yell da nzi'i Sicar ga nbane Samaria, to yell da lli' kwitze gan' de yellrio dan' be'e da Jacoben' xhi'nne' Josén'.
43004006	Ganna' llia to bej da nake zitj kwis, dan' nzi'i Bej ke da Jacob. Ka do wawillen' ba lljaxa'ke Jesúsen' zayoe' nez, na' jallie' lloa' bejen'.
43004007	Ka bllin to no'r Samarian' lloa' bejen' zjaxie' nis. Na'll lle Jesúsen' le'e: —Benn ra't nis ye'ja'.
43004008	Na' be'nn ka' non Le'e txhen na', zjake' lyell zjaxi'i ake' da gaorén ake' Le'e.
43004009	Na'll lle no'r Samarian' Le'e: —¿Bixchen llnnabzero' nada' nis ye'jo', le be'nn Israel rwe', na' no'r Samaria nada'? (Le be'nn Israel ka', bi llalwill lwellj ake' ren be'nn Samaria ka'.)
43004010	Na'll lle Jesúsen' Le'e: —Nada' nia' ka': “Benn ra't nis ye'ja'”, na' chenak llayakbe'ro' dan' lle'ne Diosen' gonne' rwe', na' wayakbe'ro' noxha nada', na' ba bnnabro' nada', na' benna' rwe' nis dan' llonn yel nban zejlikane chenake.
43004011	Na' no'ren' lle'e Le'e: —Be'nne, bi no'xo' da ga'cho'n le nak bejen' zitj. ¿Gaxha si'o nis dan' llonn yel nban na', ne'o ka'?
43004012	¿Llakro' za'kllo' ka da xozxta'ollo Jacoben', be'nnen' bkwa'nnrén neto' bej ni, gan' we'jrén xhi'nne' ka' nis, na' ren no bayi'x ke'e ka'?
43004013	Jesúsen' lle'e le'e: —Noteze be'nne ye'j nis ke bej ni, dekze bilre' da yobre.
43004014	Na' noteze be'nne ye'je' nis dan' we'e nada', chras bill bilkzere', le dan' we'e nada'n gaken lo ra'llda'we' ka to latje ga llra' nis, nench ga't yel nban zejlikane ke'e.
43004015	Na'll lle no'ren' Le'e: —Be'nne, bennchek nada' nisen' ne'o ka' nench bill yeda' yedxia'n gannite.
43004016	Na'll lle Jesúsen' le'e: —Jalwill xhyi'o, na' darene' ganni.
43004017	Na'll lle'e Jesúsen': —Notno xhyiwa' zo. Na'll lle Jesúsen' le'e: —Rennkzro' kan' bne'on nono xhyi'o zo,
43004018	le ga'y be'nn ba bzoreno', na' be'nnen' zoreno' nna', kere xhyi'on. Da li kan' bne'on.
43004019	Na'll lle no'ren' Le'e: —Be'nne, llakzra' nakje'o to be'nne llayixjwe' bi da ne Dios.
43004020	Da xozxta'o neto' be'nne Samaria, bxenra'll ake' Diosen' rao ya'n zo ganni, na' re' nakre be'nn Israel, nere Jerusalén na'n llaya'l gonxhenlloe'.
43004021	Jesúsen' lle'e le'e: —No're, byejle' kia', wllin lla kat bill yedre rao ya' nite, yedye'raore Xallo Diosen', ni Jerusalén na'.
43004022	Re' nakre be'nn Samaria bi nombia'ya'nnre Dios be'nnen' lloe'raoren'. Zan neto' be'nn Israel, nombia'to' Dios be'nnen' nxenra'llto'n, na' radjto' ni lloj to be'nn yebeje' be'nnach rao da xhinnj.
43004023	Wllin lla, na' nna' ba bllinen, kat be'nn gon Xallo Diosen' xhen dogarje, na' we'rao ake' Le'e kone yel wak ke Spíritu ke'en, na' we'rao ake' Le'e kan' llaya'le, le Xallo Diosen' llayirje' be'nne we'rao Le'e ki.
43004024	Diosen' nake' Spíritu, na'llen' be'nn ka' we'rao Le'en, llaya'l we'rao ake' Le'e kan' llaya'le kone Spíritu ke'e na'kze.
43004025	Na'll lle no'ren' Le'e: —Nnezra' wed be'nn ba brej Diosen' be'nnen' nzi'i Mesías, Le'en Cristo, na' kate yede' na', yedzejnie're' lli'o yeolol da ki.
43004026	Na'll lle Jesúsen' le'e: —Nada' naka' be'nnen' ne'o ka', na' lloe'rena' rwe' di'lle.
43004027	Nna lloe'rente Jesúsen' no'ren' di'll ka', ka ballindo be'nn ka' non Le'e txhen na' lloa' bejen'. Na' babán akre' lloe'rene' to no're di'lle, na' bitbi goll akse' Le'e bi di'llen' lloe'rene' no'ren', na' bixchen lloe'renze' le'e di'lle.
43004028	Na'll bkwa'nn lle' nis ke no'ren' na'ze, na' bayeje' yellen' jayelle' be'nn wrall ke'e ka':
43004029	—Lecho'ke wiare to be'nn ba golle' nada' yeolol da ba bena'. ¿Kere Le'en Criston' lla, be'nnen' ne ake' yeden'?
43004030	Na'll bllachdo ake' yellen' zjake' gan' lli' Jesúsen'.
43004031	Na' chak zayej no'ren', be'nn ka' non Jesúsen' txhen na', lla'tyoe akre' Le'e, lle ake' Le'e: —Maestro, bdao.
43004032	Na'll lle'e leake': —De to yel wao kia' da bi nna gombia're.
43004033	Na'll lle lwellj ake': —¿Kere no ba badwa'rize da bdawe'n lla?
43004034	Na'll lle Jesúsen' leake': —Yel wao kia'n naken gona' kan' llazra'll Diosen', be'nnen' bse'l nada' nench gak yeolol da zera'lle'.
43004035	Re' nere: “Nna dell ye tap be'o yedop dan' gozllon'.” Na' nada' nia', lewiá ke dan' naz ake' rao yellrio, ba byechen ba lle'nen yedopen.
43004036	Be'nn llon ka be'nn llon wrap, ba llone' llin nench ga't yel nban zejlikane ke be'nn llzenay xti'll Diosen'. Na' be'nn ka' llyixjwe' xti'll Diosen', na' rente be'nn ka' llon nench wzenay be'nn xti'lle' na', nni't ake' txhen nbaraz.
43004037	Di'll ni naken da li nen: “Be'nn yobre llaz na', na' be'nn yobre llarape.”
43004038	Ba llse'la' re' lljarapre gan' bi gozre, le re' gonre wzenay be'nne xti'll Diosen' dan' ba bdixjwe' be'nn yobre.
43004039	Na' be'nn Samaria ka', zane' benlira'll Jesúsen' dan' ben akre' bne no'ren': “Ba golle' nada' yeolol da ba bena'.”
43004040	Na'llen' bllin be'nn Samaria ka' gan' lli' Jesúsen', na' go'tyoe akre' Le'e yega'nnrene' leake', na'll baga'nnrene' leake' chop lla.
43004041	Na' be'nn zanlle benlira'll Jesúsen' ka ben akre' di'll da ka' be'rene' leake'n.
43004042	Na'll lle ake' no'ren': —Ba byejle'to' na', kere dan' béneto' xti'llo' na'zen', ba bénkzeto' lloe' kwine' di'lle, na' ba bnnézeto' Le'en Criston' be'nnen' yesrá be'nn ka' lla'a yellrio.
43004043	Ka gok chop lla na', baza'a Jesúsen' Samarian' zjayake' Galilean'.
43004044	Kwinkze Jesúsen' ba be'e di'll ne'e, noteze be'nne llyixjwe' bi da ne Diosen', bi llap be'nn wrall ke'e ka' le'e bara'nne.
43004045	Ka ballín ake' Galilean', be'nn yell ka' bareb ake' Jesúsen', le ba bre'e akre' yeolol da wen na' bene' rao lnni Jerusalén na', le renkze leake'n jake' lnnin'.
43004046	Na' bayej Jesúsen' da yobre yell Caná, dan' lli' gan' nbane Galilean' gan' bene' bayak nisen' xis uva, na' yell Capernaum na', bzo to be'nn non reyen' rallne'e yel llnebia', na' llak xhi'nne'n yillwe'.
43004047	Ka benre' ba bllin Jesúsen' Galilean' zaze'e Judea, na'll byeje' jelle' Jesúsen' cheje' lljayene' xhi'nne'n, le ba lle'nen goten lebe'.
43004048	Na'll lle Jesúsen' le'e: —Chenak bi llre're yel wak kia'n, bi chejle're kia'.
43004049	Na'll lle be'nnen' Le'e: —Be'nne, yo'kero' chaga bi nna gat xhi'nna'n.
43004050	Na'll lle Jesúsen' le'e: —Bayejdo, bi gat xhi'nno'n. Na'll byejle' kan' goll Jesúsen' le'e, na'll baze'e.
43004051	Ye ra'tz yelline' na'n, kat jatil be'nn wen llin ke'e ka' le'e, na'll lle ake' le'e: —Ba bayakte xhi'nno'n.
43004052	Na'll bnnabre' leake' ka do bi hor bzorao bache'be', na'll lle ake' le'e: —Neje lladá to bde wawill, ballachbe' da lan'.
43004053	Na'll llakre' ka hor na'kzen' goll Jesúsen' le'e bi gatbe'. Na'll benlira'lle' Jesúsen', le'e na', ren yeolol be'nn ka' lla'a rille' na'.
43004054	Da ni yel wak wllopen' ben Jesúsen' kan' zaze'e Judean', na' balline' Galilean'.
43005001	Bde na' gok ye to lnni ke be'nn Israel ka', na' byej Jesúsen' Jerusalén na'.
43005002	Kwitze gan' zo reyj ke ze'e dan' nechj yell na', dan' nzi'i Reyj ke Xhi're, ga llia to ga yoll nis da nzi'i Betesda, na' zjazé ga'y lchir nkwe'j kwite gan' yoll nis na'.
43005003	Na' be'nn zan be'nn we'e, zjadé ake' lo lchir ka', no be'nn lchol, no be'nn nxhinnj nia', no be'nn nat nia'na'a ake', zjadé ake' bexh ake' batkren' chas nisen'.
43005004	Le twej twejze kat lletj to angl, na' llte'e nisen', na' be'nn nellen' llado'l cho' lo nisen' llayoll llta anglen' len na', llayakte' biteze yillwe' da llake'.
43005005	Na' de to be'nn ba gok chi'nchonnalloa (38) iz llake' yillwe'.
43005006	Na' bre'e Jesúsen' le'e, na' gokbe're' ba gok scha de'e ka', na'll lle'e le'e: —¿Lle'nro' wayako'?
43005007	Na'll lle'e Jesúsen': —Nono llra' ko' nada' lo nisen' katen' dan na'. Na' chak zya' na', le lldedote be'nn yobre lletje' lo nisen' llaga'nntia' ka'ze.
43005008	Na'll lle Jesúsen' le'e: —Byas na' batob gan' xhoa'on, na' badá.
43005009	Na'll le bayakte be'nnen', na' bazie' gan' bxhoe'n, na' bzorao bade'e. Na' goken to lla nba'nne ka bi de latj gon be'nn Israel ka' llin.
43005010	Na' be'nn wnebia' ke be'nn Israel ka', lle ake' be'nnen' bayaken': —Lla nba'nn nna', bi de lsens yeyoa'o gan' bxhoa'on.
43005011	Na'll lle be'nnen' leake': —Be'nnen' bayón nada' Le'en goll nada': “Batob gan' xhoa'o na' badá.”
43005012	Na'll lle ake' le'e: —¿Noxhan' gollze rwe' ka': “Batob gan' xhoa'o, na' badá”?
43005013	Na' be'nnen' bayaken', bi nnezre' non' bayón le'e, le Jesúsen' to banitze' radj be'nn zan ka'.
43005014	Bdere badil Jesúsen' be'nnen' bayak lo lchir yoda'o braon', na' lle'e le'e: —Ba bayako' nna', llaya'l kwej yichjo' bill gono' da xhinnj, nench ke gak ye to da zi'llore ko'o.
43005015	Na'll baza'doe' jayelle' be'nn Israel ka', Jesús na'n bayón le'e.
43005016	Na'll be'nn Israel ka', bzorao blle'nao ake' Jesúsen', na' llayirjla'll ake' akre gon ake' got ake' Le'e dan' llone' yel wak ka' lla nba'nne, kat bi de lsens gon be'nn Israel ka' llin.
43005017	Na'll lle Jesúsen' leake': —Xa'n zokze' llaraltezre', leska'kze nada'.
43005018	Na'll llayirjla'll ake' akre gon ake' nench got ake' Jesúsen', kere ni ke dan' bi llone' kan' ne ley na', gan' llwa'len ke lla nba'nne na'zen'; dan' bne'e Diosen' nake' Xe'e, dan' zejen toze ka za'ke' ren Diosen'.
43005019	Jesúsen' lle'e leake': —Di'll li, di'll li nia' re': Bibi llak gona' to wrazza', kon da llre'ra' llon Xa' na'n, len na' llona' le naka' Xhi'nne'.
43005020	Le Xa'n nllie're' Xhi'nne', na'llen' llroe're' nada' yeolol dan' llone'n, na' wroe're' nada' da za'klle ka da ki gone' nench yebánere.
43005021	Kan' llon Xa' Diosen' llasbane' be'nne radj be'nn wat ka', ka'kzen' llona' nada' naka' Xhi'nne', lloa' yel nban ke noteze be'nne llbeja' nench ga't yel nban ke ake'.
43005022	Na' Xa'n bi llchoybie' ke to be'nn nape' do'le, zan ba bene' rallna' wchoybia' ke yeolol be'nnach cha' non' nap do'le.
43005023	Xa'n lle'nre' yeolol be'nne gone' nada' xhen, na' lekze ka'n llona' Le'e xhen, na' be'nn bi llone' nada' xhen, Xa' Dios na'kzen' bi llone' xhen le Le'en bse'l nada'.
43005024	’Di'll li, di'll li nia' re', kan' zjazén na': Be'nn llzenay xti'lla'n, na' llonlira'lle' Dios be'nnen' bse'l nada', de yel nban zejlikane ke'e, na' bi sa'kzi' ake' chras. Na' bill nak ake' ka be'nn wat lo yichjra'llda'o ake'n, le ba bakobe' yichjra'llda'o ake'n dan' ba llonlira'll ake' Le'en.
43005025	Di'll li, di'll li nia' re': Wllin lla kat be'nn ka' nat yichjra'llda'o ake'n, yen akre' xti'lla'n naka' Xhi'nn Dios, na' be'nn wzenay kia', wa't yel nban zejlikane ke ake', na' ka'n ba bzorao llak nna'.
43005026	Xa' Diosen' nse'e yel nban zejlikane, na' leska' bene' nench nada' nsa'a yel nban zejlikane, le Xhi'nne' nada'.
43005027	Na' leska' ba benne' nada' yel llnebia' nench nnezra' non' nap do'le, le Le'en bse'le' nada' naka' Be'nn Gorj Radj Be'nnach.
43005028	Na' bi yebánere kan' nia' ni, le wllin lla kat yeolol be'nn wat lla'a lo ba, yen akre' katen' yelwill ake'.
43005029	Na' be'nn ka' ben da wen chak bzo ake' yellrio ni, yebán ake', na' ban ake' ke chnare, na' be'nn ka' ben da xhinnj chak bzo ake' yellrio ni, yebán ake' sa'kzi' ake' ke chnare.
43005030	’Bibi gak gona' to wraza'. Le llzenaya' bi dan' ne Xa'n, nench ka' llona' yel koxchis ke be'nnach. Na' dan' nia' gak ke toto be'nne lekze da llaya'l gaken, le kere nia' kon da lle'nra' nada' gaken, kon ka dan' ne Xa' na'n gak, be'nnen' bse'l nada'.
43005031	Cha' to wraza' lloa' xti'll kwina', bi naken to da chejle're.
43005032	Zan be'nn yobre lloe' di'll li noxhan' naka', na' nnezra' dan' lloe' kia'n naken da li.
43005033	Na' ba bse'lre be'nne rao Juan na', nench jannabre' le'e akren' nak kia'n, na' be'rén Juan na' re' di'll li noxha nada'.
43005034	Zan nada' bi yalljra' ni to di'll da we'e be'nnach kia', kon da kizen' nia' re' nench chejle're kia' nench yesrá Diosen' re' rao da xhinnjen'.
43005035	Juan na' goke' ka to yi' da llseni' da xhen dan' bzejnie're' re' ke Diosen', na' choll da'on bawere dan' bzejnie're' re'n.
43005036	Na' de to da lloe' xti'lla'n da za'klle ka di'll dan' lloe' Juan na' kia': llona' yeolol da ba bro' Xa'n rallna' gona', na' da ka' llona'n lloe'n di'll, le Xa' na'n bse'l nada'.
43005037	Na' Xa', be'nnen' bse'l nada'n leska' lloe' xti'lla', la'kze bi nna yénere kan' ne'en, na' bi nna re're kan' nake' na'.
43005038	Na' bi nna cho' xti'lle'n lo yichjra'llda'ore, le bi llonlira'llre nada' naka' be'nn bse'l Le'e.
43005039	Lewsedya'nn xti'll Diosen', le nnézere nsa'n yel nban zejlikane. Na' len na' lloe'n di'll li kia'n.
43005040	Na' re' bi lle'nere gonlira'llre nada' nench ga't yel nban zejlikane keré.
43005041	’Ka nak nada' bi llyalljra' nne be'nnach kia' naka' be'nn za'ke.
43005042	Na' nada' nombia' re', na' nnezra' bi nllie're Diosen'.
43005043	Xa'n bse'l nada' llona' kon da ne'e, na' bi llejle're kia'. Na' kat za'k be'nn llon ake' ka da llarjla'll akze', lere'n llejle're.
43005044	¿Akxha gak chejle're kia' nada'n? Le llawere yeyoe'rao be'nne re', bi llazra'llre gonre nench toze Dios na' nne'e llonre wen.
43005045	Na' bi gonre xhbab cha' nada'n ll-lliayi'lla' re' rao Xa'n. Da Moisés na'n ll-lliayi'lle' re' rawe'n, le llsedre kwis dan' bzoje'n llákere zore wen rao Dios.
43005046	Chenak re' llejle're xti'll da Moisésen', kia' nadkza'n llejle're chet ka', le xti'lla' nada'n bzoje'.
43005047	Na' cha' bi llejle're dan' bzoje' na', ¿akxha gonre chejle're dan' llepa' re' na'?
43006001	Bde gok ka', byej Jesúsen' ye chla' nisda'o Galilean'. Na' nisda'on leska' nzi'n nisda'o Tiberias.
43006002	Na' be'nn zan nao Jesúsen' dan' ba bre'e akre' yel wak dan' llone' llayone' be'nn we'e ka'.
43006003	Na' byep Jesúsen' to rao ya' ren be'nn ka' non Le'e txhen na', jache'rene' leake'.
43006004	Na' ba zo rez ga'le lnni paskw ke be'nn Israel ka'.
43006005	Na' ka bwia Jesúsen' be'nn zan ba nao ak Le'e, na'll golle' Felipen': —¿Gaxha si'llo da gao yeolol be'nn ki?
43006006	Bne'e ka' nara'chek bi ne Felipen', le nnezkze Le'en akren' gone'.
43006007	Na'll lle Felipen' Le'e: —Chop gayoa (200) mell dan' nzi'i denario yet xtir, kere waken ni ra't wejen bi yellel ake'.
43006008	Na' ye to be'nn non Jesúsen' txhen re'e Andrés, nake' be'nn bi'ch Simón Pedro. Na' Andrés na' lle'e Le'e:
43006009	—Ganni ze to bida'o, no'xbe' ga'y yet xtir kebe' da nak de yezj dan' nzi'i cebada, na' ye chop belya'. Kere bi de gon da ki ke be'nn zan ki lla'a ganni.
43006010	Na'll lle Jesúsen' be'nn ke'e ka' non Le'e txhen na': —Leyé yeolol be'nn ka' kwe' ake'. Na' ganna' de yix dak, na'll blle' be'nn ka' rao yixen', nak ake' ka do ga'y mir be'nn byio.
43006011	Na'll bxhi'i Jesúsen' yet xtir ka', be'e yel llioxken ke Dios. Bayoll na', be'en be'nn ka' non Le'e txhen na', na' be'nn ka' bdislas ake'n rao be'nn ka' zjalli' na'. Na' leska' bene' kone belya' ka', na' be'e totoe' kon ka berj akre' bdao ake'.
43006012	Na' bayoll badao ake' na', na'll lle'e be'nn ka' non Le'e txhen na': —Leyetop da ka' baga'nn ye ra't wejen nench bitbi kwiayi'.
43006013	Na'll batop be'nn ka' da la'o ka' baga'nnen', na' goken ye chllinn (12) llom dan' baga'nn rao yet xtir ga'y ka', dan' ben ake' de yezj dan' nzi'i cebada.
43006014	Ka bre'e be'nn ka' yel wak dan' bene'n, na'll ne ake': —Da li ya'nne be'nn nin' nak be'nnen' bexhllo yedtixjwe' lli'o xti'll Diosen' yellrio ni.
43006015	Ka gokbe'e Jesúsen' ba ze be'nn ka' wche'e ake' Le'e nench gon ake' Le'e rey ke ake', na'll baze'e, na' byeje' ya' da'on toze'.
43006016	Ka gol na', jayak be'nn ka' non Le'e txhen lloa' nisda'on.
43006017	Na'll bayo' ake' to lo barco lljayake' gan' nzi'i Capernaum. Ba nak ba gol, na' bi nna yellín Jesúsen'.
43006018	Na' bzorao llechj be' rao nisda'on, na'll llas yitjen.
43006019	Na' ka bexte zjayake'n ba bago' ake' nez lo barcon' rao nisda'on, ka bre'e akre' ba zaza'a Jesúsen' zaze'e rao nisen' to kwit barcon', na'll blleb ake'.
43006020	Na'll lle'e leake': —Nada'n, bi llebre.
43006021	Na'll llawé akre' kwis, bago' ake' Le'e lo barcon'. Ye chollze le ballín akte' rao yo bill lloa' nisda'on gan' zjayake'n.
43006022	Na' bateyó na', be'nn zan baga'nn chla' lloa' nisda'o na'ze, gokbe'e akre' nono Jesúsen' zejrén, na' gokbe'e akre' billbi barco yobre llasdá, toze dan' zayo' be'nn ka' non Le'e txhen na'ze, na' bnnez akre' bi zayo' ren Jesúsen' leake' lo barco na'.
43006023	Kat le ballinte barco da zaya'k yellen' nzi'i Tiberias kwitze gan' bdao ake' yet xtir, dan' gan' bayoll be'e Xanllo Jesúsen' yel llioxken ke Dios.
43006024	Na' ka gokbe'e akre' nono Jesúsen' zerén leake' gan' lla'a ake' na', na'll balla'a ake' lo barcon' jayake' Capernaum nench bayirj ake' Jesúsen' do na'.
43006025	Na'll ka ballele be'nn zan ka' Jesúsen' ye chla' nisda'on, na'll lle ake' Le'e: —Maestro, ¿batkre bayedo' ganni?
43006026	Na'll lle Jesúsen' leake': —Di'll li, di'll li nia' re', llayirjre nada' le dan' bdaore kon ka bérjere na'n, kere llayirjre nada' ni ke da ka' bre're yel wak ka' dan' llona' na'n.
43006027	Bi llaya'l ko' yichjre ga't da ye'j gaore, leko' yichjre ga't da gonn yel nban zejlikane keré. Nada' Be'nnen' Gorj Radj Be'nnach, gonna' to da ye'j gaore, nench ga't yel nban zejlikane keré. Le len na', ba bro' Xa' Diosen' lo na' gonna' re'.
43006028	Na'll lle ake' Le'e: —¿Bixhan' llaya'l gonto' na', nench gonto' dan' llazra'll Diosen'?
43006029	Na'll lle Jesúsen' leake': —Da nin' llaya'l gonre, na'llen' yewé Diosen', gonlira'llre nada' naka' be'nn bse'l Le'e.
43006030	Na'll lle ake' Jesúsen': —¿Bixha yel wak gonkzo' chet ka', na'll gonlira'llto' rwe'? ¿Bi gono'?
43006031	Le da xozxta'ollo ka', bdao ake' yet da'o dan' nzi'i maná, chak bzo ake' latj dachen', na' nyoj xti'll Diosen' ke ake' llian: “Yet xtir da za'a yebán' be'e leake' bdao ake'.”
43006032	Na'll lle Jesúsen' leake': —Di'll li, di'll li nia' re': Kere da Moisés na'n be'e da xozxta'ollo ka' yet xtiren', Xa' Dios na'kzen' be'en leake'. Na' Le'en llonne' re' yet xtiren' dan' za'a yebá gan' zoe' na'.
43006033	Na' dan' za'a yebá na', betjen yellrio ni, na' lloe'n yel nban ke noteze be'nn gao len.
43006034	Na'll lle ake' Le'e: —Xanto', bennchga neto' yeo lla yet xtiren' ne'o ka'.
43006035	Na'll lle Jesúsen' leake': —Nada'n naka' yet xtir dan' lloe' be'nn yel nban zejlikane. Na' noteze be'nn wzenay kia' bill tone', na' be'nn gonlira'll nada', bill bilre' nis chras.
43006036	Na' ba bnekza' re', la'kze ba bre're nada', na' bi llonlira'llre nada'.
43006037	Yeololte be'nn kwej Xa'n nench gak ake' nada' txhen, ll-llin lla gonlira'll ake' nada', na' noteze be'nne ye'nre' gonlira'lle' nada', bi wkwase' ka'le.
43006038	Nada' betja' yebá za'a yellrio ni, kere nench gona' ka nen kia' nada'n, kon kan' ne Xa' be'nnen' bse'l nada' na'n gona'.
43006039	Le'en lle'nre' bi wa'a latje kweyi' ni to be'nn ba breje', nench gak ake' nada' txhen. Na' kat llin lla te ke yellrio ni, kana' yesbán ake' radj be'nn wat ka', cha' ba got ake'.
43006040	Xa'n lle'nre' yeolol be'nn ka' gonlira'll ake' nada', we'e ake' yel nban zejlikane, na' nada' yesbán ake' radj be'nn wat ka', cha' ba got ake' kat llin lla te ke yellrio ni.
43006041	Be'nn zan be'nn Israel ka', bchach ake' dan' bne Jesúsen' ka': “Nada' naka' yet xtir dan' betj yebá.”
43006042	Na' wasné ake': —¿Kere be'nn nin' Jesús, xhi'nn José lla? Nombia'kzllo xaxhna' be'nnen'. ¿Bi di'llen' lloe' ne'e, ze'e yebá, na' betje' yellrio?
43006043	Na'll lle Jesúsen' leake': —Bi wchachre kia'.
43006044	Notno gak gonlira'll nada', cha' Xa' be'nnen' bse'l nada', bi gakrene' leake' gonlira'll ake' nada', na' kat llin lla te ke yellrio ni, yesbana' leake' cha' ba got ake'.
43006045	Le gan' bzoj be'nn ka' be'e xti'll Diosen' kana' nen: “Yeolole', Diosen' wroe' wsedre' leake'.” Na' yeolole' nneze kan' ne Xa'n, na' wzenay ake' nench gon ake' kan' ne'e na', leska' gonlira'll ake' nada'.
43006046	’Nono be'nn nna re'e Xa'n. Toze nada' ba bre're' le gan' zoe' na'n za'a.
43006047	Di'll li, di'll li nia' re': Be'nn gonlira'll nada', de yel nban zejlikane ke ake'.
43006048	Nada' naka' yet xtir dan' lloe' be'nne yel nban zejlikane ke ake'.
43006049	Da xozxta'ollo ka', la'kze bdao ake' yel wao da nzi'i maná chak bzo ake' latj dachen', na' yeololte' dekz de wasa'te ka bllin lla ke ake'.
43006050	Nada' lloa' di'll ke to yet xtir da za'a yebá, na' be'nn gao len bi gate'.
43006051	Nada'n naka' yet xtir da za'a yebán' dan' nsa'a yel nban zejlikane. Be'nn gao yet xtiren', wbane' ke chnare. Na' yet xtir dan' we'e ake'n nench ga't yel nban ke be'nnach, naken kwerp kia'n.
43006052	Na'll llaschach be'nn Israel ka' llasné ake': —¿Akxha gone' gonne' kwerp ke'en gaollon, neze' ka'?
43006053	Na'll lle Jesúsen' leake': —Di'll li, di'll li nia' re': Nada' Be'nnen' Gorj Radj Be'nnach, cha' bi gaore kwerp kia'n, na' cha' bi ye'jre xchena'n, bibi yel nban zejlikane de keré chet ka'.
43006054	Be'nn ka' gao ake' kwerp kia'n, na' ye'j ake' xchena'n, ke chnare de yel nban ke be'nn ka', la'kze cha' ba wasa't ake', kat te ke yellrio ni, wasbana' leake' radj be'nn wat ka'.
43006055	Le kwerp kia'n naken dogarje yel wao, na' xchena'n naken dogarje da ye'jre.
43006056	Be'nn ka' llasa'o ake' kwerp kia'n, na' llase'je' xchena'n, de yel nban zejlikane ke be'nn ka', na' nak ake' nada' txhen, leska' nada' nak akse' txhen.
43006057	Xa' Diosen' bse'le' nada', na' Le'en nape' yel nban na', na' de yel nban kia' dan' naka' toze ren Le'e. Na' ka'kze gak ke be'nn gao kwerp kia'n, so ake' ke chnare, le gak ake' nada' txhen.
43006058	Kwerp kia'n naken yet xtir da za'a yebá, bi naken ka dan' bdao da xozxta'ollo ka' kana' latj dachen', le be'nn bdao len dekze de got ake'. Na' be'nn gao yet xtir dan' nia' nada' ka', ke chnare so ake'.
43006059	Jesúsen' broe' bsedre' da ki lo yoda'o ke be'nn Israel ka' gan' nzi'i Capernaum.
43006060	Na' zan be'nn ka' zjanao Jesúsen', ka ben akre' da ka' llzejnie're' leake'n, na'll ne ake': —Bni' xhen naken gonllo dan' llzejnie're'n. ¿Noxha gakrize gon kan' ne'e na'?
43006061	Gokbe'e Jesúsen' llasnné ake' ke dan' bzejnie're' leake' da ka', na'll lle'e leake': —¿Bi llazra'llre da ka' golla' re' na'n?
43006062	¿Akxha nnere kat re're nada' yeyepa' yebá gan' bzoa' kana', nada' Be'nnen' Gorj Radj Be'nnach?
43006063	Spíritu ke Diosen' lloe'n yel nban ke be'nnach, na' kwerpen' bi gak gonen ka'. Di'll dan' ba be'rena' re', naken di'll da lloe' Spíritun', na' nsa'n yel nban.
43006064	Bixha nna ni't bale re', bi llejle're kia'. Ka' bne Jesúsen' le kate na', gokbe're' nore be'nn ka' llejle' ke'en, na' noren' wde Le'e rao be'nn ka' llwie Le'e na'.
43006065	Na'll bne Jesúsen': —Ke len na', ba bnia' nono gak gonlira'lle nada', cha' bi gakrén Xa' Diosen' le'e nench gonlira'lle' nada'.
43006066	Bayoll bzejnie' Jesúsen' leake' da ka', zan be'nn ka' llzenay xti'lle'n, brej yichj ake' bill bnao ake' Le'e.
43006067	Na'll bnnabe Jesúsen' be'nn chllinn ka' (12) breje' nao Le'en: —¿Ren re' lle'nere wayejre?
43006068	Na'll lle Simón Pedron' Le'e: —Xanto', nollno za'k wzenayto' ke'e. Tozo' rwe'n lloe'o di'll da lloe' yel nban ke be'nn llzenay len.
43006069	Neto' llonlira'llto' rwe', na' nnézeto' nako' Cristo, na' nako' dogarje Xhi'nn Dios be'nnen' zo ke chnare.
43006070	Na'll lle Jesúsen' leake': —Ba breja' re' chllinnre nnaore nada', na' to re' rao chllinn na', llzenayre ke daxi'on.
43006071	Kan' bne'e ke Judas Iscarioten' xhi'nn be'nnen' re Simón, le ba nnezre', le'en wdie' Le'e rao na'a be'nn ka' llwie Le'en, la'kze nake' be'nn ren rao be'nn chllinn ka'.
43007001	Bde na', bdakze Jesúsen' broe' bsedre' be'nn ka' do gan' nbane Galilean'. Bill gokra'lle' chejlle' gan' nzi'i Judean', le be'nn Israel ka' lla'a na', llayirj ake' akre gon ake' got ake' Le'e.
43007002	Na' ba zo rez ga'le lnni ke be'nn Israel ka', dan' llon ake' nench lljadinra'll ake' kan' bzo ake' yo' de yixh kana'.
43007003	Na' be'nn ka' nak be'nn bi'ch Jesúsen', lle ake' Le'e: —Bi yega'nno' ganni, byej Judea na'le nench be'nn ka' llzenay ko'on, re'e akre' yel wak ka' llono'n.
43007004	Noteze be'nn cha' lle'nre' gombia' be'nn ka' le'e nake' to be'nn za'k, bi gone' yel wak nga'chze. Cha' da li llono' yel wak, benen rao yeolol be'nne, na'll re'e akre' dan' llono'.
43007005	Ka'n bne be'nn ka' nak be'nn bi'ch Jesúsen', le ni leake' bi llejle' ake' ke Jesúsen'.
43007006	Na'll lle Jesúsen' leake': —Bi nna llin lla cha'a, zan re' wakse batteze chejre.
43007007	Be'nn ka' bi nombia' Dios bi gak wie akre' re', zan llwie akre' nada', le llroe'ra' da xhinnj ka' llon ake'n.
43007008	Lechej lnnin'. Zan bi sa'a nada', le bi nna llin lla kia'.
43007009	Bayoll golle' leake' ka', na' go'ye' Galilea na'ze.
43007010	Bde bza'a bi'che' ka' zjake' lnnin', na'll bza'a Jesúsen', de nga'chze byeje'.
43007011	Na' be'nn wnebia' ke be'nn Israel ka' lla'a na', llayirj ake' Le'e rao lnnin' llasné ake': —¿Gaxha dá be'nnen' do ni?
43007012	Na' be'nn ka' bllay rao lnnin', lloe' ake' di'll llillize ke'e, na' biteze bne totoe'. Bale ne: “Wa be'nn wen nake'”, na' ye bale ne: “Bi nake' be'nn wen, ziye'ze be'nnen' de'e.”
43007013	Na'll llillize lloe' ake' di'llen', le yeololze be'nne lleb ake' bi gone be'nn wnebia' ka' leake', cha' yen akre' lloe' ake' xti'll Jesús na'.
43007014	Na' ka do achje lnni na'n, kate byej Jesúsen' lo lchir yoda'o brao ke be'nn Israel ka', na' bzorawe' llroe' llsedre' leake'.
43007015	Na'll babane be'nn wnebia' ka', llasné ake': —¿Akxha llaken da zan da nneze be'nnen'? Rencha' kere bi nzede'n.
43007016	Na'll lle Jesúsen' leake': —Dan' llroe' llsedra' ni, kere xhbab kia'n, xhbab ke be'nnen' bse'l nada'n.
43007017	Noteze be'nne gakra'lle gone' kan' lle'ne Dios be'nnen' bse'l nada'n, wayakbe'kzere' cha' dan' llroe' llsedra'n naken ke Dios o cha' naken da llarjla'lla' nadza'.
43007018	Kate to be'nn llroe' llsedre' xhbab kekze', llayirjla'lle' akre gone' nench gake' xhen. Zan be'nn gakra'lle gon ake' xhen be'nnen' bse'l le'en, nnézkzello nak xti'lle'n da li, bi naken da wxhiye'e.
43007019	’Da Moisés na', benne' re' ley dan' nsedre, na' ni tore bi llonre kan' nen na'. ¿Bixchen llayirjzre akre gonre gotre nada'?
43007020	Be'nn ka' zjalla'a na', bne ake': —Daxi'on yo'. ¿Noxhan' lle'ne got rwe'?
43007021	Na'll lle Jesúsen' leake': —Toze yel wak da bena', na' yeololre babánere.
43007022	Da Moisésen' bllie' bia'a sollo sen dan' nzi'i circuncisión (la'kze kere le'en bllie' bia'an, le da bkwa'nn xozxta'ollo ka' blla'a kana'n), na' ke len na', llzoare bida'o byio ka' sen, la'kze lla nba'nne.
43007023	Na' kan' naken, la'kze cha' naken lla nba'nne, llzoare bida'o byio ka' sen, kat llákebe' xo'n lla nench na' llonre kan' ne ley dan' bzoj da Moisésen', na' ¿bixchen llaklla're nada' dan' bayona' to be'nn we'e lla nba'nne?
43007024	Bi wlliayi'llre be'nne cha' bi da da'o llre're' llone', legón yel koxchisen' lixheje kan' llaya'l gaken na'.
43007025	Na'll bne to chop be'nn Jerusalén ka': —¿Kere be'nn nin' llayirj ake' nench yeso'te Le'e?
43007026	Lewiá kan' llone'n, lloe' di'll rao be'nn yell, na' nono bi llekze Le'e. ¿Kere ba llaso'n be'nn wnebia' ka' xhbab, Le'en nake' Criston' be'nnen' bexhllo?
43007027	Nnézello ga be'nn be'nn ni, zan kat yed Criston', nono nneze gaxha ze'e.
43007028	Jesúsen' llroe' llsedre' llyo' yoda'o braon', ka bne ake' ka'. Na'll bne'e zillje, lle'e leake': —Llákere nombia're nada', na' nnézere gaxha be'nne nada'. Bixha kere to wrazza'n za'a. Da li zo be'nn bse'l nada'n, re' ni ke nombia'zre'.
43007029	Nada' nombie', le gan' zoe' na'n za'a, le Le'en bse'le' nada'.
43007030	Na' dan' bne'e ka', bale be'nn ka' gokra'll ake' go'x ake' Le'e, zan nono be'x Le'e, le bi nna llin lla ke'e, gake' rao na'a ake'.
43007031	Be'nn zan byejle' ke Jesúsen', nake' be'nn bse'l Dios, na'll bne ake': —¿Gonlle Criston' ye ra't yel wak da za'klle ka dan' ba ben be'nn ni, kat yede'?
43007032	Na' be'nn fariseo ka', ben akre' di'llen' lloe' ake' ke Jesúsen'. Na' be'rén ake' bxoz wnebia' ke Israel ka' di'lle, na' bse'l ake' be'nn ka' llap yoda'o braon', nench na' llje'x ake' Jesúsen'.
43007033	Na'll goll Jesúsen' leake': —Ye chollze sorena' re', na'll waya'a gan' zo be'nnen' bse'l nada' na'.
43007034	Na'll wayirjre nada', na' bi yellélere nada', le bi gak yedre gan' zoa' na'.
43007035	Na'll lle lwellj be'nn Israel ka': —¿Gaxhan' ne'e wayeje' ga bi yellélelloe'? ¿Yeyeje' gan' naslas be'nn wrall ka' radj be'nn griego ka', na' wroe' wsedre' leake'n?
43007036	¿Akxha zejen dan' bne'e ka': “Yeyirjre nada', na' bi yellélere nada', na' bi gak yedre gan' zoa'n”?
43007037	Lla zerao llon ake' lnni na', naken lla xhenlle, na' bzellá Jesúsen' llroe' llsedre' leake', na' bne'e zillje, bne'e: —Noteze re', cha' lo yichjra'llda'oren' nakre ka be'nne llbilra'lle, llaya'l gonlira'llre nada', na' gonna' da ye'jre.
43007038	Na' be'nnen' nxenra'll nada', gak ke'e kan' ne xti'll Dios dan' nyojen, to da wen kwis gak lo yichjra'llda'we', gaken ka to yellrio ga llartit nis da lloe' yel nban.
43007039	Na' dan' bne Jesúsen' ka', be'e di'll ke Spíritu ke Dios dan' yedsó lo yichjra'llda'o noteze gonlira'll Le'en. Na' kan' bne'e ka', bi nna yedsó Spíritun' lo yichjra'llda'o be'nne, le bi nna gak yeolol da ka' llaya'l gak, nench wroe'n Jesúsen' nake' be'n za'k xhen.
43007040	Be'nn ka' llzenay xti'll Jesúsen' bal ake' bne: —Da li be'nn nin' be'nn llyixjwe' xti'll Dios, be'nnen' ba naksen yede'.
43007041	Na' ye bal ake' ne: —Be'nn nin' Criston' be'nnen' ba naken yednnebia'. Bixha ye bale'n llasne'e: —¿Bixha nello be'nn Galilea na', kwej Diosen' gake' Criston'?
43007042	Xti'll Diosen' dan' nyojen nen, Cristo be'nnen' yeden', lloje' rao dialla ke rey David, na' nake' be'nn za'a Belén gan' nak rall David na'.
43007043	Na' gok be'nn ka' chop kwe're, ni ke Jesús na'.
43007044	Na' bale' gokra'll ake' go'x ake' Le'e, na' bi gok go'x ake' Le'e.
43007045	Be'nn ka' llape yoda'o braon', jayake' gan' zjazó bxoz wnebia' ka', ren be'nn fariseo ka', le be'nn ka'n bse'l leake' nench go'x ake' Jesús na', na'll be'nn ka' lle ake' leake': —¿Bixchen bi bche're'?
43007046	Na' be'nn ka' llap yoda'on braon', llasné ake': —Bi nna yéneto' be'nn we'e di'll wen, ka dan' lloe' na'.
43007047	Na'll lle be'nn fariseo ka' leake': —¿Rente re' ba bxhiye'rene'?
43007048	Ni to neto' be'nn fariseo, bi nna chejle'to' xti'lle'n, ni be'nn wnebia' kello ka', ni toe' bi nna chejle' xti'lle'n.
43007049	Zan be'nn ki zjalla'a ni, bi nombia' ake' ley dan' bzoj da Moisésen', na' ba nbeyi' ake', dan' llejle' ake' xti'lle'n.
43007050	Na' Nicodemo be'nnen' byej rao Jesúsen' tlle'lre be'nnen' nak txhen fariseo ka', golle' leake':
43007051	—Ley kellon' nen bi gak wchoybia'llo ke to be'nne ba ben da xhinnj, cha' bi nna we'e di'll akren' gok, na' cha' bi nna nnézello bixhan' bene'.
43007052	Na'll lle ake' le'e: —¿Reno' rwe' ba bayako' be'nn Galilea? Bsed xti'll Diosen' kwasro dan' nyojen, na' nnezro' ni to be'nn bdixjwe' xti'll Diosen' kana' blloje' Galilea.
43007053	Na'll baza'a totoe', jayak ake' rill ake'.
43008001	Jesúsen' byeje' rao ya' gan' nzi'i Ya' Olivos.
43008002	Na' bateyó kate byeni', byeje' lo yoda'o braon' da yobre, na' yeolol be'nn ka' lla'a na', jabi'y ake' rawe'n. Na' bllie' na' bzorawe' llroe' llsedre' leake'.
43008003	Na' be'nn ka' llsedre ke ley dan' bzoj da Moisés na', na' be'nn fariseo ka', jwa'a ake' to no're, bado'l akre' le'e ren xtoe'. Na' jazé ake' le'e kllol be'nn ka' llzenay xti'll Jesúsen'.
43008004	Na'll lle ake' Jesúsen': —Maestro, no'r ni bado'letoe' llone' da xhinnj.
43008005	Ka nak ley dan' bzoj da Moisésen', nllian bia'a wchekw aklloe' yej got aktelloe'. ¿Bixha ne'o rwe', akre gonllo ke'e?
43008006	Lle ake' Jesúsen' ka', nench wkwej ake' Le'e di'll, na' ga't da gao ake' xhia ke'e. Bixha Jesúsen' kan' lli'teze na', to bxhexjze yichje'n bzorawe' llzoje' rao yo ren xhbene'.
43008007	Na'll llchie' akre' Le'e, akre ne'e. Na'll kat babe'cha'we', na'll lle'e leake': —Noteze re' bibi da xhinnj nonre nakre yalle, re' lesorao lewchekwe' yejen'.
43008008	Le babe'te' syichjre da yobre, llzoje' rao yon'.
43008009	Ka golle' leake' ka', na'll bayakbe'e akre', lekze be'nn wen da xhinnj leake', na'll chba' chba' balloj twej twej ake', zga'tek be'nn gore ka', na'll zanao be'nn llaban ka', baga'nnte no'r na'ze gan' lli' Jesúsen'.
43008010	Ka bakos yichje'n da yobre, nollno be'nn ka' llra', ni ye toe', na'll lle'e no'ren': —No're, ¿gannxha be'nn ka' lle'ne got rwe'n? ¿Ni toe' billbi ll-lliayi'll rwe'?
43008011	Na'll ne no'ren': —Ni toe', Xana'. Na'll lle Jesúsen' le'e: —Ni nada' bi wlliayi'lla' rwe'. Bayej, na' bill nnao' gono' da xhinnjen'.
43008012	Jesúsen' be'e di'll da yobre, lle'e be'nn ka': —Nada' naka' beni' ke yichjra'llda'o be'nnach. Be'nn gone' nada' txhen, bill nchole yichjra'llda'o ake'n, na' lo yichjra'llda'o ake' na', ba naken ka to da yo' beni'. Leake'n ba de yel nban zejlikane ke ake'.
43008013	Na'll lle be'nn fariseo ka' Le'e: —Kwinzo' lloe'o di'll ko'o, ne'o nako' be'nn za'ke, bi nak dan' da li.
43008014	Na'll lle Jesúsen' leake'n: —La'kze cha' lloa'a di'll ke kwinza', xti'lla'n naken da za'ke, na' da li. Nada' nnezra' gan' bza'a na', na' gan' waya'a, zan re' ni ke nnézzere gaxhan' za'a, na' gaxhan' waya'a.
43008015	Re' ll-lliayi'llre nada' kon ka llara'n lo yichjra'llda'ore, zan nada' notno ll-lliayi'lla'.
43008016	Na' chet ka' llona' yel koxchis ke be'nn ka', llona'n ka llaya'l gaken, le bibi de da llona' to wrazza', llona' kan' ne Xa' be'nnen' bse'l nada' na'.
43008017	Ley kellon' dan' llsedren' nen, llaya'l chejle'llo kat chope be'nn bre'e kan' goken, na' toze ka di'll we'e ake'.
43008018	Nada' lloa'a di'll kia' kwina', na' Xa' be'nnen' bse'l nada', lekze di'll kia' nada'n lloe'.
43008019	Na'll lle ake' Le'e: —¿Gaxhan' zo xa'o? Na'll ne Jesúsen': —Ni nada' ni Xa' na', bi nombia're. Chenak nombia're nada', renkze Xa' na', ba nombia're.
43008020	Di'll ka' broe' bsede Jesúsen', kan' lla'a ake' kwitze gan' lloe' ake' mell ke yoda'o brao ke be'nn Israel ka'. Na' notno be'x Le'e, le bi nna llin lla ke'e go'x ake' Le'e.
43008021	Jesúsen' lle'e leake': —Nada' yeya'a, na' yeyirjre nada', zan bi gak yeza'renre gan' yeya'an, na' rao da xhinnj keré ka' kwiayi're.
43008022	Na' dan' bne'e ka'n, bne be'nn Israel ka': —¿Yeyotje kwine'n, na'llen' ne'e nono gak yeyej gan' wayeje' na'?
43008023	Na'll lle Jesúsen' leake': —Re' nakre be'nn ke yellrio ni, na' llzenayre ke dan' llnebia' yellrio ni, zan ke nak nada', za'a yebá bi llzenaya' ke dan' llak yellrio ni.
43008024	Ke len na', golla' re' kwiayi're rao da xhinnj keré ka'. Le cha' bi chejle're nada'n naka' doxhen kan' ba bnia' na', kwiayi're rao da xhinnj keré ka'.
43008025	Na'll lle ake' Le'e: —¿Noxha rwe'? Na'll lle Jesúsen' leake': —Da zan ras ba golla' re' noxha nada'.
43008026	Da zanlle de da nnia' re', na' wzejnie'ra' re' napre do'le. Na' be'nnen' bse'l nada', lloe' di'll li, na' nada' lloe'rena' be'nnach di'll da ba benra' bne'e.
43008027	Be'nn wnebia' ka', bi byejnie' akre' lloe'rene' leake' di'll ke Xe'e Diosen'.
43008028	Na'll lle Jesúsen' leake': —Kat wlisre nada' to le' yay, nada' naka' Be'nn Gorj Radj Be'nnach, kana'll nnézere naka' be'nnen' ba bnia' naka', na' nnézere bibi llona' to wraza', kon da ba bzejnie' Xa'n nada', len na' nia'.
43008029	Xa' be'nnen' bse'l nada', zerenkze' nada'. Bi llbej yichje' nada', le zoteze zoa' llona' da llayo'ra'lle'.
43008030	Na' ka lloe'rén Jesúsen' be'nn ka' di'll ka', be'nn zan bzorao llonlira'll ake' Le'e.
43008031	Na'll lle Jesúsen' be'nn Israel ka' ba bzorao llonlira'll Le'e: —Cha' sotezre gonre kan' ba bnia' na', na'll wroe'n da likzen' llonre nada' txhen.
43008032	Gombia're di'll li kia'n, na'll gakrenen re', na'll yellojre rao na'a dan' llnebia' re' na'.
43008033	Bale be'nn ka', goll ake' Jesúsen': —Neto'n nakto' dialla da Abraham na', na' nono nna so be'nn nnebia' neto'. ¿Bixchen nezo' yellojto' dan' llnebia' neto'?
43008034	Na' lle Jesúsen' leake': —Di'll li nia' re', yeololte be'nn llon da xhinnje, nak ake' rallna'a da xhinnj dan' llnebia' leake'n.
43008035	Be'nn zo rill xan llin ke'en, choll wejze llzorene' xan yo'n txhen, zan be'nn nak xhi'nn xan yo'n zorenteze' le'e.
43008036	Nada' naka' dogarje Xhi'nn Dios, na' wak gona' nench yelloj da xhinnj ka' yichjra'llda'oren', bill nnebia'n re'.
43008037	Nnezra' nakre dialla da Abraham na', na' llayirjla'llre akre gonre gotre nada', le bi lloe're latj so xti'lla'n yichjra'llda'oren'.
43008038	Nada' lloa'a di'll ke da ka' ba bre'ra' kan' zoa' kwit Xa'n, na' re' leska' llonkzre da ba bénere bne xaren'.
43008039	Na'll lle be'nn ka' Jesúsen': —Neto' nakto' dialla da Abraham. Na'll lle Jesúsen' leake': —Chenak nakre dogarje dialla da Abraham na', gonre kan' bene' na'.
43008040	La'kze ba bzejnie'ra' re' di'll li dan' benra' bne Diosen', na' lle'nkzere gotre nada'. Da Abraham na', bi bene' kan' llonre na'.
43008041	Toz ka' llonre ren xaren'. Na'll lle be'nn ka' Le'e: —Toze Dios na'n nak xato', na' bi llzenayto' ke nollre be'nne.
43008042	Jesúsen' lle'e leake': —Cha' Dios na' nak xare, llie're nada' chenake, le nada'n bza'a gan' zo Diosen'. Kere to wrazza'n za'a, Dios na'n bse'l nada'.
43008043	Bi llejnie're dan' llepa' re'n, le bi lle'nere wzenayre kia'.
43008044	Daxi'o na', nak xare, na'llen' llawere llonre kan' lle'nen na'. Le len na' naken wet be'nne, kan' bxhe yellrio na'te. Na' bi llejle'n di'll li, le bibi di'll li yo' lo ra'llda'we. Na' kat nen di'll wenra'lle, nen kon kan' naken na', le len na' nak wenra'lle, naken xa yeolol di'll wenra'lle.
43008045	Na' nada', lloe'tia' di'll li, na' bi llejle're kia'.
43008046	¿Noxha re' gak wroe' cha' bi da xhinnj nona'? Nada' zoteze zoa' lloa'a di'll li. ¿Bixchen bi llejle're kia'?
43008047	Be'nn ka' nak xhi'nn Diosen', llzenay ake' xti'lle'n. Na' re' bi llzenayre ke'e, le bi nakre xhi'nne'.
43008048	Na'll be'nn wnebia' ke Israel ka', lle ake' Jesúsen': —Kan' ba bnekzto' na', nakbie'kze nako' txhen be'nn Samaria ka', na' yo' daxi'o lo yichjra'llda'on.
43008049	Jesúsen' lle'e leake': —Bitbi daxi'o yo' lo yichjra'llda'wa'n, Xa' na' lloe'xhena', na' re' bi llapre nada' bara'nne.
43008050	Kere llyirja' be'nn gon nada' xhen na', Xa' na'n zoe' lle'nre' be'nnache gone' nada' xhen, le Le'en llone' yel koxchis.
43008051	Di'll li, di'll li nia' re': Noteze be'nn llzenay xti'lla'n, ga't yel nban zejlikane ke'e.
43008052	Na'll lle be'nn wnebia' ka' Le'e da yobre: —Na' bayoll bnnézeto' yo' daxi'on lo yichjra'llda'on. Ba got xozxta'ollo Abraham na', ren yela' be'nn ka' bdixjwe' xti'll Dios kana', na' rwe' nechko' be'nn wzenay ko'o, ga't yel nban zejlikane ke'e.
43008053	¿Llakro' za'kllo' ka da xozxta'ollo Abraham na'n? Le'en ba gote', na' ren be'nn ka' bdixjwe' xti'll Diosen' kana', leake'n ba got ake'. ¿Noxha llakro' nako' rwe' na'n?
43008054	Na'll lle Jesúsen' leake': —Cha' llon kwina' xhen, bibi za'ken, zan Xa'n llon nada' xhen be'nnen' nere llonre xhen.
43008055	Na' ni ke nombia'zre', zan nada' nombie'. Cha' nia' bi nombie', na' gaka' be'nn wenra'll kan' nak re'. Zan nada' nombie', na' llzenaya' xti'lle'n.
43008056	Da Abraham na', be'nnen' gok xozxta'ore, bawere' kwis bnnezre' wre're' llan' yeda' rao yellrio ni, na' zoe' nbaraz ba bre're'n.
43008057	Na'll lle be'nn Israel ka' Le'e: —Ni ke nna gákzero' chiyon (50) iz, na' nechko' ba bre'ro' Abraham na'.
43008058	Jesúsen' lle'e leake': —Di'll li, di'll li nia' re': Ba zokza' nada' ka bi nna so Abraham na'.
43008059	Na' bxhi'i ake' yej wchekw ake' Le'e, che'r ke bkwa'chdoe', na' balloje' yoda'on. Ni ke gokbe'e akzre', badie' radj ake'n.
43009001	Jesúsen' zejrene' be'nn ka' non Le'e txhen, na' bre'e akre' to be'nn nchole ka gorjte'.
43009002	Na'll lle ake' Le'e: —Maestro, ¿noxha nap do'len', gorj be'nnen' be'nn lchole, le'en o cha' xaxhne'en?
43009003	Na'll lle Jesúsen' leake': —Be'nn ni gorje' nchole kere da nape' do'len', na' ni kere da nap xaxhne'e do'len', gorje' ka' nench wroe'rawe bi dan' gon Diosen'.
43009004	Llaya'l gonllo xchin Dios be'nnen' bse'l nada', chak nna de latje. Le wllin lla kat bill ga'l gonllon.
43009005	Na' chak nna zoa' yellrio ni, llgoa' beni' lo yichjra'llda'o be'nnache.
43009006	Bayoll bne'e ka'n, bllo'nn xhe'n ke'en rao yon', na'll bene' ra't bennj kone xhe'n ke'e na', na'll bdebe' bennjen' rao be'nn lcholen'.
43009007	Na'll golle' le'e: —Byej jadib rao'n gan' llia nisen' gan' nzi'i Siloé. (Siloé na' lle'nen nen Nse'la'.) Na' ka' gok byeje', na' jadib rawe'n, ka balline', na' ba llare're'.
43009008	Na' be'nn wrill ke'e ka', na' nollre be'nne bre'e akre' le'e yeo lla, kan' nna nake' be'nn nchole na', ne ake': —¿Kere be'nn nin' llbe' llnnabe' lmoxh lla?
43009009	Na' bale' ne: —Le'en. Na' ye bale' llasné: —Kere le'en, be'nn yobren', zan toz ka nake' ren be'nn ni. Na'll bne be'nnen': —Nadkza'n.
43009010	Na'll lle ake' le'e: —¿Akxha gok bzorao llare'ro'n?
43009011	Na'll lle'e leake': —To be'nn re Jesús bene' ra't bennj, na' bdebe'n rawa'n, na'll lle'e nada': “Byej gan' llia nis gan' nzi'i Siloé, na' jadib rao'n.” Na'll bya'a jadiba'n, na'll bzorao llare'ra'.
43009012	Na'll lle ake' Le'e: —¿Gannxha be'nnen' na'? Na' lle'e leake': —Bi nnezra'.
43009013	Na'll bche'e ake' be'nnen' gok be'nn lcholen' gan' lla'a be'nn fariseo ka'.
43009014	Na' nak to lla nba'nne, kan' ben Jesúsen' bennj dan' bdebe' rao be'nnen' nench bare're'.
43009015	Na' leska' bnnabe be'nn fariseo ka' le'e, akre goken ba llare're', na' lle'e leake': —Bdebe' bennj yejrawa'n na'll jadiba'n, na' nna' ba llare'tera'.
43009016	Na' bale be'nn fariseo ka', bne ake': —Nnézello bi zorén Diosen' be'nnen' bayón be'nn lcholen', le llone' da bi llaya'l gone' lla nba'nne. Na' ye bale' ne ake': —¿Akxha gon to be'nn wen da xhinnj, goncheke' yel wak ka dan' llon be'nn ni? Na'll gok ake' chop kwe're.
43009017	Na'll lle ake' be'nnen' bayaken': —¿Bixha ne'o rwe' ke be'nnen' bayón rao'n? Na'll ne be'nnen': —Nake' to be'nn llyixjwe' xti'll Dios.
43009018	Na' be'nn wnebia' ke be'nn Israel ka', bi byejle' ake' ke be'nnen' gok be'nn lcholen', na' ba llare're'. Na'll goxh ake' xaxhne'en.
43009019	Na'll bnnab akre' xaxhna' be'nnen' gok lcholen', lle ake' leake': —¿Xhi'nnre be'nn ni, be'nnen' nere gorje' nchole? ¿Akxha goken ba llare're' nna'?
43009020	Na' xaxhne'e na', goll ake' leake': —Xhi'nnto'n, na'llen' nnézeto' ka gorjtebe'n ncholbe'.
43009021	Zan bi nnézeto' akren' gok ba llare'be', na' ni ke nnézzeto' non' bayón raobe'n. Ba naksbe' bi wak, lennabteze kwinbe', nench we'be' di'll akren' gok.
43009022	Ka' bne xaxhne'e ka', le lleb ake' be'nn Israel ka', le leake'n bchoy ake'n nono wreb ake' lo yoda'on, noteze be'nn we'e di'll llejle' ke Jesúsen' nake' Cristo.
43009023	Na'llen' bne xaxhna'be'n ka': “Ba nwaksbe', lennabteze kwinbe'.”
43009024	Na'll goxh ake' be'nnen' gok be'nn lcholen' da yobre, lle ake' le'e: —Be'e di'll li rao Dios. Be'nnen' ne'o bayón rwe'n, nake' be'nn wen da xhinnje.
43009025	Na'll lle be'nnen' leake': —Bi nnezra' cha' nake' be'nn wen da xhinnje. Kon toz da nnezra', goka' be'nn lchole, na' nna' ba llare'ra'.
43009026	Na'll da yobre lle ake' le'e: —¿Bixha benre' rwe'? ¿Akre bene'n nench bare'ro'?
43009027	Na'll lle'e leake': —Ba bnekza' re', na' bi llejle're. ¿Bixchen lle'nzere nnia' weltze? ¿Lle'nere nnaore gonre' txhen na'?
43009028	Na'll bchachrén ake' le'e, lle ake' le'e: —Rwe'n nakoe' txhen, zan neto' da Moisés na', nakto' txhen.
43009029	Le nnézeto' Dios na', be'rén da Moisésen' di'lle, na' be'nn ni, bi nnézeto' ga ze'e.
43009030	Na'll lle be'nnen' bayaken' leake': —Da nin' nak zi yebánello, le bi nnézere ga za'a be'nn ni, na' ba bayone' nada'.
43009031	Nnézello Diosen' bi llzenaye' ke be'nn llon da xhinnje, zan llzenaye' ke noteze be'nn llonlira'll Le'e.
43009032	Ka bxhe yellriote, gaga nna yénello zo be'nne llayone' rao be'nn nchol ka gorjte'.
43009033	Be'nn ni, bibi gak gone' chenak bi ze'e ga zo Dios.
43009034	Na' balli'i be'nn fariseo ka' xti'lle'n: —Rwe'n ka gorjte'o nako' be'nn wen da xhinnj kwis. ¿Llakro' cha' rwe' za wsedro' neto'n? Na'll babej ake' le'e lo yoda'on.
43009035	Jesúsen' benre' kan' ben ake' babej ake' be'nnen' lo yoda'on, be'nnen' bayone' yejraon', na'll ka badile' le'en, lle'e le'e: —¿Llonlira'llo' Xhi'nn Diosen'?
43009036	Na'll ne be'nnen': —Xana', bne nada' noxhan', nench gonlira'lle'.
43009037	Jesúsen' lle'e le'e: —Ba bre'kzero' nada', nadkza'n lloe'reno' di'lle.
43009038	Na'll bzoa xhib be'nnen' rawe' lloe'rawe' Le'e, bne'e: —Xana', llonlira'lla' rwe'.
43009039	Na'll lle Jesúsen' le'e: —Za'a yellrio ni, nench wroe'n non' nap do'le, na' non' bi nap do'le, na' zadyena' nench be'nn ka' bi llejnie', bill gak ake' ka be'nn lchole, na' zadyena' nench be'nn ka' llak akre' llejnie' akre', gak ake' ka be'nn nchole lo yichjra'llda'o ake'n.
43009040	Na'll bal be'nn ka' zjazé ka'le, be'nn fariseo ka', ben akre' kan' ne Jesúsen', na'll lle ake' Le'e: —¿Llakro' cha' ren neto'n nakto' be'nn lcholen'?
43009041	Na'll lle Jesúsen' leake': —Chenak nakre be'nn lchole, bibi do'l keré de, zan dan' nere llejnie're na', na'llen' dekze do'l keré.
43010001	Di'll li, di'll li nia' re': Be'nne bi choe' gan' nake lloa' re'j ke xhi'ren', na' choe' ga yobre, le'en nake' be'nn wan.
43010002	Be'nn wsarje' choe' lixhej lloa' re'jen', le'en llap xhi'ren'.
43010003	Na' be'nnen' llape lloa' re'jen' wsarje', na' cho' gop xhi'ren'. Na' llzenay xhi'r ka' xti'll be'nnen' llwia leakba'n, nombia' akba' chie'n kat llaxheba', lloe' ra akba' kat llbejeba'.
43010004	Na' kate ba bchache' yeololteba' lo re'jen', llbiarawe' rao akba'n, na'll nao xhi'r ke'e ka' le'e, le nombia' akba' chie' na'n.
43010005	Bill nnao akba' no be'nn yobre, to llxhonnj akzba' le bi nombia' akba' chie' na'.
43010006	Jesúsen' be'e di'll ke be'nn gop xhi'ren', nench bzejnie're' be'nn ka' lla'a na', na' bi byejnie' be'nn ka', akre zeje'n dan' golle' leake'n.
43010007	Na' lle Jesúsen' leake' da yobre: —Di'll li, di'll li nia' re': Nada' naka' ka to lloa' re'j gan' llalla'a xhi'r ka'.
43010008	Yeololte nollre be'nn ba bede' ka za yeda' nada', nello nak ake' be'nn wan. Na' be'nn ka' nak ka xhi'r da'o kia', bi bzenay ake' xti'll be'nn ka'.
43010009	Nada'n naka' ka lloa' re'j ke xhi'r ka', na' noteze be'nne gonlira'll nada', yerá ake' rao da xhinnjen', na' gak ake' ka xhi'r da'o ba llo' lo re'j, na'll llalloj akba', na' llel da llao akba'.
43010010	’Le be'nn wan na', ze'e nench kwane' xhi'r da'o ka', na' goteba', na' wlleyie'ba'. Zan nada' za'a lloa'a yel nban zejlikane ke be'nn ka' llonlira'lle nada', nench nni't ake' wen kwis.
43010011	Na' nada' llona' ka to be'nne llap xhi'r ke'en kwasro. Na' be'nn llap xhi'r ke'en kwasro llsanra'll yel nban ke'en, ni ke dan' nllie're' xhi'r ke'e ka'.
43010012	Na' be'nn zi'i raxhje' gape' xhi'r ke be'nnen', to wxhonnjze' wsanra'lleba' ka re're' za'a be'kw yi'on, le bi nak xhi'r ka' ba ke'e. Na'llen' lloe' latj llje'x be'kw yi'on leakba', na' lloslasba' xhi'r da'o ka'.
43010013	Na' be'nn bi nak xan xhi'r ka', llxhonnje' le bi nllie're' xhi'r ka', le bi nak xhi'r ka' ba ke'e. Dan' zi'i raxhje' na'zen' llwieba'.
43010014	’Nada' llona' ka llon to be'nn llape xhi'r ke'en kwasro, na' nombia' be'nn ka' nak ake' ka xhi'r da'o kia', na' leake' nombia' ake' nada'.
43010015	Ka'n nombia' Xa'n nada', na' ka' nombia' Le'e, na' llsanra'll kwina' gata' ni ke ake'.
43010016	Na' zjani't be'nn yobre be'nn bi nak ak be'nn Israel. Be'nn kin' llaya'le lljatop ake' nench wzenay ake' kia', na'll gak ake' ka xhi'r da'o ka' lla'a toze re'j, na' toze be'nn llap leakba'.
43010017	’Llsanra'll kwina' yeso't be'nn ka' nada', na' te na', yebana' da yobre, na' Xa'n nllie're' nada', le llazra'lle' kan' llona' na'.
43010018	Nono llaka'a yel nban kia'n. Nadkza'n llsanra'll kwina' gata'. Wak wsanra'll kwina' got ake' nada', na' leska' wak yeyas yebana' radj be'nn wat ka', kan' nllia Xa'n bia'a gona'.
43010019	Da yobre gok be'nn Israel ka' chopre, ni ke xti'll Jesús na'.
43010020	Zan ake' bne: —Daxi'on yo' yichjra'llda'we'n, bi ne bi zille'. ¿Bixchen llzenayrizre xti'lle'n?
43010021	Na' ye bale' ne ake': —Ni to be'nn yo' daxi'o bi gak nne'e ka'. ¿Bixha wak gon daxi'on yeyak be'nn lchol yere're'?
43010022	Ka bllin lla byo' lnni dan' llon ake' ka nak lljadinra'll ake' llan' benla'y ake' yoda'o brao ke Diosen', na' ba bllin lla llak zay Jerusalén na'.
43010023	Na' dá Jesúsen' lo lchir ke Salomón na'.
43010024	Na' be'nn wnebia' ke Israelen', byechj ake' Jesúsen' ne ake': —¿Bixchen llonllejla'llo' neto', cha' rwe'n nako' Cristo? Bnetega neto' chet ka' rwe'n.
43010025	Na'll lle Jesúsen' leake': —Ba bnekza', na' re' bi llejle're. Da ka' ba bena'n kone yel wak ke Xa' na'n, llroe'n naka' be'nn bse'l Le'e.
43010026	Na' bi llejle're kia', le bi llonre txhen be'nn ka' llonlira'll nada', kan' ba bnekza' re'.
43010027	Be'nn ka' nak ka xhi'r da'o kia' ka', nombia' ake' chia'n. Na' nada' nombia' ake', na' nao ake' nada'.
43010028	Na' lloe' ake' yel nban zejlikane, na' kbat kweyi' ake', na' nono gak yeka'a leake' rao na'.
43010029	Xa' na', ba breje' be'nn ka' llonlira'll nada', nench llwia ake', na' notno gak yeka'a leake' rao na'a Xa'n, le nape' yel llnebia' ga zeraoze.
43010030	Nada' ren Xa' na', nakto' ka toze be'nne.
43010031	Bayoll bne'e ka', le bxhi'te be'nn wnebia' ka' yej, gokra'll ake' wchekw ake' Le'e.
43010032	Na'll lle Jesúsen' leake': —Da zan da wen ba bre're bena' kone yel wak ke Xa'n. ¿Bixha ken lle'nere wchekwre nada' yej?
43010033	Na'll lle be'nn wnebia' ka' Le'e: —Kere ke da wen ka' beno' na'n, wchekwto' rwe' yejen', dan' llkadi'o ke Dios na', le be'nnachze rwe', na' llon kwino' Dios.
43010034	Na'll lle Jesúsen' leake': —Nnézkzere kan' nyoj xti'll Diosen' dan' nzedren' gan' nen: “Nada' ba bnia' re', nakre ka dios ka'.”
43010035	Na' xti'll Dios dan' nyojen kere da te ken, na' len na' nen Diosen' bne'e ke be'nn ka' bzenay xti'lle'n kana', gok ake' ka Le'e.
43010036	Diosen' breje' nada' nench gakrena' be'nnach lla'a yellrio ni, na' ¿bixchen nere llkwasa' Diosen' ka'le, dan' nia' naka' Xhi'nne'n?
43010037	Cha' bi llona' yel wak ke Xa' Diosen', bi llaya'l chejle're kia' chet ka'.
43010038	Zan cha' llakbe're llona' da za'k kone yel wak ke Diosen', llaya'l chejle're, Le'en bse'le' nada', la'kze bi lle'nere chejle're xti'lla'n. Na' cha' chejle're ke da ka' ba llona' na', na'llen' nnézere zerenkze Xa'n nada', na' leska' nada' zerena' Le'e.
43010039	Na'll gokra'll ake' go'x ake' Jesúsen' da yobre, na' bi bdo'le'.
43010040	Jesúsen' bayeje' gan' zoe' ye chla' yeo Jordán na', latje gan' bzo da Juan na', chak bchoe' be'nne nis.
43010041	Na' be'nn zan jak gan' zoe'n nench bzenay ake' xti'lle'n, na' bne ake': —Da Juan na', ni to yel wak bibi bene', zan yeolol dan' bne'e ke be'nn ni, naken da li.
43010042	Na' be'nn zan benlira'll Jesúsen' latj na'.
43011001	To be'nne goke' yillwe', golle Lázaro bzoe' gan' nzi'i Betania, ren ye chop zane' ka' nzi'i María ren bire', be'nnen' re Marta.
43011002	(María, zan Lázaro na', le'en bwazj to ceit dan' la' xhix nia' Xanllo Jesúsen', bayoll na', bachechte'n kone yich yichje'.)
43011003	Na' ka' gok llop bir no'r ki, bse'l ake' rson ke Jesúsen', lle ake' Le'e: —Xanto', be'nnen' nllie'ro', re Lázaron' ba llake' yillwe'.
43011004	Ka bnneze Jesúsen' llak Lázaron' yillwe', na'll bne'e: —Ka nak yillwe' llak be'nnen' bi kwiayi'rene'n, llake' ka' nench gakbe're katek be'nn za'k nak Diosen', na' gakbe're naka' nada' be'n za'k kwis, nada' naka' dogarj Xhi'nn Dios.
43011005	Na' nllie' Jesúsen' Martan' ren bire' na', na' ren Lázaron'.
43011006	Ka bnnezre' llak Lázaron' yillwe', na' bzoe' ye to chop lla gan' zoe' na'.
43011007	Na'll golle' be'nn ka' non Le'e txhen na': —Lecho'o, chejllo gan' nbane Judean' da yobre.
43011008	Na' lle ake' Le'e: —Maestro, bi lla na'ze gokra'll be'nn ka' lla'a ganna', got ake' rwe', wchekw ake' rwe' yej. ¿Na' lle'nchkero' chejllo' ganna' da yobre?
43011009	Jesúsen' lle'e leake': —Rao lla nsa'n chllinn (12) hor, na' be'nn dá te lla bi lljache'we' le zo willen' nseni'n rao yellrion'.
43011010	Na' be'nn dá ba gole lljache'we', le ba nak xchole.
43011011	Bayoll bne'e ka', na'll lle'e leake': —Be'nnen' nllie'llo nzi'i Lázaron' ba lltase', na' cha'a lljasbane'.
43011012	Na'll lle ake' Le'e: —Xanto', cha' ba lltase', wayakzere'n.
43011013	Ka' bne Jesúsen', le ba bnnezre' ba got Lázaron', na' be'nn ka' nao Jesúsen', llak akre' cha' tasze' llazi'ra'lle'n.
43011014	Na'll goll Jesúsen' leake' lixheje: —Ba got Lázaron'.
43011015	Na' llawera' bi bzoa' ganna' kan' goke' yillwe'n, nench na' chejle're kia'. Lecho'o chejllo gan' de'e na'.
43011016	Na'll be'nnen' re Tomás, be'nnen' bsi'i ake' Tomás Dídimo golle' yezikre be'nn ka' non Jesúsen' txhen: —Lecho'o nench gatrenllo Jesúsen' txhen, cha' ba llot ake' Le'e.
43011017	Na' ka bllin Jesúsen' Betanian' ren be'nn ka' non Le'e txhen na', lle ake' Le'e ba gok tap lla nna', bkwa'ch ake' Lázaron'.
43011018	Betania na', lli'n awlloze Jerusalén ka do choll da'oze llgo'llo nez.
43011019	Be'nn zan be'nn Israel ka', bllin ake' gan' zo Martan' ren Marían', lloe' ake' leake' yel llxhenra'lle dan' got zan ake'n.
43011020	Ka bnneze Martan' ba bllin Jesúsen' lloa' yellen', na'll bza'doe' jatile' Le'e, na' María na' baga'nne' yo'ze.
43011021	Na'll lle Martan' Jesúsen': —Xana', chenak zo'o ganni kan' gok be'nn zana'n yillwe', bije gote' chenake.
43011022	Na' nnezra' la'kze ba gote', biteze bi da nnabro' Diosen' gonkze'n.
43011023	Na'll lle Jesúsen' le'e: —Wabán bi zano'n.
43011024	Na'll lle Martan' Le'e: —Nnézkzera' wabane' kat yebán be'nn wat ka', kat llin lla wayoll yellrion'.
43011025	Na'll lle Jesúsen' le'e: —Nada' napa' yel wak yesbana' be'nn wat ka', na' we'e ake' yel nban zejlikane. Na'llen' be'nn ka' gonlira'll nada', la'kze gat ake', wa't yel nban zejlikane ke ake'.
43011026	Na' noteze be'nn ni't gonlira'lle nada', kbat gat be'nn ka', na' bi kweyi' ake'. ¿Llejle'o dan' llepa' rwe'n?
43011027	Na'll lle Martan' Le'e: —Xana', llejlia' nako' dogarje Xhi'nn Dios, llejlia' nako' Cristo be'nnen' ba brezto' wse'l Diosen' yellrio ni.
43011028	Bayoll goll Martan' Le'e ka', bayeje' jayelle' María bire'n ka' llillize: —Ba bra' Maestron' lloa' yell na', na' llaxhe' rwe'.
43011029	Na'll kate bene Marían' kan' goll Martan' le'e na', le bza'dote' byeje' gan' zo Jesúsen'.
43011030	Bi nna cho' Jesúsen' lyellen', na' ze'e lloa' yellre gan' jatil Martan' Le'e na'.
43011031	Na' be'nn Israel ka', zjalla'a rill Marían', lloe' ake' le'e yel llxhenra'll dan' got zane' na'. Ka bre'e akre' bza'doe'n, na'll naodo ake' le'e, llak akre' cha' zeje' lloa' ba na' zjachelle'n.
43011032	Na' Marían', kate blline' gan' ze Jesúsen', le bzoate xhibe' rawe' ka bre're' Le'en, na' lle'e Le'e: —Xana', chenak zo'o ganni kan' gok be'nn zana'n yillwe', bije gotje' chenake.
43011033	Na' ka bre'e Jesúsen' bell Marían', na' ren be'nn Israel ka' za'rén le'e na', na' gokya'chre' kwis na' goke' lo yichjra'llda'we'n.
43011034	Na' lle'e leake': —¿Gaxha jakwa'chre'? Na'll lle ake' Le'e: —Xanto', cho'ke lljawia'o.
43011035	Na' bllell Jesúsen'.
43011036	Na' be'nn Israel ka', bne ake': —Lewiake kateken' llákere' le'e.
43011037	Na' bale' bne: —Be'nn ni bayone' rao be'nn lcholen' bare're', chenak zoe' ni, kan' gok Lázaron' yillwe'n, bije gote' chenake.
43011038	Jesúsen' goke' lo ra'llda'we'n da yobre. Ka byeje' gan' jakwa'ch ake' Lázaron', naken to broj, na' da'a to yej lloa' ban' da nsej lloe' na'.
43011039	Na'll lle Jesúsen' leake': —Lewka'a yejen'. Na' Marta zan da Lázaron', lle'e Le'e: —Xana', ba la' be'nnen' zban, le ba gokte tap llan' gote'.
43011040	Na'll lle Jesúsen' le'e: —¿Bixha kere ba bnetia', cha' gonlira'llo' nada', na' re'ro' nak Diosen' be'nn za'k xhen?
43011041	Na'll bka'a be'nn ka' yejen', na'll le bwiate Jesúsen' yebáre, na' bne'e: —Xa, llioxkeno' ba bzenayo' kia'.
43011042	Nnezra' yeo ras llzenayo' kia', nia' ka' nench chejle' be'nn ka', rwe'kzo'n bse'lo' nada'.
43011043	Bayoll balwille' Diosen', na'll bnne'e zillje, bne'e: —¡Lázaro, balloje!
43011044	Na'll le ballojte Lázaron' ndob do nia'ne'e to ra'lle, na' lloa' rawe'n ndoben to bay. Na'll lle Jesúsen' leake': —Leyesell ra'llen', na' leyesane' wayeje'.
43011045	Na' zan be'nn Israel ka', be'nn ka' byej ren Marían', bre'e akre' ka yel waken' ben Jesúsen', na'll benlira'll ake' Le'e.
43011046	Na' bal be'nn Israel ka', jake' rao be'nn fariseo ka', na' jayell ake' leake' kan' ben Jesúsen' basbane' Lázaron'.
43011047	Na'll bxoz wnebia' ka', na' ren be'nn fariseo ka', batop ake' be'nn ka' nak koxchis llnebia' Israelen'. Na' bzorao ake' ne ake': —¿Akxha gonllo nna'? Le yel wak zan na', llon be'nn ni.
43011048	Cha' nnello waljezen, yeololze be'nn gonlira'll ake' Le'e, na' yed be'nn Roma ka' yedlan ake' yoda'o brao kellon', na' yedlleyi' ake' rall-llon'.
43011049	Na' to be'nn wnebia' zo kana' re'e Caifás. Le'e nake' bxoz brao iz na', na' lle'e leake': —Re' ni ke bi nnézzere.
43011050	Bi llakbe're naken wen kello gat toze be'nne, kerke da kweyi' yeolol-llo, na' rente yell kello ni.
43011051	Kere dogarjen' bne Caifásen' ka', dan' nake' bxoz brao iz na'n, na'llen' bne'e ka', Diosen' bene' bne'e ka', nench na' bdixjwe're' gat Jesúsen', ni ke yell Israel na'.
43011052	Na' dan' gate' na', kere ke be'nn Israel ka'ze, renkze ke yeolol be'nn ba brej Diosen' gak xhi'nne' doxhente, gak ake' Le'e txhen gonlira'll ake' Le'e.
43011053	Ka' gok, na' lla na'te bzorao be'nn wnebia' ka', ben ake' di'll akre gon ake' nench yeso'te Jesúsen'.
43011054	Ke len na', bill bda Jesúsen' gan' lla'a be'nn wnebia' ke Israelen', na' bze'e Judean', na' byeje' to yell da nzi'i Efraín dan' lli' awlloze latj dachen', na' baga'nnrene' be'nn ka' non Le'e txhen na'.
43011055	Na' ba zo rez ga'le lnni paskw ke be'nn Israel ka'. Na' be'nn zan za'k toto yell jake' Jerusalén na', kan' za ga'l lnni na', nench wayón kwin ake' yall rao Diosen' kan' ne ley ke ake' na'.
43011056	Na'll dá ake' llayirj ake' Jesúsen' do gan' zo yoda'o brao na', na'll lle lwellj ake': —¿Bi ka nere? ¿Bi yede' lnnin' lla?
43011057	Bne ake' ka' le bxoz wnebia' ka', na' be'nn fariseo ka', ba bchoy ake'n cha' noteze be'nn nnezre' gan' zo Jesúsen', llaya'l wzenre' leake' nench na' llje'x ake' Le'e.
43012001	Na' ka ye xop llare ga'le lnni paskwn', byej Jesúsen' yell Betania na', gan' zo Lázaro be'nnen' basbane' radj be'nn wat ka'.
43012002	Na' bsinia' ake' da bdao Jesúsen' xche', nench ben ake' Le'e xhen. Na' Marta na', bdie' yel wao ke ake'n, na' Lázaron' blle'rene' be'nn ka' txhen, bdaorene' leake' ren Jesús na'.
43012003	Na' Marían' no'xe' ka do tya ceit xhix ke'e da za'k da xhen, na' naken dogarje da blloj yay yej xhix dan' nzi'i nardo. Na' jabi'ye' awllo xhnia' Jesúsen', na'll broe' ceit xhixen' nie'n. Na'll bayoll na', bachechte'n kone yich yichje'n. Na' doxhen lo yo'n, bla' xhix kwis.
43012004	Na' Judas Iscariote xhi'nn to be'nn re Simón, be'nnen' nak txhen be'nn chllinn ka', be'nnen' ba naken wdie' Jesúsen' rao na'a be'nn ka' llwietate Le'en, bne'e:
43012005	—¿Bixchen bi be'te' ceiten', na' ga't mell nench gakrenen be'nn ya'che? Le ceiten' za'ken ka chonn gayoa (300) mell dan' nzi'i denario.
43012006	Ka' bne Judasen', na' kere dan' llaya'chra'lle' be'nn ya'ch ka'n bne'e ka', dan' goke' be'nn wan na'. Le le'en no'xe' mell dan' benrén yeolole' llin, na' brejrane' mellen'.
43012007	Na'll lle Jesúsen' le'e: —Bitbi ye'we', le ba bene' da non gone' kia' kat ga'cha'n.
43012008	Be'nn ya'ch ka', lla'renkzre be'nn ka' batteze, zan nada' bill sorena' re' ye scha.
43012009	Be'nn zan be'nn Israel ka', bnnez akre' zo Jesúsen' yell Betanian', na' byej ake', na' kere dan' re'e akre' toze Jesús na'n, lle'n akzere' re'e akre' Lázaro be'nnen' basbane' radj be'nn wat ka'.
43012010	Na' bxoz wnebia' ke Israel ka', leska' ben ake' di'll gotrén ake' Lázaron',
43012011	le be'nn zan be'nn Israel ka', ba llara'll ake' leake', na' ba llonlira'll ake' Jesúsen' dan' bnnez akre' basbane' Lázaron'.
43012012	Na' ka bateyó, baza'a Jesúsen' Betanian' zayeje' Jerusalén na', na' be'nn zan llay Jerusalén na', dan' ba zo rez ga'le lnni na'. Na' be'nn zan ba bnnez akre' llin Jesúsen' Jerusalén na',
43012013	bllach ake' jalexh ake' Le'e no'x ake' no zi'n, na' llosia' ake' llasné ake': —¡Nbaraz, be'nn nak la'y be'nn ni! ¡Nbaraz be'nnen' za'a, nse'l Xanllo Diosen' le Le'en nnebie'! ¡Nbaraz be'nnen' nak Rey ke Israelen'!
43012014	Na' bllele Jesúsen' to burr da'o ba bllie', na' gok kan' nyoj xti'll Diosen' nen:
43012015	Re' llonre Diosen' xhen gan' nzi'i Sión na', bi llebre na', ba za'a Rey kerén' llie' to burr da'o.
43012016	Na' be'nn ka' non Jesúsen' txhen bi byejnie' akzere'n. Bayoll got Jesúsen', na' broe'rao Jesúsen' nake' be'nn za'k xhen, kana'll jadinra'll ake' di'll ka' nyoj ke Jesúsen', na'll byejnie' akre'n.
43012017	Be'nn ka' bre'e kan' balwill Jesúsen' Lázaron', basbane' le'e nench balloje' lo ba na', be'rén ake' be'nn ka' lla'a yellen' di'll kan' goken.
43012018	Na'llen' jalez be'nn zan kwis Jesúsen', dan' ba ben akre' di'll ke yel wak dan' basbane' Lázaron'.
43012019	Na'll lle lwellj be'nn fariseo ka': —Ba bre're bikze bi llak gonllo. Yeololze be'nne ba llzenay ake' ke'e.
43012020	To chop be'nn griego ak jen ake' Diosen' xhen rao lnni na'.
43012021	Na' be'nn ki ballín ake' gan' zo Felipen', be'nnen' nak be'nn Betsaida gan' nbane Galilea, na' lle ake' le'e: —Si'xhenchgo', lle'neto' we'rento' Jesúsen' di'lle.
43012022	Na'll byej Felipen' jawie' Andrésen', na'll llop akte' jell ake' Jesúsen' ka'.
43012023	Na'll lle Jesúsen' leake': —Nna' ba bllin lla gak yeolol da llaya'l gak, nench na' wroe'rawa' naka' be'nn za'k xhen.
43012024	Di'll li, di'll li nia' re': Cha' to nbaz trigon' bi chazen lo yo, na' yexhinnjen, naksen toze nbaz; zan cha' yexhinnjen, na' ra'n, da zan trigo yeyaken.
43012025	Noteze be'nn kon lli' yichj ake' gak wen ke ake' yellrio nize, be'nn ka'n kwiayi' ake'. Na' noteze be'nne llsanra'll kwine', biteze da llak ke yellrio ni, wa't yel nban zejlikane ke ake'.
43012026	Na' noteze be'nne lle'n akre' gon ake' xchina'n, llaya'le gon ake' nada' txhen. Na' gan' soa' nada', lekze na' so be'nn ka' yeso'n xchina'n. Noteze be'nne gon xchina'n, Xa' na' gone' gak ake' xhen.
43012027	’Ba llak zozeze lo yichjra'llda'wa'n. ¿Akxha yepa' Xa'n? ¿Llákere nnabre' yesre'e nada' dan' ba zo gak kia' na'n? Bi gona' ka', le ke len na' za'a gak kia' yeolol da ki.
43012028	Na'll balwille' Dios, bne'e: —Xa, ben nada' nench gakbe'e be'nne nako' be'nn za'k kwis. Bayoll bne'e ka'n, blloj to be xhnne yebán': —Nada' ba benkza' nench gakbe'e be'nn naka' be'nn za'k, na' gonllkza' ka' ye to, nench yeyakbe'e akre' naka' be'nn za'ke.
43012029	Na' be'nn zan ka' lla'a na', ben akre' kan' bne Diosen', na' bale' llasné yi'wzi'on gochj. Na' ye bale' llasné ake': —To anglen' bne'e le'e.
43012030	Na' Jesúsen' bne'e: —Diosen' bnne'e nada' zillje, kere nench yenra' nada'n, bnne'e zillje nench yene re'n.
43012031	Ba bllin lla wchoybia' Diosen' ke be'nn ka' bi llejle' kia'. Na' ba bllin lla yelloj daxi'on ka'le, dan' llnebia' be'nn ka' lla'a yellrio ni.
43012032	Na' kate wlis ake' nada' rao yellrion', kana'll gona' nench gonlira'll be'nn lla'a doxhente yellrio nada'.
43012033	Bne'e ka' nench bnnez akre' akren' got be'nn ka' Le'en.
43012034	Na' be'nn ka' zjalla'a na', lle ake' le'e: —Neto' ba béneto' kan' ne xti'll Dios dan' nyojen, Criston' soe' ke chnare. Na' rwe', ¿bixchen nezo' nako' Be'nn Gorj Radj Be'nnach, na' ne'o got ake' rwe' to le' yay cruze? ¿Noxha nako' na'n?
43012035	Na'll goll Jesúsen' leake': —Ye chollzen' zorena' re', na' nsa'a beni' ke yichjra'llda'oren'. Lewzenay kia' chaga nna de latje cho' beni' kia'n lo yichjra'llda'oren', nench bi kweyi'renre da xhinnjen' dan' llnebia' re'n. Le be'nn dá ga nak xchole bi llakbe're' gan' zeje'n.
43012036	Legonlira'll nada' chak nna zorena' re', nench cho' beni' kia'n lo yichjra'llda'ore. Bayoll bne Jesúsen' ka', le baza'te' jakwa'chre' leake'.
43012037	Na' la'kze bre'e be'nn Israel ka', ben Jesúsen' zan yel wak, bi byejle' akze',
43012038	nench bzoa di'll kan' bzoj da Isaías be'nnen' be'e xti'll Diosen' kana', bne'e: Xana', nono llejle' di'll dan' chixjwe'to'n, na' nono ba bayakbe'e yel wak ka' ba beno'n.
43012039	Bi gok chejle' ake', le ka'kzen' bzoj da Isaíasen', bne'e:
43012040	Diosen' bene' nench nak ake' ka be'nn lchole, na' bene' nench nak ake' be'nn nak yichjra'llda'o war. Na' bene' ka' nench bi re'e akre', na' bi llayakbe'e lo yichjra'llda'o ake'n bi zejen dan' llroe're' leake'n, na' bi wayat akre', na' bi wayone' leake'.
43012041	Ka' bne Isaíasen', le bre're' batna'te Jesúsen' nake' be'nn za'k kwis, na'llen' be'e di'll ke'en.
43012042	Na' la'kze naken ka', be'nn zan byejle' ke'e, ren no be'nn wnebia' ka', benlira'll ake' Le'e, na' bi be'e ake' di'll cha' llonlira'll ake' Le'e, le lleb ake' bill wreb be'nn fariseo ka' leake' lo yoda'on.
43012043	Lle'n akllre' sorén be'nnach leake' wen, kerke da sorén ake' Diosen' wen.
43012044	Na'll bne Jesúsen' zillje, golle' be'nn ka' zjalla'a na': —Be'nn gonlira'lle nada', kere toze nada'n gonlira'lle', renkze Xa' be'nnen' bse'l nada' na'n llonlira'lle'.
43012045	Na' be'nnen' llre'e nada'n, llre're' be'nnen' bse'l nada'n.
43012046	Nada' za'a yellrio ni, llgoa' beni' lo yichjra'llda'o be'nn ka' llonlira'll nada', nench bill so aklle' rao da xcholen', na' bill gon aklle' da xhinnj.
43012047	Na' noteze be'nne nnezre' kan' ba bnia'n, na' cha' bi llzenaye' kia', kere nada'n wa'a yel llza'kzi' ke do'l ke'en, le kere za'a yellrion' wa'a yel llza'kzi' ke do'l ke be'nnachen', za'a nench yesra'a be'nn gonlira'll nada'n.
43012048	Na' de da wchoybia' ke be'nn ka' bi llonlira'll nada'n, le bi llzenay ake' ke dan' ba bnia' na', xti'lla' dan' ba bnia' na', len na' choybia'n ke be'nn ka' nap ake' do'le, kat llin lla yeyoll yellrio ni.
43012049	Kere to wrazza'n nia' ka', Xa' be'nnen' bse'l nada' na'n, golle' nada' bi da ka' llaya'l nnia'n, na' bi da llaya'l wroe' wsedra'.
43012050	Nnezra' dan' nllie' bia'a, nsa'n yel nban zejlikane ke be'nn wzenay len, na' da li kon kan' ne Xa' na'n, ka'n lloe'rena' re' di'll.
43013001	Ka za ga'l lnni paskwn' Jesúsen' ba nnezre' ba bllin lla yeze'e yellrion', na' yeyeje' gan' zo Xe'e Diosen', na' kan' nllie'kzre' yeolol be'nn ka' llonlira'll Le'en yellrio ni, na' ka'kze bllie're' leake' bayollte.
43013002	Na' ka nak ba lla'a ake' llao ake' xche'n, na' ba byo' daxi'on lo yichjra'llda'o Judas Iscarioten', be'nnen' nak xhi'nn be'nnen' re Simón, nench na' wdie' Jesúsen' rao na'a be'nn ka' llwietate Le'en.
43013003	Na' nneze Jesúsen' ba ben Xe'en Le'e nape' le zeraoze yel llnebia', na' nnezre' gan' zo Diosen' bze'e, na' na'kzen' wayeje'.
43013004	Na' bzolle'e gan' lla'a ake' llao ake' xche'n, na' golje xhe'e dan' nake' ko'llre', na'll bxhie' to ra'll da bro' lsi'ne'.
43013005	Na'll bxhie' nis, na' bde'en to lo cha', na'll bzorawe' bdibe' nia' be'nn ka' non Le'e txhen na', na'll bachechte' nia' ake'n kone ra'll dan' ngo' lsi'ne' na'.
43013006	Na' ka baya'l chibe' nia' Simón Pedro na'n, na'll lle Pedron' Le'e: —Xana', ¿rwe' chibo' nia'n?
43013007	Na'll lle Jesúsen' le'e: —Dan' llona' ni bi llejnie'ro'n nna', zan wllin lla kat chejnie'ro'n.
43013008	Na'll lle Pedron' Le'e: —Ni ke gonnza' latj chibo' nia'n. Jesúsen' lle'e le'e: —Chet ka' bi chiba' nia'on, bill gak gako' nada' txhen chet ka'.
43013009	Na'll lle Pedron' Le'e: —Xana', kere to nia'na'zen' chibo', doxhenkza'n chet ka'.
43013010	Na'll goll Jesúsen' le'e: —Be'nn no'ch nazje', nie' na'ze'n lle'nen chall, le doxhene' nake' yalle. Kan' nak re', nak yichjra'llda'oren' yalle, la'kze kere yeololre.
43013011	Le Jesúsen' bnnezre' non' wde Le'e rao na'a be'nn ka' llwietate Le'e. Na'llen' bne'e: “Kere yeololren' nak ra'llda'oren' yalle.”
43013012	Na'll ka bayoll bdibe' nia' yeololte'n, na'll bayakwe' xhe'e dan' nake' ko'llre, na'll babie' gan' lli' ake' llao ake'n da yobre. Na' lle'e leake': —¿Llejnie're akre zejen dan' benrena' re' ganni?
43013013	Re' nsi're nada' Maestro na' xanre, wenkzen' nere ka', le ka'n naksa'.
43013014	Nada' la'kze naka' maestro keré na' xanre, ba bdiba' nia'ren' ka llon to be'nn wen llin, na' ka'n llaya'l gakrén lwelljre, gakre ka to be'nn wen llin ke be'nn yobre.
43013015	Ba bdiba' nia'ren' nench broe'ra' re', llaya'l gonre kan' ba bena' na'.
43013016	Di'll li, di'll li nia' re': Noteze no be'nn nak be'nn wen llin, bi nake' be'nn llonlle ka xane'n, na' to be'nn zej ga zeje', bi za'klle' ka be'nnen' bse'l le'e na'.
43013017	Cha' chejnie're da ki, na' gonre kan' bnia'n, na'llen' sore nbaraz.
43013018	’Bi nia' ka' ke yeololre. Nombia' yichjra'llda'o toto re' ba breja' nench sorenre nada' txhen. Na' nnezra' gak kan' ne xti'll Diosen' dan' nyojen nen: “Be'nnen' bdaorén nada' txhen, ba brej bchekwe' nada'.”
43013019	Llepa' re' da ki za gak, nench kat ba goken na', na'll chejle're naka' be'nn bse'l Dios, kan' ba bnekza' re'.
43013020	Di'll li, di'll li nia' re': Be'nn wrebe noteze be'nn llse'la', nadkza'n llreb ake' chet ka', na' be'nn wrebe nada', leska' Dios na'kzen', llreb ake', be'nnen' bse'l nada'.
43013021	Bayoll bne Jesúsen' ka', bzorao llakya'che' lo ra'llda'we'n, na' golle' leake' lixheje: —Di'll li, di'll li nia' re': To re' wdere nada' rao na'a be'nn ka' llwie nada'.
43013022	Na' be'nn ka' non Le'e txhen na', kon llaswia rao lwellj ake', llon ake' xhbab cha' nore ke'en bne'e ka'.
43013023	Na' to be'nnen' lli' kwite'n, le nllie' Jesúsen' le'e.
43013024	Na'll ben Pedron' sen rao be'nn na', nench bnnabre' Le'e no ke'en ne'e ka'.
43013025	Na'll jabi'ye' awllo, lle'e Jesúsen': —¿Noxhan' gon ka', Xana'?
43013026	Na'll lle'e le'e: —Be'nnen' wa'a yet xtir na' kat ba blabja'n lo yel wao na', le'en gon ka'. Na'll blabje' ra't yet xtiren' lo ye'nnen', na' le be'te'n Judas Iscariote, be'nnen' nake' xhi'nn be'nnen' re Simón.
43013027	Na' ka bayoll be'e Judasen' yet xtiren', le byazte daxi'on lo yichjra'llda'o Judasen'. Na'll lle Jesúsen' le'e: —Dan' ba zo gono' na', le benten.
43013028	Na' ni to be'nn ka' zjalli'rene' txhen na', bi byejnie' akre' bixchen golle' le'e ka'.
43013029	Bale' llak akre' dan' no'x Judasen' gan' lla'a mell na'n, lle'e le'e ka', na' lljaxie' da yallj rao lnni na'n o cha' we'e mell da yallje no be'nn ya'ch aken'.
43013030	Ka bayoll bdao Judasen' yet xtir dan' be'e Jesúsen' le'e, le bllojte'. Na' ba nak ba gol kwis.
43013031	Bayoll blloj Judasen', bne Jesúsen': —Nada' Be'nnen' Gorj Radj Be'nnach, na' ba broe'rawa' naka' be'nn za'ke, na' leska' ba llroe'ra' nak Diosen' be'nn za'k kwis.
43013032	Na' dan' llroe'ra' nake' be'nn za'k na', na' lekze Le'en wroe're' naka' nada' be'nn za'ke, na' le gonte'n nna'.
43013033	Xhi'nna' da'o ak, ye chollzen' zorena' re'. Na' yeyirjre nada', na' nia' re' kan' golla' be'nn Israel ka', bi gak yeza'renre nada' gan' yeya'a na'.
43013034	To da kobe llia' bia'a gonre, llie' lwelljre. Kan' ba bllie'ra' re', na' ka'kze re' llie're lwelljre.
43013035	Na' cha' soteze sore llie' lwelljre, kone ka' nneze be'nn ak, da likzen' nxenra'llre nada'.
43013036	Na' Simón Pedron' bnnabre' Le'e: —Xa, ¿gaxhan' wayejo'? Na'll lle Jesúsen' le'e: —Gan' yeya'a na', bi gak yeza'reno' nada' nna', zan tere wayedo' yenao' nada'.
43013037	Na'll lle Pedron' Le'e: —Xa, ¿bixchen bi gak yeza'rena' rwe' nna'? Wsanra'll kwina' kere bi gonen cha' gata', ni ko'o rwe'.
43013038	Na'll lle Jesúsen' le'e: —¿Da bare lle'nro' wsanra'll kwino' gato' ni kia' nada'? Di'll li, di'll li nia' rwe': Ka za kwellre lekwn' ba gok chonn ras bi wchebo' cha' nombia'o nada'.
43014001	Leska' bne Jesúsen': —Bi gakllejla'llre, legonlira'll Dios, na' leska' legonlira'll nada'.
43014002	Da zan yo' lla'a gan' zo Xa' Diosen'. Chenak bi naken ka', bi golla' re' ka'. Na' nna' yeya'a, na' lljayencha'wa' yo' ke keré.
43014003	Na' kat yeyoll lljayencha'wa' yo' keré ka', kana' yeda' da yobre yechia' re', nench yedzore gan' lljazoa' nada'.
43014004	Ba nnézkzere gan' yeya'a na', na' ba nombia're nezen' nench yellinre na'.
43014005	Na'll lle Tomásen' Le'e: —Xana', bi nnézeto' gaxhan' wayejo'. ¿Akxha gonto', na' nnézeto', na' yellinto' to li?
43014006	Na'll lle Jesúsen' le'e: —Nada'n naka' nezen', na' nsa'a di'll li, na' toz nada' llak lloa' be'nne yel nban zejlikane. Ni to be'nne bi yellín gan' zo Xa'n, cha' bi gonlira'lle' nada'.
43014007	Cha' nombia're nada', renkze Xa' na'n nombia'renre. Na' nna' ba nombia're', na' ba bre're'.
43014008	Na'll lle Felipen' Le'e: —Bennchek latje re'to' Xa'on, na' kone len chejle'to'.
43014009	Jesúsen' lle'e le'e: —Felipe, da xhen na', ba bzorena' re'. ¿Na' bi nna gombia'o nada'? Noteze be'nne ba bre'e nada', Xa' na'kzen' ba bre're'. ¿Bixchen llnnabzero' nada' re'ro' Xa' na'?
43014010	¿Bi llejle'o Xa' na'kzen' zerén nada', na' nada' zerena' Le'e? Di'll dan' lloe'rena' re', kere da lloa'a to wrazza'n. Xa' na'n zerene' nada', Le'en llone' nench lloa'a di'llen' dan' lle'nre' wa'a na'.
43014011	Lechejle' kia' zerena' Xa' na', na' Le'en zerene' nada'. Na' cha' bi llejle're xti'lla' na', lechejle' kia' dan' ba bre're yel wak ka' ba bena' na'.
43014012	Di'll li, di'll li nia' re': Be'nn ka' llonlira'll nada', da ka' llona'n wakte gon ake'n. Na' da za'kll gon ake', le waya'a gan' zo Xa'n.
43014013	Na' biteze da nnábere Xa'n, dan' llonlira'llre nada'n naka' Xhi'nne', gona'n, nench wroe'ra' nak Xa'n be'nn za'k kwis.
43014014	Na' biteze da nnabre, dan' llonlira'llre nada'n, nada' gonna'n.
43014015	’Cha' nllie're nada', legón kan' nllia' bia'a na'.
43014016	Na' nnabra' Xa'n nench wse'le' Spíritu ke'en sorenen re' ke chnare, na' gakrenen re'.
43014017	Na' Spíritu ke Dios na', wzejnie'n re' da nak da li. Na' be'nn bi llonlira'll ak Diosen', bi gak sorén Spíritu ke'en leake', le bi llre'e akre'n, na' ni ke llejle' akze' cha' zon. Zan re' nombia'ren, le zerenkzen re', na' son lo yichjra'llda'oren'.
43014018	Bi yekwa'nna' re' ka xkwi'd wazebe. Wedkza' ye to gan' zore ni.
43014019	Ye chollze na' bill re'e be'nn ka' nada', be'nn ka' bi llonlira'll Dios, zan re' wre'llkzere nada', le nada' nbana', ka'kze re' banre ke chnare.
43014020	Na' kat llin lla yedsó Spíritu ke Diosen' lo yichjra'llda'ore, kana'llen' gakbe're nada'n zorena' Xa'n, na' re' zorenre nada', na' nada' zerena' re'.
43014021	Be'nn nnez akre' dan' nllia' bia'a gon ake'n, na' llon ake'n, be'nn ka'n ba nllie' akre' nada'. Na' be'nn ka' nllie' nada', lekze ka' llie' Xa'n leake', na' nada' lekze llie' akre', na' gona' ka gombia' akllre' nada'.
43014022	Na' Judas na' (kere Judas Iscariote) lle'e Le'e: —Xanto', ¿bixchen wroe'raozo' chraoze neto', na' bi wroe'rao' be'nn ka' bi llonlira'll Dios na'?
43014023	Na' goll Jesúsen' le'e: —Be'nn nllie' akre' nada', llzenay ake' xti'lla'n, na' Xa'n lekze llie're' leake', na' nada' ren Xa' na', yedsorén aktoe'.
43014024	Be'nn bi nllie' nada', bi llzoa ake' xti'lla'n. Na' di'll dan' lloa'a na', kere kia' to wraza'n, kon da ne Xa' be'nnen' bse'l nada' na'n ba bnia'.
43014025	’Da ki ba bnia' chak nna zorena' re' ni.
43014026	Zan Xa'n wse'le' Spíritu ke'en son lo yichjra'llda'ore gonlira'llre nada' nench gakrenen re'. Na' Spíritun' wzejnie'n yeolol da llaya'l nnézere, na' lljasa'ralle'n re' yeolol da ka' ba bnia'.
43014027	’Yel nbaraz kia'n llkwa'nna'n, yel nbaraz kia'n gonna' re'. Bi llonna'n kan' llonn be'nn ka' lla'a yellrio ni len. Bit gakgane ra'llda'ore, na' bi llebre.
43014028	Ba bénere bnia' yeya'a gan' zo Xa' na', na' wadzorenkza' re' da yobre. Na' cha' do ra'llre nllie're nada', na' yewere dan' yeya'a gan' zo Xa'n, le Xa' na' za'klle' ka nada'.
43014029	Na' ba be'rena' re' di'll ka', chaga bi nna gaken nench na', katen' gaken na', gonlira'llre nada'.
43014030	’Bill we'rena' re' di'll zan, le ba za'a daxi'on dan' llnebia' be'nn ka' bi llonlira'll nada', zan bibi de gon ren nada'.
43014031	Llona' kon kan' nllia Xa'n bia'a, nench nneze be'nnachen' nllie'ra' Xa'n. Leyezolla'a, leyeyo'o.
43015001	’Nada' llonen kia' ka ke to yay da llbia uvas, na' Xa' na', nake' ka to be'nn llonchi'i len.
43015002	Na' re' llonlira'llre nada', nakre ka to xho'z yay na'. Na' xho'ze ka' dan' bibi llbian', wchoye'n. Na' xho'ze dan' llbia uvas na', llonchie'n nench llbiallen ye ra't da zanlle.
43015003	Na' re' ba nakre ka to xho'ze dan' ba nonchie', le ba llzenayre xti'lla' dan' ba be'rena' re'.
43015004	Lesechichrén nada' nench ka' sechichrena' re'. Kan' nak xho'z yayen', bibi llbian to wraze cha' bi nka'n le' yayen', ka'n naken ke re', bi gakre gonre kan' lle'ne Diosen', cha' bi serenre nada'.
43015005	’Nada' za'krebra' ka to yay da llbia uvas, na' re' nakre ka xho'ze. Notezre cha' sechichrenre nada', lekze ka' sechichrena' re', na' gakre kan' llazra'll Diosen', ka'kzen' naken ke yay uvas dan' llbiachachen, le bibi gak gonre to wrazzre.
43015006	Be'nn bi sechichrene' nada', na' gak ke'e kan' llak ke xho'z yay dan' bi llbia, llchoye'n na' llyechen, na' ll-llin lla llatope'n, na' lla'den yi' nench lleyen.
43015007	’Na' re' cha' sechichrenre nada', na' zechichre wzenayre xti'lla'n, biteze da lle'nere nnábere Diosen', gonnkze'n.
43015008	Llazi'i Xa'n bara'nn xhen kate zore llonre kan' llazra'lle'n, na' cha' llonre ka', na' gakbe'e be'nne da likzen' llonlira'llre nada', na' llzenayre kia'.
43015009	Kan' llon Xa'n nllie're' nada', leska' nada' ba nllie'ra' re'. Lesó legón kan' nia' na', nench gakbe're nllie'ra' re'.
43015010	Cha' gonre kan' nllia' bia'a gonre, na'llen' gakbe're nllie'ra' re', le nada' llona' dan' nllia Xa'n bia'a gona', na' llakbe'ra' nllie're' nada'.
43015011	’Ka'n ba bnia' re', nench sore nbaraz ka nbarazen' zoa' nada'. Zera'lla' sore nbaraz kwis.
43015012	Na' da ni nllia' bia'a gonren', llie' lwelljre kan' nllie'ra' nada' re'.
43015013	Nono zo be'nne nllie'llre lwellje' gone' ka da ni, wsanra'll kwine' gate', ni ke be'nn lwellje' ka' nllie're' na'.
43015014	Na' re' nakre be'nn nllie'ra' cha' llonre kan' nllia' bia'a na'.
43015015	Na' bill nia' nakre be'nn wen llin kia', le to be'nn wen llin, bi nnezre' yeolol dan' llon xane'n, zan nia' nakre be'nn nllie'ra', le yeolol dan' ba benra' bne Xa'n, ba bzejnie'ra'n re'.
43015016	Kere re'n brejre nada', nada'n breja' re', na' naka' xanren'. Na' llse'la' re' nench lljenre kan' llazra'll Xa' na', na' kere da te ke da ka' gonren'. Na' yeolol da wnnábere Xa'n, gonkze'n dan' llonlira'llre nada' na'.
43015017	Na' da ni nllia' bia'a gonre, llie' lwelljre.
43015018	’Cha' be'nn bi llonlira'lle Diosen', llwie akre' re', lenneze zga'tek nada'n bwie akre'.
43015019	Chenak re' llonre txhen be'nn ka' bi llonlira'll Diosen', na'llen' llie' akre' re', kan' nllie' lwellj ake' chenake. Zan ba breja' re' nench llzenayre kia', na'llen' llwie akre' re', dan' bi llonrén akre' txhen.
43015020	Lelljasa'ra'll kan' bnia' re'n: “Noteze be'nn nak ka to be'nn wen llin, bi nake' be'nn llonlle ka xane'n.” Chet ka' nada' ba bsa'kzi' be'nn, leska' gon akre' re'. Na' cha' ba bzenay ake' xti'lla'n, leska' wzenay ake' xti'll re'n.
43015021	Na' dan' bi nombia' ake' Dios be'nnen' bse'l nada'n, len na' llon akre' re' ka', le llwie akre' re', dan' llzenayre kia' na'.
43015022	’Chenak nada' bi beda' yedzejnie' akre', bibi do'l nap ake' chenake. Zan nna' bibi de wde akre', ne ake' bibi do'l nap ake'.
43015023	Be'nn llwiere nada' renkze Xa' na'n llwiere'.
43015024	Ba bena' yel wak da nono nna gon, na' chenak bi bre'e akre'n, bibi do'l nap ake'. Zan ka naken ba bre'e akre' da ki, llia bia'kze llwie akre' nada' ren Xa' na'.
43015025	Na' llak kan' nyoj xti'll Diosen' dan' llsed ake' gan' nen: “Bwie akre' nada', la'kze bibi da xhinnj bena'.”
43015026	’Na' katen' yed Spíritu dan' wayonxhenra'll re', dan' za'a gan' zo Xa' na', Spíritu dan' lloe' di'll li, len we'e di'll li akre nak kia' nada'.
43015027	Leska' re' llaya'le we're xti'lla'n, le ba bzerenre nada' chak ba bdixjwe'ra' xti'll Xa' Diosen'.
43016001	’Ba bnia' re' yeolol da ki nench bi gakllejla'llre.
43016002	Le wabej ake' re' lo yoda'o ke ake' ka', na' wllin lla kat noteze be'nn got ake' re', gak akre' llawé Dios kan' llon ake'n.
43016003	Gon akre' re' yeolol da ka', le bi nombia' ake' Xa'n, ni nada'.
43016004	Nia' re' da ki nench kat llin lla gak kan' bnia'n, lljadinra'llre. ’Bi bnia' re' yeolol da ka' gak kerén', ka llan' bzorawa' bzejnie'ra' re' xti'll Diosen', le nna zokza' llakrena' re'.
43016005	Na' nna' waya'a gan' zo Xa' be'nnen' bse'l nada' na', ¿na' ni tore bi llnnábere nada' gaxhan' waya'a?
43016006	Na' dan' bnia' ka' ba llakya'chere.
43016007	Di'll lin' ba bnia', llonen bien waya'a, le cha' bi waya'a, bi yedsó Spíritu ke Xa' Diosen' lo yichjra'llda'oren' gakrenen re'. Waya'a na'llen' wse'la'n.
43016008	Na' kat yed Spíritun', wzejnie'n be'nnach nap ake' do'le, na' wzejnie'n non' nak be'nn wen rao Dios, na' wzejnie'n ga't yel llza'kzi' ke chnare ke be'nn bi wzenay kia'.
43016009	Spíritun' wzejnie'n leake', nap ake' do'l dan' bi llonlira'll ake' nada'n.
43016010	Na' wzejnie'n leake' non' nak be'nn wen rao Dios, le waya'a gan' zo Xa' Diosen', na' re' bill re're nada'.
43016011	Na' wzejnie'n leake', ga't yel llza'kzi' ke do'l ke ake'n ke chnare, le daxi'on dan' llnebia' rao yellrio ni, ba nlloybia'n sa'kzi'n ke chnare.
43016012	’Nna' dell da zan da nnia' re', zan naken bni' chejnie'ren nna'.
43016013	Na' kat yedsó Spíritu ke Diosen' dan' lloe' di'll lin', len ko' re' nez rao yeololte da nak da li, le kere we'n di'll to wrazzen, kon we'n di'll da llzene Xa' na' len na', na' chixjwe'n re' bi da ka' za gak.
43016014	Spíritun' gonen nench wroe'rawe, naka' be'nn za'ke kwis, le yeolol kan' naka' nada' wroe'n re'.
43016015	Yeololte bi da de ke Xa'n naken kia', ke len na' golla' re', Spíritun' wroe'n re' yel nbaraz kia'n.
43016016	’Ye chollze na', bi re're nada', na'll te na', yere're nada' da yobre, le waya'a gan' zo Xa' na'.
43016017	Na' bal be'nn ka' non Jesúsen' txhen, lle lwellj ake': —¿Akre zejen dan' lleze' lli'o, ye chollze na', bill re'lloe', na' te na', yere'lloe' da yobre? Na' ¿akre zejen dan' ne'e, wayeje' gan' zo Xe'en?
43016018	¿Bi zejen dan' ne'e ye chollzen'? Bi llejnie'llo dan' ne'e ka'.
43016019	Jesúsen' gokbe're' lle'ne be'nn ka' nnab akre' Le'e, akre zejen ka di'll ka', na'll golle' leake'n: —¿Ba llnnabe lwelljre dan' bnia'n: “Ye chollze na' bill re're nada', na' te na', yere're nada' da yobre”?
43016020	Di'll li, di'll li nia' re': Kwellre na' gákere, chak yewé be'nn ka' bi llonlira'll Diosen'. Gakya'chere, zan chollze gakya'chere, te na' na'll yewere.
43016021	Ka ke to no're zan, ll-llayrawe' chak llake bes yel zan na'. Na' kat ba gorj bda'o ke'e na', bill llone' xhbab dan' bllayrawe'n, ba llawere' ba gorj ye to be'nnach yellrio ni.
43016022	Ka'kzen' ke re', ba llakya'chere nna', zan kat yellayllo da yobre sore nbarazlle, na' nono gak yeka'a yel llawé ke lo yichjra'llda'oren'.
43016023	’Na' kate ba bllin lla lljazoa' da yobre gan' zo Xa'n, kana' billbi nnábere wzejnie'ra' re'. Di'll li, di'll li nia' re': Dan' llonlira'llre nada'n, biteze da nnábere Xa'n, gonnkze'n re'.
43016024	Xte nna' bibi nna nnábere Xa'n, ni ke dan' llonlira'llre nada'n. Na' nna' lennabe Xa'n, na' gonne'n nench sore nbaraz kwis.
43016025	’Da zan ba bnia' re' kan' bsa'krebra' bi da ka'. Wllin lla kate bill wzejnie'ra' re', wsa'krebra' bi da ka' llzejnie'ra' re'n. Na' wa'a di'll da chejnie're kat wzejnie'ra' re' ke Xa'n.
43016026	Na' kat llin lla na', kana' nnábere Xa'n bi da nnábere, ni ke dan' llonlira'llre nada'. Bi yalljen nnabra' Xa'n gakrene' re'.
43016027	Le kwinkze Xa' na'n nllie're' re', dan' nllie're nada'n, na' chejle're Le'en bse'l nada'.
43016028	Gan' zo Xa' Dios na'n, bza'a beda' yellrio ni, na' nna' yeza'a yellrio ni. Na' waya'a gan' zo Xa'n da yobre.
43016029	Na'll goll ake' Le'e: —Ba lloe'o di'll da ba llejnie'to', na' bill llsa'krebro' bi da ka' llzejnie'ro' neto'n.
43016030	Na' ba gokbe'to' nombia'o yeolol xhbab ke be'nnach. Ba nnezro' bin' lle'ne be'nne nnezre' kat za nnabtere'n. Ke len na' ba llejle'to' za'o gan' zo Diosen'.
43016031	Na'll lle Jesúsen' leake': —¿Ba llejle're nna'?
43016032	Ba bllin lla nna', na' ba go'l gaslasre. Totore wka'a xhnnez ke keré, na' wkwa'nnre toza'. Zan bi zoa' toza', Xa' na'n zorenkze' nada'.
43016033	Ba bnia' re' ka', nench na' nni'tre nbaraz, legonlira'll nada'. Yellrio ni sa'kzi're, bi gakllejla'llre, nada' ba bena' yenit yel llnebia' ke daxi'on, dan' zo llnebia'n yellrio ni.
43017001	Bayoll bne Jesúsen' da ki, na'll bwie' yebáre bne'e: —Xa, ba bllin lla gak kia', dan' ba bllia'o bia'a gak kia'n. Ben nench nakbie' nada'n, naka' xhi'nno', naka' be'nn za'k xhen, nench gona' re'e akre', nako' be'nn za'k xhen.
43017002	Ba benno' nada' yel llnebia' rao be'nnach, nench lloa'a yel nban zejlikane ke yeolol be'nn ka' ba brejo' llonlira'll nada'n.
43017003	Da ni naken yel nban zejlikane: gombia' akre' rwe', le tozo' rwe'n nako' Dios li, na' leska' gombia' akre' nada'n, Jesucristo, be'nnen' bse'lo'.
43017004	’Rao yellrio ni, ba bena' nench nakbie' nako' be'nn za'k, na' ba bayoll bena' yeolol da bro' rao na' gona'.
43017005	Na' nna' Xa, ben nench na' wroe'n naka' be'nn za'k, kat yeyeda' gan zo'o na', doxhen kan' broe'n kan' bzoa' gan' llia'o na', kan' za xete yellrio.
43017006	’Be'nn ka' ba brejo' rao yellrion', nench na' beno' leake' rallna', ba broe'ra' leake' noxhan' nako'. Be'nn ko'on nak ake', na' ba beno' leake' rallna', na' ba bzenay ake' xti'llo'n.
43017007	Na' ba nnez akre' yeolol dan' llona', na' yeolol di'll dan' lloa'an, naken ko'o rwe'.
43017008	Le ba be'rén ake' di'll dan' ba bzejnie'ro' nada', na' ba bzenay ake'n, na' ba llakbe'e akre', da likzen' bza'a gan' zo'o na', na' llejle' ake' rwe'kzo'n bse'lo' nada'.
43017009	’Na' llnnaba' gakrén akoe'. Bi llnnaba' gakreno' yeolol be'nnach, kon be'nn ka' ba brejo' na'n, gakreno' le ba llonlira'll ake' nada', na' ba nak ake' rallna'o.
43017010	Na' yeolol be'nn llonlira'lle nada', leska' llonlira'll ake' rwe'. Na' ka' noteze be'nne nak rallna'o, leska'kze nak ake' rallna' nada', na' be'nn ka' llonlira'll nada'n, llroe' akre' naka' be'nn za'ke.
43017011	’Na' nna' bill soa' yellrio ni, zan be'nn ki llonlira'll nada'n, nna zjani't akse' rao yellrio ni, na' nada' ba zaza'a gan' zo'o na'. Xa, nako' le zeraoze be'nn ra'llda'o yalle, na' llnnaba' gakrén akoe', wkwaso' da xhinnjen' ka'le, nench nni't ake' gak ake' toze ren no lwellj ake', kan' nak lli'o toze.
43017012	Chak bzorén ake', benrena' yel llnebia' ko'on llin, nench bkwasa' da xhinnjen' ka'le. Ke len na', ni toe' bi blleyi', kon toze be'nne ba naken kweyi', nench gak doxhen kan' ne xti'llo' dan' nyoj na'.
43017013	’Na' nna' ba zaza'a gan' zo'o na', na' chak nna zoa' yellrio ni, lloa'a di'll ki nench nni't be'nn ki nbaraz, ka nbarazen' zoa' nada'.
43017014	Nada' ba be'rén ake' xti'llo'n. Na' be'nn ka' bi llonlira'll rwe'n, llwie akre' be'nn ka' llonlira'll nada'n, dan' bi llonrén ake' leake' txhen, ka'n ben akzre' nada', le bi benrena' leake' txhen.
43017015	Na' ka nak be'nn ka' llonlira'll nada'n, bi llnnaba' yeka'a akoe' rao yellrio ni, llnnaba' gakrén akoe' na' wkwe'jo' leake' rao biteze da xhinnj da de rao yellrio ni.
43017016	Leake' bi nak ake' txhen be'nn ka' llon da xhinnj, dan' de rao yellrio ni, ka nada' bi llona' txhen da xhinnjen', da de rao yellrio ni.
43017017	Ben nench yichjra'llda'o be'nn ka' llonlira'll nada', gaken yall kone di'll li ko'o na'. Le di'll ko'on naken da li.
43017018	Rwe'n bse'lo' nada' yellrio ni, nench baddia' xti'llo'n, leska' nada' llse'la' leake', we'e ake' xti'lla'n rao yellrio ni.
43017019	Non kwina' rallna'o, nench na' leake' gak ake' yall kone di'll li ko'o na'.
43017020	’Na' bi llnnaba' gakreno' to leakze', leska'kze gakreno' be'nn ka' za gonlira'll nada', kat yen akre' di'll dan' lloe' be'nn ki.
43017021	Xa, ben nench yeolole' gak ake' toze ren lwellj ake', na' gak ake' lli'o txhen, ka rwe' nako' toze ren nada', na' nada' naka' rwe' toze. Ben nench yeyoll gak ake' lli'o toze, nench gakbe'e be'nn ka' bi llonlira'll rwe'n, rwe'kzo'n bse'lo' nada'.
43017022	Na' yel bara'nn dan' benno' nada', ba be'e ake'n nench nak ake' toze ren be'nn lwellj ake', kan' nak lli'o toze.
43017023	Leake'n nak ake' nada' txhen, na' nada' naka' rwe' txhen, nench yeolol-llo gakllo toze. Gakllo toze nench gakbe'e be'nn ka' bi llonlira'll rwe'n, rwe'kzo'n bse'lo' nada', na' gakbe'e akre' nllie'kzro' be'nn ka', kan' nllie'ro' nada'.
43017024	’Xa, nllie'ro' nada' ka bi nna xe yellrio na'te, na' nono' nada' be'nn za'ke. Na' lle'nra' be'nn ki brejo', llonlira'll ake' nada', yedzorén ake' nada' gan' yedzoa'n, nench re'e akre' naka' be'nn za'ke.
43017025	Xa, nako' be'nn llon da zej to lilla. Na' ka nak be'nn ka' bi llonlira'll nada'n, leska' bi nombia' ake' rwe', zan nada' nombia' rwe', na' be'nn ka' ba brejo' gonlira'll ake' nada', nnez akre' rwe'n bse'lo' nada'.
43017026	Na' ba bzejnie' akre' kan' nako'n, na' kan' llono', na' za wzejnie' akllere', nench gakbe'e akre' nllie' akroe' kan' nllie'ro' nada', na' sorena' leake'.
43018001	Bayoll be'rén Jesúsen' be'nn ke'e ka' non Le'e txhen na' di'll, na' bza'rene' leake', na' jake' chla' yeo gan' nzi'i Cedrón, gan' de to re'j ga naz ake' zan yay dan' nzi'i olivos. Na' blla'a ake' lo re'jen'.
43018002	Na' Judas be'nnen' ba naken gone' Jesúsen' rallna'a be'nn ka' llwie Le'en, leska' nombie' latjen', le da zan ras ba badop be'nn ka' non Jesúsen' txhen ganna'.
43018003	Ka goken bllin Judasen', na' nche'e zan waka'a ya ka', na' ye txhonnj be'nn ka' llap yoda'o braon', be'nn bse'l bxoz wnebia' ka', na' ren be'nn fariseo ka', nench go'x ake' Jesúsen'. Zjano'x ake' no da llseni', na' zjano'x ake' no yi' yell yay, na' zjana'l ake' spad.
43018004	Na' Jesúsen' ba nnezre' yeolol ka da ka' gak ke'en, na'll blloje' jatile' leake', na'll golle' leake': —¿No llayirjre?
43018005	Na'll lle ake' Le'e: —Jesús be'nn Nazaret. Na'll goll Jesúsen' leake': —Nada'n. Na' Judas be'nnen' wde Le'e rao na'a be'nn ka', llwie Le'en, zerene' leake'.
43018006	Kate goll Jesúsen' leake': “Nada'n”, le babi' akte' sko'llre, byal ake' rao yon'.
43018007	Na'll da yobre goll Jesúsen' leake': —¿Non' llayirjre? Na'll bne ake': —Jesús be'nn Nazareten' llayirjto'.
43018008	Na' bne Jesúsen': —Ba bnetia'. Cha' nada'n llayirjre, lewe'e latje wayej be'nn ki.
43018009	Ka' bne'e nench gok kan' ba bdixjwe're', kan' bne'e: “Ni to be'nn ka' ba brej Diosen' gonlira'lle nada', bi kweyi' ake'.”
43018010	Na' Simón Pedron' na'le to spad, na' le blechjte'n bdine'n be'nn wen llin ke bxoz braon', bchoyte' naye' cha'wen'. Na' be'nnen' benre' ka', re'e Malco.
43018011	Na'll lle Jesúsen' Pedron': —Bago' spad ko'on lo rille. ¿Llakro' bi llaya'l gak dan' ba nllia Xa' Diosen' bia'a gak kia'n?
43018012	Na' waka'a ya ka' ren xan ake'n, na' be'nn ka' llape yoda'o brao ke be'nn Israel ka', be'x ake' Jesúsen', na' bchej ake' Le'e.
43018013	Na' bche'e ake' Le'e da nell rao be'nnen' nzi'i Anás, xa no'r ke be'nnen' nzi'i Caifás. Na' Caifás na' goke' bxoz brao ke be'nn Israel ka', ka iz na'.
43018014	Na' Caifás na'n golle' be'nn wnebia' ka', naksen wen ke ake', toze be'nne gat ker ke da kweyi' yeolole'.
43018015	Simón Pedron' ren ye to be'nn non Jesúsen' txhen, bnao ake' Le'e. Na' bxoz braon' nombie' be'nnen' ye to, na'llen' gok byo'rene' Jesúsen' lia' ke bxoz braon'.
43018016	Na' Pedron' baga'nne' lloa' yo'ze. Na' be'nnen' ye to, dan' nombie' bxoz wnebia' na'n, be'rene' no'ren' di'lle, be'nnen' lli' llape' lloa' yo' na', nench broe' Pedron'.
43018017	Na' no'ren' llap lloa' yo' na', golle' Pedron': —¿Kere reno' rwe'n llzenayo' dan' llroe' llsed be'nn ni? Na'll bne Pedron': —Ka'a, bi rena'.
43018018	Na' llak zay, na' nbek be'nn wen llin ka' to yi' barje, na' zjazellá ake' lloa' yi'n, llacha'a kwin ake'. Na' Pedron' le jaserente' leake' lloa' yi'n, llacha'a kwine'.
43018019	Na' be'nnen' nak bxoz braon', bnnabre' Jesúsen' non' llzenay dan' llroe' llsedre'n, na' dan' llzejnie're'n.
43018020	Na' lle Jesúsen' leake': —Ba bia'a di'll doxhente, na' da zan ras broe' bsedra' lo yoda'o kellon', na' lia' yoda'o brao, gan' ll-llay yeolol be'nn wrall kello ka'. Na' bi bia'an ga nga'ch.
43018021	¿Bixchen llnnabzro' nada'? Bnnabe be'nn ka' badzenay dan' broe' bsedra' na'. Leake'n nneze bi di'llen' bia'a.
43018022	Bayoll bne Jesúsen' ka', na' to be'nnen' llape yoda'o brao na', zerene' ganna', le bro'te' to ke xa'ye', lle'e Le'e: —¿Ka' llaya'l yelli'o di'll ke be'nnen' nak bxoz braon'?
43018023	Na'll goll Jesúsen' le'e: —Cha' bi da xhinnj ba bnia', bne chet ka', na' cha' bnia' da wen, ¿bixchen llgapo' nada'?
43018024	Na' Anásen' bdie' Jesúsen' nllejteze' ta'ke' rao Caifásen', be'nnen' nake' bxoz braon'.
43018025	Na' lli' Pedron' lloa' yi'n nench llalle're', na'll lle be'nn ka' zjalla'a na' le'e: —¿Kere renkzo' rwe'n nako' be'nn ke be'nn ni? Na' bi bchebe', bne'e: —Ka'a, bi rena'.
43018026	Na' to be'nn wen llin ke bxoz braon', nake' bi'ch lwellj be'nnen' bchoy Pedron' nay na', na' golle' le'e: —¿Kere rwe'n bre'ra' reno' Jesúsen' lo re'j, gan' lla'a yay olivos ka'?
43018027	Na'll Pedron' da yobre kere bchebe', na' le bllellte lekwn'.
43018028	Ka ba lleni' na', brej ake' Jesúsen' gan' zo Caifásen', na' bche'e ake' Le'e rao be'nnen' llon yel koxchisen'. Na' bi byo'rén be'nn ka' ll-lliayi'll Jesúsen', gan' zo be'nnen' llon yel koxchisen', le kan' nak dan' nao be'nn Israel ka', bi gak gao ake' katen' ga'l lnni paskwn', cha' cho' ake' gan' zjalla'a be'nn bi nake be'nn Israel.
43018029	Na'llen' blloj Pilaton' lle'e leake': —¿Bixha ben be'nn nin'? ¿Bi ken llaore xhia ke'e?
43018030	Na'll bne be'nn wnebia' ka': —Chenak be'nn ni bi nake' be'nn wen da xhinnj, bi yedwa'toe' rao na'o chenake.
43018031	Na'll lle Pilaton' leake': —Leyeche'e cha', na' legón yel koxchis ke'en kan' ne ley keré na'. Na'll ne be'nn wnebia' ke Israel ka': —Bi de latj gotto' no be'nne.
43018032	Na' bzoa di'll kan' bne Jesúsen' kan' bzejnie're', akre gon ake' got ake' Le'e.
43018033	Na'll bayo' Pilaton' lo yo'n da yobre, na'll goxhe' Jesúsen', lle'e Le'en: —¿Rwe'n nako' Rey ke be'nn Israel ka'?
43018034	Na'll lle Jesúsen' le'e: —¿Da gorjla'llzo'n llnnabo', cha' nollren' goll rwe' ka'?
43018035	Na'll lle Pilaton' Le'e: —¿Llakro' cha' be'nn Israel nada'n? Be'nn Israel wrall ko'o ka'n, na' bxoz wnebia' keré ka'n, bde ake' rwe' ganni. ¿Bixha da xhinnj beno' na'n?
43018036	Na'll lle Jesúsen' le'e: —Nlla're nak yel llnebia' kia'n, ka ke be'nn llnebia' yellrio ni. Chenak yel llnebia' kia'n naken ke yellrio ni, wdil be'nn ka' llzenay kia'n chenak, na' bi gaka' rao na'a be'nn wnebia' ke Israel ka' chenake. Zan yel llnebia' kia'n bi naken ke yellrio ni.
43018037	Na'll lle Pilaton' Le'e: —¿Rwe'n nako' rey cha'? Na'll goll Jesúsen' le'e: —Da li kan' ne'o na', naka' rey, na' ba beda' yellrio ni, nench wzejnie'ra' be'nnach di'll lin', na' yeolol be'nn llon ak txhen di'll lin', llzenay ake' kia'.
43018038	Na'll lle Pilaton' Le'e: —¿Bi dan' nak di'll lin'? Bayoll bne Pilaton' ka', na' blloje' ye to chi'i, gan' zjalla'a be'nn Israel ka', na' lle'e leake': —Bibi da xhinnj nroe'n ke be'nnen' cha' bi llone'.
43018039	Na' ka nak dan' llonre yeo iz, de wsana' to be'nn yo' rill ya rao lnni Paskwn'. ¿Lle'nere wsana' be'nnen' nak rey keré, be'nn Israel?
43018040	Na'll besia' ake', ne ake': —¡Bi wasano' be'nn na'! ¡Barrabás na' basán! Na' Barrabásen' nake' to be'nn wan.
43019001	Na'll goll Pilaton' be'nn ka', bdin ake' Jesúsen'.
43019002	Na' waka'a ya ka', ben ake' to da bro' ake' yichje' de lba ye'che. Bayoll na', bwakw ake' Le'e to ra'll morad, ka da ka' llonrén no be'nn wnebia' ka' llin.
43019003	Na'll lltitj akre' Le'e, na' bro' ake' ke xa'ye', na' llasné ake': —¡Sechga ke be'nn wnebia' ke be'nn Israel ka'!
43019004	Na'll blloj Pilaton' da yobre lle'e leake': —Kweja' be'nnen' da yobre, nench nnézere bibi da xhinnj llallelra', cha' bi none'.
43019005	Na' blloj Jesúsen' yo'te dan' yichje', dan' nak de lba ye'ch na', na' nakte' ra'll moraden'. Na' bne Pilaton': —Ganni ba ze be'nnen' nna'.
43019006	Na' xan bxoz ka', na' ren be'nn ka' llape yoda'o braon', ka bre'e akre' Jesúsen', na'll besia' ake' da zan ras bne ake': —¡Bde'e le' yay cruz! ¡Bde'e le' yay cruz! Na'll lle Pilaton' leake': —Lewche'e chet ka', na' lewde'e re' le' yay cruzen', le bibi da xhinnj llallelra' cha' bi none'.
43019007	Na' be'nn Israel ka', lle ake' le'e: —De to ley keto' da nen, llaya'l gate' dan' ne'e nake' Xhi'nn Dios, le be'nnachze Le'e.
43019008	Na' ba llalleb Pilaton' kan' ba llaken, na' ka benre' xti'll ake'n, blleblle'.
43019009	Na' bayoe' da yobre gan' llie' llnebie'n, zanche'e Jesúsen', na' llnnabre' Le'e: —¿Gaxha be'nne rwe'? Na' bi balli'kze Jesúsen' xti'lle'n.
43019010	Na'll lle Pilaton' Le'e: —¿Bi llalli'o xti'lla'n? ¿Bi nnezro' nada' napa' yel llnebia' da yesana' rwe', na' napa' yel llnebia' wchoybia' ko'o, wda'a ake' rwe' le' yay cruzen'?
43019011	Na' balli'i Jesúsen' xti'lle', golle' le'e: —Bibi yel llnebia' napo' chenak bibi nonn Diosen' rwe'. Zan be'nnen' bde nada' rao na'on, naplle' do'l ka rwe'.
43019012	Na'll bayirjla'll Pilaton' akre gone' wasane' Jesúsen'. Na' be'nn Israel ka', besia' ake' ne ake': —Cha' ba llasano' be'nn ni, bi llono' kan' ne be'nn wnebia' ke Roman', le noteze be'nn cha' llone' kwine' ka to be'nn llnebia', na' llkwase' be'nn wnebia'n nzi'i César ka'le.
43019013	Na'll ka bayoll bene Pilaton' xti'll ake'n, breje' Jesúsen' lia're, na' renkze le'e bllojrene', na' bllie' gan' llone' yel koxchisen', to latje dan' nzi'i Gan' Nak Rao Yej, di'll hebreo nzi'n Gábata.
43019014	Ka do wawill, ka wxere za sorao lnni Paskwn' goll Pilaton' be'nn Israel ka': —Ganni zo Rey kerén'.
43019015	Na'll bzorao ake' llosia' ake' da yobre, llasné ake': —¡Llaya'l gate'! ¡Bde'e le' yay cruz! Na'll lle Pilaton' leake': —¿Rey keré nin', wda'a Le'e le' yay cruz? Na'll bne bxoz wnebia' ka': —Kere rey keto' be'nnen', toze César na'n nak be'nn llnebia' neto'.
43019016	Na'll bde Pilaton' Jesúsen' rao na'a ake', nench wda'a ake' Le'e le' yay cruzen'. Na'll bza'a ake' Jerusalén na', bche'e akte' Jesúsen' lloa' yellre.
43019017	Na' zej Jesúsen' noe' yay cruz ke'en, na' blline' to latje gan' nzi'i Latj ke Llit Wat, di'll hebreo nzi'n Gólgota.
43019018	Na' bda'a ake' Le'e le' yay cruzen', na' leska' bda'a ake' ye chope be'nne le' yay cruzen' chla' weje kwit Jesúsen'.
43019019	Na' Pilaton' bzoje' yichj yay cruz ke'en. Di'llen' bzojen' nen: “Jesús be'nn Nazaret, Rey ke be'nn Israel ka'”.
43019020	Bzoje'n di'll hebreo, na' di'll griego, na' di'll latín. Na' zan be'nn Israel ka' bel ake'n, le gan' bda'a Jesúsen' le' yay cruzen', naken awlloze Jerusalén na'.
43019021	Na' bxoz wnebia' ka' ke Israelen', goll ake' Pilaton': —Bi wzojo'n: “Rey ke be'nn Israel ka'”, wenre bzojen: “Le'en bne'e nake' rey ke be'nn Israel ka'.”
43019022	Na'll bne Pilaton': —Da ba nzoja' ba nyojkzen na'.
43019023	Ka bayoll bda'a be'nn waka'a ya ka' Jesúsen' le' yay cruzen', na'll bxhi'i ake' xhara'ne'n, na' ben ake'n tapre, na' bxhi'i ake' tweje'n. Na' leska' bxhi'i ake' ye to xhe'e dan' nak to chewalize, bibi dia zon.
43019024	Na'll lle lwellj ake': —Bi wche'zllon, wenre chitjenllon, na' norllo yedo'le len. Na' kan' ben ake' na', bzoa di'll kan' nyoj xti'll Diosen' nen: “Bla' ake' xhara'na'n, na' ra'll dan' llaka' na', bditj ake'n.”
43019025	Na' ka'lze gan' zo cruz ke Jesúsen', ze María be'nnen' nak xhne'e na', ren bir xhna' Jesús na', na' María be'nnen' nake' no'r ke Cleofas, na' María Magdalena.
43019026	Ka bre'e Jesúsen' ze xhne'en ka'lze, na' ren ye to be'nnen' nak le'e txhen, be'nnen' nllie' Jesúsen' kwis, na'll lle'e xhne'en: —Be'nn na' gake' ka xhi'nno'.
43019027	Na'll lle'e be'nnen' non Le'e txhen na': —Be'nn ni gake' ka xhna'o. Na' lla na'te be'nnen' non Le'e txhen na', bxhie' le'e, bene' le'e ka xhne'e.
43019028	Bde na', ba nneze Jesúsen' ba gok yeolol da ka' llaya'l gak ke'en, kan' ne xti'll Diosen' dan' nyoj na', bne'e: —Bilra' nis.
43019029	Na' de ra't zo zichj da yoll to lo leo da'o. Na' to be'nnen' bza'lle' zo zichjen' to da nak ka xhi're, bzoe'n to rao xhis ke yay dan' nzi'i hisopo, na' blise'n lla're, na' bzoe'n lloa' Jesúsen'.
43019030	Na' bayoll bxho'p Jesúsen' da zichjen', bne'e: —Ba gok yeolol da llaya'l gak, na'll le baxhexjte yichje'n, na' bayone' spíritu ke'en rallna'a Diosen', na' gote'.
43019031	Na'llen' be'nn wnebia' ke Israel ka', ba llsenia' ake' ga'l lnni Paskw ke ake'n, na' jannab ake' rao Pilaton', we'e latj lljatichj waka'a ya ke'e ka' nia' be'nn ka' zjada'a le' yay cruzen', nench yob gat ake', na' yeletj ake' leake' le' yay cruz ka', le bill lle'n akre' ta'lle be'nn ka' le' yay cruzen' lla nba'nne ke ake'n.
43019032	Na'll jak waka'a ya ka', jatichj ake' llop la'te nia' be'nnen' da'a kwit Jesúsen' chla'. Na' leska' ben akre' be'nnen' bda'a ye chla'.
43019033	Na' ka bllin ake' gan' da'a Jesúsen', na' bre'e akere' ba gote'. Na'll bill bdichj ake' nie' ka'.
43019034	Na' to waka'a yan' go'de' to da látit lwit Jesúsen', na' bra'n llen ren nis.
43019035	Nada' bre'ra' kan' goken, na' nnezra' lloa'a di'll li, nench chejle' re'.
43019036	Na' da ka'n gok ke Jesúsen', nench gok kan' ne xti'll Diosen' dan' nyoj ke'e, nen: “Ni to llit yoe' bi chichj ake'.”
43019037	Na' ye to gan' nen: “Yeswia ake' be'nnen' ba bllia ake' we'e.”
43019038	Bayoll gok yeolol da ka', José be'nnen' nak be'nn yell gan' nzi'i Arimatea, jannabre' Pilaton' we'e latj yeletje' Jesúsen'. Na' be'e Pilaton' latj. Na'll byej Josén' jaletje' Jesúsen'. Josén' ba llejle' ka nak dan' broe' bsede Jesúsen', na' ba llonlira'lle' Le'e llillize, le llebe' be'nn wnebia' ka'.
43019039	Na' leska' byej Nicodemon' be'nnen' ba byej gan' zo Jesúsen' ba gole, na' no'xe to da la' xhix, da nchix nell dan' nzi'i mirra, na' ren to yezj dan' nzi'i áloes, ka do chonn rroben'.
43019040	Na'll bchel ake' kwerp ke Jesúsen' to ra'll xhen, na' ren dan' la' xhix na', le ka' llon be'nn Israel ka', llkwa'ch ake' be'nn wat ke ake' ka'.
43019041	Kwitze gan' bda'a ake' Jesúsen' le' yay cruzen', de to re'j ga naz ake' yay ak. Na' ganna' ben ake' to bloj, nench ben ake'n ka to ba, na' nono nna cho' be'nn wat rao yellrion'.
43019042	Ka llan' got Jesúsen' naken llan' llsinia' ake' ke lla nba'nne, na'llen' llyen akre' wkwa'ch ake' Le'e awlloze.
43020001	Na' bal dmio na', nna nakte xchole, byej María Magdalena lloa' broj gan' bro' ake' Jesúsen'. Na' bre're' gan' bga'ch Jesúsen', ba baga'a yejen' dan' bda'a ake' lloa' ba na'.
43020002	Na'll baza'doe' bayeje' gan' zo Simón Pedron', na' ren ye to be'nn nak Jesúsen' txhen, be'nnen' nllie' Jesúsen' kwis, na'll lle'e leake': —Ba babej ake' Xanllon' lo ban', na' bi nnézeto' ga jalo' ake' Le'e.
43020003	Na'll bza'a Pedron' ren be'nnen' ye to, jake' lloa' brojen'.
43020004	Llopte' bza'do ake', bixha be'nnen' ye to bza'dolle' ye ra'te res ka Simón Pedron', na' byoblle' blline' lloa' ban' ka le'e.
43020005	Na'll blle'ke' bwie' lo ban', na' bre're' ra'll ka', zjalli'n lo ba na', na' bi byoe'.
43020006	Le bllinte Simón Pedron', le byo'te' lo brojen', na' bre're' ra'll ka' zjalli'n loe na'.
43020007	Na' bay dan' bchel ake' yichje'n, bi lli'n gan' lli' ra'll ka', lli'ten chla're ndoben.
43020008	Na' byo'rén be'nnen' ye to, le bi nna choe', la'kze byoblle' blline' lloa' ba na'. Na'll bre're' kan' naken na', na'telle byejle'e.
43020009	Le bi nna chejnie' akre' xti'll Diosen' dan' nyoj nen, llaya'le' yebane' radj be'nn wat ka'.
43020010	Na'll baza'a ake', na' jayake' yo' gan' zo ake'n.
43020011	Na' Marían' baga'nne' ka'lte lloa' ban', bze'e belle'. Nna bellte' na'n, blle'ke' na' bwie' lo ba na'.
43020012	Na' bre're' chop angl be'nn nak ake' ra'll lliche, zjalli' ake' lo ba na', toe' lli' yichjre gan' bxhoa Jesúsen', na' ye toe' lli' xhnie're gan' bxhoe' na'.
43020013	Na'll lle ake' no'ren': —¿Bixchen bello' no're? Na'll ballie' xti'll ake'n, bne'e: —Ba badrej ake' Xanllon', na' gara jaro' akre' Le'e.
43020014	Bayoll bne Marían' ka', ka bayechjkzere' zellá Jesúsen' ko'llre; na' bi gokbe're' chet ka' Le'en.
43020015	Na'll lle Jesúsen' le'e: —¿Bixchen bello' no're? ¿Noxhan' llayirjo'? Marían' llakre' cha' be'nne llap re'j na'n, na'll balwille' le'e, lle'e Le'e: —Bne, cha' rwe'n jasanoe' ga yobre, bne nada' ga jasanoe' nench lljaxhie'.
43020016	Na'll lle Jesúsen' le'e: —¡María! Na'll byechj Marían' da yobre, na' lle'e Le'e: —¡Raboni! —di'll hebreo lle'nen nen be'nn llzejnie' be'nne.
43020017	Jesúsen' lle'e le'e: —Bi go'xo' nada', le bi nna yeyepa' yebá gan' zo Xa' na'. Bayejrén be'nn ka' ba bzenay xti'lla'n, be'nn ka' nak ka bi'cha', ka zana', na' goll ake' yeyepa' gan' zo Xa'n, be'nnen' nakrenkze Xare. Nake' Dios be'nnen' llona' nada' xhen, leska' nake' Dios be'nnen' llonre xhen.
43020018	Na'll baza'a María Magdalenan', jadixjwe're' yezikre be'nn ka' llzenay xti'll Jesúsen', le ba bre're' Le'en.
43020019	Na' gol lle' dmio na', nna ndop be'nn ka' non Jesúsen' txhen lo yo'n neyjchochten, le lleb ake' be'nn wnebia' ke be'nn Israel ka'. Na' byo' Jesúsen', na' jase'e kllol be'nn ka', na' lle'e leake': —Lesó nbaraz lo yichjra'llda'ore.
43020020	Bayoll bne'e ka', le broe'tere' leake' lo ta'ke'n, na' ren lwite' na'. Na'll bawé akre' kwis, ka bre'e akre' Xanllon'.
43020021	Na' lle'e leake' da yobre: —Lesó nbaraz lo yichjra'llda'ore. Kan' bse'l Xa'n nada' yellrio ni, baddia' xti'lle'n, leska' nada' llse'la' re' we're xti'lla'n.
43020022	Bayoll bne'e ka', na'll brobe' leake', na' golle' leake': —Lesi'i Spíritu ke Diosen'.
43020023	Be'nn ka' yere': “Ba banit barán da xhinnj keré ka'”, ba bnitraokzen na', na' be'nn yere': “Bi nna yenitrao da xhinnj keré ka'”, bi nna yenitraokzen na'.
43020024	Na' Tomás be'nnen' bsi'i ake' Tomás Dídimo, be'nn ren rao be'nn chllinn ka', bi zoe' kan' jaroe'rao Jesúsen' leake' lle' dmio na'.
43020025	Na' be'nn ka' yela' goll ake' le'e: —Ba bre'to' Xanllon'. Na'll lle Tomásen' leake': —Bi chejlia' cha' nbane', cha' bi re'ra' lo ta'ke'n gan' bzo ake' klav ka', na' wzeb xhbena' gan' bdeb klav ka', na' ren le' lwite' na'.
43020026	Ka bde to xhman na', badop ake' lo yo'n da yobre, na' zerén Tomásen' leake'. Na' la'kze neyjte yo'n, byo' Jesúsen' da yobre, na' jase'e radj ake'n, na' bne'e: —Lesó nbaraz lo yichjra'llda'ore.
43020027	Na'll golle' Tomásen': —Bwia lo ta'ka' ki, na' bzeb xhbeno'n. Na' bzeb na'on lwita' ni, nench chejle'o. Bi gako' be'nn bi llejle', byejle'chga.
43020028	Na'll bne Tomásen': —¡Xana', na' Dios kia'!
43020029	Na'll bne Jesúsen', lle'e Tomásen': —Tomás, ba byejle'o dan' ba bre'ro' nada'n. Nbaraz ke be'nn ka' ba llejle' ake', la'kze bi nna re'e akre' nada'.
43020030	Da zan yel waken' ben Jesúsen', da bre'e be'nn ka' non Le'e txhen, da bi nyoj le' ni.
43020031	Na' da ki nyojen nench chejle're ke Jesúsen' nake' Cristo, be'nnen' nak Xhi'nn Dios, na' gonne' yel nban zejlikane keré dan' llonlira'llre' na'.
43021001	Bde ye to lla yobre, broe'rao Jesúsen' be'nn ke'e ka' non Le'e txhen, lloa' nisda'o dan' nzi'i Nisda'o Tiberias, ki gok:
43021002	Ze ake' txhen Simón Pedron' ren Tomás be'nnen' nsi'i ake' Dídimo, na' ren Natanael be'nn yell Caná gan' nbane Galilea, na' llop xhi'nn Zebedeon', na' ye chop be'nn ka' non Jesúsen' txhen.
43021003	Na' lle Simón Pedron' leake': —Cha'a wxhen bel. Na'll lle ake' le'e: —Leska' wza'rén neto'. Na'll bza'a ake' jake' lloa' nisda'on, na' byo' ake' to lo barco. Na't nokze no bel bllel akre' lle' na'.
43021004	Na' kan' ba za'a lleni' na'n, bre'e akre' ze Jesúsen' lloa' nisda'on, na' bi gok akre' cha' Le'en.
43021005	Na'll lle'e leake': —Xhi'nna' da'o ak, ¿de bel gaollo? Na'll lle ake' Le'e: —Ka'a, nokz no lldo'leto'.
43021006	Na'll lle'e leake': —Lewza'l yixj bel kerén' kwit barcon' cha'ore, na'll do'l akba'. Na'll bza'l yixj bel ke ake'n. Na' bel zan kwis bdo'l akre', to bi zoe akre' yego' ake'n lo barcon'.
43021007	Na' to be'nnen' nllie' Jesúsen', lle'e Pedron': —Xanllo na'n. Na' kate golle' Simón Pedron', Xanllo na'n, le bayakdote Pedro xhara'ne'n, le kere bi nake'n llone' llin na', na' le bxhi'tte' lo nisen', nench byob blline' gan' ze Jesúsen'.
43021008	Na' zjakdo ren be'nn ka' yela' ren barcon', nxhob ake' yixj gan' lla'a belya' ka', le ka do ye chop gayoa (200) waka'a nia', lloa' nisda'o na'n ze ake'.
43021009	Ka bayetj ake' lloa' nisda'on, jadi' akre' ga lli' yi' barje, na' xhoa to belya' rawen', na' ye to yet xtir.
43021010	Na' lle Jesúsen' leake': —Leyeyo'x to chop belya' ka' nile, ba ka' za bxhenre na'.
43021011	Na'll byej Simón Pedron', jaxhie' yixj belen' gan' lli' barcon', na' baxhobe'n gan' nak yo bill. Lla'n to gayoa chi'nnayon (153) bel xhen ka', na' la'kze lla'a bel zan loe na', bi blle'zen.
43021012	Na'll lle Jesúsen' leake': —Ledá gaore. Na' ni toe' bi bayaxhje, ye ake' Le'e: “¿Noxha rwe'?”, le ba gokbe'e aksre' Xanllo na'n.
43021013	Na'll jabi'y Jesúsen', na' bxhie' yet xtiren', na'll be'e ke ke be'nn ka', na' leska' bene' belya' ka'.
43021014	Kan' gok da wyonn rase, broe'rawe' be'nn ka' non Le'e txhen na', bde ka nak babane' radj be'nn wat ka'.
43021015	Na' ka bayoll badao ake'n, na' lle Jesúsen' Simón Pedron': —Simón xhi'nn Jonás, ¿nllie'llro' rwe' nada', kerke kan' nllie' be'nn ki nada'? Na' balli'i Pedron' xti'lle'n, lle'e Le'e: —Awa' Xana', nnezkzro' nllie'ra' rwe'. Na'll lle Jesúsen' le'e: —Bdap bwia be'nn ka' nak ka xhi'r da'o kia'.
43021016	Na' golle' le'e da wllop ras: —Simón xhi'nn Jonás, ¿nllie'ro' nada'? Na'll da yobre bne Pedron': —Xana', rwe'kzo' nnezro' nllie'ra' rwe'. Jesúsen' golle' le'e: —Bwia be'nn ka' nak ka xhi'r da'o kia'n.
43021017	Na' da wyonn ras goll Jesúsen' Le'e: —Simón xhi'nn Jonás, ¿nllie'ro' nada'? Na' gokya'che Pedron' dan' goll Jesúsen' le'e ka' da wyonne ras, na'll lle'e Le'e: —Xana', rwe'kzo' nnezro' yeololten, na' rwe' nnézkzero' nllie'ra' rwe'. Na'll lle Jesúsen' le'e: —Bdap bwia be'nn ka' nak ka xhi'r kia'n.
43021018	Di'll li, di'll li llepa' rwe': Ka goko' bi we'o, kwino' goko' xhara'no'n, na' byejo' kon ga nen ko'o. Na' kat gako' be'nn gore, wli na'on, na' be'nn yobre wakwe' xhara'no'n, na' yeche'e rwe' ga bi llazra'llo'.
43021019	Golle' le'e ka' nench broe're' Pedron', kan' gak ke'e kat llin lla gate', na' kone len we'rawe' Diosen'. Na'll goll Jesúsen' le'e: —Kon benlira'll, na' bnao nada'.
43021020	Na' ye to be'nn non Jesúsen' txhen nawe' leake'. Na' bayechj Pedron' bre're' le'e. Na' nake' be'nnen' nllie' Jesúsen', be'nnen' blle' kwite', kan' bdao ake' xche', ka za gak Jesúsen' rallna'a be'nn ka' llwietate Le'en, be'nnen' bnnabe' Le'e: “Xana', ¿noxhan' wde rwe' rao na'a be'nn ka'?”
43021021	Ka bre'e Pedron' le'en, lle'e Jesúsen': —Xana', ¿akxha gak ke be'nn ni?
43021022	Na'll lle Jesúsen' le'e: —Cha' lle'nra' nna zokze' kat yeda' da yobre, ¿bi zed llakro'? Rwe'n bzoteze benlira'll nada', na' bzenay kia'.
43021023	Na'll biteze bne be'nn ka' llonlira'll Criston', ne ake' bi gat be'nnen'. Zan kere bne Jesúsen' bi gate'n, bne'e: “Cha' lle'nra' nna zokze' kat yeda' da yobre, ¿bi zed llakro'?”
43021024	Be'nn nin' nnezre' kan' gok yeolol da ki, ke len na' ba be'e di'll ki, na' ba bzoje'n. Na' nnézkzello lloe' di'll li.
43021025	Na' da zanll da ben Jesúsen' da bi nyoj, le chenak nyoj yeololen, ni rao yellrio ni, bi gaken cha'n, le yich zan kwis gaken chenake. Ka'n gakchga.
44001001	Ke nak yich nellen' bzoja' rwe' Teófilo, ganna' nllia' yeolol da ka' ben Jesúsen', na' dan' broe're'
44001002	bllinte lla baze'e bazi'i Diosen' Le'e yebá da yobre. Ka za waza'tere', be'rene' postl ke'e ka' di'll bin' llaya'l gon ake', be'e di'll kon ka' bzejnie' Spíritu ke Diosen' Le'e.
44001003	Broe'rawe' leake', na' da zan da bene' nench byejle' ake', da likzen' babane' radj be'nn wat ka'. Bdarene' leake' rao choa (40) lla, na' ye to chi'i bzejnie're' leake' kan' nak yel llnebia' ke Diosen'.
44001004	Nna zorente' leake' txhen, golle' leake' bi llaya'l yellach ake' Jerusalén na', bne'e: —Kwexhre nize llinte kat wse'l Xa'n dan' bchebe', kan' ba gollkza' re'.
44001005	Da li Juan na' bchoe' be'nn nis, na' tere wakll wen ke re', ke nak ba zo rez yedsó Spíritu ke Diosen' yichjra'llda'ore.
44001006	Na' gok ka badop ake' rao Jesúsen', na' goll ake' Le'e: —Xanto', ¿kere ba bllin lla gono' nench yelloj be'nn Israel ka' rao na'a be'nn zi't ka'?
44001007	Na'll lle'e leake': —Bi llaya'l nnézere bi llan' gon Xallo Diosen' da llwie' gone' rao rall-llo ni.
44001008	Zan katen' yed Spíritu ke'en yedsorenen re', kana' gapre yel wak ke'e, na' chislasre xti'lla'n, soraozre Jerusalén na', na'll yell ka' gan' nzi'i Judea, na' gan' nzi'i Samaria, na'tell doxhen yellrio.
44001009	Bayoll bne'e ka', na' llwia akte' Le'e na', kat bayepe' yebán', le zete to bej bkwa'chen Le'e rao ake'n, na' bill bre'e akre' Le'e.
44001010	Bixha nna ze akte' llwia ake' yebá gan' bayepe' na', kat bllinkze chop be'nn kwit ake'n, na' nak xhara'n ake' llich kwis.
44001011	Na'll lle be'nn ka' leake': —Re' be'nn Galilea, ¿bixchen nna zezre llwiare yebán'? Kan' bre'kzere zayej Jesúsen' yebán', bazi'i Diosen' Le'e radjre na', ka'kze gak katen' yede' da yobre.
44001012	Na' baza'a ake' rao ya' gan' lla'a ake'n, ya' gan' nzi'i Ya' Olivos, zayej ake' Jerusalén na'. Na' naken awlloze, ke to de latj sa'a ake' rao lla nba'nne ke be'nn Israel ka'.
44001013	Na' ballín ake' latj gan' lljaxhi'ra'll postl ka', to yo' da zo chkwia. Ganna' ren Pedro, Jacobo, Juan, Andrés, Felipe, Tomás, Bartolomé, Mateo, Jacobo xhi'nn Alfeo, Simón be'nn ben txhen be'nn ka' nzi'i Zelote, na' Judas bi'ch Jacobo.
44001014	Yeolol ake' lla'a nak ake' toze, llalwill ake' Diosen' yeo lla. Ganna' ren María xhna' Jesúsen' ren bi'che' ka', na' ye bal no'r non leake' txhen.
44001015	Ka bllin to lla, bzolla'a Pedron' radj ake'n, na' nak to gayoa galj ake' (120), na' bne'e:
44001016	—Re' be'nn bi'che, dekz de gok kan' nyoj xti'll Diosen'. Batna'te Spíritu ke Diosen' bzejnie'n rey Daviden', nench be'e di'll ke Judas be'nnen' bche'e be'nn ka' be'x ake' Jesúsen'.
44001017	Judas na' goke' neto' txhen bento' xchin Diosen'.
44001018	Na' ka nak da xhinnjen' bene'n, bxhi'i raxhje', na' baya'we' to yellrio. Na' ka gote'n bayexje' jatin yichje', blle'zte le'en, na' blloj doxhen xhojloe'.
44001019	Yeolol be'nn Jerusalén ka', bnnez akre' kan' goken, na' bsi'i ake' yellrion' Acéldama, na' Acéldama na' lle'nen nen Yellrio Llen.
44001020	Ke nak da ni, ba nyojkzen le' yich ke Salmos gan' nen ki: Gakchga rille'n to da dach, na' nono sokze len.  Leska' nen: Na' te to be'nn yobre wlane' xchine'n.
44001021	’Ke nak ganni lla'a bal be'nn non lli'o txhen, chak bda Xanllo Jesucristo radjllo ni,
44001022	be'nn ki llon lli'o txhen, bzoraozen kan' bchoa Juan na' Le'e nis, bllinte ka bazi'i Diosen' Le'e yebá. Na' llaya'l kwejllo toe', nench gone' neto' txhen, we'to' di'll ke Jesucriston' kan' gok babane' radj be'nn wat ka'.
44001023	Na' brej ake' chope', toe' re José be'nn nsi'i ake' Barsabás, leska' re Justo, na' ye toe' re Matías.
44001024	Na'll balwill ake' Diosen' bne ake': —Xanto', rwe' nombia'o ke nak yichjra'llda'o yeolol be'nne, broe' neto' nore be'nn ki chop, ba brejo'
44001025	gake' neto' txhen gonto' xchino'n. Ke nak Judas na', bsanra'lle' dan' beno' rallne'e gone'n, na' ba zayeje' gan' llaya'l wayejkze' yel be'nn wen da xhinnj ke'e na'.
44001026	Na'll bza'l ake' yej da'o ak, nench nore lljata'n, na' blloj toe', na' be'nnen' re Matías bdo'len le'e, na' goke' txhen ren postl ka' ye chnej.
44002001	Ka bllin lla lnni dan' ne Pentecostés, yeolol be'nn ka' llonlira'll Jesucriston', nak ake' toze gan' lla'a ake'n.
44002002	Kat gokse llakia yebán' ke ga za'a to be' xhen, bllinte lo yo' gan' lla'a ake'n.
44002003	Na' bre'e akre' da nak ka bel yi', llalnninnen jasó ra't wejen yichj toto ake'.
44002004	Yeolol ake' byo' Spíritu ke Diosen' yichjra'llda'o ake', na' bzorao llnne ake' wde wdere di'll, kon ka llzejnie' Spíritun' leake'.
44002005	Na' be'nn zan be'nn Israel ka' lloe'rao Diosen' ba ndop ake' Jerusalén na', na' gateze yell za'k toto ake'.
44002006	Ka ben akre' gok llakian', be'nn zan bdop gan' lla'a postl ka', na'll to nna'l-llej akze', ka nak llen akre' llnne be'nn ka' xti'll toto ake'.
44002007	Na' lla'a ake' llabán akre', ne ake': —¿Kere be'nn Galilea be'nn ki?
44002008	¿Akre llakze llnne ake' xti'll-llo da gorjrén totollo?
44002009	Ganni lla'a bal-llo nakllo be'nn Partia, na' be'nn Media, na' be'nn Elam. Na' bal-llo nakllo be'nn Mesopotamia, na' be'nn Judea, na' be'nn Capadocia, na'll be'nn Ponto, na' Asia.
44002010	Na' be'nn Frigia, na' be'nn Panfilia, na' be'nn Egipto, na' rente be'nn za'a yell ka' zjalli' África, zi'tre ka gan' nzi'i Cirene, bixha ren be'nn Roma zo ganni, be'nn nakse be'nn Israel, na' be'nn za bayak txhen be'nn Israel.
44002011	Na'tell be'nn Creta, na' be'nn Arabia. ¡Na' ka nak be'nn Galilea ki, lloe'rén ake' lli'o di'll ren xti'll totollo, kan' nak yel wak ke Diosen'!
44002012	Yeolol ake' lla'a llakgan akre', na' llabán akre' lle lwellj ake': —¿Akre ka chejnie're kan' llaken?
44002013	Na' ye bal ake' lltitj akre', ne ake': —Zoll akre'n.
44002014	Na' bzolla'a Pedron' ren be'nn chnej ka', na' bnne'e zillj, lle'e leake': —Re' be'nn Israel, na' yeolol re' lla'a Jerusalén ni nna' lla, lewzenay, llonen bien nnézere di'llen' we'rena' re' ni.
44002015	Kere zolle be'nn ki kan' nere na', le nna nak tzire.
44002016	Ganni llak kan' bzoj da Joel, be'nnen' be'e xti'll Diosen' kana', bzoje' kan' bne Diosen' ki:
44002017	Kate ba zo rez wayoll yellrio, nada' Dios wse'la' Spíritu kia'n, na' sorenen yeolol be'nne, na' gona' nench xhi'nnre byio, na' xhi'nnre no'r, we'e akbe' xti'lla'n. Na' bi we'o ka', re'da'o akebe', na' be'nn gor ka', nne akre' yere.
44002018	Be'nn ka' llon xchina'n be'nn byio ren no're, sorén Spíritu kia'n leake', nench we'e ake' xti'lla'n.
44002019	Gona' le' yebán' da yebane be'nne, na' rao yellrio wroe'ra' yel wak kia'n, na' larj llen, na' xhen yi', na' kwe' llén da nak ka bej.
44002020	Willen' wayaken da xchole, na' be'on wayaken xhna ka llen, katen' ba zon llin lla yeda' da yobre, nada' naka' Xanre. Kana' gaken to lla lliarao xhen, na' wroe'ra' yel wak kia'n.
44002021	Ka nak nada' naka' Xanre, noteze be'nn yelwille nada', nada' yesre'e rao da xhinnjen'.
44002022	’Na' re' be'nn Israel, lewzenay xti'lla'n. Ke nak Jesús be'nn Nazareten', Diosen' broe're' nake' be'nn za'ke. Diosen' bene' nench Jesúsen' bene' yel wak, na' billre da yebánello kan' ba nnézkzere na'.
44002023	Bixha gok Jesúsen' rallna're kan' ba nwiakze Diosen', na'll benre' rao na'a be'nn wen da xhinnj ka', na' bet ake' Le'e bda'a ake' Le'e le' yay cruzen'.
44002024	Bixha nna' Diosen' basbane' Le'e radj be'nn wat ka', yel goten' bi bzoen wza'yen Le'e.
44002025	Le ka'kzen' bne rey Daviden' batna', be'e xti'll Jesúsen' bne'e: Llre'teze llre'ra' Xanllon', ze'e kwita', ke len na' notno soe wta wnne nada'.
44002026	Na'll llawé ra'llda'wa', na' llola' nench lloe'rawe'. Na' leska' nnezra' katen' gata', kere ke chnaren' gata'.
44002027	Le nnézkzera' bi wsanra'llo' nada' gan' lla'a be'nn wat ka'. Bi we'o latj go'll xpe'ra'n, nada' naka' rallna'o.
44002028	Broe'ro' nada' ka nak nez dan' zej rao yel nban na', na' yewera' kwis ke naken zereno' nada'.
44002029	’Re' be'nn bi'che, nnézello xozxta'ollo Daviden' gote', na' bkwa'ch ake' le'e, na' llre'tello ba ke'en nna' lla.
44002030	Na' rey Daviden' goke' to be'nn be'e xti'll Dios, be'e di'll kan' bzejnie' Diosen' le'e, na'llen' bnnezre' kwasro kan' gaken, le kwin Diosen' bchebe' bne'e, Criston' garje' rao xhi'nn dialla ke'e, na' nnebie' roraze'.
44002031	Ke len na' gokbe'e Daviden' kan' yebán Criston', bne'e bi ga'ye' gan' lla'a be'nn wat ka', na' bi go'll xpe're'n.
44002032	Na' ba gok kan' bne'en, ke nak Diosen' basbane' Jesúsen' radj be'nn wat ka', na' neto' lloe'to' xti'lle'n, bre'to' kwasro kan' babane'n.
44002033	Na' nna' Diosen' ba balise' Le'e, bazie' Le'e kwite', na' ba llnebia'rene' Le'e txhen. Na' Diosen' bene' rallne'e Spíritu ke'en, kan' ba bchebe' na'. Jesús na'n ba bene' yel wak ni, kan' ba bénere, na' kan' ba bre're.
44002034	Ka nak rey Daviden' kere bayepe' yebán', le kwine'n bne'e ki: Xanllo Dios na', lle'e Xana'n: “Blle'kero' kwita' ni,
44002035	llinte lla kat gona' nni't be'nn ka' xhnia'o, be'nn ka' llwie rwe' na'.”
44002036	’Na' nna' llaya'l nneze yeolol be'nn Israel ka', Jesús be'nnen' betre bda're le' yay cruzen', Le'en ba brej Diosen' nake' Xanllo, na' leska' Le'en Cristo be'nn brej Dios nnebie'.
44002037	Ka bayoll ben akre' di'll ki, da xhen gok akre', na'll lle ake' Pedron' ren be'nn ka' non le'e txhen na': —¿Akxha gonto' nna' cha', bi'cha'?
44002038	Na'll lle Pedron' leake': —Lewayate ke da xhinnjen' nonre na', na' choare nis, nench wroe'n llonlira'llre Jesucriston'. Na'llen' yezi'xhen Diosen' keré, na'll gonne' re' Spíritu ke'en son yichjra'llda'ore.
44002039	Le ke re'n ba bchebe' gonne'n, ke xhi'nnre, ke be'nn lla'a zi'te, na' ke yeolol be'nn gaxh Xanllo Diosen'.
44002040	Na' ka' di'll zan da lloe'rén Pedron' leake', llawe' leake' nez, lle'e leake': —Bi gonre be'nn wen da xhinnj ki txhen, nench ke gak keré kan' gak ke ake' na'.
44002041	Na' ka nak be'nn ka' bxhi'i xti'lle'n, blloa ake' nis. Na' byan ake', ke lla na' badil ake' ka do chonn mire'.
44002042	Na' bni'tteze bni't ake', bzenay ake' dan' llroe' llsede postl ka'. Na' toze ka llon yichjra'llda'o ake', na' llao ake' txhen, na' llalwill ake' Diosen'.
44002043	Yeolol be'nne llon ake' yel wan kwis kan' llon postl ka', da zan da yebánello llon ake', da llroe' yel wak ke Diosen'.
44002044	Yeolol be'nn ka', ba byejle' ke Jesucriston', lla'a ake' toze, na' toze non bi da de ke ake'.
44002045	Bayo't ake' no yellrio, na' bi da de ke ake', na' mellen' bda'on na', llyis ake'n kon ka yallje totoe'.
44002046	Na' yeo lla lldop ake' yoda'o braon', na' we'j bdao ake' txhen rill toto ake', na' nbaraz kwis blla'a ake' txhen bawé akre'.
44002047	Lloe'rao ake' Diosen', na' yeolol be'nn yell llayo'ra'll kan' llon ake'n. Na' Xanllo Diosen' llone' tlla tlla llren yezikre be'nn llonlira'll Jesucriston'.
44003001	Gok to lla zej Pedron' ren Juan na' yoda'o braon', ka do lladá chonne, hor na' llalwill be'nn Israel ka' Diosen' yeo lla.
44003002	Na' to be'nn bi llak sa'a ka gorjte', yeo lla lljalek ake' le'e lloa' yoda'on, puert dan' nzi'i Da Nbaraz. Na' llbie' llnnabe' lmoxh rao be'nn ka' llo' yoda'on.
44003003	Bixha kate bre're' Pedron' ren Juan na', ka za cho' ake' yoda'on, le bzete ta'ke' llnnabe' lmoxh.
44003004	Na'll bwiachich ake' le'e, na' lle Pedron' le'e: —Bwiake neto'.
44003005	Na'll bwie' leake', llakre' cha' we'e ake' le'e mellen'.
44003006	Bixha Pedron' lle'e le'e: —Bibi mell kia' de, ni plat ni oro, zan ka da napa' gonna' rwe', kone yel wak ke Jesucristo be'nn Nazareten', bayas na' badá.
44003007	Le be'xte Pedron' ta'ke' cha'we, le gokte bazelle'e, balí nie' ka'.
44003008	Na'll bxhi'te' na' bzorao de'e, na' byo'rene' leake' yoda'on, xhi'te' llawere' lloe'rawe' Dios.
44003009	Yeolol be'nn yell bre'e akre' kan' de'en, na' kan' llone' lloe'rawe' Diosen'.
44003010	Na' bayombia' akre' le'e, nake' be'nnen' llbe' llnnab lmoxh lloa' puerten' nzi'i Da Nbaraz. Na'll llabán akre', nna'l-llej akte' dan' bre'e akre' bayak be'nnen'.
44003011	Na' be'nnen' bayaken', no'xe' Pedron' ren Juan na', bi llsankze' leake'. Na'll yeolol be'nn ka' lla'a yoda'on, llabán akre' kwis zjakdo ake' gan' ze Pedron' ren Juan na', ren be'nn xhinnjen' bayak na', ze ake' gan' ze to lchir kwit yoda'on da nzi'i Lchir ke Salomón.
44003012	Ka bre'e Pedron' be'nn zan ka', na' lle'e leake': —Re' be'nn Israel, ¿bixchen llabánzere, na' llwiachichre neto'? ¿Llákere kone yel wak ke neto'n bayak be'nnen'?
44003013	Dios ke xozxta'ollo Abraham na', na' Isaac na' Jacob, ba be'e Xhi'nne' Jesúsen' doxhen yel bara'nnen', be'nnen' benre rallna'a koxchis, la'kze Pilaton' gokra'lle' yesane' Le'e, na' re' bi be're latje.
44003014	Latje da bnnabre yesán Pilaton' be'nnen' nak ra'llda'o yall be'nnen' llon da li na', bnnabzre yesane' to be'nn wen xhiare.
44003015	Na' betre be'nnen' nak xan yel nban na'. Bixha Diosen' balise' Le'e radj be'nn wat ka', na' neto' bre'to' da likzen' babane'.
44003016	Na' llre're be'nn ni, bi gok se'e, na' nombia're', na' nna' ba bayak nie'n kone yel wak ke Jesúsen', be'nnen' nxenra'llto' na'. Le dan' llonlira'llto' Jesúsen', ke len na' bayone' nia' be'nn ni, na' ba llre're kan' bayake'n.
44003017	’Na' nna' bi'cha', nnézkzera', re' ren be'nn gor brao keré ka', betre Jesúsen' le bi nnezya'nnere bixhan' benre.
44003018	Na' dan' benre ka', gok kan' bne Diosen' gak, kan' bdixjwe' be'nn ka' be'e xti'lle'n kana', bzoj ake' ke Criston' yellayrawe'.
44003019	Na' nna' lewayate ke da xhinnjen' nonren', nench yezi'xhen Diosen' keré, na'llen' wzoe' re' nbaraz.
44003020	Wse'l Xanllo Diosen' Jesúsen' da yobre rao yellrion', be'nnen' breje' kana'te, nench na' yednnebie' lli'o.
44003021	Na' dekz de yega'nn Jesúsen' yebán', llinte kat Diosen' yewe' xhnneze doxhen kan' llak rao yellrion'. Kana'llen' yede', le ka'n bne be'nn ka' be'e xti'll Diosen' kana'.
44003022	Da Moisésen' golle' xozxta'ollo ka': “Wllin lla kat Xanllo Diosen' kweje' to be'nn radjren', na' we'e xti'll Diosen' kan' bene' breje' nada', na' llaya'l wzenayre ke'e.
44003023	Na' noteze be'nn cha' bi wzenaye' ke'e, llaya'l bi'y be'nnen' ka'le, na' kweyie'.”
44003024	’Yeolol be'nn ka' be'e xti'll Diosen' kana', bzoraozen be'nnen' re Samuel, bdixjwe' akre' gak dan' llre'llo llak nna'.
44003025	Re' nakre xhi'nn dialla ke be'nn ka' be'e xti'll Diosen', na' dan' goll Diosen' xozxta'ollo ka' gone', lekze naken ke re'. Ka di'llen' be'renkze' xozxta'ollo Abraham na', kan' golle' le'e: “To xhi'nn dialla ko'on zaza'a, gone' gak la'y be'nn lla'a rao yellrio.”
44003026	Ke nak Diosen' ba balise' Xhi'nne'n, zga'tek bse'le' Le'e radj lli'o be'nn Israelen', badyenla'ye' lli'o, nench wayakbe'llo da xhinnj kellon', na' wayátello.
44004001	Nna zete Pedron' ren Juan na', lloe'rén ake' be'nn ka' di'll kat bllin bxoz ka' ren be'nnen' nak xan be'nn ka' llap yoda'o braon', na' ren be'nn ka' nzi'i saduceo.
44004002	Llaklla'a ake' dan' llroe' postl ka' be'nn yell kan' gok babán Jesúsen', ka'kzen' yebán yeolol be'nne.
44004003	Na'll be'x ake' leake', bro' ake' leake' rill ya bllinte bateyó, le ba llonen ba wlle' kan' be'x ake' leake'n.
44004004	Na' be'nn zan ka' bzenay xti'll Diosen' benlira'll ake'n, na' be'nn byio ka' ba nonlira'll Jesucriston', nak ake' do ga'y mire.
44004005	Bateyó badop be'nn wnebia' ka' gan' nzi'i Jerusalén na', na' be'nn gor brao ka', na' be'nn ka' llsedre ke ley dan' bzoj da Moisésen',
44004006	na' be'nnen' nak bxoz brao, be'nnen' re Anás, na' Caifás, na' to be'nn re Juan, na' Alejandro, na' ren no bi'ch lwellj bxoz brao ka'.
44004007	Na'll jaxhi'i ake' Pedron' ren Juan na', bze ake' leake' kllol ake'n, na'll bnnab akre' leake': —Lennechk neto', ¿no bse'l rwe' dan' llonre ki? ¿No ben latj bayonre be'nnen'?
44004008	Bixha llnebia'teze Spíritu ke Diosen' yichjra'llda'o Pedron', lle'e leake': —Re' be'nn llnebia' rao yell, na' re' be'nn gor brao ke Israelen',
44004009	ka nak nna' llnnábere neto' akre goken bayak to be'nn xhinnj.
44004010	Llaya'l nnézere, na' llaya'l nneze yeolol be'nn Israel, be'nnen' ze nga, bayake' kone yel wak ke Jesús be'nn Nazaret na', be'nnen' betre bda're le' yay cruzen', bixha Diosen' basbane' Le'e.
44004011	Jesúsen' wsa'krébelloe' ka to yej, na' re' be'nn wnebia' nakre ka be'nn llon to yo'. Re' bi byo'ra'llre yejen', na' yejen' bi byo'ra'llren', ba naken to yej da za'ke.
44004012	Gatga zo to be'nn gak yesrá lli'o rao da xhinnjen', nono noe' Diosen' yel wak rao yellrio, be'nn gak yesrá lli'o, zeraoze Jesucristo na'.
44004013	Bixha be'nn wnebia' ka', llwia ake' kan' llon Pedron' ren Juan na', bi lleb ake' llalli'i ake' xti'll ake'n. Na' llabán akre', le nak ake' be'nn bi nsedtek. Na'll bayakbe'e akre' leake'n bdarén ake' Jesúsen'.
44004014	Na' llwia akte' ze be'nn xhinnjen' bayaken' kwit Pedron' ren Juan na', na' bi llallel akre', akre ye ake' leake'.
44004015	Na'll bchach ake' leake' lia're choll, chak be'rén lwellj ake' di'lle.
44004016	Na' lle lwellj ake': —¿Akre gonllo ke be'nn ki? Yeolol be'nn Jerusalén ka', nneze da yel wan na' ben ake'n, bikzbi de nnello ke be'nn ki.
44004017	Lete to da gonllo wcheb aklloe', nench ni ye to nollno we'rén aklle' xti'll Jesúsen'.
44004018	Na'll goxh ake' Pedron' ren Juan na', na' goll ake' leake', chras bill we'e ake' xti'll Jesúsen'.
44004019	Bixha Pedron' ren Juan na', lle ake' leake': —Lennechk re' cha' nakllen wen wzenayto' ke re' be'nnach, na' bi wzenayto' ke Diosen'.
44004020	Bi gak soto' lli, dekz de llaya'l nneze be'nn ka' da ka' ba bre'to'n, na' da ka' ba béneto'.
44004021	Na'll da zan da goll ake' leake', ben akre' leake' znia nench lleb ake'. Na'll basán ake' leake', le billbi llallel akre' ka gon akre' leake', le yeolol be'nn yell lloe'rao ake' Dios dan' bayak be'nnen'.
44004022	Ka nak be'nnen' bayaken', ba llone' ka do choa (40) iz wde.
44004023	Na' Pedron' ren Juan na', kate basán ake' leake'n, jayake' gan' lla'a be'nn ka' non ake' txhen na', be'rén ake' leake' di'll, kan' goll bxoz wnebia' ka' ren be'nn gor brao ka' leake'.
44004024	Ka ben akre' ka', gok ake' toze, na' balwill ake' Diosen', bne ake': —Xanto' Dios, rwe' beno' yebá ren yellrio, na' nisda'o, na' yeolol da de rawe na'.
44004025	Na' rey da David na', be'e xti'llo' kan' bzejnie'roe'n, bne'e: ¿Bixchen llach be'nn ka' nench gon ake' da xhinnj? ¿Bixchen be'nn ka' lla'a yellrion' llon akze' xhbab da bibi za'ke?
44004026	Na' badop yeolol be'nn ka' llnebia' rao yellrion', gok ake' toze nench blliayi'll ake' Xanllo Diosen', na' blliayi'll ake' Criston' be'nnen' bse'le' nnebia' na'.
44004027	’Na' da li da gokte rao yell nga, rey Herodes, na' Poncio Pilato, na' ren be'nn bi nak be'nn Israel, gok ake' txhen be'nn Israel ka', nench bet ake' xhi'nno'n, Jesúsen' be'nnen' nak la'y, na' be'nnen' brejo' nnebia'.
44004028	Gok ka' nenchk gok da ba nwiakzo' rwe' gak.
44004029	Na' nna' Xanto' Dios, bwia kan' llon ake'n llcheb ake' neto', na' gokrén neto' be'nn wen llin ko'o, nench bi llebto' we'to' xti'llo'n.
44004030	Na' rwe' wroe'ro' yel wak ke xhi'nno' Jesús, be'nnen' nak la'yen', wayak be'nn llak yillwe', na' gak billre da yebane be'nne.
44004031	Bixha ke bayoll balwill ake' Diosen', bxho' na' bxhiz gan' lla'a ake'n, na' Spíritu ke Diosen' byo'n yichjra'llda'o yeolol ake', na' gok be'e ake' xti'll Diosen', ni ke lleb akze'.
44004032	Na' be'nn zan ka' llonlira'll Jesucriston', toze ka gok yichjra'llda'o ake'. Bi da zjadé ke ake', toze ben ake'n, nono bne: “Kia' da ni”, na' “Kia' da na'”. Yeolol bi da zjadé ke ake' non ake'n toze.
44004033	Na'll postl ka', kone yel wak ke Dios, lloe' ake' di'll kan' babán Jesúsen', na' llonla'yte Diosen' yeolol ake'.
44004034	Ni to be'nn ren radj ake'n bibi byalljre', le ren be'nn zjadé yellrio ke ake', na' no yo' ke ake' llayo't ake'n, na' lljwa'a ake' mellen' gan' lla'a ake' na'.
44004035	Na' ben ake'n rallna'a postl ka', na' leake' llyis ake'n kon ka yallje toto ake'.
44004036	Ka ben to be'nn Chipre be'nn re José, nake' xhi'nn dialla ke Leví, na' postl ka' bsi'i ake' le'e Bernabé, lle'nen nen Be'nn Llayoe'xhen.
44004037	Le'e de to yellrio ke'e, na' bayo'te'n, na' bene' mellen' rallna'a postl ka'.
44005001	Na' bzo to be'nn re Ananías, na' no'r ke'e re Safira, na' bayo't ake' to yellrio da de ke ake'.
44005002	Na' ka jwa'a Ananíasen' mellen' rao na'a postl ka', lle'e leake': —Doxhenkzen na' no'xa'. Rencha' ba be'e ake' di'll wkwa'ch ake' ra'ten.
44005003	Na'll Pedron' lle'e le'e: —Ananías, ¿bixchen be'zo' latj byo' daxi'on yichjra'llda'on, na' ziye'o Spíritu ke Diosen' ke nak bkwa'cho' mell ke yellrion'?
44005004	¿Kere yellrio ko'kzo'n? Leska' rwe'kzo' bxhi'o mellen' bayo'to'n na'. Da xhinnjen' llono' ziye'o. Kere be'nnachen' ziye'o, kwinkze Diosen' ziye'o.
44005005	Ka bayoll bene Ananíasen' kan' goll Pedron' le'en, to byalze' gotte'. Yeolol be'nn ka' bene kan' goken, blleb ake' kwis.
44005006	Na' bzolla'a bal be'nn llabán ka', babej ake' le'e, na' jakwa'ch ake' le'e.
44005007	Bixha gok ka chonn hor, bllin Safira no'r ke da Ananíasen', na' bi nnezre' cha' bi ba gok.
44005008	Na'll lle Pedron' le'e: —Bnechk nada', ¿da lin' bayo'tre yellrion' to ka'te? Na'll bne Safiran': —Awa', to katen' bayo'tto'n.
44005009	Na'll lle Pedron' le'e: —¿Bixchen goko' toze ren xhyi'on, na' gokra'llre siye're Spíritu ke Diosen'? Lloa' yo' na', ba ze be'nn ka' jakwa'ch xhyi'on, na' leska' lljakwa'ch ake' rwe'.
44005010	Ka bayoll bne Pedron' ka', le byalte' xhnia' Pedron' gotte'. Ka bayo' be'nn ka' jakwa'ch Ananíasen', bre'e akre' no'ren' ba de'e gote', na' blen ake' le'e, na' jakwa'ch ake' le'e kwit xhyiwe'n.
44005011	Yeolol be'nn ka' llonlira'll Criston', blleb ake' ka bre'e akre' kan' goken, na' nollre be'nn yobre leska' blleb ake' kwis ka ben akre' ka'.
44005012	Na' postl ka' da zan da yebánello llon ake', na' llroe' ake' yel wak ke Diosen'. Na' yeolol ake' lladopteze lladop ake' lchir yoda'o braon', dan' nzi'i Lchir ke Salomón.
44005013	Yeolol be'nn yell llayo'ra'll kan' llon ake'n, na' bdap ake' leake' bara'nne, la'kze lleb ake' gon ake' leake' txhen.
44005014	Be'nn ka' llxenra'll Xanllon', byan ake' ka be'nn byio ren no're.
44005015	Na' to llbej ake' be'nn we'e ke ake' ka', llni't ake' leake' tnez. Na' llxoa ake' leake' no rao da', nench kat te Pedron', la' bxen ke'e naz llel be'nn we'e ka', na' wayak akse'.
44005016	Leska' be'nn ka' zjalli' awlloze lljake' Jerusalén na', lljwa'a ake' no be'nn llak yillwe', no be'nn yo' daxi'o, yeolol ake' llayak.
44005017	Na'll be'nnen' llnebia' bxoz ka', ren be'nn ka' llon txhen be'nn ka' nzi'i saduceo, gok akre' postl ka' zi'.
44005018	Na' bzap ake' leake' bro' ake' leake' rill ya.
44005019	Na' to angl ke Xanllo Dios blline' tlle'le, bsarje' rill yan', na' babeje' postl ka', lle'e leake':
44005020	—Lechej yoda'o braon' da yobre, na' lellje'rén be'nn yell xti'll Dios da nsa'a yel nban na'.
44005021	Ka bayoll ben akre' ka', kate byeni', byej ake' yoda'o braon', jazejnie' akre' be'nn ka' xti'll Diosen'. Bixha be'nnen' nak bxoz brao, ren be'nn ka' nake' txhen na', batop ake' be'nn gor brao ka' llnebia' be'nn Israel ka', na'll bse'l ake' be'nn ak lljaxhi'i ake' postl ka', gan' ni't ake' rill yan'.
44005022	Ka bllin policía ka' lloa' rill yan', ker no be'nn ka' da nne. Na' zayej ake' jadixjwe' akre',
44005023	lle ake' be'nn wnebia' ka': —Neyjchochte rill yan', na' lla'a akte' llap ake'n, bixha ke bsarjto'n na', ker no be'nn ka' da nne.
44005024	Be'nnen' nak bxoz brao, na' be'nnen' nak xan be'nn ka' llap yoda'on, na' bxoz wnebia' ka', ka ben akre' ka', llayón ake' xhbab akre wayoll ke dan' llaken.
44005025	Bixha le bllinte to be'nn, lle'e leake': —Be'nn ka' bro're rill yan', ba ze akte' da yobre yoda'on llroe' akre' be'nn yell.
44005026	Na'll be'nn ka' llap yoda'on ren xan ake' na', jake' jaxhi'i ake' leake', na' kone di'll wen zanche'e ake' leake', le lleb ake' wchekw be'nn yell ka' leake' yej.
44005027	Ka ballín ake' rao be'nn wnebia' ka', na'll be'nnen' nak bxoz brao lle'e postl ka':
44005028	—¿Kere gollteto' re', bill wroe're xti'll be'nnen'? Na' yezikre llonre, doxhen Jerusalén na', ba bzénere xti'lle'n, na' lltóbere neto' bettoe'.
44005029	Na'll Pedron' ren postl ka' yela', lle ake' be'nn ka': —Nakllen lliarao wzenayto' ke Diosen' kerke ke be'nnach.
44005030	Dios ke xozxta'ollo ka' balise' Jesúsen', be'nnen' betre bda're le' yay cruzen'.
44005031	Na' Diosen' ba be'e Jesúsen' doxhen yel bara'nn ke'en, na' ba bazie' Le'e rawe', nench nnebie', na' yesre'e lli'o be'nn Israel. Na' kone Le'en yezi'xhen Diosen' ke da xhinnjen' benllo, cha' lli'o wayátello.
44005032	Neto' nnézeto' kan' ben Diosen', na' lloe'to' di'll ke'en, na' lekze Spíritu ke Diosen' lloe'n di'll lo ra'llda'oto'n, le Diosen' bse'le' Spíritu ke'en lo yichjra'llda'o be'nn llzenay ke'e.
44005033	Ka llen akre' kan' ne postl ka', to llaklla'a ake' kwis, to lle'n akre' got ake' leake'.
44005034	Radj be'nn ka' lla'a na', ren to be'nn fariseo re Gamaliel, na' llroe' llsedre' ley dan' bzoj da Moisés, na' le llap be'nn ka' le'e bara'nne. Bzolle'e na' golle' be'nn ka', bachach ake' postl ka' choll ko'llre.
44005035	Na' lle'e leake': —Re', be'nn Israel, lewiachek akre gonre ke be'nn ki.
44005036	Lelljadinra'll ka ben be'nnen' re Teudas kana', bne'e nake' to be'nn za'ke, na' tap gayoa (400) be'nn bzenay ke'e. Bixha kat bet akse' le'e, na'll be'nn ka' bnao le'en bayaslas ake', na' ka' gok barán ake'.
44005037	Bixha gok da yobre blloj be'nnen' re Judas, be'nn Galilea, kan' bllia be'nn yiche, na' be'nn zan bnao le'e, leska' gote', na' bayaslas be'nn ka' bnao le'en.
44005038	Na'llen' ni llnia' re', waljé be'nn ki, bibi gon akere'. Cha' dan' llon ake'n naken ke lwellj be'nnachllo, to wrazzen yeranen.
44005039	Zan cha' naken ke Dios, kere da soere yelanren, lewiaya'nn ke gonzre tilrenre Dios.
44005040	Bayo'ra'll be'nn wnebia' ka' kan' bne Gamalielen'. Bde na', goxh ake' postl ka', na' bdintat ake' leake', na'll bllon ake' bill wsed akre' be'nn xti'll Jesucriston', na'll basán ake' leake'.
44005041	Ka balloj ake' gan' lla'a be'nn wnebia' ka', llawé akre' kwis, le nnez akre' Diosen' lloe'kze' latj llallayrao ake', ni ke Jesucriston'.
44005042	Na' yeo lla, do ga zo yoda'o, na' do lo yo' rill ake', llroe' akre' be'nn xti'll Jesucriston'.
44006001	Ka gok ka lla na', llan be'nn ka' llonlira'll Jesucriston', na' be'nn ka' nne di'll griego, bnne ake' ke be'nn ka' nne di'll Hebreo. Ne ake' no'r wazeb ke ake' ka', bi zi'i ake' da lle'j llao ake' ke to da llaya'l si'i ake' tlla tlla.
44006002	Na'll be'nn chllinn ka' (12), batop ake' yeolol be'nn ka' llonlira'll Jesucriston', na' lle ake' leake': —Bi naken wen wsanra'llto' xti'll Diosen', na' seto' chislasto' da ye'j da gao be'nn ka'.
44006003	Na' nna' be'nn bi'che, lekwej gall be'nn lwelljre, be'nn nak be'nn si'n, be'nn llzenay ke Dios, na' be'nn yo' Spíritu ke Diosen' yichjra'llda'o ake', na'll gak rallna'a ake' chis ake' dan' gao be'nn ka'.
44006004	Na' neto' we'la'll-llto' yelwillto' Dios, na' wroe'to' xti'lle'n.
44006005	Yeolol be'nn ka' bayo'ra'll kan' bne postl ka', na' brej ake' to be'nn re Esteban, be'nn le nxenra'll Dios, na' yo'ya'nn Spíritu ke Diosen' yichjra'llda'we'. Na' brej ake' ye to be'nn re Felipe, na' Prócoro, na' Nicanor, na' Timón, na' Parmenas, na'll Nicolás be'nn yellen' re Antioquía bene' txhen ren be'nn Israel.
44006006	Na' jwa'a ake' be'nn ki rao postl ka', na' bxoa ta'k ake'n yichj ake', na' balwill ake' Dios.
44006007	Be'nn zan llnnez akre' xti'll Diosen', na' Jerusalén na', zejze llan be'nn ka' llxenra'll Jesucriston', leska' zan bxoz ka', ba llxenra'll ake' Le'e.
44006008	Na' be'nnen' re Esteban, napya'nne' yel wak ke Dios, na' Diosen' llakrene' le'e llone' da llabane be'nn yell.
44006009	Bixha gok to lla, txhonnj be'nn ka' lladop gan' zo yoda'o dan' nzi'i Yo' ke Be'nn Bill Zo Xan, na' ren be'nn Israel zaya'k yell ka' nzi'i Cirene, na' Alejandría, na' do gan' nzi'i Cilicia, na' gan' nzi'i Asia, na' bzorao lla'dyi' ake' Esteban.
44006010	Na' bi llzoe akre' yelli'i ake' xti'll Esteban, le Spíritu ke Diosen' be'n yel si'n ke'en.
44006011	Na' be'nn ka' bko'yel akre' bal be'nn, nench btob akre', dá Esteban llnne'e ke da Moisés, na' leska' llnne'e ke Diosen'.
44006012	Na' bta bnne ake' be'nn yell, leska' bta bnne ake' be'nn gor brao ke yell Israelen' ren be'nn ka' llsedre ke ley dan' bzoj da Moisésen', na' bzap ake' Esteban, na' jwa'a ake' le'e rao koxchis ka'.
44006013	Leska' bdirj ake' be'nn be'e di'll wenra'll, nench bne ake': —Be'nn ni, dateze de'e lloe' di'lle, na' llnne'e ke yoda'o braon', na' rente ke ley ke Diosen'.
44006014	Leska' béneto' ne'e, Jesús be'nn Nazareten' yechinnje' yoda'o kellon', na' wache'e dan' bkwa'nn da Moisésen' gonllo.
44006015	Na'll koxchis ka', na' ren be'nn ka' zjalli' ren leake'n, ka bwia ake' rao Esteban, na' bre'e akre' ka'kze rao angl ke Dios nak rawe'n.
44007001	Na'll be'nnen' nak bxoz braon', lle'e Esteban: —¿Renne be'nn ki kan' ne ake'n?
44007002	Na'll bne Esteban: —Re' be'nn gor xa, na' re' be'nn bi'cha', le wzenay kia' choll. Xanllo Dios be'nnen' nak le zerao be'nn za'k, broe'rawe' da xozxta'ollo Abraham na', kan' zoe' gan' nzi'i Mesopotamia, ka za lljasoe' yellen' nzi'i Harán.
44007003	Goll Diosen' le'e: “Blloj yell ko'on, bsanra'll bi'ch lwelljo', na' chejo' ga de to yellrio da wroe'ra' rwe'.”
44007004	Ka' goken blloje' bkwa'nne' yellrio gan' nbane be'nn Caldeo ka', na' jasoe' Harán. Harán na' got xe'e. Bde got xe'e na'n, badwa'a Diosen' le'e gan' lla'llo ganni nna' lla.
44007005	Bixha Diosen' bi gokra'lle' gak yellrion' ke'e kate na', ni ra'ten bi gok ke'e, zan bchebe' we'en xhi'nn dialla ke'e kate ba gote', la'kze nono xhi'nne' nna so, katen' golle' le'e ka'.
44007006	Na' goll Diosen' le'e: “Wllin lla kat lljacha'a xhi'nn dialla ko'o ka' to yell zi'te, ga gak ake' be'nn wen llin ke be'nn ka' gan' lljasó ake' na', wsa'kzi' ake' leake' tap gayoa (400) iz.”
44007007	Na' leska' goll Diosen' le'e: “Nada' wsa'kzia' yellen' gone leake' ka', na'll wallach ake', na' wayed ake' ganni nench we'rao ake' nada'.”
44007008	Diosen' be'rene' Abraham na' di'lle, ke yeolol no xhi'nn dialla ke'e bi byio za so, so akbe' sen dan' nzi'i circuncisión nench gak akbe' txhen rao yell ke Diosen'. Na' ka gok gorj xhi'nne' Isaac, ka gókebe' xo'n lla, bzoebe' sen, leska' ben Jacoben' ke xhi'nne' ka', be'nn chllinn ka' (12) gok xozxta'ollo ka'.
44007009	’Bixha be'nn ka' gok xozxta'ollo, baxhé' akre' to bi'ch ake' be'nnen' le José, na' be't ake' le'e, bxhi'i be'nn Egipto ka' le'e, bixha Diosen' zerenkze' Josén'.
44007010	Diosen' gokrene' le'e la'kze ballayrawe', na' be'e le'e yel si'n. Na' ka bllin lla byej Josén' rao Faraón na', be'nnen' llnebia' be'nn Egipto ka', byo'ra'll be'nnen' le'e, na' bene' rallne'e doxhen Egipton'. Na' gok rallna'a Josén' rente yo' gan' llia be'nn wnebia'n.
44007011	’Kana' gokse to win doxhen Egipton' ren Canaán na', na' ballayrao be'nn ka' kwis, ren xozxta'ollo ka', byallj da gao ake'.
44007012	Ka bene Jacoben', Egipto na' de trigo, na' bse'le' xozxta'ollo ka' jaxi'i ake'n, ka gok byej ake' da nelle.
44007013	Ka zjaklle' da wllop ras na', broe'rao Josén' bi'che ka'. Kana'll bnneze Faraón na', no be'nn ka' nak dialla Josén'.
44007014	Na' base'l Josén' leake', jaxhi'i ake' xa ake'n, na' yeolol bi'ch lwellje' ka', na' nak wyon chi'no ake' (75), to katen' bllin Egipton'.
44007015	Ka' goken bllin Jacoben' Egipton', ganna' gote'; leska' Egipto na', got xozxta'ollo ka'.
44007016	Bde got ake' na', jakwa'ch akte' leake' yell gan' nzi'i Siquem gan' zo ba dan' we'o Abraham na', ke xhi'nn be'nnen' le Hamor be'nn Siquem na'.
44007017	’Bixha ka ba zo llin lla we'e Diosen' leake' yellrio dan' bchebe' ren da Abraham na', ba bzorao llan no xhi'nn dialla da Abraham na', rall be'nn Egipto ka'.
44007018	Na' bzorao llnebia' to be'nn yobre, be'nn bi bnnezre' cha' bi da wen ben da Josén' rao ralle'n.
44007019	Be'nn wnebia'n bayirjla'lle' ka bene' nench bsa'kzie' xozxta'ollo ka', na' golle' leake' lljacho'nn ake' bda'o ke ake' ka' za llarje, nench bill chan ake'.
44007020	Kan' llak ka', gorj da Moisésen', na' byazra'll Diosen' le'e, blli'we' chonn be'o gan' zo xe'en.
44007021	Bllin lla bill bzoe akre' wkwa'ch ake' bda'on, na'll bsanra'll akebe'. Kat ballelkze no'ren' nak xhi'nn be'nn wnebia' na' lebe', na' bazie'be' bénebe' ka xhi'nne'.
44007022	Ka' gok bsed da Moisésen' yel si'n ke be'nn Egipto ka', na' gok be'e di'll da za'ke, na'll leska' bene' da za'ke.
44007023	’Ka goke Moisésen' choa (40) iz, bzo lo ra'llda'we'n lljara'nne' be'nn wrall ke'e, be'nn Israel ka'.
44007024	Ka blline' gan' lla'a ake'n, jadi're' to be'nn Egipton' llone' zi' ke to be'nn wrall ke'en, na' gokrene' be'nn wrall ke'en, bette' be'nn Egipton'.
44007025	Moisésen' llakre' wayakbe'e be'nn wrall ke'e ka', gonrén Diosen' le'e llin yechache' leake' Egipton', na' bi bayakbe'e be'nn ka'.
44007026	Bixha bateyore bre're' chop be'nn Israel ka' dil ake', na' byeje' jale'e leake', lle'e leake': “¿Kere llopteze be'nn Israel re', bixchen dilzre?”
44007027	Na' be'nnen' ze llone' zi' ke lwellje'n, blli'ye' Moisésen', na' lle'e le'e: “¿Non' bse'l rwe' nench yedyeno' yel koxchis keto'n?
44007028	¿Cha' leska' lle'nro' goto' nada' kan' beno' beto' be'nn Egipton' neje?”
44007029	Ka bene Moisésen' kan' bne be'nnen', le bllebe' na' bxhonnje', jasote' to yell zi'te nzi'i Madián. Ganna' bchayne'e, na' bzo chop xhi'nne'.
44007030	’Ka gok choa iz zoe' Madián na', broe'rao to angl ke Diosen' le'e gan' nak latj dach, yoe' to lo xhis ye'che da lla'lnninnen gan' zo ya' nzi'i Sinaí.
44007031	Ka bre'e Moisésen' kan' llaken, llabanre' kwis, na' jabi'ye' jawie', na' bne Diosen', lle'e le'e:
44007032	“Nada' naka' Dios ke xozxta'o Abraham, na' Isaac, na' Jacob.” Moisésen' bllebe', na' bi bayaxhjre' lljawie'.
44007033	Na'll goll Xanllo Diosen' le'e: “Golje xhero'n le nak la'y latj gan' ze'on.
44007034	Ba bre'ra' kan' llsa'kzi' ake' be'nn ka' nak yell kia'n lla'a Egipto na', ba benra' kan' llosia' ake'n, na' ba bllin lla yesrá ake'. Nna' wse'la' rwe' Egipton'.”
44007035	’Moisés, be'nnen' bi byo'ra'll be'nn Israel ka' da nell, ka nak goll ake' le'e: “¿No bse'l rwe' nench yedyeno' yel koxchis keto'?” Le'e base'l Diosen' da yobre nench nnebie', na' yechache' leake' lo na' be'nn Egipto ka', le ka'n goll angl ke Diosen' le'e kan' bne'e lo yay ye'chen'.
44007036	Na' bachache' leake', broe're' yel wak ke Diosen', bene' da yebane be'nn Egipto ka', leska' bene' ka blline' lloa' Nisda'o Xhna'n, na'll gan' blla'a ake' gan' nak latj dachen', ka' gokte choa iz.
44007037	Na' da Moisésen' golle' xozxta'ollo ka': “Radjre be'nn Israel, kwej Xanllo Diosen' to be'nn we'e xti'lle'n, kan' bene' breje' nada', llaya'l wzenayre ke'e.”
44007038	Moisésen' bzorene' xozxta'ollo ka' gan' nak latj dachen', na' be'rén angl ke Diosen' le'e di'll, gan' zo ya' da nzi'i Sinaí, be'e le'e di'll da nsa'a yel nban, len na' broe're' lli'o.
44007039	’Bixha xozxta'ollo ka', bi bzenay ake' ke da Moisésen', bi ben ake' le'e bare, na' gokra'll ake' wayej ake' Egipton' da yobre.
44007040	Na' goll ake' da Aarón na', be'nn bi'ch da Moisésen': “Ben to dios kello, be'nn wabiarao raollo tnezen'. Ka nak Moisésen' be'nnen' babej lli'o Egipton', nono nneze bin' ba gok ke'e.”
44007041	Na' ben ake' to bell da'o, na' bet ake' no bayi'x, ben ake' lnni, be'rao ake' dan' bayoll ben ren nia'na'a ake'n.
44007042	Diosen' bsanra'lle' leake', be'e latj be'rao ake' no will, be'o na' berj ka' llia le' yebá. Le' yich dan' bzoj be'nn ka' be'e xti'll Diosen' kana' na', llian gan' bne Diosen' ki: Re' be'nn Israel, ni ke be'raozre nada', kan' betre bayi'x ka', kan' bzore latj dachen' rao choa iz.
44007043	Da yobre be'raore, bia're lwa'a lsa'ken' nzi'i Moloc, na' bia're berj ke lwa'a lsa'ken nzi'i Refán dios ben kwinre. Ke len wachacha' re' gan' lla'ren', na' wse'la' re' zi't gan' nzi'i Babilonia.
44007044	’Chak blla'a xozxta'ollo ka' gan' nak latj dachen', ben ake' to yoda'o da lladobte ga bro'cha'o ake' bray de yej, gan' llia ley ke Diosen'. Diosen' broe're' da Moisésen' doxhen kan' bene' yoda'on.
44007045	Xozxta'ollo ka' bga'nnrén ake' yoda'on. Kan' bzo Josuén', Diosen' bchache' be'nn ka' lla'a yell ka', nench gok blan ake' yellrio dan' bchebe' we'e leake'. Bsa'rén akte' yoda'o dan' lladobte, ka nak bllin ake' rao yellrion', na' ka' bdap ake'n bllinte bzo rey Daviden'.
44007046	Diosen' byo'ra'lle' kan' ben Daviden', Daviden' gokra'lle' gone' yoda'o ke Diosen', be'nnen' be'rao Jacoben' kana'.
44007047	Bixha xhi'nne' Salomón na', bene'n.
44007048	La'kze nnézello Diosen' ker be'nn zo yoda'o da llon be'nnachen', le kan' bzoj be'nnen' be'e xti'll Diosen' kana':
44007049	Nada' zoa' yebá, na' nzoate nia' rao yellrion'. ¿Akxhan' nezre gonre to yo' ga soa'? ¿Akxhan' nezre gonre to ga wazi'ra'lla'?
44007050	¿Kere nada' bena' yeolol da zjadé rao yellrion'?
44007051	’Na' nna' re', leska' llonre war yichjra'llda'oren', bi llzenayre ke Spíritu ke Diosen', doxhen kan' ben xozxta'ore ka', ka'n llonre.
44007052	Xozxta'ore ka' bsa'kzi' ake' yeolol be'nn ka' be'e xti'll Diosen' kana'. Bet ake' be'nn ka' bdixjwe', wllin lla yed be'nnen' zerao nak be'nn wen. Na' Le'en ba bede' nna', na' re' benre' rallna'a be'nn ka' bwie Le'e, na' kone ka' betre'.
44007053	Na' re' nnéztere ley ke Dios dan' bse'le' kone angl ka', na' bi bzenayre ke.
44007054	Ka llene be'nn ka' kan' ne Esteban, to llrok ake' le'e, na' llaoxoxj lay ake'.
44007055	Na' Esteban yo'ya'nn Spíritu ke Diosen' yichjra'llda'we', ka blis rawe'n bwie' yebán', na' bre're' beni' ke Diosen', na' bre're' Jesucriston' ze'e kwit Diosen'.
44007056	Na'll bne'e: —Nna'stek llre'ra' nyarj yebán', na' ze Jesúsen' Be'nnen' Gorj Radj Be'nnach, ze'e kwit Diosen' gan' llnebie'n.
44007057	Ka bayoll bne Esteban ka', bsejdo nay ake' besia' ake', yeolole' zejdo, byechj ake' le'e.
44007058	Na' brej ake' le'e yell, bchekw ake' le'e yej. Na'll be'nn ka' bchekw le'e yejen', blechj xha ake'n, na' bni't ake'n xhnia' to be'nn llabán re Saulo.
44007059	Ka llaral llchekw ake' Esteban yejen', balwille' Diosen' bne'e: —Xa Jesús, bazi'chga spíritu kia'n.
44007060	Na'll bche'k xhibe', bne'e zillj: —Xana', bi lljadinra'llchgo' da xhinnjen' llon ake'n. Bayoll bne'e ka' gote'.
44008001	Be'nnen' re Saulo byazra'lle' kan' ben ake' bet ake' Esteban. Na'll be'nn ka' llnebia'n, bzorao llsa'kzi' ake' be'nn ka' llonlira'll Jesucriston' lla'a Jerusalén na'. Be'nn zan bxhonnje jake' do gan' nzi'i Judea, na' Samaria, na' postl ka' go'y akse' Jerusalén na'.
44008002	Bal be'nn ka' llonlira'll Jesucriston', jakwa'ch ake' Esteban, na' bllell ake' ke'e.
44008003	Na' Saulon' le llwiere' be'nn ka' llonlira'll Jesucriston', na' lloe' toto yo' llxhobxexje' no be'nn byio, no no're, llgoe' leake' rill ya.
44008004	Be'nn ka' bxhonnjen', toto yell ga ll-llin ake' llyixjwe' aktere' be'nn ka', kan' nak Di'll Wen ke Jesucriston'.
44008005	Be'nnen' re Felipe blline' yellen' re Samaria, na' bzorao llroe're' be'nn ka' xti'll Jesucriston'.
44008006	Be'nn Samaria ka', lldop ake' llzenay akya'nne' kan' ne Felipen', na' llwia akte' yel wak ka' llone' na'.
44008007	Le be'nn zan be'nn yo' daxi'o llayak ake', llalloj daxi'o ka' llosia' ake'n, na' be'nn zan be'nn nat chla' nia'na'a ake', na' be'nn xhinnj be'nn bi llak sa'a, llayak ake'.
44008008	Na' be'nn Samaria ka', llawé akre' kwis.
44008009	Leska' Samaria na', zo to be'nn walla'a re Simón, batna'te ziye'e leake' kone yel walla'a na', lle'e leake' nake' to be'nn za'ke.
44008010	Yeolol ake' bzenay ke'e, ka be'nn gor rente xkwi'de, na' ne ake': —Be'nn ni nape' yel wak xhen ke Dios.
44008011	Na' lla'a ake' llzenay ake', na' llwia akte' ka yel walla'an llone' na', le kone len na', ba bxhiye'e leake' scha.
44008012	Bixha ka bllin Felipen' llyixjwe're' Di'll Wen ke Jesucriston', llroe're' leake' kan' lle'ne Diosen' nnebie' yichjra'llda'o ake'n. Na' byejle' ake', na' blloa ake' nis ka be'nn byio ren no're.
44008013	Ren Simón na' byejle', na' blloarene' nis, na' bdarenteze Felipen' txhen, llwie' yel wak dan' llone' na', na' llabanre' kwis.
44008014	Na' postl ka' lla'a Jerusalén na', ka ben akre' ke be'nn Samaria ka', ba bxhi'i ake' xti'll Diosen', na' bse'l ake' Pedron' ren Juan na', Samarian'.
44008015	Ka bllin ake'n, balwill ake' Dios nench betj Spíritu ke'en jasón yichjra'llda'o be'nn Samaria ka'.
44008016	Le nono nna si'i Spíritu ke Diosen', la'kze ba byejle' ake' ke Xanllo Jesucriston', na' ba blloa akte' nis.
44008017	Na'll bxoa ta'k postl ka' yichj toto ake', na' ka' jasó Spíritu ke Diosen' lo yichjra'llda'o ake'n.
44008018	Ka bre'e Simón na' kan' ben postl ka', bxoa ta'k ake'n yichj be'nn ka', nench bxhi'i ake' Spíritun', na' bchabre' postl ka' mell,
44008019	lle'e leake': —Legónn nada' yel waken' napren', nench noteze be'nn wxoa ta'ka'n yichje', leska' so Spíritu ke Diosen' lo yichjra'llda'we'.
44008020	Na' lle Pedron' le'e: —Kweyi'renchgo' xhmello'n, ¿llakro' cha' da gak ga'o yel wak ke Diosen'?
44008021	Bibi latj ko'o rwe' de gono' ka nak dan' llonto' ni, le bi nak yichjra'llda'on wen rao Dios.
44008022	Na' Llaya'l wayatro' ka dan' bne'o, na' bnnabe Diosen' cha' yezi'xhene' ko'o.
44008023	Nakbie'ze nna nchej da xhinnjen' rwe', na' nna lla'a yel xhe' lo ra'llda'o, bi lloe'n latj gono' da wen.
44008024	Na'll bne Simón na': —Lennab okré rao Xanllon', bi gakchga kia' ka dan' bnere nga.
44008025	Pedron' ren Juan na', ka bayoll bzejnie' akre' xti'll Diosen', na' baza'a ake' zayej ake' Jerusalén na'. Na' ka badé ake' yell ka' gan' nbane Samarian', bdixjwe' akre' xti'll Diosen'.
44008026	Bixha gok, kat to angl ke Xanllon' balwille' Felipen', lle'e le'e: —Byej gan' xhoa nez dan' za'a Jerusalén na', dan' zej yellen' re Gaza gan' nak latj dachen'.
44008027	Na'll bro' Felipen' nez zeje', na' bre're' to be'nn we'o gore, be'nn nak be'nn brao gan' nzi'i Etiopía, zaze'e byeje' Jerusalén na', je'rawe' Dios. Na' nake' be'nn wex mell ke no'ren' re Candace be'nn llnebia' Etiopía.
44008028	Na' ka zaze'e zayoe' to lo karret, llole' yich dan' bzoj da Isaías be'nnen' be'e xti'll Diosen' kana'.
44008029	Na'll goll Spíritu ke Diosen' Felipen': —Byej jabi'y kwit be'nnen', na' byejrene' txhen.
44008030	Na'll byej Felipen' jabi'ye' kwite'n, na' benre' llol be'nnen' yich dan' bzoj da Isaíasen' be'nnen' be'e xti'll Diosen' kana', na' lle Felipen' le'e: —¿Llejnie'ro' dan' llolo'n?
44008031	Na'll bne be'nnen': —¿Akxha chejnie'ra'n na', cha' nono llra' wzejnie' nada'? Na'll golle' Felipen' choe' lo karreten', na' zjake' txhen.
44008032	Na' gan' llol be'nnen' nen: Ka xhi'r da'o ba nxhobe', zejba' rao yel got, ka xhi'r da'o bi llosia' kat llchipe' xhaba', ka' bene', bi ballie' xti'll ake'n.
44008033	Na' ben ake' Le'e ka to be'nn bibi za'ke, bi ben ake' yel koxchis ke'en ka llaya'l gaken. Nono xhi'nn dialla ke'e ni't, le baka'a ake' yel nban ke'en rao yellrio nga.
44008034	Na' wex mellen' lle'e Felipen': —Ben okré bne nada', ¿bixchen ne be'nnen' ka', ke kwine'n ne'e ka' o cha' ke be'nn yobren' ne'e ka'?
44008035	Na'll Felipen', bxhi'zen gan' bel be'nnen', bzorao lloe'rene' le'e Di'll Wen ke Jesucriston'.
44008036	Na' chak yo' ake' nezen' ka bllin ake' ga de nis, na'll lle'e Felipen': —Ganni llia nis, ¿bi gak choatega' nis nna'?
44008037	Felipen' lle'e le'e: —Cha' wxenra'llo' Jesucriston' do yichj do ra'llda'o, wakse. Na'll ne be'nnen': —Ba byejlia' Jesucriston' nake' Xhi'nn Dios.
44008038	Na'll golle' be'nnen' wza'ye' karreten', na' llop ake' betj ake' lo nisen', na' bchoa Felipen' le'e nis.
44008039	Ka balloj ake' lo nisen', Spíritu ke Diosen' bache'en Felipen' ga yobre, bill bre'e be'nnen' le'e. Na' bago' be'nnen' nez llawere' kwis zayeje'.
44008040	Ka gokbe'e Felipen' ba bllinte' yellen' nzi'i Azoto, na' zejze' toto yell llyixjwe're' Di'll Wen ke Jesucriston', bllinte' yellen' re Cesarea.
44009001	Na' Saulon' zokze yichjra'llda'we' go'xe' be'nn ka' llonlira'll Jesucriston', nench gote' leake'. Na' byeje' rao bxoz braon',
44009002	na' bnnabe' yich da we'e latj cheje' yellen' re Damasco, na' choe' toto yoda'o ke be'nn Israel ka', na' go'xe' be'nn ka' nao nez kob ke Diosen', ka be'nn byio ren no're, na' wache'e leake' Jerusalén cho' ake' rill ya.
44009003	Ka gok bro' Saulon' nez zeje', bixha ka le llinte' Damascon', to beni' da za'a yebá byechjen le'e.
44009004	Na' wixe' je'tte' rao yo, na'll benre' bne to be'nn lle'e le'e: —Saulo, Saulo, ¿bixchen llwiero' nada', na' da'o llrayo' nada'?
44009005	Na'll bne Saulon': —¿No rwe', Xana'? Na'll bne be'nnen': —Nada'n Jesús, nada'n da'o llonro' ka', llonze zi' kwino'n llono' ka', ka llon to bell llche'oba' rao to da la, da lla'deba'.
44009006	Na'll Saulon' do xhize', llebe' bne'e: —Xana', ¿Bixha lle'nro' gona'? Na'll lle Xanllo le'e: —Byejkze Damascon', ganna' nne ake' akre gono'.
44009007	Be'nn ka' zejrén Saulon' txhen blleb ake' kwis, ka nak ben akre' chi'i be'nnen', na' nono bre'e akre'.
44009008	Na' bayas Saulon', ka gokra'lle' yexa' rawe'n bill bre're'. Na' be'nn ka' zejrene' txhen na', be'x ake' ta'ke', bche'e ake' le'e gan' nzi'i Damascon'.
44009009	Chonn lla bzoe' bi bre're', na' bi we'j bdaokze'.
44009010	Damasco na', zo to be'nn llonlira'll Xanllo Jesucriston' be'nn re Ananías, na' Ananíasen' bre'da'ore' Xanllon', lle'e le'e: —¡Ananías! Na'll bne Ananíasen': —Bi na', Xana', ganni zoa'.
44009011	Na'll lle Xanllon' le'e: —Bzolla'a, na' byej rill be'nnen' re Judas, be'nnen' zo gan' nzi'i Nez Li, na' bayirj to be'nne re Saulo be'nn Tarso, nna'stek llie' llalwille' nada'.
44009012	Na' ba bena' nench bre'da'ore' rwe', bllino' wxoa ta'ko'n yichje', nench yere're'.
44009013	Na'll bne Ananíasen': —Xana', be'nn zan kwis lloe' xti'll be'nnen', katek da xhinnj kwis ba bene', bsa'kzie' be'nn ka' llonlira'll rwe'n lla'a Jerusalén na'.
44009014	Na' ke len na', bede' ganni no'xte' to yich dan' be'e bxoz wnebia' ka', nench go'xe' be'nn ka' llalwill rwe'n.
44009015	Na'll Xanllon' lle'e Ananíasen': —Lla byej, nada' ba breja' be'nnen', nench cheje' we'e xti'lla'n rao be'nn ka' bi nak be'nn Israel, na' cheje' no rao be'nn wnebia' ke toto yell ka', na' renkze be'nn Israel ka'.
44009016	Nada' wroe're' katek yellayrawe' dan' wzenaye' kia' na'.
44009017	Na' byej Ananíasen' gan' zo Saulon', ka blline'n bxoa ta'ke'n yichje', lle'e le'e: —Saulo bi'cha', Xanllo Jesús be'nnen' broe'rao rwe' kan' za'o tnezen', bse'le' nada' nench yere'ro', na' so Spíritu ke Diosen' lo yichjra'llda'o.
44009018	Na'll le ballachte da nak ka yid bde'j lo rawe'n, na'll bare're'. Na'll bayase', na' blloe' nis.
44009019	Bde na', bayawe', na' bayakra'lle'. Na' baga'nne' Damascon' chop chonn lla ren be'nn ka' llonlira'll Jesucriston'.
44009020	Le bzoraote Saulon' lleje' ga zo toto yoda'o gan' lladop be'nn Israel ka', na' lloe' xti'll Diosen', ne'e Jesucriston' nake' Xhi'nn Dios.
44009021	Yeolol be'nn ka' llzenay xti'lle'n, llabán akre' kwis, na' lle lwellj ake': —¿Kere be'nn nin' dá lli'nawe', na' llo'xe' be'nn ka' llalwill Jesucriston', be'nn ka' lla'a Jerusalén na'? ¿Na' kere ke len na' ba bede' ganni nench go'xe' be'nn ka', na' lljasane' leake' rao bxoz wnebia' ka'?
44009022	Na'll Saulon' yezikre llaralre' llroe're' ne'e, Jesúsen' nake' Cristo be'nn bse'l Dios nench nnebie'. Na' be'nn Israel ka' lla'a Damascon', bi ballel akre' akre ye ake' le'e.
44009023	Bixha ba gok zan lla, lloe' Saulon' xti'll Jesucriston', na'll be'nn Israel ka', be'e ake' di'll got ake' le'e.
44009024	Ka nak yellen' nechjen ze'e, na' blle'nao ake' toto gan' ll-lloj ake' yellen'. Bixha Saulon' gokbe're' ka'.
44009025	Na' be'nn ka' llonlira'll Jesucriston', bro' ake' le'e to lo wit, na' baletj ake' le'e tlle'le ko'll ze'en, na' baxhonnje'.
44009026	Ka ballín Saulon' Jerusalén na', gokra'lle' gake' txhen ren be'nn ka' llonlira'll Jesucriston', na' yeolol ake' blleb ake', bi llejle' ake' cha' da lin' ba llonlira'lle' Jesucriston'.
44009027	Na' be'nnen' re Bernabé bche'e le'e gan' lla'a postl ka', na' be'rene' leake' di'll, kan' gok bre'e Saulon' Xanllon', kan' yoe' nez zeje' Damascon', na' kan' be'rene' le'e di'll. Na' gollte' leake' kan' ben Saulon', bi bllebe' be'e xti'll Jesucriston' Damascon'.
44009028	Saulon' bzoe' Jerusalén na', na' bdateze bnawe' be'nn ka' nxenra'll Jesucriston'.
44009029	Na' bi llebe' we'rene' be'nn griego ka' xti'll Jesucriston', na' be'nn ka', lle'n akre' got ake' le'e.
44009030	Ka gokbe'e be'nn ka' llonlira'll Jesucriston' dan' lle'n akre' got ake' le'en, na'll bche'e ake' Saulon' yellen' nzi'i Cesarea, na'll base'l ake' le'e Tarso.
44009031	Yeolol be'nn ka' ba lldop ll-llay llonlira'll Jesucriston' toto gan' nbane Judean', na' Galilea, na' Samaria lla'a ake' wen, na' zejzell llejnie' akre' xti'll Jesucriston', na' llonlira'll aklle' Le'e. Na' Spíritu ke Diosen' lltipra'llen leake', na' zejze llan be'nn ka' tlla tlla.
44009032	Bixha gok ka dá Pedron' llra'nne' yeolol be'nn ka' llonlira'll Jesucriston'. Na' blline' yellen' nzi'i Lida.
44009033	Na' jadi're' to be'nn re Eneas. Ba gok xo'n iz de'e nat nie'.
44009034	Pedron' lle'e le'e: —Eneas, Jesucriston' wayone' rwe' nna'steke, bayas batob xta'on. Le bayaste be'nnen' bayake'.
44009035	Yeolol be'nn ka' lla'a Lidan', na' be'nn ka' lla'a yellen' re Sarón bre'e akre' kan' bayak be'nnen', na' bsanra'll ake' billre da llxenra'll ake', na' baxenra'll ake' toze Xanllon'.
44009036	Bixha gok to lla yellen' nzi'i Jope, zo to no'r nxenra'll Dios, na' nzie' Tabita, di'll griego lle'nen nen Dorcas. Dorcas na' zoteze zoe' llone' da wen llakrene' be'nne.
44009037	Bixha goksere' yillwe', na' gote'. Na' bayoll bwazj ake' le'e na', bxoa ake' le'e to lo yo'.
44009038	Yell Lida na', naken awlloze Jope, na' bnneze be'nn ka' nxenra'll Jesucriston', yell Lida na' zo Pedron', na' bse'l ake' chop be'nn nench ga'tyoe akre' le'e, na' lle ake' le'e: —Ben okré cho'rén neto' nnastek.
44009039	Le byejrente Pedron' leake'. Ka bllin ake' na', jwa'a ake' le'e gan' de be'nn waten', na' jabi'y no'r wazeb ka', bell ake', na' llroe' akre' le'e ra'll xha ka' da ben Dorcas ka nna nbane'.
44009040	Na' Pedron' bchache' yeolol be'nn ka' lla'a lo yo'n, na'll bche'k xhibe' balwille' Dios. Na'tell bayechje' bwie' be'nn waten', na' lle'e le'e: —¡Tabita, bayas! Le baxa'te rao Tabitan'. Ka bre're' Pedron', le bayaste' babie'.
44009041	Na'll be'x Pedron' ta'ke' basolle'e le'e, na'll goxhe' no'r wazeb ka', na' be'nn ka' llonlira'll Jesucriston', broe're' leake' ba babane'.
44009042	Yeolol be'nn Jope ka', bnnez akre' kan' goken, na' be'nn zan byejle' ke Xanllon'.
44009043	Pedron' go'ye' zan lla Jopen', bzoe' rill to be'nn re Simón be'nn wazo'll yid.
44010001	Na' yellen' re Cesarea, zo to be'nn re Cornelio, na' nake' xan waka'a ya ka', nzi'i Be'nn Italia.
44010002	Llape' Diosen' bara'nne, la'kze bi nake' be'nn Israel, lloe'rawe' Dios ren be'nn ka' lla'a lo yo' ke'en, na' lloe' mell da llakrene' be'nn Israel ka', na' zoteze zoe' llalwille' Diosen'.
44010003	Gok to lla, lladá chonne bre'da'ore', bre're' to angl ke Dios byoe' gan' zoe'n, na' lle anglen' le'e: —¡Cornelio!
44010004	Cornelio na' bwiachiche' anglen', na' do llebe' lle'e le'e: —¿Bi na', xana'? Na'll lle anglen' le'e: —Diosen' ba benre' kan' llalwilloe'n, na' ba bre're' kan' llakreno' be'nn ya'ch ka'.
44010005	Na' bse'l be'nn lljake' yellen' re Jope, na' lljaxi'i ake' to be'nn re Simón Pedro.
44010006	Zoe' rill be'nn leska' re'e Simón, be'nn wazo'll yid, na' zoe' lloa' nisda'o, le'e ye'e rwe' da llaya'l gono'.
44010007	Ka baza'a anglen', goxh Cornelion' chop be'nn wen llin ke'e, na' goxhte' ye to waka'a ya, be'nn llakrén le'e, leska' waka'a yan' nxenra'lle' Diosen'.
44010008	Na' be'rene' leake' di'll kan' goll anglen' le'e, na'll bse'le' leake' Jopen'.
44010009	Bateyó ka ba zo rez llin be'nn ka' Jopen', Pedron' byepe' yichjo gan' zoe'n, nench balwille' Dios, llonen ka do wawill.
44010010	Na' done' kwis, na' gokra'lle' gawe'. Chak llon ake' da gawe'n, bre'da'ore'.
44010011	Bre're' byarj yebán', na' bre're' to xchan xhen, nllej toto xhi'ne lletjen.
44010012	Na' loe na' lla'a yo'y kwen bayi'xe ba llia tap nia'na'a, na' ba llxhob le', na' ba llia xire.
44010013	Na'll benre' bne Diosen': —Byas Pedro, bet ba ki na' bdao.
44010014	Na'll Pedron' lle'e Diosen': —Ka'a, Xana', bi nna gawa' ba zban ka', nllon leyen' gaoto' ka ba ka'.
44010015	Na'll bne Diosen' da yobre, lle'e le'e: —To da ba bayib Dios, bi nne'o nakllen da zban.
44010016	Gokte chonn ras lle'e le'e ka', na'll bayep xchan na' yebá.
44010017	Chak llon Pedron' xhbab kwis, bi zejen dan' bre'da'ore'n, kat bllinkze be'nn ka' bse'l Cornelion' lloa' yo'n, llnnab ake' gan' zo be'nnen' re Simón, be'nn wazo'll yid na'.
44010018	Ka bllin be'nn ka' lloa' yo'n, bnne ake' zillje, llnnab ake' cha' ganna'n zo to be'nn re Simón Pedro.
44010019	Na' nna ze Pedron' llone' xhbab ke dan' bre'da'ore'n, kat goll Spíritu ke Diosen' le'e: —Rwe'n llayirj be'nn ki chonne.
44010020	Lla bzolla'a, na' bayetj, na' byejrén ake', bi gakganro', nadkza'n bse'l ake'.
44010021	Na'll bayetj Pedron', jatile' be'nn ka' bse'l Cornelion', lle'e leake': —Nada'n ria' Simón Pedro, ¿bi ken llayirjre nada'?
44010022	Na'll bne be'nn ka': —To xan waka'a ya ka' re Cornelio bse'le' neto', nake' to be'nn lloe'rao Dios, na' yeolol be'nn Israel ka', lloe' ake' xti'lle' nake' be'nn wen. To angl ke Diosen' broe'rawe' le'e, na' golle' le'e yedxi'to' rwe' chejo' rille'n, nench ye'we' bin' llaya'l gone'.
44010023	Na' broe' leake' yo', na' btas ake' lle' na'. Bateyó byas Pedron' zejrene' be'nn ka', na' ren ye bal be'nn nxenra'll Jesucriston', be'nn lla'a Jope na'.
44010024	Ballop lla bllin ake' Cesarean'. Cornelion' ba llbexhe' leake', ba btope' no bi'ch lwellje', no be'nn nake' txhen.
44010025	Ka bllin Pedron' yo'n, le bllojdote Cornelion', jatile' le'e, bche'k xhibe' gokra'lle' we'rawe' Pedron'.
44010026	Pedron' basolle'e le'e, na' lle'e le'e: —Bazolla'a, lekze be'nnach nada'.
44010027	Nna lloe'rente' le'e di'llen', byo' ake' lo yo'n, na' bre're' be'nn zan ba lla'a.
44010028	Na'll Pedron' lle'e leake': —Re' nnézere, ley ke neto' be'nn Israel, ll-llonen cho'to' lo yo' rill be'nn bi nak be'nn Israel gon aktoe' txhen, zan Diosen' ba broe're' nada' gona' be'nn ka' txhen, la'kze bi nak ake' be'nn keto'.
44010029	Ke len na', kate bra' be'nn ki badxi'i ake' nada'n, le za'tia'. Na' lle'nra' nnere bi ken goxhre nada'.
44010030	Na'll bne Cornelion': —Nna' llak tap lla, hor kite lladá chonne, nona' was, na' llalwilla' Dios, ka bre'ra' to be'nn badse'e rawa'n llaktit xhara'ne'n kwis.
44010031	Na' bne'e: “Cornelio, ba bzenay Diosen' kan' llalwilloe'n, na' ba bre're' kan' llono' llakreno' be'nn ya'che.
44010032	Bse'l be'nn lljake' Jope, na' lljaxi'i ake' to be'nn re Simón Pedro, zoe' rill be'nn re Simón, be'nn wazo'll yid. Zoe' lloa' nisda'o. Na' kate ra' Pedron' rillo', na'll we'rene' rwe' di'lle.”
44010033	Na'llen' le bse'ltia' be'nn ka' badxi'i rwe'n, na' ba beno' wen bedo'. Ni lla'to' nna', na' lle'neto' wzenayto' bin' lle'ne Diosen' gonto'.
44010034	Pedron' bzorao lloe' di'll, na' bne'e: —Nna'll ba byejnie'ra' ke Diosen' bi llale'e ke ke be'nne.
44010035	Be'nn lla'a gateze yellrio, cha' llap ake' Diosen' bara'nne, na' llon ake' da wen, llo'ra'llkze Diosen' leake'.
44010036	Diosen' bdixjwe're' be'nn Israel ka', wak wazorenllo Diosen' wen, cha' wxenra'll-llo Jesucriston', le Le'en nak Xan yeolol-llo.
44010037	Re' nnézkzere ka dan' gok doxhen gan' nzi'i Judean', dan' bzorao gan' nzi'i Galilea na', bde kan' bdixjwe' Juan na' xti'll Diosen', na' bchoe' be'nn ka' nis.
44010038	Nnézkzere, Dios na'n be'e Jesús be'nn Nazareten' yel wak, na' be'e Le'e Spíritu ke'en. Na'llen' bda Jesúsen' bene' da wen, bayone' yeolol be'nn llsa'kzi' daxi'on, le Diosen' bzorén Le'e.
44010039	Na' neto' bre'to', na' lloe'to' di'll ke da ka' ben Jesúsen' do Judea na' Jerusalén, na' bre'teto' kan' gok bet ake' Le'e, bda'a ake' Le'e le' yay cruzen'.
44010040	Bixha Diosen' basbane' Le'e bayónn lla, na' bene' nench broe'rawe' neto'.
44010041	Kere broe'rawe' yeolol be'nnen', neto' breje' da nellte nench we'to' xti'lle'n broe'rawe' neto'. Neto' we'j bdaorentoe' txhen, kan' babane' radj be'nn wat ka'.
44010042	Na'll ba bse'le' neto' chixjwe'to' yeolol be'nne, ba brej Diosen' Le'e gone' yel koxchis ke be'nn ban, na' be'nn ba got.
44010043	Yeolol be'nn ka' be'e xti'll Diosen' kana', be'e ake' xti'll Jesucriston', bne ake' noteze chejle' ke'e, Dios na' yezi'xhene' ke ake'.
44010044	Nna lloe'te Pedron' di'llen', kat byo' Spíritu ke Diosen' yichjra'llda'o be'nn ka' lla'a llzenayen'.
44010045	Be'nn Israel ka' nxenra'll Jesucriston', be'nn ka' bnao Pedron', llabán akre' kwis ka nak rente be'nn bi zjanak be'nn Israel, ba byo' Spíritu ke Diosen' yichjra'llda'o ake'.
44010046	Gokbe'e akre' kan' bxhi'i be'nn ka' Spíritu ke Diosen', le bzoraote lloe'rao ake' Dios, llnne ake' to di'll yobre.
44010047	Na'll bne Pedron': —Bibi de wllon choa be'nn ki nis nna', ka nak Spíritu ke Diosen' ba byo'n lo yichjra'llda'o ake'n, kan' ba byo'n lo yichjra'llda'o lli'o.
44010048	Na' golle' leake' choa ake' nis, le ba nxenra'll ake' Jesucriston'. Bde na' go'tyoe akre' Pedron', nench go'yrene' leake' ye chop chonn lla.
44011001	Postl ka', na' be'nn ka' llonlira'll Jesucriston' lla'a do gan' nzi'i Judean', bnnez akre' ke nak be'nn ka' bi nak be'nn Israel, ba bxhi'i ake' xti'll Diosen'.
44011002	Ka ballín Pedron' Jerusalén na', be'nn Israel ka', be'nn ka' nxenra'll Jesucriston', bdil ake' le'e,
44011003	lle ake' le'e: —¿Bixchen jacho'zo' rill be'nn ka' bi nak be'nn Israel, na' jataorén akte'we' txhen?
44011004	Na'll be'rén Pedron' leake' di'll kwasro doxhen kan' goken, lle'e leake':
44011005	—Chak zoa' yellen' re Jope, ka llalwilla' Diosen' bre'da'ora', bre'ra' to xchan xhen nllejten dapte xhi'ne, lletjen yebá, na' za'n gan' zia' na'.
44011006	Na' bwiaya'nna' bixhan' lla'a loen', na' bre'ra' lla'a bayi'x ba llia tap nia'na'a, ba llxhob le'e, na' ba llia xire.
44011007	Na' benra' bne Diosen' lle'e nada': “Bzolla'a Pedro, bet ba ki, na' bdao akba'.”
44011008	Na'll ballia' xti'lle'n: “Ka'a, Xana', bi nna gawa' ba zban ka', nllon leyen' gaoto' ka ba ka'.”
44011009	Na'll bne'e da yobre, lle'e nada': “Da ba bayib Dios, bill nne'o nakllen zban.”
44011010	Chonn ras gok ka', na'll bayep xchan na' yebá.
44011011	Nna' llakte ka'n, le bra'te chonn be'nn gan' zoa'n, be'nn za'k yellen' re Cesarea.
44011012	Na'll Spíritu ke Diosen' gollen nada' llaya'l cha'rén ake', na' bi gakganra'. Na' bza'rente be'nn bi'chllo ki xope, bllinteto' rill to be'nn re Cornelio, na' byo'to' rille'n.
44011013	Cornelion' be'rene' neto' di'll ka gok broe'rao to anglen' le'e, na' goll anglen' le'e: “Bse'l be'nn lljake' Jope, na' lljaxi'i ake' to be'nn re Simón Pedro.
44011014	Be'nn na' we'rene' rwe' xti'll Diosen' akre gono', nench yera'o rao da xhinnjen' ren be'nn lla'a lo yo' rillo'.”
44011015	Na' ka bzorawa' lloe'rén ake' di'llen', Spíritu ke Diosen' byo'n yichjra'llda'o ake', kan' byo'n lo yichjra'llda'ollon' kana'.
44011016	Na' jadinra'lla' xti'll Xanllo Jesucriston', kan' bne'e: “Da li Juan na' bchoe' be'nn ka' nis, zan to da za'kll gak keré yedsó Spíritu ke Diosen' yichjra'llda'ore.”
44011017	Cha' kwin Diosen' ba be'e leake' Spíritu ke'en kan' benne'n lli'o nxenra'll-llo Jesucriston', ¿noxha naka' nada'n yepa' Diosen' bi gone' ka'?
44011018	Ka bayoll ben akre' kan' bne Pedron', bzo ake' llize na' be'rao ake' Dios, bne ake': —¿Bixha ren be'nn ka' bi nak be'nn Israelen', ba lloe' Diosen' latj yeyat akre' nench yezi'xhene' ke ake', na' we'e yel nban zejlikane ke ake'n cha'?
44011019	Be'nn ka' bxhonnj goslas kan' bde bet ake' Esteban na', bal ake' bllin akte' gan' nzi'i Fenicia, na' yell ka' zjalli' to yellrio da lli' lo nisda'o gan' nzi'i Chipre, na' yellen' re Antioquía gan' nbane Siria. Na' bi lloe'rén ake' no be'nn yobre xti'll Diosen', zre be'nn Israel ka'ze lloe'rén ake' di'lle.
44011020	Na' bal be'nn yellen' nzi'i Chipre, na' be'nn Cirene bllin ake' Antioquía, na' bzorao llroe' akre' Di'll Wen ke Xanllo Jesucriston', ren be'nn ka' bi nak be'nn Israel.
44011021	Na' yel wak ke Xanllon' zerenen leake'. Na' be'nn zan llsanra'll da nao ake', na' baxenra'll ake' Xanllon'.
44011022	Na' be'nn ka' lldop ll-llay llonlira'll Jesucriston' lla'a Jerusalén na', ben akre' kan' llaken, na' bse'l ake' be'nnen' re Bernabé Antioquía na'.
44011023	Ka bllin Bernabén', bre're' kan' llakrén Diosen' leake' bawere' kwis, na' golle' leake' do yichj do ra'll ake' nnao ake' Xanllon'.
44011024	Ka nak Bernabén' nake' to be'nn wen kwis, na' yo'ya'nne' Spíritu ke Diosen', na' le nxenra'lle' Dios, na'll yezikre be'nn zanll bxenra'll Xanllon'.
44011025	Na'tell byej Bernabén' yellen' re Tarso jadirje' Saulon', ka ballele' le'en, bche'e le'e Antioquían'.
44011026	To iz bzo ake' Antioquían', ben ake' txhen be'nn ka' lldop ll-llay llonlira'll Jesucriston', na' be'nn zan broe' akre' xti'll Diosen'. Antioquía na' bsi'i ake' be'nn ka' llonlira'll Xanllon', Cristiano da nelle.
44011027	Ka gok ka', bal be'nn ka' lla'a Jerusalén, be'nn ka' lloe' xti'll Diosen' kon ka llzejnie' Spíritu ke Diosen' leake', na' byej ake' Antioquían'.
44011028	Toe' be'nn re Agabo bzolle'e radj be'nn ka' lla'a lloe'rao Diosen', na' bne'e kon kan' bzejnie' Spíritun' le'e, bdixjwe're' gak to win xhen doxhen yellrio. Na' ka bllin lla bnebia' be'nnen' re Claudio doxhen gan' nbane Roma, kana' gok win kan' bne Agabon'.
44011029	Na' be'nn Antioquía ka' llonlira'll Jesucriston', be'e ake' di'll gakrén ake' be'nn lwellj ake' ka' lla'a yell ka' do gan' nzi'i Judea, kon ka yeza'ra'll toto ake'.
44011030	Na' ka bayoll bdopen na', bse'l ake' Bernabén' ren Saulon' jwa'a ake' mellen' rao be'nn gor brao ka', nak rallna'a be'nn ka' llonlira'll Jesucriston' lla'a Judean'.
44012001	Leska' kana' bchoybia' rey Herodes, be'x ake' bal be'nn ka' llonlira'll Jesucriston', nench wsa'kzie' leake'.
44012002	Na' bchoybie' bet ake' Jacobo, bchoy ake' yene', be'nnen' nak be'nn bi'ch Juan na'.
44012003	Gokbe'e Herodesen' bayo'ra'll be'nn Israel ka' kan' bene'n, na'll bse'le' be'nn ka', be'x ake' Pedron' rao lnnin', katen' llao ake' yet xtir dan' bi nchix kwa binn.
44012004	Herodes na', broe' Pedron' rill ya, na' bse'le' tap kwen waka'a ya, be'nn nak tap wej, nench bdap ake' rill yan'. Llakre' ka te lnni na', kweje' le'e rao be'nn yell, gone' yel koxchis ke'e.
44012005	Bixha chak yo' Pedron' rill yan', na' lla'a waka'a ya ka' llap ake' le'e, na' be'nn ka' llonlira'll Jesucriston', llaral llalwill ake' Diosen' gakrene' Pedron'.
44012006	Bixha tlle'le na', ka wxere llwia Herodesen' kweje' Pedron'. Na' Pedron' de'e tase' radj chop waka'a ya, na' nllej ta'ke'n chop gden, na' lla'te ye to kwen waka'a ya, llap ake' lloa' rill yan'.
44012007	Kat bllinkze to angl ke Xanllo Dios lo rill yan', to beni' xhen go'te, na' anglen' jatane' Pedron' basbane' le'e, lle'e le'e: —¡Sete byase! Ka bne'e ka'n, le ballojte gden ka' ta'k Pedron'.
44012008	Na'll lle anglen' le'e: —Bachej le'on, na' barejdo xhero'n. Na'll bayoll na', lle'e le'e: —Balleldo xhallero'n, na' banao nada'.
44012009	Na' balloj anglen', na' zanao Pedron', na' bi llakbe're' cha' da lin' llabej anglen' le'e rill yan', kon llakre' cha' llre'da'ozre'n.
44012010	Badé akte' gan' lla'a to kwen waka'a ya ka', na'll badé ake' ga lla'a be'nn wllope ka'. Kat ballín akte' ga zo reyj de ya dan' llwia tnezre, to wrazzen byarjen, na' balloj ake'. Bza'a ake' ye ra't, na'll baza'a anglen', na' bakwa'nne' Pedron' toze.
44012011	Kana'll gokbe'e Pedron' da likzen' balloje' rill yan', na'll bne'e: —Nna'll llre'ra' da likzen' bse'l Diosen' angl ke'en, nench basre'e nada' rao na'a Herodes na', na' rao yeolol da ka' lle'ne be'nn Israel ka' gon akre' nada'.
44012012	Llonteze' xhbab kan' goken, ballinte' rill María xhna' Juan Marcos, na' lla'a be'nn zan llalwill ake' Dios.
44012013	Ka bnne Pedron' le' zaguan na', byejdo to bi no'r re Rode jawiabe' non' nne.
44012014	Ka bayombia'be' chi'i Pedron', bawebe' kwis, na' bi bsarjbe', zayejdobe' jatixjwe'be' be'nn ka' yela', ba ze Pedron' lloa' yo'n.
44012015	Na'll lle be'nn ka' bi no'ren': —¿Bin' ba llakro'? Na' zekzbe' llebe' leake', Pedro na'n ze ganna'. Na'll bne ake': —¿Kere angl ke Pedro na'n lla?
44012016	Na'll Pedron' zekze' llnne'e lloa' yo'n, na'll jasarj ake'. Ka bre'e akre' le'en, llabán akre' kwis.
44012017	Na'll Pedron' bene' sen ren ta'ke' nench bzo ake' lli, na' be'rene' leake' di'll kan' gok babej Xanllon' le'e rill yan', leska' lle'e leake': —Lechixjwe' Jacobon', na' be'nn lwelljllo ka' yela' kan' ba goken. Na'll balloje' zayeje' ga yobre.
44012018	Bixha ka byeni', da xhen gokllejla'll waka'a ya ka', ke nak nollno Pedron' yo' lo rill yan'.
44012019	Na'll Herodes na', bse'le' be'nne bayirj ake' Pedron', na' bi ballel akre' le'e, na'll bnnabyollre' waka'a ya ka', akre gok balloje', na' waka'a ya ka' bibi gokse nne ake'. Na' bchoybie' bet ake' waka'a ya ka' gop rill yan'. Na'll bza'a Herodesen' Judean', na' byeje' jasoe' yellen' re Cesarea.
44012020	Rey Herodes na', llaklle'e be'nn yell ka' nzi'i Tiro, na' Sidón. Na'll be'nn ka' be'e ake' di'll lljake' rawe'n, na' be'rén ake' to be'nne di'll, be'nn nak rallna'a gan' nbane Herodes, be'nn re Blasto. Be'e ake' le'e mell nench wdie' xti'll ake', na' bnnabe' yeni't ake' wen ren reyen', le yallj akre' da ye'j gao ake' gan' nbane Herodes.
44012021	Herodes na' bzoe' to lla lljak be'nn ka' rawe'n. Ka bllin llan', Herodes goke' xhara'ne' da cha'o, na' bllie' gan' llone' yel koxchis, na' broe' lban rao be'nn Tiro, na' be'nn Sidón ka'.
44012022	Ka bayoll broe' lban na', besia' be'nn ka' bne ake': —¡Kere be'nnachen' bnne, Dioskzen' ba bnne!
44012023	Rawe llak ka'n, to angl ke Xanllo Dios bene' nench Herodes na', bia'ze' to yillwe', le bi be'rawe' Dios, be'e latj be'rao be'nn ka' le'e. Na' gote', na' bdao bel da'o ka' xpe're'n.
44012024	Zan ka nak xti'll Xanllon', zejzell goslasen, na' gateze ba lloe' ake' xti'lle'n.
44012025	Bernabé ren Saulon', bayoll bi dan' ben ake' Jerusalén na', na' baza'a ake' zayej ake' yellen' nzi'i Antioquían', nche'e akte' be'nnen' re Juan Marcos.
44013001	Radj be'nn ka' lldop ll-llay llonlira'll Jesucriston' lla'a yellen' nzi'i Antioquían', zjarén be'nn lloe' xti'll Diosen' kon ka llzejnie' Spíritu ke Diosen' leake'. Na' zjarén be'nn llak llroe' llsede xti'll Diosen', ki re bal ake': Bernabé, na' Simón (be'nnen' nsi'i ake' Be'nn Gasj), Lucio be'nn Cirene, na' Manaén (be'nn blli'orén Herodesen' txhen, be'nnen' llnebia' Galilean'), na' Saulo.
44013002	To lla ka non ake' was, na' lloe'rao ake' Dios, na' llalwill ake' Le'e, na' bnne Spíritu ke'en llen leake': —Lekwej Bernabén' ren Saulon', le ba bayaxh ake' gon ake' xchina'.
44013003	Na'll bayoll ben ake' was na', balwill ake' Diosen', na' bxoa ta'k ake' yichj Bernabén' ren Saulon', na'll bsa'a ake' leake'.
44013004	Spíritu ke Diosen' bse'len Bernabén' ren Saulon' yellen' re Seleucia, ganna' byo' ake' barco bllin akte' to yellrio, da lli' radj nisda'o gan' nzi'i Chipre.
44013005	Ka bllin ake' yellen' nzi'i Salamina, bzorao lljake' yoda'o ke be'nn Israel ka', na' lloe'rén ake' leake' xti'll Diosen'. Na' nao Juan Marcos na' llakrene' leake'.
44013006	Na' ka' bde ake' doxhen yellrion' lli' radj nisen', bllin akte' yellen' nzi'i Pafos. Ganna' jadi' akre' to be'nn Israel be'nn walla'a re Barjesús, na' ziye'e be'nn ka' ne'e nake' be'nn lloe' xti'll Dios.
44013007	Zoteze zorene' to be'nn wnebia', to be'nn si'n re Sergio Paulo. Na' be'nnen' goxhe' Bernabén' ren Saulon', lle'nre' wzenaye' xti'll Diosen'.
44013008	Na' Barjesúsen', lekze nsi'i ake' le'e Elimas, (di'll griego lle'nen nen be'nn walla'a), ll-llone' wzenay be'nnen' llnebia'n bi lloe' latj chejle'.
44013009	Na'll Saulon', lekze le'en re Pablon', ka nak yoe' Spíritu ke Diosen', bwiachiche' be'nn walla'an.
44013010	Na'll lle'e le'e: —Be'nn wxhiye'e, be'nn wen da xhinnj, xhi'nn daxi'o bi llo'ra'llo' da nak da wen. ¿Bat wsano' bill gonchixro' yichjra'llda'o be'nn ka', nench bi nnao ake' di'll li ke Diosen'?
44013011	Na' nna' Xanto' Diosen' wsa'kzie' rwe', wcholo' to chi'i bi re'ro' beni'. Le bcholte be'nnen', bxhoa bej rawe', na' de'e llgane' no go'x ta'ke'.
44013012	Ka bre'e be'nnen' llnebia'n kan' goken na' byejle', llabanre' kwis kan' nak xti'll Xanllo Jesucriston'.
44013013	Na'll Pablon' ren be'nn lwellje' ka', baza'a ake' yellen' re Pafos, byo' ake' barco bllin akte' yellen' nzi'i Perge gan' nbane Panfilia. Ganna' bsanra'll Juan Marcos leake', zayeje' Jerusalén.
44013014	To bde akze' Pergen', bllin akte' yellen' nzi'i Antioquía ga nbane Pisidia. Ka bllin to lla nba'nne, na' jake' yoda'o ke be'nn Israel ka', na' jache' ake'.
44013015	Ka bayoll bel be'nn ka' yich gan' llia ley, dan' bzoj be'nn ka' be'e xti'll Diosen' kana', na'll be'nn ka' llnebia' lo yoda'on, bse'l ake' be'nn, jell ake' Pablon' ren Bernabén': —Be'nn bi'ch ake, cha' bi di'll de we'renre be'nn ki wak nnere nna'.
44013016	Na'll bzolla'a Pablon', bene' sen ren ta'ke'n, nench bzo ake' lli, na' bne'e: —Re', be'nn Israel, na' notezre llapre Diosen' bara'nne lewzenay kan' nia' ni.
44013017	Dios be'nnen' lloe'raollo lli'o be'nn Israel, breje' xozxta'ollo ka', bene' leake' to yell xhen kan' blla'a ake' gok ake' be'nn zi't gan' nzi'i Egipton'. Na' Diosen' broe're' yel wak ke'en ka nak bachache' leake' Egipton'.
44013018	Diosen' gokxhenre' kan' ben ake' blla'a ake' latj dachen' choa (40) iz.
44013019	Diosen' banit balane' be'nn ka' lla'a gall yellrio ka', nench be'e yellrion' xozxta'ollo ka'.
44013020	’Na' rao tap gayoa chiyon (450) iz, Diosen' breje' be'nn ben yel koxchis ke ake', nench bnebie' leake', ka gok bllinte lla bzo be'nnen' re Samuel, be'nnen' be'e xti'll Diosen'.
44013021	Na'll bnnab ake' so rey be'nn bnebia' leake', na' Diosen' breje' be'nnen' re Saúl, nench goke' rey choa iz. Saúlen' goke' xhi'nn Cis, na' goke' xhi'nn dialla ke Benjamín.
44013022	Kat bllin lla bkwas Diosen' Saúlen' ka'le, na' breje' David goke' rey, na' bne Diosen' ke Daviden': “David xhi'nn Isaín', le'e llo'ra'lla', le'e gone' dan' lle'nra'n.”
44013023	Na' rao dialla ke rey David na', gorj Jesús be'nnen' yesrá lli'o be'nn Israel, kan' bcheb Diosen'.
44013024	Ka zayedtere Jesúsen', Juan na' bdixjwe're' be'nn Israel ka', llaya'l wayat akre' ke da xhinnjen' non ake', na' choa ake' nis.
44013025	Ka ba zo rez wayoll xchin Juan na', bne'e: “Be'nnen' bexhren' kere nada', za za'a to be'nn za'kll ka nada', bi za'ka' nada' ka Le'e, ni da wadecha'wa' xhere'n nie', bi za'ka'.”
44013026	’Be'nn bi'che, nakllo xhi'nn dialla da Abraham, na' notezre llapre Diosen' bara'nne, ke lli'on ba bse'l Diosen' lloa' xti'lle' dan' nsa'a yel wasrá.
44013027	Ka nak be'nn ka' lla'a Jerusalén na', na' be'nn ka' llnebia' leake', bi bayakbe'e akre' cha' Diosen' bse'l Jesúsen', na' ni ke llejnie' akzre' dan' bzoj be'nn ka' be'e xti'll Diosen' kana', la'kze lla'a ake' llol ake'n yeo lla nba'nne. Na' ka' gok bzoa lloa' xti'll Diosen' ka nak bchoybia' ake' llaya'l gat Jesúsen'.
44013028	Llwia akte' bibi da xhinnj bene' nench gate', na' goll akse' Pilaton' llaya'l gat be'nnen'.
44013029	Gok ka' nench gok doxhen kan' nyoj xti'll Diosen' gak ke Jesúsen'. Na' bayoll gote' na', baletj ake' Le'e le' yay cruzen', na' bkwa'ch ake' Le'e.
44013030	Bixha Diosen' basbane' Le'e radj be'nn wat ka'.
44013031	Na' broe'rawe' be'nn ka' ben Le'e txhen kan' bze'e Galilean' bllinte' Jerusalén na', zan lla bdarene' leake' kan' babane'n. Na' leake'n lloe' xti'll Jesucriston' rao be'nn yell.
44013032	’Na' nna' neto' leska' llyixjwe'to' re' kan' nak Di'll Wen ke Jesucriston', di'll dan' bcheb Diosen' ren xozxta'ollo ka'.
44013033	Lli'o nakllo xhi'nn dialla ke ake', na' lli'o llre'llo ba llon Diosen' ka dan' golle' leake'n, dan' basbane' Jesúsen'. Kan' nyojkze salmo wllopen' nen: “Xhi'nnkza' rwe', nada' gonna' rwe' yel nban.”
44013034	Dan' basbane' Jesúsen', bill we'e latj gate' da yobre, leska' nen: “Na' gonna' rwe' yel nak la'ye dan' bcheba' wa'a Daviden'.”
44013035	Ke len na' leska' ne le' yich ke to salmo yobre: “Bi we'o latj go'll xpe'ra'n, nada' naka' rallna'o.”
44013036	Da li naken, Daviden' bzoe' gokrene' xozxta'ollo ka' kon ka broe' Diosen' le'e. Bde na', gote' jayene' txhen xozxta'ollo ka' ba got, na' go'll xpe'r Daviden'.
44013037	Zan ka nak be'nnen' basbán Diosen', bi go'll xpe're'n.
44013038	Na' llaya'l nnézere, be'nn bi'cha', Jesucriston' be'nnen' lloe'to' xti'lle'n, Le'e yezi'xhene' ke yeolol be'nne cha' gonlira'll ake' Le'e.
44013039	Ka nak ley dan' bzoj da Moisésen', bi llzoen yelanen da xhinnj kellon', zan Jesucriston' Le'en yenit yelane' da xhinnj kellon', cha' lli'o wxenra'll-lloe'.
44013040	Lewiá, ke gak keré kan' bzoj be'nn ka' be'e xti'll Diosen' kana', gan' nen:
44013041	Lewayón xhbab be'nn lltitje, Legón yel wan, na' lewxhonnje. Nada' Dios gona' to da yebánere chak nbanre, na' la'kze we'rén akte' re' di'll, ni ke chejle'zre.
44013042	Ka balloj Pablon' ren be'nn lwellje' ka' lo yoda'on, be'nn ka' bi nak be'nn Israel go'tyoe akre' leake', nench kat wazó xhman na', lljake' da yobre lljazejnie' akre' leake'.
44013043	Ka ballach ake'n, be'nn zan be'nn Israel ka', na' leska' be'nn ka' ba nao llon kan' ne ley ke be'nn Israel ka', bnao ake' Pablon' ren Bernabén'. Na' basyoll Pablon' ren Bernabén' broe' akre' leake', na' goll ake' leake' seteze se ake' wxenra'll ake' Dios, be'nnen' nllie' lli'o.
44013044	Bixha ka bazó xhman lla nba'nne, yeolol kaze be'nn yell badop bzenay ake' xti'll Diosen'.
44013045	Bixha be'nn Israel ka', ka bre'e akre' be'nn zan ka', baxhé' akre' postl ka', na' ka nne Pablon', llalli'i akte' xti'lle'n, na' lla'dyi' ake' le'e.
44013046	Bixha Pablon' ren Bernabén' bi lleb ake' lloe' ake' di'llen', na' lle ake' be'nn ka': —Ba bento' bien ba bzejnie'to' zga'tek re' be'nn Israel xti'll Diosen', na' ka nak ll-llon yichjra'llda'ore, bi llo'ra'llre xti'lle' dan' nsa'a yel nban zejlikane, na' wayejllto' gan' lla'a be'nn ka' bi nak be'nn Israel.
44013047	Le ka'kzen' bne Xanto' Diosen' golle' neto': Ni nzoa' rwe' gako' beni' ke be'nn ka' bi nak be'nn Israel, nench be'nn ka' lla'a doxhen yellrio, gakbe'e akre' wak yerá ake' rao da xhinnj ke ake'n.
44013048	Na'll be'nn ka' bi nak be'nn Israel, ka ben akre' ka', llawé akre' kwis, na' ne ake' wen kwis nak xti'll Xanllo. Na' byejle' yeolol be'nn ka' ba brej Diosen' ga't yel nban zejlikane ke ake'.
44013049	Ka' gok, doxhen gan' nzi'i Pisidia, bnnez akre' xti'll Xanllo Jesucriston'.
44013050	Bixha be'nn Israel ka', bko'yel akre' bal no'r brao ka', nench ben ake' txhen koxchis ka', na' bzorao bdilrén ake' Pablon' ren Bernabén', ben akte' gan babej ake' leake' yellen'.
44013051	Na'll postl ka' balloj ake' yellen', babib akte' no bichte bllia nia' ake', nench bayakbe'e be'nn ka' kreren' ben ake'. Na' baza'a ake' ballín akte' yellen' re Iconio.
44013052	Yeolol be'nn ka' nxenra'll Jesucriston', lla'a ake' llawé akre' kwis, na' Spíritu ke Diosen' llnebia'n yichjra'llda'o ake'.
44014001	Na' gok ka bllin Pablon' ren Bernabén' yellen' nzi'i Iconio, jake' yoda'o ke be'nn Israel ka'. Na' jazejnie' akre' xti'll Diosen' kwasro, na' be'nn zan benlira'll Jesucriston' ka be'nn Israel na' ren be'nn griego ka'.
44014002	Na' be'nn Israel ka' bi nxenra'll Jesucriston', bko'yel akre' be'nn ka' bi nak be'nn Israel, nench gok akre' Pablo ren Bernabén' be'nn wen da xhinnj ak.
44014003	Ni ke len na' baga'nn ake' scha Iconion', lloe' ake' xti'll Xanllon', ni ke lleb akze', llroe' akre' kan' nllie' Diosen' be'nn ka'. Na' Diosen' llroe're' di'll likzen' lloe' ake', ke nak be'e leake' yel wak, na' llon ake' da yebánello.
44014004	Na' be'nn Iconio ka' gok ake' chopre, bal ake' bda'a be'nn Israel ka', na' ye bal ake' bda'a postl ka'.
44014005	Na' be'nn Israel ka', na' ren be'nn ka' bi nak be'nn Israel, gok ake' toze ren koxchis ka', na' bzi'chi'll ake' Pablon' ren Bernabén', na' lle'n akre' wchekw ake' leake' yej.
44014006	Ka gokbe'e Pablon' ren Bernabén' ka', na'll baza'a ake' jake' yell ka' nzi'i Listra, na' Derbe ga nbane Licaonia. Na' jatá ake' yell ka' lli' do kwite,
44014007	na' ganna' jatixjwe' akre' Di'll Wen ke Jesucriston'.
44014008	Gan' ne Listra jadi' akre' to be'nn nxhinnj nia' ka gorjte, na' bi llak se'e.
44014009	Bixha ka llzenaye' di'llen' lloe' Pablon' ren Bernabén', Pablon' bwiaya'nne' le'e, na' gokbe're' nxenra'lle' wayake'.
44014010	Na' goll Pablon' le'e zillj: —¡Balí nia'on, na' bazolla'a! Na' le bazolla'te be'nnen', bxhi'te' na' le gokte baze'e.
44014011	Be'nn Listra ka', ka bre'e akre' kan' ben Pablon', bzorao llosia' ake' nne xti'll ake', ne ake': —¡Dios aksen' ba betj radjllon', nak ake' ka be'nne!
44014012	Na' bne ake' Bernabén' nake' dios ke ake', be'nn re Júpiter, na' Pablon' nake' dios be'nn re Mercurio, le le'en lloe' di'llen'.
44014013	Na' bxoz ke Júpiter na', ke nak yoda'o ke'en zon lloa' yellre, jaxie' bal bell, na' bencha'we' yeje, na' jwa'a ake'n gan' lla'a ake' ren be'nn zan ka', gokra'll ake' got ake' bell, nench we'rao ake' postl ka'.
44014014	Ka gokbe'e Bernabén' ren Pablon' kan' lle'ne be'nn ka' gon ake'n, na'll bche'z xhara'n ake', nench broe' akre' be'nn ka', kreren' llon ake', na' bde ake' radj be'nn zan ka' llosia' ake', lle ake' leake':
44014015	—Re', be'nne, ¿bixchen llonre ka'? Lekze be'nnachkze neto', za'to' llzejnie'to' re', llaya'l wsanra'llre dan' naore na', da bi za'ke, na' wayoe'raore Dios be'nn nban zejlikane, be'nn ben yebá, yellrio na' nisda'o, na' bene' yeolol da zjadé.
44014016	Do batna' be'e latj ben be'nn ka' ka nezen ke ake'.
44014017	Na' bzekze' gokrene' yeolol be'nne, nench bnnez akre' zokze', na' Lekze'n llone' llak yejw nench llak bi da llaz lla'nnllo, na' de da lle'j llaollo, na' zollo nbaraz.
44014018	Da zan da goll ake' be'nn ka', ganne bzoe akre' bi bet be'nn Listra ka' bell ka', we'rao ake' leake'.
44014019	Nna llakte ka'n, bllin be'nn Israel ka' za'k yell ka' nzi'i Antioquía ren Iconio, na' benchix akre' be'nn ka', nench bill byejle' ake' ke postl ka'. Na' bchekw ake' Pablon' yej. Na' llak akre' cha' ba gote'n, na'll bxhob ake' le'e brej akte' le'e yell.
44014020	Na' be'nn ka' llonlira'll Jesucriston' bdop ake' byechj ake' Pablon' gan' de'en, na'll bayase' na' bayoe' yell. Bateyó bago' Pablon' ren Bernabén' nez, jayake' gan' nzi'i Derbe.
44014021	Ka ballín ake' na', bdixjwe' akre' be'nne kan' nak Di'll Wen ke Jesucriston', na' be'nn zan benlira'll ake' Xanllon'. Bde na', bza'a ake' ballín akte' Listra, na'll Iconio, na'tell ballín ake' Antioquía.
44014022	Toto yell ga badé ake', be'ltipra'll ake' be'nn ka' llonlira'll Jesucriston', lle ake' leake': —Yezikre lesé war ka naken ba nxenra'llre Jesucriston', dekz de yellayraollo chak bexhllo yeyejllo gan' llnebia' Diosen'.
44014023	Leska' toto yell gan' badé ake'n, brej ake' be'nn gor llejnie', nench se ake' wia ake' be'nn ka' llonlira'll Jesucriston'. Na' bayoll ben ake' was, balwill ake' Diosen', na' ben ake' leake' rallna'a Xanllon', be'nnen' bakze llonlira'll ake'.
44014024	Ka zayo' Pablon' ren Bernabén' nezen', bde ake' ga nzi'i Pisidia, na'll ballín akte' gan' nzi'i Panfilia.
44014025	Ka bayoll be'e ake' xti'll Diosen' yellen' re Perge, na'll baza'a ake' ballín akte' yellen' re Atalia.
44014026	Ganna' byo' ake' barco, na' ballín akte' Antioquía gan' nbane Siria, le kana' ben be'nn Antioquía ka' leake' rallna'a Dios, kan' blloj ake' jatixjwe' akre' xti'lle'n dan' ballín akte' na'.
44014027	Ka ballín ake'n, batop ake' be'nn ka' llonlira'll Jesucriston', na' be'rén ake' leake' di'll kan' gokrén Diosen' leake', broe're' da zan da yebánello gan' jatá ake'n, na' kan' ben Xanllon' bsarje' yichjra'llda'o be'nn ka' bi nak be'nn Israel nench byejle' ake'.
44014028	Na' go'y ake' scha ren be'nn ka' ba llonlira'll Jesucriston'.
44015001	Kan' llak ka', bal be'nn bza'a yell ka' gan' nbane Judean', bllin ake' Antioquía na', na' bzorao llsed akre' be'nn ka' nxenra'll Jesucriston', ne ake': —Cha' bi sore sen dan' nzi'i circuncisión kan' ne ley dan' bzoj da Moisésen', bi gak yerare rao da xhinnjen'.
44015002	Pablon' ren Bernabén' llakdilrén ake' be'nn ka', bixchen llroe' akre' leake' ka'. Na'll be'nn ka' llonlira'll Jesucriston' lla'a Antioquían', be'e ake' di'll lljak Pablon' ren Bernabén' ren ye bal be'nn lwellj ake' ka' Jerusalén na', nench lljara'nn ake' postl ka', na' be'nn gor brao ke be'nn ka' llonlira'll Jesucriston', na' llje'rén ake' leake' di'lle, akre gak ke dan' llroe' be'nn ka'.
44015003	Ke len na', be'nn ka' lldop ll-llay llonlira'll Jesucriston' lla'a Antioquían', bse'l ake' leake' Jerusalén na'. Ka zjake'n bde ake' yell ka' gan' nzi'i Fenicia, na'll gan' nzi'i Samaria. Lloe'rén ake' be'nn ka' di'll kan' ba bacha'a yichjra'llda'o be'nn ka' bi nak be'nn Israel, ba llzenay ake' ke Dios. Na' be'nn ka' nak leake' txhen na', llawé akre' kwis ka llen akre' ka'.
44015004	Ka bllin ake' Jerusalén na', be'nn ka' lldop ll-llay llonlira'll Jesucriston', na' be'nn gor brao ke ake' ka', na' postl ka', bwap ake' leake' lliox. Na' Pablon' ren Bernabén' be'rén ake' leake' di'll kan' ba gokrén Diosen' leake'.
44015005	Bixha bal be'nn fariseo ka' ba llejle' ke Jesucriston', bzolla'a ake', na' bne ake': —Llonen bien noteze be'nn byio wxenra'll Jesucriston', llaya'l soe' sen dan' nzi'i circuncisión, na' llaya'l gon ake' kan' ne ley dan' bzoj da Moisésen'.
44015006	Na'll badop postl ka', na' be'nn gor brao ka', nench wayej di'll akre gaksen.
44015007	Bixha ba gokte scha llayej di'llen', kat bzolla'a Pedron', na' bne'e: —Re', be'nn bi'cha', nnézkzere kwasro kan' gok batna', Diosen' breje' nada' jazejnie'ra' xti'll Jesucriston' be'nn ka' bi zjanak be'nn Israel, nench chejle' ake' ke'e.
44015008	Diosen' nnezre' ka nak yichjra'llda'o yeolol be'nne, leska' broe're' nllie're' leake', ka nak be'e leake' Spíritu ke'en kan' bene' ke lli'o.
44015009	Toz ka ben Diosen' kello, na' ren leake', lekze ba bayibe' yichjra'llda'o ake', ni ke dan' nxenra'll ake' Jesucriston'.
44015010	Na' nna', ¿bixchen bikze llejle're, ba llwiátere dan' llon Diosen'? Bi llaya'l wchie'llo be'nn ka' bi nak be'nn Israel, gon ake' ke dan' llon lli'o be'nn Israel, nnéztello ni lli'o, ni xozxta'ollo ka', bi gok gon ake'n.
44015011	Nnéztello kere ni ke dan' gonllo kan' ne ley na'n, yesrá Diosen' lli'o, le ni ke dan' nllie're' lli'on, na'llen' yesre'e lli'o, na' ka'kze yesre'e noteze be'nne.
44015012	Na'll billbi bnekze be'nn zan ka', na'll blla'a ake' lli chak bzenay ake' lloe' Pablon' ren Bernabén' di'll kan' gokrén Diosen' leake', ben ake' da zan da yebánello radj be'nn ka' bi nak be'nn Israel.
44015013	Ka bayoll bnne ake' na', bzolla'a Jacobon' bne'e: —Be'nn bi'cha', lewzenay kia' choll.
44015014	Simón Pedron' ba be'e di'll kan' bzorao broe' Diosen' yel wak ke'en ren be'nn ka' bi nak be'nn Israel, na' breje' bale' nench gok ake' to yell ke Dios.
44015015	Dan' llak ka', llatilen ke dan' bzoj be'nn ka' be'e xti'll Diosen' kana':
44015016	Te na' yeda' da yobre, kana' gona' nench nnebia' xhi'nn dialla ke rey Daviden', la'kze ba nak ake' ka to yo' da ba bayinnje, na' nada' wayona'n, walisa'n wayontia'n ka wazón war,
44015017	gona' ka' nench be'nn ka' bi zjanak be'nn Israel, wayirj ake' nada' naka' Xan ake', na' noteze be'nn yellrio wak walwille' nada'.
44015018	Kan' ne Xanllo Diosen' llyixjwe're' lli'o da ki kan' batna'te.
44015019	’Ke len na', nia' be'nn ka' bi nak be'nn Israel, bi llaya'l gon akelloe' zed, cha' ba llayechj ake' llonlira'll ake' Diosen'.
44015020	To da gonllo, wzojllo to yich, na' ye aklloe' bi gao ake' no yel wao da ba bxhoa no rao lwa'a lsa'ke, na' cha' bi nchayna'a ake', bi gak sorén lwellj ake', na' bi gao ake' bayi'x ba llchok ake' yen, na' leska' bi gao ake' llen na'.
44015021	Ka nak ley dan' bzoj da Moisésen' kana'te, lla'kze be'nn toto yell llzejnie' akre'n, katen' lladop ake' lla nba'nne.
44015022	Na' postl ka', na' be'nn gor brao ka', na' yeolol be'nn ka' lldop ll-llay llonlira'll Jesucriston', bayazra'll ake' kan' bne Jacobon'. Na' be'e ake' di'll kwej ake' chop be'nn lwellj ake' ka', na' wse'lrén ake' leake' Antioquían' ren Pablon' na' Bernabén'. Na' brej ake' Judas lekze nzie' Barsabás, na' Silas, be'nn ka'n nak be'nn brao radj ake'.
44015023	Na' bzoj ake' to yich be'x be'nn ka', yichen' nen: “Neto' postl, na' ren be'nn gor brao ka', na' ren be'nn bi'chllo ka', llwapto' re' lliox, re' lla're Antioquía, na' Siria, na' Cilicia. Nakllo txhen llonlira'll-llo Jesucriston', la'kze bi nakre be'nn Israel.
44015024	Ba bnnézeto' bal be'nn blloj radjto' ni, bra' ake' gan' lla'ren' lloe' ake' di'll wenra'll, na' llonchix akre' re', ne ake' llaya'l sore sen dan' nzi'i circuncisión, na' gonre yeolol billre kan' ne ley dan' bzoj da Moisésen'. Kere neto' bse'lto' be'nn ki, bya'zera'll ake'n llon ake' ka'.
44015025	Ni ke len na', ba be'to' toze di'lle, na' ba brejto' chop be'nn nench yedwia ake' re', na' llse'l aktoe' ren be'nn bi'chllo ki nllie'to' kwis, Pablo na' ren Bernabén'.
44015026	Ke nak be'nn ki ba bzoa yel nban ke ake'n rao da nxholl, ni ke Xanllo Jesucriston'.
44015027	Ganni llse'lto' Judas ren Silas, leake' we'rén akse' re' di'll lloa' ake', dan' ba nlliato' le' yich nga.
44015028	Llaweto' ka nak Spíritu ke Diosen' ba bzejnie'n neto', akre nneto' nench bi wchie'to' re' gonre billre, lete ka nak da brao ki:
44015029	Bi gaore yel wao da ba bllia ake' rao lwa'a lsa'k Dios, bi gaore llen, na' bi gaore no bayi'x ba llchoke yen, leska' cha' bi nchayna're, bi gak sorén lwelljre. Cha' wzenayre da ki, da wen kwis gonre. Cha'chgare wen.”
44015030	Ka' gok, na' bza'a be'nn ka', zjake' Antioquían', ka bllin ake' na', batop ake' yeolol be'nn ka' llonlira'll Jesucriston', na' bayoe' ake' leake' yichen'.
44015031	Ka bayoll bel ake' yichen', llawé be'nn ka' kwis, le da xhen llayoe'xhenen leake'.
44015032	Na'll ka nak Judasen' ren Silas na', llak lloe' ake' xti'll Diosen' kon ka llzejnie' Spíritu ke Diosen' leake', ye to chi'i bayonxhenra'll ake' leake', be'rén ake' leake' di'll nni'tteze nni't ake' gonlira'll ake' Jesucriston'.
44015033	Ka gok scha da'o bzorén ake' leake', bllin lla yeza'a ake', na' be'nn ka' llonlira'll Jesucriston', bago' ake' leake' nez, lle ake' leake': —Wallinchgare wen gan' bza'ren'.
44015034	Bixha Silas na', byazra'lle' ga'ye' ganna'ze.
44015035	Leska' Pablo ren Bernabén' go'y ake' ren ye txhonnj be'nn zej ren leake' txhen Antioquían', broe' bsed akre' xti'll Diosen'.
44015036	Ka bde zan lla, Pablon' lle'e Bernabén': —Chejllo da yobre gan' ba jatallo jatixjwe'llo xti'll Xanllo Jesucriston', lljawiallo akre lla'a be'nn bi'chllo ka' ba nxenra'll Le'en.
44015037	Na'll Bernabén' lle'nre' wche'e ake' be'nnen' re Juan Marcos.
44015038	Na' Pablon' llakre' bi gonen wen wche'e ake' le'e, le bsanra'lle' leake' gan' nzi'i Panfilia, bill bnawe' gakrene' gon ake' xchin Diosen'.
44015039	Ni ke len na', bi gokse gon ake' toze di'lle, na' bra'a lwellj ake'. Na' bza'a Bernabén' nche'e Juan Marcos, na' byo' ake' barco zjake' yellrio dan' lli' lo nisda'o gan' nzi'i Chipre.
44015040	Leska' Pablon' bze'e nche'e be'nnen' re Silas, na' be'nn ka' llonlira'll Jesucriston' lla'a Antioquían', ben ake' leake' rallna'a Dios, ka nak bza'a ake'n.
44015041	Na'll Pablon' ren Silas na', ka zjake'n, bde akte' yell ka' gan' nzi'i Siria, na' gan' nzi'i Cilicia, na' llgo'ltip ake' be'nn ka' llonlira'll Jesucriston' toto yell.
44016001	Na' bllin Pablon' ren Silas yell ka' re Derbe na' Listra. Ganna' jadi' akre' to be'nn re Timoteo, na' nxenra'lle' Jesucriston', xhna' Timoteon' nake' be'nn Israel, leska' nxenra'lle' Jesucriston', na' xe'e nake' be'nn griego.
44016002	Be'nn ka' nxenra'll Jesucriston' lla'a Listra, na' Iconio, lloe' ake' di'll nak Timoteon' be'nn wen.
44016003	Pablon' byazra'lle' wche'e le'e, na' zga'tek bzoe' le'e sen dan' nzi'i circuncisión, nench bibi de nne be'nn Israel ka' lla'a do ganna', le nnez akre' xe'en bi nake' be'nn Israel.
44016004	Na' yeololte yell gan' bde ake'n, bdixjwe' akre' be'nn ka' ba nxenra'll Jesucriston' kan' llaya'l gon ake', kan' bne postl ka', na' ren be'nn gor brao ka' lla'a Jerusalén na'.
44016005	Na' Be'nn ka' ba lldop ll-llay llonlira'll Jesucriston', toto yell yezikre llxenra'll ake' Le'e, na' tlla tlla zjazell llan ake'.
44016006	Spíritu ke Diosen' bi be'n latj we'e ake' xti'll Diosen' yell ka' gan' nzi'i Asia, na'll to bde akze' yell ka' gan' nzi'i Frigia na' Galacia.
44016007	Bllin akte' gan' nzi'i Misia, na' gokra'll ake' lljake' yell ka' do gan' nzi'i Bitinia, leska' bi be'e Spíritu ke Diosen' latj.
44016008	Na'll to bde akze' Misia, bllin akte' yellen' re Troas.
44016009	Rao lle' na', bre'da'we Pablon', bre're' to be'nn Macedonian' lla'tyoere' le'e, lle'e le'e: “Yo'o Macedonian' nench gakreno' neto'.”
44016010	Kate bde gok ka', le bsinia'te keto' chejto' yell ka' do gan' nzi'i Macedonian', le byejnie'to' Dios na'kzen' llse'le' neto' chixjwe'to' Di'll Wen ke Jesucriston' ganna'.
44016011	Troas na' byo'to' barco da zej lixhej gan' ne Samotracia, to yellrio da lli' kllol nis, na' bateyó na' bllinto' yellen' re Neápolis.
44016012	Neápolis na' bza'to', na' bllinto' yellen' re Filipos gan' nbane Macedonia, Filipos na' naken to yell brao ga lla'a be'nn Roma, na' bzoto' to chi'i ganna'.
44016013	To lla nba'nne ke be'nn Israel ka', bllojto' yellen' byejto' lloa' yeo ga lladop ake' llalwill ake' Diosen', na' blle'to' be'rento' bal no'r ka' bllayen' di'lle.
44016014	Radj no'r ka' ren to no'r re Lidia, be'nn yellen' re Tiatira, na' non xchine' llo'te' ra'll cha'o da morad. Lidian' lloe'rawe' Dios, na' llie' llzenaye', na' Xanllo Diosen' bsarje' yichjra'llda'we' nench bzenaye' kan' ne Pablon'.
44016015	Na' ka' blloe' nis ren be'nn ka' lla'a rille'n, na' go'tyoere' neto' ne'e: —Cha' ba llakliere dan' ba llonlira'lla' Xanllon', lecho'o rilla', na' sore. Na'll bchie're' neto' nench byejto' rille'n.
44016016	Gok ye to lla chak zejto' llje'rento' Diosen' di'lle, balláyeto' to bi no're, yo'be' daxi'o da llanneya'. Da xhen llon xanbe' gan ke dan' llanneya'be' na'.
44016017	Na'll badnnaobe' neto' ren Pablo na', llosia'be' nebe': —¡Be'nn kin' llon ake' xchin Dios, be'nn zo yebá, na' llyixjwe' akre' akre nak nez ke Diosen' dan' nsa'a yel wasrá!
44016018	Na' ka' llonbe' naobe' neto' gokte zan lla, na' bi byazra'll Pablon' kan' llonbe', na' bayechje', lle'e daxi'on yo' yichjra'llda'o bi no'ren': —Kone yel wak ke Jesucristo, llepa' rwe' yellojo' yichjra'llda'o bi no'ren'. Na'll le ballojten.
44016019	Bixha ka gokbe'e be'nn ka' nak xan bi no'ren', na' zerao yel wnia' ke ake'n, ka nak ba balloj yel llnneya' ke bi no'ren', na' be'x ake' Pablon' ren Silas, na' jwa'a ake' leake' lao ya'a gan' lla'a be'nn ka' llnebia'.
44016020	Ka bllin ake' rao koxchis ka', lle ake' leake': —Be'nn Israel ki da ake' llta llnne ake' be'nn rao yell kellon'.
44016021	Llroe' akre' leake' to da yobre da bi gak nnao lli'o, na' bi llaya'l gonllon nakllo be'nn Roma.
44016022	Na'll bdop be'nn zan go'dyi' ake' Pablon' ren Silas, na' golj ake' xhara'n ake'n, na' koxchis ka' goll ake' be'nn ka' bdin ake' leake' xhis.
44016023	Bayoll bdintat ake' leake', na'll bro' ake' leake' rill ya, na' goll ake' be'nnen' llap rill yan' wseje'n da war.
44016024	Ka bene be'nnen' llap rill yan' ka', na' jaloe' leake' lo rill ya da zo loete. Na'll ye to chi'i, broe' yen nia' ake'n to lo yay da nzi'i cepo.
44016025	Do llere na', Pablo ren Silas lloe'rén ake' Diosen' di'lle, na' llol ake' lloe'rao ake' Dios, na' be'nn ka' yela' lla'a rill yan', llzenay ake' kan' llol ake'n.
44016026	Bixha kate bxho'kze da xhen, na' bnniben rill yan', yeololte gan' nsej ake' waren', byarj aken na' gden ka' yo' yen ta'k be'nn ka' lla'a lo rill yan', to wrazze bayell ake'n.
44016027	Ka babán be'nnen' llap rill yan', gokbe're' ba nyarj rill yan', na' blechj spad ke'en gokra'lle' wayot kwine', llakre' cha' yeolol be'nn ka' lla'a lo rill ya na', ba baxhonnj ake'.
44016028	Na' Pablon' bnne'e zillj, lle'e le'e: —Bi gono' ka', ni lla'a yeololto'.
44016029	Na'll be'nnen' bnnabe' to yi', na' byo'doe' lo rill yan', bllinte gan' ze Pablo ren Silas na', to xhiztite' bche'k xhibe' rao ake'n.
44016030	Na'll le babejte' leake', na' lle'e leake': —¿Bi llaya'l gona' nench yera' rao da xhinnjen'?
44016031	Na'll lle ake' le'e: —Gonlira'llo' Xanllo Jesucriston', na'll yesre'e rwe' rao da xhinnjen' ren be'nn lla'a lo yo' rillo'.
44016032	Na'll le broe' aktere' le'e xti'll Xanllon' rente be'nn ka' lla'a lo yo' rille'.
44016033	Leska' rao yer na', bdib be'nnen' llap rill yan' rao we'e ke ake'n, na'll le blloate' nis ren yeolol be'nn ka' lla'a lo yo' rille' na'.
44016034	Le bache'te' leake' rille', be'e da bdao ake', llawere' kwis ka nak yeolol ake' ba nxenra'll Dios.
44016035	Ka byeni'n bse'l koxchis ka' policía ka', na' goll ake' be'nnen' llap rill yan': —Basán be'nn ka'.
44016036	Na'll be'nnen' llap rill yan' lle'e Pablon': —Ba bse'l koxchis ka' rson ba gok yesana' re', na' nna' lewalloje, lewayejchga wen nna'.
44016037	Na' Pablon' lle'e policía ka': —Zga'tek bdintat ake' neto' rao lkwe' be'nn zan ka' latj gon ake' yel koxchis keto', na'tell bro' ake' neto' rill ya, na' nna' lle'n akchekre' yesán ake' neto' llillize, rencha' ndeteto' le' yich nakto' be'nn Roma. Na' bi yellojto', dekz de yed kwin ake' yedrej ake' neto'.
44016038	Policía ka' le jayell akte' koxchis ka' kan' bne Pablon', na'll blleb ake' kwis, ka ben akre' nak be'nn ka' be'nn Roma.
44016039	Na'll jak koxchis ka' rao Pablon' ren Silas, na' bnnab ake' si'xhen ake' kan' goken, na' babej ake' leake' rill yan'. Na' go'tyoe akre' leake' gon ake' okré yelloj ake' yellen'.
44016040	Ka' balloj ake' rill yan', na' jayake' rill Lidian', na' be'rén ake' be'nn ka' nxenra'll Jesucriston' di'lle, be'ltip ake' leake', na'll baza'a ake'.
44017001	Ka baza'a ake' yellen' nzi'i Filipos, bde akte' yell dan' nzi'i Anfípolis, na' yell da nzi'i Apolonia, na'll bllin ake' yellen' nzi'i Tesalónica. Ganna' lla'a be'nn Israel, na' zo to yoda'o ke ake'.
44017002	Pablon' kan' llonkze', byeje' yoda'on, chonn xhman toto lla nba'nne, je'rene' leake' xti'll Diosen'.
44017003	Llroe're' leake' xti'll Dios dan' bzoj be'nn ka' be'e xti'll Diosen' kana', gan' llian katen' yed Cristo be'nnen' wse'l Diosen' dekz de zga'tek yellayrawe', na'tellen' gate', na' leska' llian yebane'. Na' lle Pablon' leake': —Ni lloa' xti'll Jesús, Le'en Criston' bse'l Diosen'.
44017004	Bal ake' byejle', na' benrén ake' Pablon' txhen ren Silas, na' be'nn zan be'nn griego ka', lloe'rao Dios, leska' byejle' ake', na' leska' zan no'r ka' nak no'r brao rao yellen'.
44017005	Bixha be'nn Israel ka' bi llejle' gok akre' zi', na'll btop ake' be'nn ria ak, na' be'nn wen da xhinnj ak, na' bta bnne ake' be'nn yell. Na' ben ake' bien byo' ake' rill be'nn re Jasón na', llayirj ake' Pablo ren Silas na', lle'n akre' kwej ake' leake' rao be'nn yell ka'.
44017006	Bixha ker no ballel akre', na' bche'e ake' Jasón na', ren ye bal be'nn ka' nxenra'll Jesucriston' rao koxchis ka', na' llosia' ake' ne ake': —Be'nn kin' llonchix akre' be'nn lla'a doxhen yellrio, ba bra' ake' yell kello ni.
44017007	Na' Jasón na', ba brebe' leake' lo yo' rille', na' dá ake' lle ake' be'nn bibi za'k ley dan' non Césaren' gonllo, na' dá ake' ne ake' zo to rey yobre be'nn re Jesús.
44017008	Kone di'll ki bta bnne ake' be'nn, na' ren koxchis ka'.
44017009	Jasón na' ren be'nn lwellje' ka', bllia ake' mell, na'll basán ake' leake'.
44017010	Na'll be'nn ka' llonlira'll Jesucriston', rao lle' na', basa'a ake' Pablo ren Silas jake' yell dan' nzi'i Berea. Ka bllin ake' na', byej ake' yoda'o ke be'nn Israel ka'.
44017011	Be'nn Berea ka' nak aklle' be'nn ra'llda'o wen kerke be'nn ka' lla'a Tesalónican', le lla'teze lla'a ake' llzenay ake' xti'll Diosen' yeo lla, na' llse's akte' le' yich dan' bzoj be'nn ka' be'e xti'll Diosen' kana', cha' da li dan' lle ake' leake'n.
44017012	Be'nn zan byejle' ke Jesucriston', leska' bal no'r griego be'nn nak no'r brao byejle' ake', leska' zan be'nn byio.
44017013	Na' be'nn Israel ka' lla'a Tesalónica, ka ben akre' ba zo Pablon' gan' nzi'i Berea llyixjwe're' xti'll Diosen', na' jake' Berean' leska' jatá nne ake' be'nn zan, nench bi byejle' ake' ke Pablon'.
44017014	Na' be'nn ka' ba non txhen llonlira'll Jesucriston', le bse'l akte' Pablon' lloa' nisda'ore, na' Silas ren Timoteon' go'y ake' Berea na'ze.
44017015	Be'nn ka' zejrén Pablon' txhen, jwa'a akte' le'e yellen' nzi'i Atenas. Ka baza'a be'nn ka', le gollte Pablon' leake' chej Silas ren Timoteo gan' zoe' na'.
44017016	Chak zo Pablon' Atenas na', bexhe' be'nn lwellje' ka', da xhen llakre' ka nak llwie' be'nn Atenas ka', nize na'ze lloe'rao ake' be'nn non ake' lwa'a lsa'k diosen'.
44017017	Ni ke len na', llej Pablon' yoda'o ke be'nn Israel ka', na' lloe'rene' leake' di'll, na' ren yezikre no be'nn llap Diosen' bara'nne. Leska' yeo lla byeje' lao ya'a gan' lladop be'nn ka', na' je'rene' leake' xti'll Diosen'.
44017018	Ganna' lla'a be'nn llsed da llroe' to be'nn re Epicuro, na' lla'a ye bal be'nn llsed da llroe' be'nn ka' nzi'i estoico, lloe'rén ake' Pablon' di'lle. Na' bal be'nn ka' ne ake': —¿Bin' ne be'nn llaljen' ganna'? Na' ye bale ne: —Cheke di'll kob ke diosjen' lloe'. Ne ake' ka', le lloe'rene' leake' xti'll Jesucriston', na' kan' gok babane'n radj be'nn wat ka'.
44017019	Na' bche'e ake' Pablon' to latj nzi'i Areópago ga lladop ake' llgo' ake' lban, na' lle ake' le'e: —¿Wak nnézeto' bi da koben' nsa'o?
44017020	Di'll da bi nna yéneto'n lloe'o, na' lle'neto' nnézeto' bi lle'nen nnen.
44017021	Bne ake' ka', le be'nn Atenas ka', na' noteze be'nn zo Atenas na', le llawé akre' no wchaljrén leake', na' no we'rén leake' di'll bi da kobe.
44017022	Na'll bzolla'a Pablon' radj be'nn ka' lla'a gan' ne Areópago, na' bne'e: —Re' be'nn Atenas, ba bre'ya'nnra' kan' llonre yell ni, wa lloe'raore kon biteze.
44017023	Ka nak bdia' bwia' gan' ni't da ka' lloe'raore na', jadi'ra' to rao bkoy nyojen ki: “To dios nono nombia'.” Xti'll Le'en lloe'rena' re' nna'.
44017024	’Dios be'nnen' ben yellrio, na' bene' yeolol da zjadé rawe na', Le'en nake' xan yebá, na' yellrio ni, ker be'nn gak wzoallo to lo yoda'o da llon be'nnachen'.
44017025	Nono llyalljre' no bi gon ke'e, le Le'en llonne' lli'o yel nban, na' llonne' bich yo'llo, na' llonne' yeolol da napllo.
44017026	’Rao toze llen na', bene' yeololtello, na' bene' to latj ga cha'a to kwen to kwenllo, na' bzoate' ke toto ga sollo.
44017027	Diosen' bene' ka' nench wayirjlloe', ka llon be'nn dá llgan lltobe', wallelre' kan' nakse Diosen', na' da li bi zoe' zi'te gan' zollon', zorenkze' lli'o.
44017028	Ni ke Le'en na', zollo, na' dallo, na' nbanllo, kan' bzojkze be'nn si'n keré ka', bne ake': “Dialla ke Lekze'n nakllo.”
44017029	Na' ka nak nakllo be'nn za'a rao dialla ke Diosen', bi gonllo xhbab Diosen' nake' to be'nn de yej cha'o dan' nzi'i oro, be'nn de plat, be'nn de yej, be'nnen' ben be'nnachen' kon ka bara'n yichjra'llda'we'.
44017030	Na' ba bwiaraoze Diosen' be'nn ka' blla'a batna' ben ake' ka', le bi byejnie' akre'n. Na' nna' ne Diosen' yeolol be'nne llaya'l wayat akre' ke dan' ben ake'n.
44017031	Le ba nzoe' to lla kat gone' yel koxchis ke yeolol be'nne, na' ba brejte' be'nnen' gonrene' yel koxchisen', ke len na' basbane' Jesucriston' nench nnézello Le'en gone' yel koxchisen'.
44017032	Ka ben akre' bne Pablon' yebán be'nn wat ka', bale' bzorao lltitj akre', na' ye bale' bne: —Nna' wzenayto' xti'llo'n kat ye to.
44017033	Bde na', balloj Pablon' radj ake'n.
44017034	Na' bal ake' byejle' akse', na' bdop ake' kwit Pablon'. Radj be'nn ka' byejle'n ren to be'nn re Dionisio, nake' txhen be'nn si'n ka' nlan llnebia' Areópago, na' ye to no'r re Dámaris, na' ye bal be'nn yobre.
44018001	Bde na', baza'a Pablon' yellen' nzi'i Atenas, na' byeje' yellen' nzi'i Corinto.
44018002	Corinto na' ballayre' to be'nn Israel re Aquila, na' no'r ke'en re'e Priscila, nak ake' be'nn za'k gan' nzi'i Ponto. Chin ballín akze' Corinton' zaya'k ake' gan' nzi'i Italia, le Claudio be'nnen' llnebia' Italia, bachache' yeolol be'nn Israel ka' lla'a yellen' nzi'i Roma. Na' byej Pablon' gan' zo ake'n,
44018003	na' bzorene' leake', le lekze llake' llone' ka llin na' llon ake'n, llia ake' ra'll llej da llchirj ake' ga llzo ake'.
44018004	Toto lla nba'nne ke be'nn Israel ka', Pablon' lleje' yoda'o ke ake'n, na' llzejnie're' leake' kan' nak xti'll Jesucriston' ka be'nn Israel, na' be'nn griego, llroe're' leake'.
44018005	Ka bllin Silas ren Timoteon', zaya'k ake' Macedonia, Pablon' llaral-llre' llroe're' xti'll Diosen', lle'e be'nn Israel ka', Jesús na'n nak Criston' be'nnen' llbexh ake' wse'l Diosen'.
44018006	Bixha be'nn Israel ka', bi llo'ra'll xti'll Diosen', bzorao ne ake' di'll zban ke Pablon'. Na' Pablon' babibe' xhara'ne'n nench broe're' da xhinnjen' llon ake', na' lle'e leake': —Bi naken xhia kia', xhia ke re' naken, na' nna' wzejnie'llra' xti'll Diosen' be'nn ka' bi nak be'nn Israel.
44018007	Na' baze'e, na' balline' rill to be'nn re Justo be'nn lloe'rao Dios, zoe' awllo gan' zo yoda'on.
44018008	To be'nn re Crispo be'nn llnebia' lo yoda'on, benlira'lle' Xanllon' ren be'nn lla'a lo yo' rille', leska' be'nn zan be'nn Corinto ka' byejle', na' blloa ake' nis.
44018009	Na' gok to lle', Xanllon' broe'rawe' Pablon', lle'e le'e: —Bi llebo', be'kze xti'lla'n, bi so'o lli.
44018010	Ni zerenkza' rwe' nono bi gak gone rwe', le rao yell ni lla'a be'nn zan za wxenra'll nada'.
44018011	Na'll bzo Pablon' yellen' nzi'i Corinton' twiz xop be'o, llroe're' xti'll Diosen'.
44018012	Bixha ka lla llia be'nne re Galión, nake' be'nn llnebia' gan' nzi'i Acaya, be'nn Israel ka' gok ake' toze, be'e ake' di'll nench blliayi'll ake' Pablon', na' jwa'a ake' le'e gan' llon be'nn wnebia' ka' yel koxchis.
44018013	Ne ake': —Be'nn ni de'e llpere' be'nne, nench we'rao ake' Diosen' krere kan' ne leyen'.
44018014	Ka gokra'll Pablon' we'rene' leake' di'llen', na' Galión na' golle' be'nn Israel ka': —Chenak naken billre da yobre, na' cha' bene' no xhia, gona' yel koxchis kerén', be'nn Israel.
44018015	Zan naken zre di'llze, na' ra be'nne, na' da nak da naore, leko' xhnneze re', bi lle'nra' gaka' be'nn wchoybia' bi dan' llak kerén'.
44018016	Na' bachache' leake' gan' llie' llone' yel koxchisen'.
44018017	Na'll yeololte be'nn griego ka', be'x ake' Sóstenes be'nnen' llnebia' yoda'o ke be'nn Israel ka', na' ben ake' zi' ke'e gan' lla'a be'nn ka' llon yel koxchisen', bixha Galión na', bi bwiakze'.
44018018	Bde gok ka', ye to chi'i bzo Pablon' zan lla Corinton'. Na'll ka baze'e na', be'rene' be'nn ka' llonlira'll Jesucriston' di'lle, na'll bawe' nez bayoe' lo barco ren Priscila, na' Aquilan', zjake' gan' nzi'i Siria. Bixha ka za wago'tere Pablon' nez yellen' re Cencrea, bchip yichje' le kan' bchebe' gone'.
44018019	Na' bllin ake' yellen' nzi'i Éfeso, na' bkwa'nne' Aquila ren Priscilan', na' byej le'en yoda'o ke be'nn Israel ka', na' je'rene' leake' xti'll Diosen'.
44018020	Be'nn ka' lladopen' go'tyoe akre' le'e ga'ye' wroe're' leake' zan lla, na' bi bcheb Pablon'.
44018021	Na'll baze'e lle'e leake': —Llonen bien cha'a Jerusalén na', ganna' lljadia' lnni dan' za'a. Te na' yeda' yedra'nna' re', cha' Dios gonne' latj. Na' bayoe' lo barcon', baze'e Éfeson'.
44018022	Bllinte' yellen' nzi'i Cesarea, na'll byeje' Jerusalén na', jawape' be'nn ka' lldop ll-llay llonlira'll Criston' lliox, na'll baze'e zayeje' Antioquía.
44018023	Na' bzoe' to chi'i da'o, na'll blloje' da yobre jate'e toto yell ka' gan' nbane Galacia, na' Frigia, na' lloe'ltipe' be'nn ka' llonlira'll Jesucriston'.
44018024	Katen' llak ka', bllin to be'nn Israel Éfeson' be'nnen' re Apolos, nake' be'nn yellen' nzi'i Alejandría, na' llejnie're' llroe' llsedre' Di'll Wen, na' leska' nnezre' kwasro kan' ne xti'll Diosen'.
44018025	Apolos na' bnnezre' kan' nak xhnnez Jesucriston'. Na' do yichj do ra'lle' lloe'rene' be'nn ka' xti'll Jesucriston', la'kze bi nnezya'nnre'n, le dan' broe' Juan be'nnen' bchoa nis, lezen na' nnezre'.
44018026	Bi llebe' llroe're' be'nn Israel ka' xti'll Jesucriston' lo yoda'on. Ka bene Priscilan' na' Aquilan' kan' llone' llroe're' be'nn ka', na' goxh ake' le'e to ga yobre, na' bsed akre' le'e xhnnez Diosen' da bi nna nnezre'.
44018027	Na' lle'ne be'nnen' nzi'i Apolos cheje' yell ka' gan' nzi'i Acaya, na' be'nn ka' lldop ll-llay llonlira'll Jesucriston', bayo'ra'll ake' ka naken llwie' cheje'n. Na' bzoj ake' to yich be'xe', nench wreb be'nn ka' lla'a gan' nzi'i Acayan' le'e. Ka blline' ganna', da xhen gokrene' be'nn ka' ba brej Xanllo Diosen' nxenra'll Le'e.
44018028	Llroe' llsedre' be'nn Israel ka', lle'e leake', kreren' llejnie' akre' ke Jesucriston', na' llroe're' leake' xti'll Diosen', nen ke Jesúsen' nake' Cristo be'nnen' bexh ake' yednnebia'.
44019001	Bixha chak zo Apolos yellen' nzi'i Corinto na', Pablon' jate'e yell ka' lli' radj ya' ka'. Na'll blline' Éfeso, na' jadi're' bal be'nn llejle' ke Jesucriston'.
44019002	Pablon' bnnabre' leake': —¿Badsó Spíritu ke Diosen' yichjra'llda'ore llan' byejle're ke Jesucriston'? Na'll bne ake': —Ni ke nnézzeto' cha' de da nzi'i Spíritu ke Diosen'.
44019003	Na'll lle'e leake': —¿Akxha gok blloare nis? Na' bne ake': —Kon ka bchoa Juan na' be'nn ka' nis na', blloato' nis.
44019004	Na'll bne Pablon': —Da li Juan na' bchoe' be'nn ka' nis, be'nn ba bayate ke da xhinnj ke ake', na' leska' bne Juan na', llaya'l chejle' ake' ke to be'nn za yed, zeje di'll Jesús be'nnen' nak Criston' bse'l Dios.
44019005	Ka ben akre' ka', na'll blloa ake' nis ke dan' ba nxenra'll ake' Xanllo Jesúsen'.
44019006	Na'll bxoa ta'k Pablon' yichj toto ake', nench bllin Spíritu ke Diosen' byo'n yichjra'llda'o ake'. Na' bzorao lloe' ake' di'll yobre, na' llne ake' xti'll Diosen' kon kan' llzejnie' Spíritun' leake'.
44019007	Ka do chllinn (12) be'nn byio nak yeolol ake'.
44019008	Na' Pablon' byoe' lo yoda'o ke be'nn Israel ka' llroe're' leake', bi llebe' ke nak lla'tyoere' leake', na' llzejnie're' kan' nak yel llnebia' ke Diosen'. Ka llejteze lleje' gokte chonn be'o.
44019009	Na' bal ake' llonchoch yichjra'llda'o ake'n, bi llejle' ake', na' bzorao llnne ake' no di'll zban rao be'nn ka' ke xhnnez Diosen'. Ka llaken bra'a Pablon' leake', na'll babie' be'nn ka' ba nxenra'll Jesucriston' radj ake'n, na' bche'e leake' to lo yo' xkwel ke to be'nn re Tirano, na' broe' bsedre' leake' yeo lla.
44019010	Ka bene' gokte chop iz, na' ka' doxhen gan' nzi'i Asia ben akre' xti'll Xanllo Jesucriston', ka be'nn Israel, na' ren be'nn bi nak be'nn Israel.
44019011	Diosen' llakrene' Pablon' llone' da zan da yebánello.
44019012	Na' no ra'll no bay da ll-llel kwerp ke'en, lljada'a ake'n be'nn ka' llak yillwe'n llayak akte', leska' be'nn yo' daxi'o llalloj akten.
44019013	Na' bal be'nn Israel be'nn llon rmell ren yel walla'a, leska' gokra'll ake' gonrén ake' ra Xanllo Jesúsen' llin, nench yebej ake' daxi'o yo' be'nne, na' lle ake' daxi'o ka': —Kon ren yel wak ke Jesús be'nnen' dá Pablon' lloe' xti'll, llalwillto' re' yellojre.
44019014	Ka' ben gall xhi'nn to be'nn re Esceva be'nn nak xan bxoz.
44019015	Bixha bayechjkze daxi'on, llen leake': —Nombie'ra' Jesúsen', na' nnezra' no be'nnen' re Pablo, zan re', ¿noxha nak re'?
44019016	Na' be'nnen' yo' daxi'on, bxhi'te' bzape' leake', ka bize be'xe' leake' bente' leake' we'e, na' baxhonnj be'nn ka' gal yid akze'.
44019017	Yeolol be'nn Éfeson' bnnez akre' kan' goken, ka be'nn Israel na' be'nn griego, blleb ake' kwis, na' ben ake' xhen Xanllo Jesúsen'.
44019018	Na' zan be'nn ka' ba byejle' ake' ke xti'll Jesucriston', na' bllin ake' rao be'nn ka' yela', na' llxoarap ake' bi da xhinnj ba ben ake'.
44019019	Leska' be'nn zan ba ben xchin ake' yel walla'an, na'll jaxhi'i libr ke ake'n, bzey ake'n rao yeolol be'nn ka'. Na' bwia ake' ka to za'k yich ka', na' gokbe'e akre' za'ken ka chiyon mir (50,000) mell plat.
44019020	Na' ka zejze llaslas xti'll Xanllon', na' llroe'tere' yel wak ke'en.
44019021	Bde na', Pablon' bene xhbab wayeje' Jerusalén na', kat te wadie' yell ka' gan' nzi'i Macedonia na' Acaya, bne'e: —Zga'tek waya'a Jerusalén na', na'tell cha'a Roma.
44019022	Na'll bse'le' chop be'nn lwellje' ka' Macedonia, Timoteo ren Erasto, na' le'en go'ye' ye to chi'i Asian'.
44019023	Na' be'nn ka' bi llazra'll xti'll Jesucriston', to da zed xhen bdixj ake' yellen' re Éfeso.
44019024	Na' be'nnen' ben ka' re Demetrio, be'nnen' non xchine' no bi da da'o de ya cha'o nzi'i plat, na' llone' no yoda'o riz kan' nak yoda'o ke Diana lwa'a lsa'k dios. Be'nn ka' llonrene' llin na', da xhen llon ake' gan kone llin na'.
44019025	Na'll Demetrion' batope' be'nn ka' llonrene' llin na', na' ren yezikre be'nn llon ka llin ke'e na', lle'e leake': —Re' be'nne, nnézkzere kone xchinllon', da xhen llonllo gan.
44019026	Na' kan' ba llwiare, na' llénere kan' ne Pablon', de'e ne'e, na' be'nn zan ba bene' gan, kere Éfeso nize, doxhente Asia, lle'e be'nn ka': “Kere dios da za'k ke nak da ki llon nia'na'a be'nnachen'.”
44019027	Na' nxholl billbi xchinllo ga'te, na' leska' yoda'o ke dios kello Dianan', nxholl bill wxenra'll ake'n, na' sorao nnit yel bara'nn ke'en, le nnézello doxhen gan' nzi'i Asia, na' doxhenkze yellrio, llap ake' Dianan' bara'nne.
44019028	Ka bene be'nn ka' ka', na'll goklla'a ake', na' besia' ake' bne ake': —¡Be'nn yel wak xhen nak Diana ke lli'o be'nn Éfeso!
44019029	Na' da nne xhen gok rao yellen', na' le bllachte be'nn zan ka', na' bzap ake' chop be'nn lwellj Pablon', toe' re'e Gayo, na' ye toe' re'e Aristarco be'nn Macedonia ake. Na' bxhoblle'o ake' leake', bche'e akte' leake' ga zo yo' gan' lladop ake'n.
44019030	Pablon' gokra'lle' cheje' llje'rene' be'nn ka' di'lle, na' be'nn ka' nxenra'll Jesucriston' bi be'e ake' latj cheje'.
44019031	Leska' bal be'nn ka' nak be'nn llnebia' nak ake' Pablon' txhen na', bse'l ake' rson bi cheje' lljatile' be'nn ka' gan' ndop ake'n.
44019032	Na' be'nn ka' bdopen', wde wdere da ne toto ake' kon llak da nne xhen, na' be'nn zan, ni ke nnez akzre' bi ken bdop ake'.
44019033	Na' brej ake' to be'nn re Alejandro radj be'nn zan ka', na'll blli'y be'nn Israel ka' le'e rao lkwe' be'nn yell. Na'll Alejandro blis ta'ke' bnnabe' cha'a ake' lli, gokra'lle' wne'e, wayo'xe' be'nn ka' rao lkwe' be'nn yell.
44019034	Bixha ka bayombia' akre' lekze be'nn Israelen', na' bzorao llosia' ake' ka chop hor, bne ake': —¡Be'nn yel wak xhen nak Diana ke lli'o be'nn Éfeso!
44019035	Na' be'nnen' nake wazoje rao yellen', ka gok babekllie' be'nn ka', na'll lle'e leake': —Re' be'nn Éfeso, yeolol be'nn lla'a doxhen yellrion', nnez aksere' rao yell kello ni zo yoda'o ke Diana, na' lli'o llapllon, na' ren lwa'a lsa'k ke'en da za'a yebá.
44019036	Nono te nne'e bi naken ka', na' nna' lesó lli, na' lewayonya'nn xhbab kan' llonren'.
44019037	Le be'nn ki badwa're ganni, bibi nna si'i ake' lo yoda'o, leska' bi nne ake' zban ke dios kello Dianan'.
44019038	Zan ka nak Demetrion' na' ren be'nn ka' llonrene' llin na', cha' bi de ke ake' kon ren be'nn ki, ke len na' zo be'nn llnebia', na' lljatao ake' xhia chet ka', nench cho' xhnneze ke ake'n.
44019039	Na' cha' billre da yobren' lle'nere, wakse wadopllo, na' wayej di'll kwasro chet ka'.
44019040	Bixha ka nak da nne xhen na', ba gok nna', nxholl wtob akre' lli'o llonllo da wlliayi'll be'nn wnebia' kello, na' ke len na' ba lldopllo. Cha' wnnab ake' bin' llonllo, ni ke bi dez nnello ke da zban na' ba gok nna'.
44019041	Bayoll bne'e ka', na'll golle' leake' wayaslas ake'.
44020001	Ka bde da nne xhen na' Éfeson', Pablon' goxhe' be'nn ka' llonlira'll Jesucriston', be'rene' leake' di'll bi wsan ake' dan' ba nxenra'll ake' Jesucriston'. Na'll bde'le' toto ake', na' bawe' nez zayeje' gan' nzi'i Macedonia.
44020002	Na' jate'e yell ka' lli' gan' nzi'i Macedonia, be'rene' be'nn ka' llonlira'll Jesucriston' di'lle, nni'tteze nni't ake' gonlira'll ake' Le'e. Ka' gok bllinte' gan' nzi'i Grecia.
44020003	Chonn be'o bzoe' Grecian'. Na'll gokra'lle' choe' lo barco wayeje' gan' nzi'i Siria, bixha gokbe're' be'nn Israel ka' lli'nao ake' le'e, lle'n akre' go'x ake' le'e. Na'll bawe' nez kon nie', na' babie' Macedonia na'le.
44020004	Bal be'nn ka' byejrén ake' Pablon', to be'nn re Sópater be'nn Berea, na' Aristarco, na' ren ye to be'nn re Segundo llopteze be'nn Tesalónica, na'll be'nnen' re Gayo, be'nn za'a yellen' nzi'i Derbe, na' Timoteo, na' chop be'nn za'k gan' nzi'i Asia, toe' re'e Tíquico, na' ye toe' re'e Trófimo.
44020005	Be'nn ki blliarao ake' raoto', na' brexh ake' neto' yellen' nzi'i Troas.
44020006	Na' neto', ka bde lnni dan' kate llao ake' yet xtir dan' bi nchixe kwa binn, na'll byo'to' lo barcon', na' bza'to' yellen' nzi'i Filipos. Gok ga'y lla bllinto' yellen' nzi'i Troas gan' llbexh be'nn ka' yela' neto', na' bzoto' to xhman.
44020007	Bixha ka bllin lla dmio, badop yeolol be'nn ka' llonlira'll Jesucriston' lla'a yellen' nzi'i Troas, na' bdaoto' txhen. Na' Pablon' ka wxere yewe' nez, broe're' leake' xti'll Diosen' bllinte llere.
44020008	Na' lla'to' to yo' da zo chkwia, zan yi'n zjazó ake'n lla'len.
44020009	Na' to bi llabán re Eutico, lli'be' lloa' ventan na', na' Pablon' da xhen zejze di'llen' lloe'n, bdekze bichgal kebe', wixbe' lloa' ventan na', na' naken chonn kwia, na' ka jalis akebe'n, ba gotbe'.
44020010	Na'll betjdo Pablon', ka blline' gan' debe'n, go'tteze bde'lebe', na'll lle'e be'nn ka': —Bibi gákere, nbankzbe'n.
44020011	Na'tell bayepe' lo yo'n, na' bxhoxhje' yet xtiren', na' bdao ake'n, na' ye to chi'i be'rene' leake' di'll bllinte bale, na'll baze'e.
44020012	Ka ballach ake'n, llawé akre' kwis ka nak bin' wixen', zanche'e akebe' nbanbe'.
44020013	Neto' blliaraoto' byo'to' barco byejto' yellen' nzi'i Asón, le be'to' di'll ganna' kwexhto' Pablon', le le'en gokra'lle' cheje' kon nie'.
44020014	Ka' bllinto' yellen' nzi'i Asón, na' byepe' lo barcon', ka' gok bllinto' yellen' nzi'i Mitilene.
44020015	To bdezto' Mitilenen', bateyó bdeto' chla' yellrion' lli' lo nisda'on dan' nzi'i Quío. Tlla gok zejto' lo barcon', na' bllinto' ye to yellrion' lli' lo nisda'on re Samos. Ganna' ballojto' barcon', na' byejto' yellen' nzi'i Trogilio, na' go'yto' bazi'ra'llto'. Na' bayo'to' lo barco da yobre, na' bateyó bllinto' yellen' re Mileto.
44020016	Bi byejto' yellen' nzi'i Éfeson', le Pablon' bi lle'nre' ga'ye' scha gan' nzi'i Asian', le ne lle'nre' yobdo yelline' Jerusalén na', cha' ga'le yelline' lnni Pentecostés.
44020017	Chak zo Pablon' yellen' re Mileto, goxhe' be'nn Éfeso ka', be'nn ka' nak be'nn gor brao ke be'nn ka' llonlira'll Jesucriston'.
44020018	Ka bllin ake'n, na' lle'e leake': —Re' nnézere kan' bena' chak bzorena' re', bxhi'zen lla nell kan' beda' Asian'.
44020019	Kan' bzoa', bena' xchin Diosen', bi benxhen kwina', zan ras bllella', na' ballayrawa' ni ke be'nn Israel ka', kan' blle'nao ake' nada'.
44020020	Na' bi bsana' wroe'ra' re' da ka' llaya'l nnézeren, broe'ra' re' gan' lladop llallayllo, na' leska' rill totore.
44020021	Ka be'nn Israel, na' be'nn bi nak be'nn Israel, goll ake' llaya'l wayat akre' ke da xhinnj ke ake'n, na' gonlira'll ake' Xanllo Jesucriston'.
44020022	Na' nna', Spíritu ke Diosen' llchie're' nada' waya'a Jerusalén na', na' bi nnezra' bi gak kia'.
44020023	Lete toto yell ga lldia', Spíritu ke Diosen' llyixjwe'n go'x ake' nada', na' wallayrawa'.
44020024	Na' ker bi gon dan', ba nsanra'llkza' yel nban kia'n, le lle'nra' wasyolla' yeolol da llaya'l gona'. Na' llawera' kwis ke llin na', benn Xanllo Jesúsen' gona'. Breje' nada' nench ta'a we'rena' be'nn ka' di'll kan' nllie' Diosen' lli'o.
44020025	’Na' nnezra' re' lla'a yell gan' ba bdia' llyixjwe'ra' yel llnebia' ke Diosen', ni tore bill re're nada'.
44020026	Ke len ni nia' re', bibi xhia naken kia', cha' no re' kwiayi'.
44020027	Doxhen kan' nak xti'll Diosen' ba broe'ra' re', bibi nello bkwa'chra' re'.
44020028	Na' nna', legap kwinre, na' legap yeolol be'nn ka' nakre txhen na'. Spíritu ke Diosen' brejen re', nench gap wiare be'nn ka' lldop ll-llay llonlira'll Xanllo Jesucriston', le we'we' lli'o kon ren xchene' dan' brarje le' yay cruzen'.
44020029	Nada' nnezra', ka nak nna' waya'a bill sorena' re'. Chaz be'nn wxhiye'e ak radjren', gon ake' ka'kze be'kw yi'o, le gonchix akre' be'nn ka' nench la'a ake' nez li ke Xanllo Diosen'.
44020030	Radjre nize llojkze be'nn we'e di'll wenra'll da bi zej lixheje, nench be'nn ka' llejle' ke Jesucriston', wzenay ake' ke ake'.
44020031	Lewiaya'nn nench nono siye'e re', lelljadinra'll kan' bena' bzorena' re' chonn iz, tella na' tlle'le, to bllella' ke totore ka nak llzejnie'ra' re' xti'll Diosen'.
44020032	’Na' re' be'nn bi'cha', llona' re' rallna'a Dios, xti'lle'n napkzen yel wak gakrenen re', nench sere war llinte lla gonne' re' dan' bchebe' we'e yeolol be'nn ka' breje', nench wxenra'll ake' le'e.
44020033	Bi bzera'lla' bi da de keré, ni mell keré, ni xhara'nre.
44020034	Re' nnézkzere cha' bi byalljra', leska' bi byalljre be'nn ka' bzorena' txhen na', nia'na' ki ben llin.
44020035	Kone ka' broe'ra' re' kan' llaya'l gonllo llin, nench gakrenllo be'nn cha' bi yalljre'. Lelljadinra'll kan' bne Xanllo Jesucriston', kan' bne'e: “Nbarazre naken cha' bi we'llo be'nn, kerke si'llo cha' bi da gonn ake' lli'o.”
44020036	Ka bayoll be'rén Pablon' leake' di'll ki, na'll bche'k xhibe' balwillrene' leake' Dios.
44020037	Yeolol ake' bzorao bell ake' kwis, na' llye'l ake' Pablon'.
44020038	Da xhen llak akre' ka nak dan' lle'e leake': “Nna'ze llre're nada'.” Na' ben ake' le'e txhen gan' bayoe' barcon'.
44021001	Bde bkwa'nnto' be'nn ka', na' byo'to' barcon' zejto' lilla gan' lli' to yellrio dan' lli' lo nisda'on dan' nzi'i Cos. Na' bateyó bllinto' ye to yellrio dan' lli' lo nisda'o dan' nzi'i Rodas, na' bza'to', na' bllinto' to yell nzi'i Pátara.
44021002	Pátara na', jadi'to' to barco da le llza'te chej gan' nzi'i Fenicia, na' byo'to' zejto'.
44021003	Ka zejto' na'n, bre'to' yellen' lli' lo nisda'on dan' nzi'i Chipre, na' bkwa'nnto'n ta'kllo rbese zejzeto' Siria. Kat bllinto' Tiro na' bletj ake' yoa' noa' barcon'.
44021004	Tiro na' jadi'to' be'nn nxenra'll Jesucriston', na' bzoto' to xhman ren leake'. Na' lle ake' Pablon' bi cheje' Jerusalén na', ka' llzejnie' Spíritu ke Diosen' leake'.
44021005	Gok to xhman na' bago'to' nez. Yeolol be'nn ka' llonlira'll Jesucriston' ren no'r ren xkwi'd, bza'rén ake' neto' txhen lloa' nisda'on, na' bche'k xhibto' balwillto' Dios.
44021006	Na'll bde'l lwelljto', na' neto' byo'to' lo barcon', na' leake'n zayej rill ake'.
44021007	Na' bza'to' Tiro, na' bllinto' yellen' nzi'i Tolemaida, na' ballojto' barcon', na' jawapto' lliox be'nn ka' nxenra'll Jesucriston' lla'a Tolemaidan', na' bzorén aktoe' tlla.
44021008	Na' bateyó bza'rento' Pablon' bllinteto' Cesarea, na' byejto' rill be'nnen' re Felipe be'nn lloe' xti'll Jesucriston', leska' nake' txhen be'nn gall ka' llakrén postl ka', rille' na' bzoto'.
44021009	Felipen' zo tap xhi'nne' no'r we'o, na' nne akbe' xti'll Diosen' kon ka llzejnie' Spíritu ke Diosen' leakbe'.
44021010	Na' bzoto' zan lla, kat bra' to be'nn Judea be'nn re Agabo, lloe' xti'll Dios kon ka llzejnie' Spíritu ke Diosen' le'e.
44021011	Na' badra'nne' neto', na' bnnabe' xpaydon Pablon', na' bcheje'n nia'ne'e, na'll bne'e: —Spíritu ke Diosen' ne, ki gone be'nn Israel ka' xan baydon ni, go'x ake' le'e gon ake' le'e rallna'a be'nn zi'te.
44021012	Ka bayoll béneto' ka', neto' na' ren be'nn Cesarea ka', go'tyoeto' Pablon' zanakzen cheje' Jerusalén na'.
44021013	Na'll Pablon' lle'e neto': —¿Bixchen bellre, na' llzoaya'chre nada'? Ba bchoyra'llkza' kere wchej akze' nada', wakse gata' Jerusalén na', ni ke Xanllo Jesucriston' chet ka'.
44021014	La'kze da zan da golltoe', bi bzoekzeto' wza'ytoe', na'll lletoe': —Gakchaz kon kan' ne Xanllo Diosen'.
44021015	Bde gok ka', bento' xhnid, na'll zejto' Jerusalén na'.
44021016	Na' bal be'nn Cesarea ka' nxenra'll Jesucriston', bza'rén neto' nche'e akte' to be'nn re Mnasón be'nn Chipre, ba gok scha nawe' Jesucriston', rill le'e llinto' Jerusalén na'.
44021017	Ka bllinto' Jerusalén na', llawé be'nn ka' nakllo txhen llonlira'll Jesucriston', ka bre'e akre' neto'.
44021018	Bateyó byejrento' Pablon', jara'nnto' Jacobo na', gan' zoe' na', leska' balláyeto' yeolol be'nn gor brao ka'.
44021019	Na' bwap Pablon' leake' lliox, na'll be'rene' leake' di'll toto kan' gokrén Diosen' le'e, ka nak de'e llroe're' xti'll Diosen' be'nn ka' bi nak be'nn Israel.
44021020	Ka ben akre' di'llen' be'e Pablon', be'rao ake' Dios, na'll goll ake' le'e: —Rwe' nnézkzero' be'nn zan be'nn Israel ka', ba llejle' ke Jesucriston', na' yeolol ake' ne ake' llonen bien gonllo kan' ne ley dan' bzoj da Moisésen'.
44021021	Na' ba ben akre', rwe'n da'o llroe'ro' be'nn Israel wrall kello ni't rall be'nn zi't ka', bill gon ake' kan' ne ley dan' bzoj da Moisésen', na' bi wzoa xhi'nn ake' sen dan' nzi'i circuncisión na', na' bi gon ake' billre da ka' nao lli'o be'nn Israel.
44021022	¿Akxha gonllo nna'? Nnez akre' ba bayedo', na' wadop be'nn yell.
44021023	To da ben, ganni zo tap be'nne ncheb ake' we'e ake' Diosen' to da we'e ake' Le'e, na' ba bllin lla we'e ake'n.
44021024	Byejrén ake' yoda'o braon', jadib kwino' ren leake', na' bdixhj dan' llaya'l chixhj ake' na', nench gak wchip yichj ake'. Ka' ben nench re'e be'nn ka' llonkzo' kan' ne leyen', na' gakbe'e akre' kere da li kan' goll ake' leake'n.
44021025	Ka nak be'nn ka' bi nak be'nn Israel, ba bzoj akstoe', bi gon ake' da ka' nao lli'o. Lete to da gon ake', bi gao ake' yel wao da bxoa ake' rao lwa'a lsa'k dios, bi gao ake' llen, na' bi gao ake' no bayi'x ba llchok ake' yen, na' cha' bi nchayna'a ake', bi gak sorén lwellj ake'.
44021026	Na' bche'e Pablon' be'nn tap ka', na' bateyó bayib kwin ake' ren le'e. Na'll byo' ake' yoda'o braon', nench bdixjwe' akre' bxozen' ba bllin lla yeyib kwin ake', na' yera' dan' bcheb ake' we'e ake' na'.
44021027	Bixha ka le gakte gall lla, na' wayoll yera' dan' bcheb ake'n, bal be'nn Israel zaya'k Asia, bre'e akre' Pablon' lo yoda'o braon', na' bta bnne ake' be'nn, na' be'x ake' Pablon'.
44021028	Na' llosia' ake' ne ake': —¡Re' be'nn wrall, legakrén go'xllo be'nnen'! Le'e doxhente de'e llroe're' be'nne, wiello yell kellon', na' rente yoda'o braon', na' bi gonllo kan' ne ley dan' bzoj da Moisésen'. Na' ye to da xhinnj xhen ba bene', ba broe' be'nn bi nak be'nn Israel lo yoda'on.
44021029	Ne ake' ka', le bre'e akre' Pablon' de'e lyell ren to be'nn re Trófimo be'nn Éfeso, na' llak akre' cha' broe' le'e lo yoda'o braon'.
44021030	Yeolol be'nn lla'a rao yell Jerusalén na', ben ake' da nne xhen, na' bdop ake' be'x ake' Pablon'. Na' bxhobxexj ake' le'e, babej ake' le'e lo yoda'o braon', na'll le basej akte' yeololte kon ga nyarjkze ke yoda'on.
44021031	Na' ba llot akse' le'en, kat bllin di'll rao be'nnen' nak xan yeolol waka'a ya ka', na' bnnezre' llak da nne xhen Jerusalén na'.
44021032	Na'll bza'do be'nnen' nche'te' txhonnj waka'a ya rente xan ake'. Ka bre'e akre' be'nn waka'a ya ka', bsan ake' bill ben ake' zi' ke Pablon'.
44021033	Ka bllin be'nnen' gan' lla'a be'nn ka', na' golle' waka'a ya ka' be'x ake' Pablon', na' bchej ake' le'e chop gden. Na'll bnnabe' no be'nnen', na' bixha bene' na'.
44021034	Bixha be'nn zan ka' kon llosia' ake', wde wdere da ne toto ake', na' be'nnen' ni ke llejnie'zre' bixhan' ne ake', kon llak llakia. Na' golle' waka'a ya ka' bache'e ake' Pablon' gan' lla'a ake' na'.
44021035	Ka bllin ake' gan' xhoa ne'p ke gan' lla'a waka'a ya ka', na' blen waka'a ya ka' Pablon' rao llaze, le be'nn zan ka' llon ake' zban, lle'n akre' wzap ake' le'e.
44021036	Le ne nao ake' llosia' ake' ne ake': —¡Llaya'l gat be'nnen'!
44021037	Ka ba llgo' ake' le'e gan' lla'a waka'a ya ka', Pablon' lle'e xan waka'a ya ka': —¿Bi gonnre latj nnia' to chop di'lle? Na' lle be'nnen' le'e: —¿Bixha llakse nne'o di'll griegon'?
44021038	¿Kere rwe'n be'nn Egipto be'nn bwie be'nn wnebia' ka' kan' batna', na' byejo' latj dachen' bche'o tap mir be'nn wen xhia ake?
44021039	Na'll bne Pablon': —Kere nada'n, be'nn Israel nada', na' naka' be'nn Tarso to yell za'k gan' nbane Cilicia, ben okré benn latj we'rena' be'nn ki di'lle.
44021040	Na' be'e be'nnen' latj. Na'll bze Pablon' rao ne'p ka', na' bene' sen ren ta'ke' nench blla'a be'nn ka' lli, na'll bnne'e di'll hebreo bne'e:
44022001	—Re' be'nn bi'cha', re' be'nn gor xa, le wzenay di'llen' nia' ni.
44022002	Ka ben akre' nne'e di'll hebreon', yezikre blla'a ake' lli. Na'll bne Pablon':
44022003	—Lekze be'nn Israel nada', gorja' yellen' re Tarso gan' nbane Cilicia, na' Jerusalén ni blli'wa', be'nnen' re Gamaliel broe' bsedre' nada', na' bseda' kan' nak ley dan' bzoj da xozxta'ollo ka'. Do yichj do ra'lla' bena' da llakra' llo'ra'll Dios, kan' llonkze re' nna'.
44022004	Bda'a blle'nawa' be'nn ka' nao nez koben', gokra'lla' got ake', na' be'x akse' bro' ake' rill ya ka be'nn byio ren no're.
44022005	Be'nnen' nak bxoz brao, na' be'nn gor brao ka', nnez akre' kwasro kan' bena'. Leake' benn yich da llonn nada' latj cha'a gan' lla'a be'nn wrall kello ka' Damasco. Na' bya'a llje'xa' be'nn ka' llejle' ke Jesucriston', na' wache'e ake' Jerusalén ni, nench sa'kzi' ake'.
44022006	’Bixha gok ka zya' Damasco, llonen ka do wawill byechjkze to beni' da za'a yebá nada'.
44022007	Na' wixa' je'ttia' rao yo, na' benra' chi'i to be'nn bne'e: “Saulo, Saulo, ¿bixchen da'o llrayo' nada'?”
44022008	Na'll ballia' xti'lle'n, llepe': “¿Noxha rwe' Xana'?” Na' bne'e: “Nada'n Jesús be'nn Nazaret, nada'n da'o llrayo'.”
44022009	Na' be'nn ka' za'rén nada' txhen na' bre'e akre' beni'n, na' blleb ake', na' bi byejnie' akre' kan' bne be'nnen' balwill nada'n.
44022010	Na'll llepe': “¿Bixha gona', Xana'?” Na'll bne'e: “Bayas, na' byejkze Damascon'. Ganna' nne ake' bi llaya'l gono'.”
44022011	Bacholtia' ka nak byo' beni'n rawa'. Be'nn ka' zya'rena' txhen na', be'x ake' ta'ka', ka' gok bllina' Damascon'.
44022012	’Na' zo to be'nn lloe'rao Dios re Ananías, llone' kan' ne ley kellon'. Yeolol be'nn Israel ka' lla'a Damascon', ne ake' nake' be'nn wen.
44022013	Bede' gan' zoa'n, na' lle'e nada': “Saulo bi'cha', nna' yere'ro' da yobre.” Na' le bare'tera', na'll gok bre're'.
44022014	Na'll bne'e: “Dios ke xozxta'ollo ka', ba breje' rwe' nench nnezro' bixhan' lle'nre' gono', na' ba bre'ro' Xhi'nne' be'nn zerao nak be'nn wen, na' ba benro' xti'lle'.
44022015	Na'll we'o xti'lle'n rao yeolol be'nne, na' we'o di'll ke da ki ba bre'ro', na' ba benro'.
44022016	Na' nna', ¿bi llbexho'? Le bayaste' blloa nis, na' balwill Xanllo Jesucriston' nench yezi'xhene' ko'o.”
44022017	’Na' gok ka bayeda' Jerusalén ni, ka llalwilla' Dios lo yoda'o braon' bre'da'ora', broe'rao Jesúsen' nada'.
44022018	Na' bne'e: “Be'la'll blloj Jerusalén na', le bi chejle' ake' di'llen' we'o kia'n.”
44022019	Na' nada' llepe': “Xana', leake' nnez akre' kan' bena' jata'a toto gan' zo yoda'o, llayirja' be'nn ka' nxenra'll rwe'n, na' llgo' ake' rill ya, na' lloa' latj llon ake' zi' ke ake'.
44022020	Kan' bet ake' Esteban be'nnen' be'e xti'llo'n, nada' zia' goka' txhen be'nn ka' bet le'en, nada' bdapa' xhara'n ake'n.”
44022021	Bixha Jesúsen' bne'e: “Lla blloje, nada' wse'la' rwe' zi'te ga lla'a be'nn ka' bi nak be'nn Israel.”
44022022	Zerao to kat bzenay ake' xti'll Pablon', na'll bzorao llosia' ake' da yobre ne ake': —¡Bill llaya'l so be'nnen' yellrio, llaya'l gate'!
44022023	Yezikre llosia' ake', llza'l xhara'n ake', na' llza'l ake' bichte yo rao lla.
44022024	Na' xan waka'a yan' golle' be'nn ka' bro' ake' Pablon' gan' lla'a waka'a ya ka', leska' golle' leake' chintat ake' le'e, nench nne'e bixchen llosia' be'nn ka' llwie le'en.
44022025	Bixha ba nllejte' sorao chintat ake' le'en, Pablon' lle'e to be'nn ka' ze kwite'n: —¿Bixha de latj to be'nn nde le' yich nake' be'nn Roma chin ake' le'e, ka za gaktere yel koxchis ke'en?
44022026	Ka bene be'nnen' ka', na' byeje' jelle' xan waka'a ya ka': —Bwiaya'nn kan' gono'n, nde be'nnen' le' yich nake' be'nn Roma.
44022027	Na'll byejdo xan waka'a ya ka' gan' ze Pablon', na' lle'e le'e: —¿Da li de xhlicho' nako' be'nn Roma? Na'll bne Pablon': —Awa'.
44022028	Na'll bne be'nnen': —Da xhen mell bxha'kra'n nada' nench goka' be'nn Roma. Na'll bne Pablon': —Ka gorjtia' naka' be'nn Roma.
44022029	Be'nn ka' gokra'll chin le'en blle'yi'll ake', leska' xan waka'a ya ka', ka bnnezre' Pablon' ndie' yich nake' be'nn Roma, bllebe' kwis ke naken be'e latj bchej ake' le'en.
44022030	Bateyó xan waka'a ya ka', lle'nre' nnezre' kwasro bixchen llao be'nn Israel ka' xhia ke Pablon'. Na' bake'e gden na', nllej ta'k Pablon', na'll batope' bxoz wnebia' ka', na' yeolol be'nn gor brao ka' llnebia' Israelen', na' breje' Pablon' bze'e le'e kllol ake'n.
44023001	Na' Pablon', ka bre're' be'nn wnebia' ka', lle'e leake': —Re' be'nn bi'cha', chak ba bzorena' re' bllinte nna' lla, nbaraz zo yichjra'llda'wa' llona' kan' llazra'll Diosen'.
44023002	Na' bxoz braon' re Ananías golle' be'nn ka' ze kwit Pablon', bdap ake' lloe'.
44023003	Pablon' lle'e le'e: —Dios kape' rwe', be'nn wxhiye'e, llia'o ganna', gono' yel koxchis kan' ne leyen', na' llxinnjo', bi llono' kan' ne leyen' ke naken be'o latj bdap ake' nada'.
44023004	Be'nn ka' lla'a ganna', lle ake' Pablon': —¿Bixchen lle'o bxoz brao ke Diosen' ka'?
44023005	Na'll bne Pablon': —Be'nn bi'cha' ak, kere llakra' cha' bxoz braon', le ki nyoj xti'll Diosen': “Bi nne'o zban ke be'nnen' llnebia' rao yell ko'o.”
44023006	Pablon' bre're' be'nn ka' lla'n, bale' nak be'nn fariseo, na' ye bale' nak be'nn saduceo, na'll bnne'e zillje: —Lewzenay ke bi'cha', nada' naka' be'nn fariseo, leska' bi'ch lwellja' nak ake' be'nn fariseo. Na' zoa' ni, llonre yel koxchis kia', ni ke dan' llejlia' yebán be'nn wat ka'.
44023007	Ka bne Pablon' ka', gok be'nn ka' chopre, be'nn fariseo ka', na' be'nn saduceo ka', bzorao lla'dyi' lwellj ake'.
44023008	Le be'nn saduceo ka', bi llejle' ake' cha' yebán be'nn wat ka', na' ne ake' nono angl, na' bibi spíritu zo. Na' be'nn fariseo ka' llejle' ake' yeolol da ki.
44023009	Llakia kwis llak llchachrén lwellj ake'. Na' bzolla'a be'nn ka' llsedre ke ley dan' bzoj da Moisésen', llon ake' txhen be'nn fariseo ka', bne ake': —Bibi do'l ke be'nnen' de, bixha cha' to alm o cha' to angl balwill le'e, bi gonllo ka', nxholl gonllo da bi llo'ra'll Diosen'.
44023010	Na' blle' to wdil xhen radj ake'n, to blleb xan waka'a ya ka' wxhoxhjtin ake' Pablon'. Na' golle' be'nn waka'a ya ka', jaxhob ake' le'e radj ake'n, na' bache'e ake' le'e gan' lla'a ake'n.
44023011	Bateyó, tlle'le broe'rao Xanllo Jesucriston', Pablon', lle'e le'e: —Bendipra'll Pablo, kan' beno' be'o xti'lla'n Jerusalén ni, ka'kze gono' kat llino' Roma.
44023012	Na' bateyó bal be'nn Israel ka', be'e ake' di'll got ake' Pablon', na' bcheb ake' bne ake': —Bi ye'j gaokzllo llinte kat gotllo Pablon', Dios wlleyie' kon to lli'o cha' bi gonllo dan' ba bnello gonllo.
44023013	Nak ka choa (40) wde be'nn ka' be'e di'llen' ka'.
44023014	Na'll byej ake' rao bxoz wnebia' ka', na' rao be'nn gor brao ke be'nn Israel ka', na' goll ake' leake': —Ba bento' di'll bi ye'j gaoto' llinte kat gotto' Pablon'.
44023015	Na' lle'neto' re' be'nn wnebia' yere xan waka'a ya ka', yedwe'e Pablon' raoren', yere' lle'nere nnézere ye to chop bin' llone', na' neto' kwe'naoto' tnez gottoe'.
44023016	Bixha to bi nak xhi'nn no'r zan Pablon', bénebe' kan' llwia ake' gon ake'n, na' byejbe' gan' lla'a waka'a ya ka', na' gollbe' Pablon' ka'.
44023017	Pablon' goxhe' to be'nn nak xan waka'a ya ka', lle'e le'e: —Jwa'a bi ni rao xanren', de to di'll we'renbe' le'e.
44023018	Na' bche'e be'nnen' lebe', jwe'ebe' rao xan ake'n, na' lle'e le'e: —Pablon' be'nnen' yo' rill yan' bnnabe' okré yedwa'a bi ni rao'n, de to di'll we'renbe' rwe'.
44023019	Be'nnen' llnebia'n be'xe' ta'kbe', bche'ebe' ga yobre, na' bnnabrebe': —¿Bi di'llen' lle'nro' we'reno' nada'?
44023020	Na'll llebe' le'e: —Be'nn wrall keto' ka', ba be'e ake' di'll, ye ake' rwe', wxe lljwa'o Pablon' rao be'nn wnebia' ke ake' ka', nne ake' lle'n akre' nnez akre' ye to chop di'll bin' llone'.
44023021	Bi chejle'o ke ake', ke do choa be'nn ka' kwe'nao ake' le'e tnez, ba be'e ake' di'll, bi ye'j gao ake' llinte kat got ake' Pablon'. Na' nna' to llbexh akze' bi nne'o rwe'.
44023022	Ka baza'be' na', xan waka'a ya ka' lle'ebe', nono yebe' ka di'llen' be'e ake'n.
44023023	Na'll xan waka'a ya ka' goxhe' chop be'nn ka' nlan to gayoa (100) wej waka'a ya, na' golle' leake' gon ake' xhnid chop gayoa (200) waka'a ya, ye wyon chi (70) be'nn llbia kabay, na'll chop gayoa (200) be'nn llak yitjen yay da nak da rao la nench lljake' Cesarea lladá ga tlle'le.
44023024	Leska' lle'e leake' gon ake' xhnid to kabay kwia Pablon' nench lline' wen ka nak lljwa'a ake' le'e rao be'nnen' llnebia'n re Félix.
44023025	Na'll bzoje' to yich da bse'le' rao be'nnen' llnebia'n nen ki:
44023026	“Nada' Claudio Lisias, llzoja' rwe' be'nn llnebia', rwe' Félix, nako' be'nn brao, llwapa' rwe' lliox.
44023027	Be'nn Israel ka' be'x ake' be'nnen' gokra'll ake' got ake' le'e. Bixha bnnezra' ndie' yich nake' be'nn Roma, na' bake'e rao na'a ake'n.
44023028	Gokra'lla' nnezra' bi ken llao ake' xhia ke'e, na' jwe'e rao be'nn wnebia' ke ake' ka'.
44023029	Na' benra' llao ake' xhia bi llone' ka ne ley ke ake'n. Bixha ke nak da ni, bi naken zi gotlloe', na' bi naken zi choe' rill yan'.
44023030	Bixha bnnézkzera' be'nn Israel ka' be'e ake' di'll kwe'nao ake' le'e nench got ake' le'e. Ke len na' llse'le' rao'n, na' leska' ba golla' be'nn ka' llao xhian' yed ake' rao'n, na' nne ake' bin' de ke ake' ren le'e. Sochgo' wen.”
44023031	Bllin tlle'le, na' ben waka'a ya ka' kon kan' bne xan ake', bche'e ake' Pablon', jwa'a ake' le'e gan' ne Antípatris.
44023032	Bateyó waka'a ya ka' jak kon nia' babi' ake' gan' lla'a ake'n na' zjak zreze be'nn ka' llia kabayen' ren Pablon'.
44023033	Ka bllin ake' gan' nzi'i Cesarean', na' be'e ake' be'nnen' llnebia'n yichen', leska' ben akte' Pablon' rallne'e.
44023034	Bayoll bele' yichen' na' bnnabe' ga be'nne Pablon', na' ka bnnezre' ze'e gan' nzi'i Cilicia,
44023035	na'll lle'e Pablon': —Nna' we'llo di'll katen' yed be'nn ka' llao xhian'. Na' golle' leake' jalo' ake' le'e lo yo' gan' llon Herodes yel koxchis.
44024001	Gok ga'y lla zo Pablon' Cesarean', na'll bllin Ananías be'nnen' nak bxoz brao, nche'te' be'nn gor brao ke be'nn Israel ka', leska' nche'e akte' to be'nn re Tértulo be'nn llak lloe' di'll rao lkwe' be'nne. Na'll jake' rao be'nnen' llnebia'n, llao ake' xhia ke Pablon'.
44024002	Bixha ka jaxi'i ake' Pablon', Tértulon' bzorao llawe' xhia, ne'e: —Ni ko'o rwe', be'nn llnebia' neto', lla'to' wen, llioxkeno'n llak llgo' xhnnez dan' llak rao rall-llo, le nako' be'nn llejnie'.
44024003	Llazra'llto' yeolol da ka' llono'n, na' gateze lla'a be'nn llonn ake' yel llioxken ko'o.
44024004	Na' bi lle'neto' gonto' zan di'll cha' de billre da gono', llnnabto' gono' okré wzenayo' keto' chollteze.
44024005	Za'to' zadtaoto' xhia ke be'nnen' ze rao' ni, nake' to be'nn wen da xhinnj, de'e llyixje' da zed doxhen, kon ga lla'a be'nn Israel lleje', na' llone' leake' chopre. Nake' be'nn brao rao be'nn ka' nzi'i Nazareno.
44024006	Na' gokra'lle' gone' da xhinnj kwis lo yoda'o keto'n. Na'llen' be'xtoe' gokra'llto' gonto' yel koxchis ke'e kon kan' ne ley keto'n.
44024007	Bixha xan waka'a yan' be'nnen' re Lisias, da bien byoe' radjto'n, bake'e le'e rao na'to'n.
44024008	Le'en bse'le' neto' yedto' ganni, yedtaoto' xhia rao rwe' ni. Na' ka nak gono' yel koxchisen', wnnabke rwe', na' nnezro' di'll lin' lloe'rento' rwe'.
44024009	Ren be'nn Israel ka' ze ake', ne ake' ka'n naken.
44024010	Na'll be'nnen' llnebia'n bene' sen rao Pablon' nench nne'e. Na'll bne Pablon': —Nnezra' ba gok zan iz rwe' llono' yel koxchis ke yell kellon', ke len na' llawera' nia' to chop di'll ke dan' llao be'nn ki xhia kia'.
44024011	Chinze gok chllinn (12) lla bya'a Jerusalén na', je'rawa' Diosen'. Wakse wnnab akroe' nench nnezro' di'll lin' lloa'.
44024012	Kere bre'e akre' nada' llakyollrena' be'nne, ni ker llta llnnia' be'nne do lo yoda'o braon', ni lo yoda'o yobre, na' do lyellen'.
44024013	Ni ke deze da lloe' di'll cha' da li dan' llao ake' xhian'.
44024014	Na' ni llnia' rwe', llona' xchin Diosen' be'nn be'rao xozxta'oto' ka', na' la'kze nawa' nez kob dan' ne leake'n da xhinnj, na' llejlia' doxhen da ka' llia le' leyen', na' dan' bzoj be'nn ka' be'e xti'll Diosen' kana'.
44024015	Nada' llona' rez, leska' leake'n llon ake' rez yesbán Diosen' be'nn wat ka', yesbane' be'nn ben da wen na' be'nn ben da xhinnj.
44024016	Ke len llona' bien llona' da wen nench ka' bibi de gao xhia kia' rao Xanllo Dios, na' rao be'nnach.
44024017	’Ba gokte zan iz da'a gateze, na' bayeda' ralla', badsana' mell btopa' nench gakrena' be'nn ya'che, leska' jasana' ye ra'ten' lo yoda'o braon'.
44024018	Ka goken zoa' yoda'o braon' llona' kan' ne leyen', na' ba naksa' yall, kat to chop be'nn Israel za'k Asia bre'e akre' nada', kere nello llta llnnia' be'nn zan ake, kan' ne ake'n.
44024019	Leake'n llaya'l yedsé ake' ganni gao ake' xhia, cha' bi de ke ake' kone nada'.
44024020	Na' cha' be'nn ka' ze gannizen' wak nne ake' cha' wroe'rao bi da xhinnj bena' kan' jasia' rao bxoz wnebia' ka'.
44024021	Lete to da bnia' kan' jesia' radj ake'n, besia' goll ake': “Ka nak yel koxchis kia'n llonre nna' lla, llonren dan' llejlia' wllin lla yebán be'nn ka' ba got.”
44024022	Na' Félixen' ba nnezre' kan' nak nez kob ke Jesucriston', na' kate benre' kan' bne Pablon', na'll bkwa'nne'n gaken ye to lla yobre, lle'e leake': —Kat yed xan waka'a ya ka' re Lisias, wnnabyollya'nna' akren' nak kerén', kana' wayej di'll da yobre.
44024023	Na' golle' to be'nnen' nak xan waka'a ya ka', za yo'z Pablon' rill yan', na' ga't latj cha' bi lle'nre' gone', na' we'e latj yedra'nn be'nn ka' nllie' le'en, na' gakrén ake' le'e.
44024024	Na' baza'a Félixen', na' kat gok chop chonn lla balline' ren no'r ke'e, na' no'r ke'en nake' be'nn Israel na' re Drusila. Goxhe' Pablon', na' bzenaye' kan' llaya'l wxenra'll-llo Jesucriston'.
44024025	Bixha goll Pablon' le'e, llaya'l gonllo da nak lixheje, na' bi gontekllo dan' zera'll lo yichjra'llda'ollon', na' lle'e le'e wllin lla gon Diosen' yel koxchis kello. Na'll blleb Félixen' kwis, na'll lle'e Pablon': —Ba gokse wayejo'. Kat ga't latj kia', na' gaxha' rwe'.
44024026	Le leska' gokra'lle' we'e Pablon' le'e mell nench yesane' le'e, ke len weltze llaxhe' Pablon' lloe'rene' le'e di'lle.
44024027	Ka' gokte chop iz, kat bill bnebia' Félixen', na' bnebia' be'nn yobre be'nn re Porcio Festo. Na' Félixen' bkwa'nne' Pablon' lo rill yan', nechkze bga'nne' wen rao be'nn Israel ka'.
44025001	Na' bllin be'nnen' re Festo, gok chonn lla bze'e Cesarean' byeje' Jerusalén na'.
44025002	Na' jak bxoz wnebia' ka', na' ren be'nn ka' nak be'nn gor brao ke be'nn Israel ka', jak ake' rao Feston' llao ake' xhia dan' llon Pablon'.
44025003	Llnnab ake' gone' okré lljasane' Pablon' Jerusalén na'. Na' leake'n ba noe' ake' di'll got ake' le'e tnez.
44025004	Feston' lle'e be'nn ka' ka nak Pablon' yoe' rill ya Cesarean', na' le'en le wayejte' Cesarean',
44025005	na' lle'e leake': —Lelloj balre nak be'nn wnebia', sa'renre nada' chejllo Cesarean', cha' bi da xhinnj ben be'nnen' na' gaore xhia.
44025006	Feston' bzoe' Jerusalén na', ye xo'n ga chi lla, na'll baze'e zayeje' Cesarean'. Na' bateyó ka balline'n, bllie' gan' llone' yel koxchisen', na' bse'le' be'nn ka' jaxi'i ake' Pablon'.
44025007	Ka bllin Pablon' rawe'n na', jabi'y be'nn Israel ka' za'k Jerusalén. Na' bzorao ake' llao ake' xhia ke Pablon', lltob akre' le'e da zan da ne ake' bene', bixha ni to da ki bi broe'n cha' naken da li.
44025008	Leska' Pablon' llakrén kwine', bne'e: —Bibi nna gona' da wkwa'nn nada' tore rao ley ke be'nn Israel ka', ni kon ren yoda'o braon', ni kone César be'nnen' llnebia' doxhen Roma bibi da xhinnj nna gona'.
44025009	Na' Feston' gokra'lle' yega'nne' wen rao be'nn Israel ka', na'll lle'e Pablon': —¿Lle'nro' wayejo' Jerusalén na' gona' yel koxchis ko'o ganna'?
44025010	Na' bne Pablon': —Ba zekza' rao' ni, le nzoa rey Césaren' rwe' gono' yel koxchis, ganni llaya'l gak yel koxchis kia'n. Rwe' nnézkzero', bibi bena' ke be'nn Israel ka'.
44025011	Cha' bi da xhinnj bena' da llaya'l gata', wakse gata', kere lleba'n. Zan ke dan' lltob akre' nada'n, ni ton bi nak da li, na' bi gak kwa'nnre nada' rallna'a be'nn ka'. Lle'nkzra' kwin rey Césaren' gone' yel koxchis kia'n chet ka'.
44025012	Feston', bayoll be'rene' di'll be'nn ka' llnebia'rene' na', na'll lle'e Pablon': —Ka naken lle'nro' kwin Césaren' gone' yel koxchis ko'on, dekz de chejo' rao le'e.
44025013	Bde chop chonn lla, reyen' re Agripa ren bi zane' no'ren' re Berenice, bllin ake' Cesarean' jara'nn ake' Feston'.
44025014	Ka nak bzo ake' zan lla na', be'rén Feston' le'e di'll ke Pablon', bne'e: —Zo to be'nn bkwa'nn Félixen' rill ya.
44025015	Ka bya'a Jerusalén na', bed be'nn ka' nak bxoz wnebia' ak, na' be'nn gor brao ke be'nn Israel ka' rawa'n, llao ake' xhia, lle'n akre' wsa'kzie'.
44025016	Na'll goll ake', lli'o be'nn Roma bi gak wchoyllo ke be'nne gate', cha' bi nna ga't latj nne'e gakrén kwine' rao be'nn ka' llao xhia ke'en.
44025017	Na' kate bra' ake' ganni, bi brexha'; bateyoze le bya'tia' gan' llak yel koxchisen', na' goll ake' lljaxhi'i ake' be'nnen'.
44025018	Na'll bed be'nn ka' llao xhian', na' llakra' cha' billre da xhinnj yobre wtob akre' le'en.
44025019	Rencha' da llak ke dan' nao ake' na'zen', na' ke ye to be'nn ba got re Jesús, bixha Pablon' de'e ne'e nbankze'.
44025020	Nada' bi nnezra' ke da ka', na'll bnnabre' cha' lle'nre' wayeje' Jerusalén na', gak yel koxchis ke'en ganna'.
44025021	Na' Pablon' bnnabe' tie' rao kwin Césaren', nench gak yel koxchis ke'en. Ke len na' bkwa'nne' lo rill yan', llinte katen' wse'le' rao rey César na'.
44025022	Na'll Agripan' lle'e Feston': —Leska' nada' lle'nra' wzenaya' di'llen' lloe' be'nnen'. Na'll bne Feston': —Wxe wzenayo' xti'lle'n.
44025023	Bixha bateyó ka bllin rey Agripan' ren Berenicen', da nne xhen gok ka bllin ake'n, na' blle' ake' gan' llbe' Feston' llone' yel koxchisen', na' ren be'nn nak xan waka'a ya, na' bal be'nn nak be'nn brao rao yellen'. Na' bse'l Feston' be'nn ka' jaxhi'i ake' Pablon'.
44025024	Na'll bne Feston': —Rey Agripa, na' yeololre lla'llo txhen ganni, ni ze be'nnen', yeolol be'nn Israel ka' llao ake' xhia ke'e, ka be'nn lla'a Jerusalén, na'll be'nn ka' lla'a Cesarea, na' llchie' akre' kwis, llnnab ake' llaya'l gate'.
44025025	Na' kon ka' llakra' nada', bibi da xhinnj bene' da nnello llaya'l gate'. Lete to da bnnabe' tie' rao Césaren' gone' yel koxchis ke'en. Na' llwia' wse'le'.
44025026	Bixha ka nak bibi de wzoja' chixjwe'ra' Césaren' bi ya'nnen' bene'; ke len ba breje', ba nzie' raore ni, na' rao rwe' rey Agripa, na' wakse wnnabyoll rwe', na' ga't da wzoja' Césaren'.
44025027	To da ke nxhia gona' cha' wse'le', na' bi yepa' Césaren' bi ken llse'le'.
44026001	Na'll Agripan' lle'e Pablon': —Bnechk nna' bixhan' lle'nro' nne'o. Na'll blis na'a Pablon', bzorao lloe' di'llen', ne'e:
44026002	—Da wen kwis ba gok kia' ka nak bzia' rao'n, rey Agripa, nench wa'a di'll ke da ka' llao be'nn Israel ka' xhia kia'.
44026003	Rwe' nnezkzro' kan' nak dan' nao neto', be'nn Israel, na' da ka' llakyollrento'. Ke len lle'nra' gakxhenra'llo' nada' wzenayo' kia'.
44026004	’Yeolol be'nn Israel ka' nnez akre' kwasro, ka bena' ka nna naktia' xkwi'de chak bzoa' ralla', leska' ka bzoa' Jerusalén na'.
44026005	Leska' nnez akre', na' wakse ne ake' cha' lle'n akre', nna naktia' xkwi'de goka' txhen ren be'nn ka' nzi'i fariseo, leake'n nao leyen' klle'llo.
44026006	Dan' llejlia' ke Diosen' yesbane' be'nn wat ka' kan' bchebe' ren da xozxta'oto' ka', llaklla'a ake' nada', ke len na' llao ake' xhian'.
44026007	Chllinn (12) kwen ka nak yeolol be'nn Israel ka', llon ake' rez yesbán Diosen' be'nn wat ka'. Ni ke len na', lloe'rao ake' Diosen' do lla do yere. Nada' leska' llona' rez ke Diosen' yesbane' be'nn wat ka', ¿bixchen llaklla'a akze', na' llao ake' xhia kia', rey Agripa?
44026008	Na' re' lli're llzenayre kia', ¿llákere nono gak chejle' wllin lla yesbán Diosen' be'nn wat ka'?
44026009	’Kana' leska' nada' llakra' llaya'l wsa'kzia' be'nn ka' llejle' ke Jesús be'nn Nazareten'.
44026010	Na' ka' bena' Jerusalén na'. Ka benn bxoz wnebia' ka' latj, be'nn zan be'nn ka' nxenra'll Jesucriston' broa' rill ya. Na' ka bet ake' bal ake', nada' ben ake' txhen.
44026011	Na' zan ras bya'a toto yoda'o, na' bsa'kzi' ake' nench bill nnao ake' dan' nxenra'll ake'n. Ka' gok bwie akre' kwis, bya'tia' yell zi't jaray ake'.
44026012	’Ni ke len zya' Damasco no'xtia' yich ke bxoz wnebia' ka', da llonn nada' latj nench go'xa' be'nn ka' llonlira'll Jesucriston'.
44026013	Bixha gok, do wawill ka zya' tnezen', bre'ra' to beni' xhen, llseni'tellen kerke beni' ke willen', byechjen nada', na' ren be'nn ka' za'a ren nada' na'.
44026014	Na' wix yeololto' je'tteto' rao yo, kat benra' chi'i to be'nn balwille' nada', nne'e di'll hebreo, bne'e: “Saulo, Saulo, ¿bixchen llwiero' nada', na' da'o llrayo' nada'? Llonze zi' kwino'n llono' ka', ka llon bell llche'oba' rao to da la, da lla'deba'.”
44026015	Na'll bnia': “¿No rwe', xa?” Na'll bnne Xanllon': “Nada'n Jesús, nada'n da'o llrayo' ka naken llono' ka'.
44026016	Na' nna' bayas bazellá, ba broe'rawa' rwe', le de to llin da lle'nra' gono', na' we'o di'll ke dan' ba bre'ro' ni, na' da za wroe'ra' rwe'.
44026017	Nada' wse'la' rwe' gan' lla'a be'nn ka' bi nak be'nn Israel, na' yesra'a rwe' rao na'a ake', leska' yesra'a rwe' rao na'a be'nn Israel ka'.
44026018	Wse'la' rwe' nench lljaroe' akroe', na' xha' rao ake', re'e akre' beni' ke Diosen', na' bill cha'a ake' lo da xcholen'. Bill cha'a ake' xhnia' daxi'on, na' yella'a ake' xhnia' Dios. Na' chejle' ake' kia', na' yezi'xhen Diosen' da xhinnj ke ake', na' gak ake' txhen ren be'nn ka' ba brej Diosen' nak ake' rallne'e.”
44026019	’Ka' gok rey Agripa, na' bzenaya' kan' goll Jesúsen' nada' ka nak ba broe'rawe' nada'.
44026020	Zga'tek be'nn Damasco ka', bzejnie'ra' xti'lle'n, na'll be'nn Jerusalén ka', na'll be'nn ka' lla'a doxhen gan' nzi'i Judea, na'tell be'nn ka' bi nak be'nn Israel. Goll ake' llaya'l wayat akre' ke da xhinnj ke ake'n, na' wzenay ake' ke Dios, na' gon ake' da wen nench wroe'n da lin' ba bayat akre' ke da xhinnj ke ake'n.
44026021	Ni Ke len na' be'nn Israel ka', be'x ake' nada' lo yoda'on, na' gokra'll ake' got ake' nada'.
44026022	Bixha Diosen' ze'e llwie' nada', Le'en nna nzoe' nada' nbana' bllinte nna' lla, na'll llak lloe'rena' be'nn xti'lle'n ren xkwi'd ren be'nn gore. Na' kere llroe' akre' kreren', llroe' aksere' doxhen kan' ne dan' bzoj be'nn ka' be'e xti'll Diosen' kana', na' dan' bzoj da Moisésen' gak.
44026023	Dan' bzoj ake' ke Criston' kan' gak katen' yede'n, yellayrawe', na' gate', na' Le'en gake' be'nn nell yebán radj be'nn wat ka'. Na' we'e di'll dan' nsa'a beni' ke Diosen', ren be'nn Israel, na' ren be'nn bi nak be'nn Israel.
44026024	Chak lloe' Pablon' di'll ki llakrén kwine', Feston' bnne'e zillj, lle'e le'e: —Llaktonto'n, Pablo, dan' ba bsedo' da xhen na', ba btonten rwe'.
44026025	Na'll bne Pablon': —Llapa' rwe' bara'nne, Festo, zan kere llaktonta'n, di'll lin' lloa', ke nakten na'.
44026026	Ganni lli' reyen' nnéztere' kan' naken, na'llen' lloa' di'llen' do ra'lla', le'e nnezre' doxhen kan' goken, le kere goken to latj ga nga'chen.
44026027	Rey Agripa, ¿kaxha llejle'o ka nak da ka' bzoj be'nn ka' be'e xti'll Diosen' kana'? Nnézkzera' llejle'o.
44026028	Na'll Agripan' lle'e Pablon': —Ye ra'tze ke llono' nada' gan, chejlia' ke Jesucriston'.
44026029	Na'll bne Pablon': —Gonchga Diosen', la ye ra'tze, la ye da xhen, kere rwe'zo', lle'nkazra' yeolol be'nn ka' lla'a ganni, gakre kan' naka' nada' wxenra'llre Jesucriston', kon bi llejre gden ki.
44026030	Bayoll bne Pablon' ka', na' bazolla'a reyen' ren be'nnen' llnebia'n ren Berenicen', na' ren yeolol be'nn ka' blle'rén ake'n.
44026031	Ka jasé ake' ye to latj yobre, lloe'rén lwellj ake' di'lle, ne ake': —Bibi da xhinnj ben be'nnen' da nello gate', ni da choe' rill ya.
44026032	Na'll Agripan' lle'e Feston': —Wakse yesanllo be'nnen' chenak bi bnnabe' tie' rao kwin Césaren'.
44027001	Bixha kat bllin lla wse'l ake' neto' gan' nzi'i Italia, chejto' lo barco. Na' ben ake' Pablon' ren be'nn ka' bllachrene' rill yan', rallna'a to xan waka'a ya re Julio, nake' txhen ren waka'a ya ka' nzi'i Augusto.
44027002	Na' byo'to' to lo barco da za'a yellen' nzi'i Adramitio, na' zejen do gan' nzi'i Asia. Na' Aristarco be'nn Tesalónica ga nbane Macedonia, za'rene' neto' txhen.
44027003	Bateyó bllinto' yellen' lli' lloa' nisda'o re Sidón, na' Julion', wen kwis llonre' Pablon', na' be'e latj byeje' gan' lla'a be'nn ka' nombia' le'e nench bzenia'na'a ake' le'e.
44027004	Na' bza'to' yellen' re Sidón, zejto' lo barcon', na' bdeto' awlloze gan' lli' yellrio dan' lli' lo nisda'o dan' nzi'i Chipre. Na' dá be'n krere kana', na' yellrion' bkwe'jen neto'.
44027005	Bdeto' doxhen nisda'o chla' gan' nzi'i Cilicia, na' Panfilia, bllinteto' yellen' nzi'i Mira ga nbane Licia.
44027006	Mira na' jadi' xan waka'a ya ka' to barco da za'a Alejandría, na' zejen Italia, na' blle'e neto' loen'.
44027007	Na' zejto' yo'to' barcon' gokte zan lla, chaora'll zej barcon', ganne bllinto' chla' yellen' nzi'i Gnido. Ka nak be'n dan krere, na' bdeto' awllo gan' ne Salmón, na' byechjto' yellrion' lli' lo nisda'o na' dan' nzi'i Creta.
44027008	To ganne llak za'a barcon', zejto' awllo ga de yellrio, bllinteto' ga nzi'i Buenos Puertos, awllo ganna' lli' yellen' re Lasea.
44027009	Na' zan lla ba gok, na' ba llonen nxholl kwis ko'to' nez lo nisda'on, le ba bllin lla llak zay. Llwia Pablon' ka', na' lloe'rene' leake' di'll.
44027010	Lle'e leake': —Re' be'nne, nxholl kwis ba llonen, cha' nna' ko'llo nez, nxholl kweyi' barcon', na' yoa' ka' nsa'n na', rente lli'o nxholl kweyi'llo.
44027011	Bixha be'nnen' nlan waka'a ya ka', llzenaylle' xti'll be'nnen' nlan barcon', na' xti'll xan barcon' kerke xti'll Pablo na'.
44027012	Na' yellen' nzi'i Buenos Puertos gan' lla'to'n, bi naken wen soto' ganna' kat llak zay, na'llen' yeolol ake' llak akre' wenkze ko' ake' nez, cha' gakte llin ake' Fenice to yell ga nbane Creta. Fenice na' bill llechjtek be', le ganna' nla' ga llra' will, na' naken wen so ake' ganna' katen' llak zayen'.
44027013	Kat bzorao dá to be' da'o riz dan' za'a lle'lre, na' llak akre' wakse sa'a ake' kan' ba non ake' xhbaben'. Na' bza'a ake' zjake' awllo gan' lli' Creta.
44027014	Ker gok scha kat bllay akre' to be' xhen da re Noreste.
44027015	Na' bzorao ll-lli'yen barcon', na' neto' ker bi llak gonto', na' be'to' latj llsa'a be'n neto'.
44027016	Kat bdeto' ko'llre yellrion' lli' lo nisda'on re Clauda, ganna' bi datek be'n res. Na' barcon' nxhoben ye to da da'o da llon llin kat bi llakre barcon', balepto' da da'on lo barcon'.
44027017	Bayoll balep ake' da da'on, na' bzorao llchej ake' barcon' ren do ake nench ke yeyinnjen. Be'nn ka' llsa'a barcon', lleb ake' lljacho'n lo yoxhen' gan' nzi'i Sirte. Na' baletj ake' ra'll dan' llon nench za'a barcon'. Na' bsanra'll ake' barcon' zejen kon kan' dá be' na'.
44027018	Bateyó na' dakze be' xhen na', na' bzorao ake' llza'l ake' bal yoa' ka' nsa'a barcon' lo nisda'on.
44027019	Gok lillj na', bzoraokze llza'lto' kon ta'kto' xchinraz barcon' lo nisen'.
44027020	Gokte zan lla bi broe'kze rao willen' ren berj, na' nna dakze be' xhen na', na' lláketo' bakze blleyi'to'n.
44027021	Na' ba gok zan lla bi nna gaoto', na' Pablon' bze'e radj be'nn ka', bne'e: —Gokte wen chenak re' bzenayre kia', na' bi bro'llo nez yellrion' nzi'i Cretan', lewiakero' da xhen da ba blleyi'.
44027022	Na' nna' legondipra'lle, ni tollo bi kwiayi', toze barco ni kwiayi'kze.
44027023	Be'e llere broe'rao to angl ke Dios be'nnen' llona' xchin na'.
44027024	Na' bne'e: “Bi llebo' Pablo, dekze llino' rao rey César, Diosen' yesre'e rwe', na' ren be'nn ka' zejreno' txhen na'.”
44027025	Na' legondipra'lle, nada' nxenra'lla' Diosen', na' gakte kan' ba bdixjwe're' nada'n.
44027026	Dekz de lljago'nnllo ga de yellrio.
44027027	Ba zejten chda' (14) willen' ka nak zej barcon' nlli'y be'n len, bdeteto' gan' de nisda'on nzi'i Adriático. Ba llonjen ka do ller, kat gokbe'e be'nn ka' llsa'a barcon', ba rez llin ake' ga de yo bill.
44027028	Na' bletj ake' to ya zi' nench bllix ake' art zitj naken, na' naken tapralj (80) llit. Na' ka bza'n ye ra't, bllix ake'n ye to, na' ba naken wyon (60) llit.
44027029	Ka nak lleb ake' lljati' barcon' yej, na' bza'l ake' tap ya xhen dan' nzi'i ancla lo nisen' nench bza'yen barcon', na'll brexh ake', na' lle'ntat akre' cheni'.
44027030	Be'nn ka' llsa'a barcon', gokra'll ake' yexhonnj ake', bletj ake' barco da'on lo nisen', llon ake' ka llza'l ya zi' ka' rao barcon'.
44027031	Bixha Pablon' lle'e be'nn xan waka'a ya ka', na' waka'a ya ka': —Cha' be'nn ki bi kwexh ake' lo barcon', ni to re' bi yerá.
44027032	Na' bchoy waka'a ya ka' do dan' nllej barco da'on, na' bexjen lo nisen'.
44027033	Bixha ka baza'a cheni'n, Pablon' llchie're' be'nn ka' gao ake' ra'te, lle'e leake': —Ba gok chda' lla, na' bi nna tasre, na' ni ra't bi nna gaore.
44027034	Legao ra't, legón to wen ke kwinre cha' lle'nere banre, ni to yich yichjllo bi kwiayi'kze.
44027035	Bayoll bne'e ka', llwiate be'nn ka' bxhie' yet xtir, na' be'e yel llioxken ke Dios, na'll bxhoxhje'n bzorao llawe'n.
44027036	Ka llwia ake'n, na' bayakxhenra'll ake', na' yeolol ake' bdao.
44027037	Na' nak chop gayoa wyon chi'ntoto' (276) lla'a lo barcon'.
44027038	Ka bayoll bdao ake' na', berj akre', na' bza'l ake' trigo dan' noa' barcon' lo nisen' nench bill gokteken zi'.
44027039	Ka byeni'n kere llayombie' akre' yellrion' gan' bllin ake'n, na' bre'e akre' de to latj ga llia nisen' llize, na' lloe' na', nak ra'ch lo yoxh. Na' gokra'll ake' cha' gak wlli'y ake' barcon' lloa' nisen'.
44027040	Na' bchoy ake' do ka' nllej ya zi'i ka' nzi'i ancla, na' bsanra'll ake'n lo nisen'. Na'll basell ake' yay ka' dan' llsa'a ake' barcon', na' blis ake' ra'llen' nench wlli'y be'n len. Na' bzorao llbi'y barcon' gan' ba de yellrio.
44027041	Bixha jati'kze barcon' ga lldil nisda'on ren ye to da yobre, na' jacho' rawen' lo yoxh ga bill gokse ta nnen, na' bzorao nisda'on llxhoxhjen xhan barcon', le llebrazen' nxhobxexjen len.
44027042	Na'll waka'a ya ka' be'e ake' di'll got ake' be'nn ka' nche'e ake'n, nench ke waxhonnj ake' waxhoa ake' rao nisen'.
44027043	Bixha be'nnen' nlan leake'n, bi be'e latj nench basre'e Pablon'. Na' golle' be'nn ka' llak llxhoa yeon', wakse xi't ake' lo nisda'on, na' yob walloj ake' gan' de yo bill na'.
44027044	Be'nn ka' yela', kon da ballel akre' lo barcon', no bray, bxhoa ake' rawen', nench balloj ake' lo nisen'. Na' ka' gok yeolol ake' balloj ake' lo nisen'.
44028001	Na' ka' ballojto' lo nisda'on wen kwis, ni toto' bibi goke. Na' bnnézeto' yellrion' bllinto'n nzi'n Malta, naken to yellrio da lli' lo nisda'o.
44028002	Be'nn Malta ka' le wen ben akre' neto', bxhen ake' to yi' xhen ka nak bllinto'n, le llak yejw, na' llak zay.
44028003	Na' Pablon' jatope' to chop xhis ye'che, na' bxoe'n rao yi'n, bixha ballojkze to bel znia, ka nak bllebba' yi'n, go'lba' ta'k Pablon'.
44028004	Ka bre'e be'nn Malta ka' na'l belen' ta'k Pablon', na' lle lwellj ake': —Be'nn wen xhia be'nnen', la'kze ba bare'e lo nisda'on, Diosen' bi lloe'kze' latj soe'.
44028005	Na' Pablon' bllibe' ta'ke'n rao yi'n, na' baxho'p belen', na' bibi gokre'.
44028006	Na' llbexh ake' kwe' Pablon' yi, na' sete yale' na' gate'. Ba gokte scha bexh ake', na' Pablon' bibi llakre', na' balla'a xhbab ke ake'n. Na'll ne ake', cheke Pablon' nake' to dios.
44028007	Awllo ganna' de to yellrio ke to be'nn re Publio, na' Publion' nake' be'nn wnebia' ke doxhen Malta na'. Le'e brebe' neto', bzoto' rille'n chonn lla.
44028008	Na' xa Publion' de'e llake' yillwe', yoe' da la res, na' yiche' goll llen. Na' byej Pablon' jawie' le'e, na' balwille' Dios. Bayoll na' bxoa ta'ke'n yichje'n, na' bayake'.
44028009	Ka bre'e be'nn ka' ka', na'll kon be'nn llak yillwe' rao yellrion', byej ake' rao Pablon', na' bayak akte'.
44028010	Leska' ben ake' wen keto', ka bllin lla baza'to'n, benn ake' yeolol da yálljeto' rao nezen'.
44028011	Gok chonn be'o zoto' Maltan', na'll baza'to' byo'to' to lo barco da bza'a yellen' nzi'i Alejandría, leska' gan' nzi'i Malta, na' brexhen chak bde da zayen'. Na' nben le' barcon' lwa'a lsa'k ke be'nn ka' re Cástor na' Pólux.
44028012	Na' ka bllinto' yell nzi'i Siracusa na', bzoto' ganna' chonn lla.
44028013	Na' bdeto' to lloe', to lloe' yellrion', na'll bllinto' yellen' nzi'i Regio. Bateyó dá to be' da'o za'a lle'lre, na' bza'to', ballop lla bllinteto' yellen' re Puteoli.
44028014	Puteoli na' balláyeto' be'nn lwelljto' ka' nxenra'll Jesucriston', na' go'tyoe akre' neto' nench ga'yto'. Na' bzorén aktoe' to xhman, na'tell byejto' yellen' nzi'i Roma.
44028015	Be'nn lwelljto' ka' nxenra'll Jesucriston' lla'a Roman', bnnez akre' ka', na' bro' ake' nez badlez ake' neto' gan' nzi'i Foro de Apia, na' gan' nzi'i Chonn Tiend. Ka bre'e Pablon' leake', be'e yel llioxken ke Dios, na'll da xhen bayakxhenre'.
44028016	Ka bllinto' Roman', be'nn xan waka'a ya ka', bene' pres ka' rallna'a be'nn wnebia' ke waka'a ya ka'. Na' Pablon' be'e ake' latj bzoe' to kere, na' ka' bzo akte' to waka'a ya bdape' le'e.
44028017	Ba gok chonn lla zo Pablon' Roman', na' goxhe' be'nn ka' nak be'nn brao ke be'nn Israel ka' lla'a Roman', na' bdop ake' lle'e leake': —Re' be'nn bi'cha', nada' bibi da xhinnj nna gona' da wlleyi' yell kellon', na' bibi nna nnia' ke da ka' nao xozxta'ollo ka', na' be'nn wrall kello ka' be'x ake' nada' Jerusalén na', na'll ben ake' nada' rallna'a be'nn Roma ka'.
44028018	Na' be'nn Roma ka', bnnabyoll akre' nada', na'll gokra'll ake' yesán ake' nada', le bibi da xhinnj bena' da nello llaya'l gata'.
44028019	Ka gokra'll ake' yesán ake' nada'n, bi be'e be'nn wrall kello ka' latj. Ke len na' bnnaba' wde ake' nada' rao kwin rey Césaren', na' kere za'a gawa' xhia ke yell kello na'n.
44028020	Na'llen' ba goxha' re' nench re'ra' re', na' we'rena' re' di'lle. Nlleja' gden ki, ni ke dan' llbexha' yesbán Diosen' be'nn wat ka', ka'kze llbexh zan be'nn Israel ak.
44028021	Na'll lle be'nn ka' le'e: —Ni to yich bi nna si'to' da za'a Judean' we'n xti'llo', leska' ni to be'nn wrall kello ka', bi nna yed yedtawe' xhia, nne'e bi llono' wen.
44028022	Na' lle'neto' nnézeto' bixhan' nsa'o, gateze lléneto' llwie akre' da koben' nao'n.
44028023	Na' be'e ake' di'll dop ake' to lla. Kat bllin llan', be'nn zan jak gan' zo Pablon'. Na' bzorawe' tzirte bllinte tlle'le lloe'rene' leake' di'll kan' nak yel llnebia' ke Diosen', na' llzejnie're' leake' dan' ne ley dan' bzoj da Moisésen', na' dan' bzoj be'nn ka' be'e xti'll Diosen' kana' ke Jesús, nench chejle' ake'.
44028024	Bale' llaze di'll kan' ne Pablon', na' ye bale' bi llaz akse' xti'lle'n.
44028025	Ka nak bi llak toze di'lle, na' bzorao llallach ake'. Na' lle Pablon' leake': —Da li kwis llakte kan' bzejnie' Spíritu ke Diosen' Isaías be'nnen' be'e xti'll Diosen' kana', nench golle' xozxta'ollo ka':
44028026	Byej jell be'nn ka': Da li yénere, na' bi chejnie'kzere, da li re'tere, na' bi gakbe're bi dan'.
44028027	Le ba nakchoch yichjra'llda'o be'nn ki, na' nsej nay ake', na' nchod rao ake', nench bi re'e akre', na' bi yen akre', na' bi chejnie' akre' lo ra'llda'o ake', na' ni ke wayechj akse' wanao ake' nada' nench wayón ake'.
44028028	Na' nna' llaya'l nnézere, ba bse'l Diosen' yel wasrá rao be'nn ka' bi nak be'nn Israel, na' leake' wzenay, na' yesrá Diosen' leake' rao da xhinnj ke ake'n.
44028029	Bayoll bne Pablon' ka', na' ballach be'nn Israel ka', zayej ake' llak dilrén lwellj ake'.
44028030	Pablon' bzoe' chop iz Roman' lo yo' ga bdixhje', na' brebe' yeolol be'nn jawiá le'e.
44028031	Na' llyixjwe're' kan' nak yel llnebia' ke Diosen'. Latj xhen go't nench bzejnie're' xti'll Xanllo Jesucriston', nono bze wllone'.
45001001	Nada' Pablo llzoja' re'. Llona' biteze da ne Xanllo Jesucriston'. Dios na' breje' nada' naka' postl ke'e, bse'le' nada' nench na' llyixjwe'ra' Di'll Wen ke'en.
45001002	Dios na' ba bzenre' be'nnachen' Di'll Wen ke'en, bene' nench bni't be'nn be'e ak xti'lle'n kana', na' bzoj ake'n.
45001003	Di'll Wen ke Diosen' llzejnie'n lli'o ke Xhi'nne' Xanllo Jesucriston'. Le'en gorje' goke' ka be'nnach rao dialla ke da rey David.
45001004	Spíritu ke Diosen' broe'n nak Xanllo Jesucriston' dogarje Xhi'nn Dios, na' nape' yel wak, le babane' radj be'nn wat ka'.
45001005	Na' neto' dan' llonlira'llto' Xanllo Jesucriston', ben Diosen' da wen keto', le breje' neto', na' bse'le' neto' llyixjwe'to' xti'lle'n, nench na' chanll be'nn wxenra'll Le'e, na' chejle' ake' ke'e, na' wzoa ake' xti'lle'n doxhente yellrio.
45001006	Ka'n ba brej Diosen' re', nench nakre rallna'a Jesucriston'.
45001007	Llzoja' da ni ke yeololre lla're Roma na', re' ba brej Diosen' nakre rallne'e, nllie're' re'. Na'll llnnaba' rawe'n ren rao Xanllo Jesucriston' gakrén akchgue' re', na' wzoa ake' yichjra'llda'ore so kwezre nbaraz.
45001008	Zga'tek nnia' re', Jesucristo na'n, zoe' llakrene' nada' nench lloa'a yel llioxken ke Diosen' ke yeololre, le be'nn ka' zjalla'a doxhen yellrio na', lloe' ake' di'll kan' nxenra'llre Criston'.
45001009	Nnezkze Diosen' yo'y ras kat llalwille'n, llnnaba' gakrene' re'. Nake' be'nn nxenra'lla' do yichj do ra'lla', na' llona' xchine', lloa'a xti'll Xhi'nne' Jesucriston'.
45001010	Na' llnnaba' rao Diosen' gonne' latj yedwia' re', le ba gok scha bi nna yeda'.
45001011	Lle'nra' yedwia' re', nench wzejnie'llra' re' ye ra't wxenra'llya'nnre Diosen'.
45001012	Nada' ren re' setipllo wtipra'll lwelljllo wxenra'll-llo Jesucriston'.
45001013	Be'nn bi'che, lle'nra' nnézere da zan ras ba gokra'lla' yedwia' re', na' bi nna gak yeda'. Lle'nra' yeda' yedyena' xchin Diosen' gan' zore na', nench chanre chejle're ke Jesucristo kan' ba jena' yezikre yell ka' gan' ba bya'a.
45001014	Da llaya'l gona' we'rena' yeolol be'nne di'll ke Jesucriston' be'nn lla'a lyell, be'nn lla'a yi'xe, be'nn llejnie', na' be'nn bi llejnie'.
45001015	Ke len na' lle'nra' kwis we'rena' re' zjalla'a Roman' xti'll Diosen' kan' ba jea'n do ga yobre.
45001016	Bi lliye'ra' dan' lloa'a Di'll Wen ke Jesucriston', le len na' nsa'n yel wak ke Dios nench yerá yeolol be'nn llejle', la'kze be'nn Israel, na' be'nn bi nak be'nn Israel.
45001017	Na' Di'll Wen ke Jesucriston' llzejnie'n lli'o, cha' be'nn llonlira'lle Jesucriston', Dios na' gone' leake' be'nn wen, billre bi de da gonllo gakllo be'nn wen rawe'n. Kan' nyoj xti'll Diosen' nen: “Be'nnen' llonlira'll Diosen', nake' be'nn wen rawe', na' ga't yel nban ke'e.”
45001018	Diosen' zoe' yebán' ba broe're' be'nnachen', ke chnaren' sa'kzi' yeolol be'nne bi llonlira'll Le'e, be'nn llon da xhinnj. Na' dan' llon ake' da xhinnjen', bi lle'n akre' gombia' ake' di'll li ke Diosen'.
45001019	Da llaya'l nnez akre' ke Diosen', ba nnez aksre'n, le Dios na'kzen' ba broe're'n leake'.
45001020	La'kze bi llre'llo Diosen', llre'llo kan' zoe' llnebie', na' nnézello de yel wak ke'e kan' bene' bxie' yellrio ni, na' yeolol be'nnach llre'e akre' da ka' ba bene' na'. Len na' bibi de wde' akre', ne ake' bi nnez akre' cha' zo Dios.
45001021	La'kze nnez akre' zo Diosen', bi llonlira'll ake' Le'e, ni ke lloe' akze' Le'e yel llioxken. Bibi za'k xhbab ke ake'n, na' nchol yichjra'llda'o ake'.
45001022	Ne ake' nak ake' be'nn si'n, na' gok ake' ka be'nn bi llejnie'.
45001023	Ba bkwas ake' Diosen' ka'le, la'kze nake' le zerawe be'nn za'ke, na' zoe' zejlikane. Na' ba llonlira'll ake' no lwa'a ke be'nnach be'nn llde ke, be'nn llon ake' roraz Dios, na' no lwa'a lsa'ke ba zo xire, no ba zo tap nia'na'a, na' no ba nxhob le'e.
45001024	Ke len na' bsanra'll Diosen' leake', dan' llon ake' da xhinnjen', na' kon kan' nen lo ra'llda'o ake' na', na' bale' llon ake' da llawé xpe'r ake' ren lwellj ake' da nak zdo'.
45001025	Brej yichj ake' di'll li ke Diosen', na' llonlira'll ake' da wenra'llre. Llonlira'll ake' ke da ka' ben Diosen', na' bi llejle' ake' ke Dios be'nnen' llaya'l gonlira'll-llo, gonllo xhen ke chnare. Ka'n gakchga.
45001026	Ke len na' Diosen' brej yichje' leake' dan' llon ake' da yel zdo', kon ka nen lo yichjra'llda'o ake'. Rente bal no'r ka' llon ake' da ke llaya'l gon no're, na' llko'yele lwellj ake' nench na' llonrén ake' leake' txhen, llon ake' da bi llaya'l gon ake'.
45001027	Na' ni't be'nn byio be'nn bi lle'n akre' sorén ake' no're, llawé akre' lwellj be'nn byio ake, na' darén lwellj byio ake', llon ake' da nak zdo'. Na' dan' ba blleyi' kwerp ke ake' na', naken da llaya'l sa'kzi' ake' yel wen da xhinnj ke ake' na'.
45001028	Ba brej yichj Diosen' be'nn ka' bi lle'ne wzoa xti'lle'n, na'llen' nna ni't aklle' llon ake' da ke llaya'l gon ake', kone xhbab da nak ke nxhia ke ake' na'.
45001029	Llon ake' yeolol da xhinnje, be'nn byio darén ake' no'r bi nak no'r ke ake', na' no're darén ake' be'nn byio bi nak be'nn ke ake', nak ake' be'nn xhe'e, be'nn wen da xhinnj, zera'll ake' da de ke be'nne, nak ake' be'nn wen xhia, be'nn wachach llwie lwellje', dil ake', ziye'e ake', nak ake' be'nn bi llzenay.
45001030	Llasnné llaschach ake' ke be'nne, llkwas ake' Diosen' ka'le, bibi bara'nn llap ake' be'nne. Llayoe'rao kwin ake' ll-lan ake' da wen, llarjla'll ake' gon ake' bi da xhinnj, bi llzenay ake' ke xaxhna' ake'.
45001031	Bi llejnie' akre', da ba bne ake' gon ake' bi llon ake'n, nono llayombia' akre', bi llazi'xhen ake' ke be'nne, na' bi llaya'chra'll ake' be'nne.
45001032	Ba nnez aktere' kan' ba bne Diosen' gone' yellayrao be'nn ka'. Na' la'kze nnez akre' kan' ne'e na', nao akse' llon ake' da xhinnjen', na' llawé akre' kat ba nao be'nn yobre llon ake' kan' llon leake' na'.
45002001	Ke len na' bibi de wde'ro' noteze nako' rwe' be'nnach, cha' ll-lliayi'llo' be'nn yobre, le katen' ll-lliayi'llo' be'nn yobre, ll-lliayi'llkze kwino', le toz ka llonkzo', ka llon leake' na'.
45002002	Nnézkzello Dios na', gone' da sa'kzi'llo, ni ke da xhinnjen' llonllo, ka da ka' ba bnia' na', na' zejkze lixhej kan' gone' na'.
45002003	¿Na' llakro' cha' bibi gonn Diosen' da sa'kzi'o cha' ll-lliayi'llo' be'nne, na' naote'o llono' kan' llon ake'n na'? Bi llaya'l gakro' wara'o rao yel llza'kzi' ke Diosen', ka nak da ka' llono' na'.
45002004	¿Bi llakbe'ro' Diosen' nake' be'nn cha'o, na' be'nn xhenra'lle la'kze napllo do'le? Diosen' llone' ka' nench gakbe'ro' da xhinnjen' llono', na' yeyatro'.
45002005	Rwe' nako' be'nn zid kwis, bi llayatro' da xhinnj ka' llono'n, na' llonllo' bi'ch da xhinnj ko'on nench waslli'oll Diosen' da wsa'kzie' rwe' kate llin lla wchoybie' ke be'nnach. Kana' wroe'n zejkze' lixhej kan' wchoye' sa'kzi' toto be'nn ren yeolol da ben ake'.
45002006	Kana'n gone' ke totollo kon ka ben totollo.
45002007	We'e yel nban zejlikane ke be'nn ka' gon da wen la'kze biteze yellayrao ake', be'nn ka' llayirjla'lle akre gon ake' nench yedo'l akre' gan' llia Dios ke chnare, na' nench yeyazra'll Diosen' kan' gon ake' na', na' nench gone' leake' be'nn za'ke.
45002008	Na' gaklle'e we'e yel llza'kzi' ke be'nn ka' llon kon da nen ke ake', na' bi llejle' ake' di'll li ke Diosen', llon ake' kan' ne da xhinnjen'.
45002009	Yeolol be'nnach llon da xhinnj sa'kzi' ake' yellayrao ake', zga'tek be'nn Israel ka' yellayrao, na'tellre noteze be'nn bi nak be'nn Israel.
45002010	Zan be'nn ka' llon da wen, we'e Diosen' leake' yel banez ke ake', na' yel bara'nne, na' gone' so ake' wen. Zga'tek be'nn Israel ka', na'tell yezikre nollre be'nne.
45002011	Diosen' bi llale'e ke ke be'nne.
45002012	Be'nn ka' bi nombia' ley dan' bzoj da Moisésen', na' llon ake' da xhinnj, Dios na' gone' da kweyi' ake' la'kze bi nombia' ake' ley na', wchoybie' ke ake' le nnez akre' llon ake' da xhinnj na'. Na' be'nn ka' nombia' akse' leyen', na' llon ake' da xhinnj, Diosen' wchoybie' ke ake' kon ka ne ley na'.
45002013	Kere dan' yénzello ley na', gaktello be'nn wen rao Dios, llaya'l gonllo kan' nen na', na'llen' gakllo be'nn wen rawe'n.
45002014	Be'nn bi nake be'nn Israel, bi nombia' ake' ley dan' bzoj da Moisésen'. La'kze bi nombia' ake' leyen', kon lo ra'llda'o ake' na', llwia ake', na' llon ake' da wen na', na'llen' naksen ka to ley ke ake'.
45002015	Nnezjekze lo ra'llda'o ake'n llaya'l gon ake' ka dan' nllia leyen' bia'a gon ake' na', le llon ake' ra't wejen'. Na'llen' nneze yichjra'llda'o ake'n dan' llon ake'n, cha' naken wen o cha' naken da xhinnj.
45002016	Kan' gak kate llin lla gon Diosen' rao na'a Jesucriston', choyrawe' ke bi da ba ben totollo la'kze da nga'che, cha' da wen o cha' da xhinnj. Kan' nia' katen' llyixjwe'ra' Di'll Wen ke Jesucriston'.
45002017	Rwe' ne'o nako' be'nn Israel, cheke llakro' zo'o wen rao Dios, na' nxenra'llo' dan' nombia'o ley na', na' llonxhen kwino' rao Dios.
45002018	Na' nombia'o akren' llazra'll Diosen', na' llakbe'ro' bin' nak da wen, na' bin' nak da xhinnj.
45002019	Na' llakro' za'kro' ko' nez be'nn ka' bi nombia' xti'll Diosen', na' ko' beni' lo yichjra'llda'o be'nn bi nombia' Dios.
45002020	Na' llakro' wak wzejnie'ro' be'nn bi llejnie', na' llakro' wak wroe' wsedro' be'nn kobe xti'll Diosen', le ne'o nombia'o di'll li ke'en, dan' nsa'a doxhen dan' llaya'l nneze be'nne.
45002021	Rwe' llroe' llsedro' be'nn yobre, ¿bixchen bi llroe' llsedre kwino'? Rwe' ne'o bi llaya'l kwanllo, ¿bixchen llbano' rwe'?
45002022	Rwe' ne'o nono gak tarén xho'r be'nne o xhyio be'nne, ¿bixchen llono' rwe' ka'? Rwe' llwiero' lwa'a da llonlira'll be'nne, ¿bixchen lljalano' gan' nkwa'a aken na'?
45002023	Llonxhen kwino' kwis dan' llsedo' leyen', na' lltitjro' Diosen' le bi llono' kan' nen na'.
45002024	Ke len na' nyoj xti'll Diosen' nen: “Ni ke re'n nnechach ake' ke Diosen', be'nn ka' bi nak be'nn Israel.”
45002025	Cha' llonllo kan' ne ley na', za'ksen dan' ba bzollo sen dan' nzi'i circuncisión le' kwerp kellon', dan' zeje di'll, lli'o be'nn Israel nakllo yell ke Diosen'. Na' cha' bi llonllo kan' ne leyen', bibi za'ken dan' ba bzollo sen na'.
45002026	Na' cha' be'nn la'kze bi nna soe' sen na', na' llone' kan' ne ley ke Dios na', nakse' txhen ren be'nn ka' zo sen na'.
45002027	Na' be'nn ka' llon kan' ne ley na', la'kze bi zo ake' sen dan' nzi'i circuncisión na', leake' wroe' akre' de do'l keré, le nere nzedre leyen', na' bi llonre kan' nen na'.
45002028	Kere nello nakllo dogarj be'nn Israel dan' naollo ka dan' nao leake' na', na' dan' zollo sen to ko'llre kwerp kellon'.
45002029	Gakllo dogarje be'nn Israel cha' llonlira'll-llo Diosen' do yichj do ra'll-llo. Na' dan' ne ake' zo ake' sen na', lli'o ba nakllo ka to be'nn zo sen lo yichjra'llda'o. Na' ka nak da ni, kere le' yichen' llzejnie'n lli'o gonllo da ni, Spíritu na'kzen' ba yo'n lo yichjra'llda'ollo llzejnie'n lli'o. Na' be'nnen' llon ki, llayazra'll Diosen' le'e, la'kze be'nnach yobre bi llayazra'lle' kan' llone'.
45003001	¿Bixha da wen llga'nn ke lli'o be'nn Israel, gorjllo rao dialla ke xozxta'ollo ka'? ¿Bixha da wen bga'nn dan' bzollo sen dan' nzi'i circuncisión?
45003002	Da xhen da bga'nne. Le Dios na' be'e da xozxta'ollo ka' xti'lle' dan' nyoj ke yeolol be'nnach.
45003003	¿Akxha gak chet ka' bal be'nne bill gak ake' be'nn li ren Diosen'? ¿Len gonen bill gak Diosen' be'nn li?
45003004	Ka'a, bi gone' ka'. Gonkze' kan' ne'e na', le yo'y ras ne Diosen' di'll li, la'kze cha' llin lla kate yeolol be'nne we'e ake' di'll wenra'lle. Ganni llak kan' nyoj xti'll Diosen' nen: Rwe' wroe'ro' be'nnach lloe'o di'll li katen' nne'o. Na' ka nak be'nn ka', llak akre' bi llono' kan' ne'o na', wllin lla wayakbe'e akre' llonkzo' kan' ne'on.
45003005	Na' cha' kate llonllo da xhinnj llroe'n ka be'nn wen nak Diosen', ¿bixha nnello? ¿Nnello Diosen' nake' be'nn wen da xhinnj dan' llonne' yel llza'kzi' kello kate llonllo da xhinnjen'? (Llnia' kan' ne to be'nnach.)
45003006	Bi naken ka', chenak naken ka', ker wak gon Diosen' yel koxchis kellon' chet ka'.
45003007	Na' cha' di'll wenra'll dan' nia' na', wakrenen nench na' da li ke Diosen' gakllen xhen, ¿bixchen ll-lliayi'll ake' nada' ka to be'nn wen da xhinnj?
45003008	Na' chet ka' naken ka', ¿bixchen bi gonllo da xhinnj nench na' gak da wen? Na' kin' ne bal be'nn ake, nench bi wkwa'nn ake' neto' wen, ne ake' ka'n dato' llroe'to' be'nne. Na' ka nak be'nn ki llaya'l yellayrao ake', ni ke dan' ne ake' ka'.
45003009	¿Akxha cha'? ¿Naklle lli'o be'nn Israel be'nn wenlle ka nollre be'nne? Ka'a, bi nakllo ka'. Le ba bre'llo toz ka nakllo lli'o be'nn Israel ren noteze be'nne, le yeololtello nonllo da xhinnj.
45003010	Le xti'll Diosen' nyojen nen: Ni to nono zo be'nn zeje llone' da li.
45003011	Notno llra' be'nn llejnie' gone' kan' ne xti'lle' na', notno llayirj Diosen'.
45003012	Yeololte be'nnach nao ake' nez xhinnj, yeolole' ba nbeyi' ake'. Ni to nono llra' be'nn llon da wen.
45003013	Ka to ba ke be'nn wat, da la' zban da bi neyj kwasro, ka nak yellj yen ake'n, xti'll ake'n llxoayayen be'nne, na' di'llen' lloe' ake'n naken ka yerb ke bel znia.
45003014	Zre di'll yel ya' lla'a lloa' ake'n.
45003015	Bi gaze llde'e akre', na' le llyob aktere' llot ake' no be'nne.
45003016	Gateze zjake' nsa'a ake' yel ya'ch yel zi' kan' llon ake' na'.
45003017	Bi lloe' ake' latj ke lwellj ake' so ake' nbaraz.
45003018	Na' bibi yel lleb ke Diosen' nombia' ake'.
45003019	Nnézkzello yeolol lli'o nombia'llo leyen', ke lli'o ya'nnen' nen ka' nench bibi de nnello, na' renkze yeolol be'nn lla'a doxhen yellrio, nak ake' be'nn wen da xhinnj rao Dios, na' dekz de ga't yel llza'kzi' ke ake'.
45003020	Le ke nak Diosen' bi yeke'e xto'l be'nn ka' ka'le, la'kze nne be'nnen' bene' kan' ne ley na', le ke nake leyen' naken to da llyixjwe'n lli'o nakllo be'nn wen da xhinnj.
45003021	Na' nna' ba broe' Diosen' kan' llaya'l gonllo, nench yeke'e do'l kello, na' billbi llzoa leyen' bi da ka' llaya'l gonllo. Kwinkze ley na' llzejnie'n lli'o wllin lla gon Diosen' ka', leska' ne dan' bzoj be'nn ka' be'e xti'lle'n kana'.
45003022	Ne Diosen' llaya'l wxenra'll-llo Jesucriston' nench yega'a bi do'l xhoa ko'll-llo. Naksen ke yeolol be'nne, le tozen' naksllo rawe'n.
45003023	Le yeololtellon' ba benllo da xhinnje, na' ba nbi'yllo rao yel wasrá ke Diosen'.
45003024	Na' nllie' Diosen' lli'o, na' kere bi chixhjlloe'n yeke'e do'l kellon', le Xanllo Jesucriston' ba bnitrawe' bi da xhinnj ka' benllo.
45003025	Dios na' bse'le' Jesucriston' bzane' kwine' brarj xchene', ni ke lli'o be'nnach. Na' noteze be'nne gonlira'll ake' Le'e, wnitrawe' da xhinnj ke ake'n. Diosen' bse'le' Le'e nench zeje lixhej dan' bdape' yel llxhenra'll, bazi'xhene' ke da xhinnj benllo kana'.
45003026	Leska' bse'le' Le'e nench broe're' zeje lixhej dan' llake'e do'l ke yeolol lli'o ba llonlira'll-llo Jesúsen'.
45003027	Bi llaya'l wayoe'rao kwinllo nnello nakllo be'nn wen. ¡Yelloj dan' ka'le! ¿Bixchen? Le kere nello nakllo be'nn wen na', ni ke dan' benllo ka ne ley na', zan ni ke dan' bxenra'll-llo Jesucristo na'n.
45003028	Na' llayonllo xhbab, Diosen' llake'e do'l ke be'nnach dan' llxenra'lle' na', na' kere dan' llone' kan' ne ley na'.
45003029	¿Llákere cha' nak Diosen' toze Dios ke be'nn Israel ka'zen'? ¿Kere nakse Dios ke be'nn bi nak be'nn Israel? Da li nakse' Dios ke be'nn ka' bi nak be'nn Israel.
45003030	Le toze Diosen' zo, na' Le'en llake'e do'l ke yeolol-llo, kon cha' llonlira'll-llo Jesucristo na', le toze ka'n llónkzere' lli'o, zo sen dan' nzi'i circuncisión, na' ren be'nn bi zo sen.
45003031	¿Llákere cha' llonllo leyen' ka to da bibi za'ken dan' llonlira'll-llo Jesucriston'? Ka'a bi llonllon ka', zan llroe'llo naken da za'ke.
45004001	Xozxta'ollo da Abraham na', ¿bixhan' bado'le'?
45004002	Chenak Abraham na' bne Diosen' ke'e, nake' be'nn wen ni ke dan' bene' na', za'ken wayoe'rao kwine', zan bibi de da gak wayoe'rao kwine' rao Diosen'.
45004003	Le kin' ne xti'll Diosen' dan' nyojen: “Abraham na' benlira'lle' Dios, na'llen' bne Diosen' ke'e, nake' be'nn wen rawe'.”
45004004	Kat to be'nne llone' llin, llone' gan raxhje', na' xan llin na' bi llone' le'e okré kat lloe' raxhje' na', le da llaya'lkze si'i be'nn wen llin ke'e na'.
45004005	Na' to okrén' llon Diosen' ne'e, cha' lli'o llonlira'll-lloe', nakllo be'nn wen la'kze bibi benllo da gak wayoe'rao kwinllo. Le Dios na'n llnitrawe' da xhinnj kellon' cha' nxenra'll-lloe'.
45004006	Leska' bne Daviden', nbaraz naken ke be'nn ka' llnitrao Diosen' da xhinnj ke ake'n, na' bibi llwie' cha' bi da ba ben be'nne.
45004007	Daviden' bne'e: Nbaraz ke be'nn ka' ba bazi'xhen Diosen' ke ake', bi da xhinnj ba ben ake'. Nbaraz zo ake' cha' ba bnitrawe' do'l ke ake'.
45004008	Nbaraz ke be'nn ka', bibi do'l llxoa Diosen' ko'll ake'.
45004009	¿Llákere cha' be'nn ka' zo sen da nzi'i circuncisión na'zen', gak so ake' nbaraz kan' bne'e na'? Kere leakze'n, renkze be'nn ka' bi zo sen na', gak so ake' nbaraz, le ba bnello Dios na', bazenia'ne'e da Abraham na', ni ke dan' bxenra'lle' Le'e na'.
45004010	Bne'e ke da Abraham na', nake' be'nn wen, kan' bi nna soe' sen dan' nzi'i circuncisión na'; kere bayollre bzoe' sen na' bne'e ka'.
45004011	Na' bde bxenra'lle' Dios na' bzoe' sen na', na' zeje di'll bnitrao Diosen' da xhinnj ke'en, dan' ba nxenra'lle' Dios na'. Na'llen' gok Abraham na', xozxta'o yeolol be'nne llonlira'll Dios nench nnitrao da xhinnj ke ake'n, la'kze bi nna so ake' sen na'.
45004012	Leska' nake' xozxta'o be'nn ka' zo sen dan' nzi'i circuncisión, kere dan' zo ake' sen na', zan ni ke dan' llonlira'll ake' Diosen', kan' benlira'll da Abraham na' Le'e, kan' bi nna soe' sen dan' nzi'i circuncisión na'.
45004013	Diosen' golle' da Abraham na', gak wen ke ake' ren be'nn za garje' rao dialla ke'e, gak ke ake' doxhen yellrion'. Ka'n bcheb Diosen' gone' ke da Abraham na', le bxenra'lle' Le'e. Na'llen' bne Diosen' nake' be'nn wen, kere dan' bene' kan' ne ley na'n.
45004014	Cha' Dios na' nne'e kon be'nne gon doxhen kan' ne ley na', gakte ke ake' yellrio ni, bibi zejen gonlira'll-llo Diosen' chenake, na' bibi zejen dan' bne'e gone' wen ke be'nne za garje' rao dialla ke da Abraham na'.
45004015	Leyen' nsa'n yel llza'kzi' ke be'nnach, le bi llon ake' kan' nen na'. Cha' bibi leyen' de, dan' ne bin' llaya'l gon lli'o be'nnach, bibi do'l kello ga'te.
45004016	Kan' naken, noteze be'nne llonlira'lle Diosen', none' leake' ka xhi'nn dialla ke da Abraham na', na' Diosen' gone' nench leake' gak wen ke ake' kan' bchebe' ke da Abraham na'. Na' kere be'nn nombia' ley na'ze, gon Diosen' wen ke ake'. Da likzen' gon Diosen' wen ke noteze be'nne gonlira'll Le'e, kan' benlira'll da Abraham na' Le'e. Ka'n gone' nench wroe'n to okrén' llone' ke be'nne llonlira'll Le'e.
45004017	Na' llak kan' golle' da Abraham na', bne'e: “Ba nzoa' rwe' gako' xozxta'o be'nn lla'a yell zan.” Diosen' be'nnen' benlira'll da Abraham na', nape' yel wak nench yesbane' be'nn wat, na' llak llone' da bi nna gak.
45004018	Abraham na' bi bnnezre' akre gak kan' bne Diosen' gak, kon bzoe' byejle' ke Diosen', na' bzoe' rez gon Diosen' nni't be'nn zan xhi'nn dialla ke'e. Kon kan' goll Diosen' le'e: “Cha'chga xhi'nn dialla'o.”
45004019	Bzokze' byejle' kan' goll Diosen' le'e na', la'kze ba nake' be'nn gor kwis kere wakll so xhi'nne', le ye ra'tze gone' to gayoa (100) iz, na' no'r ke'e, Sara na', nake' be'nn will.
45004020	Bzoteze bzoe' bxenra'lle' Dios, na' bi gokganre' kan' goll Diosen' le'e na', bzechichkze' bxenra'lle' Dios be'rawe' Le'e.
45004021	Abraham na' byejle'ya'nne' kwis nap Diosen' yel wak nench gone' kan' golle' le'e na'.
45004022	Ke len na' bne Diosen' ke'e, nake' be'nn wen dan' benlira'lle' Le'e na'.
45004023	Na' dan' nyojen nen, Diosen' bne'e nake' be'nn wen dan' benlira'lle' Le'e na', kere ke Abraham na'zen' nyojen ka'.
45004024	Leze ka'kzen' nyojen ke yeolol-llo, le leska' nen ke lli'o nakllo be'nn wen rawe'n dan' nxenra'll-llo Dios, be'nnen' basbán Xanllo Jesúsen' radj be'nn wat.
45004025	Le'e bzane' kwine' bet ake' Le'e nench wnitrao Diosen' do'l kello, na' babane' radj be'nn wat nench gakllo be'nn wen rao Diosen'.
45005001	Ka nak lli'o, dan' ba nxenra'll-llo Jesucriston', ba bne Diosen' nakllo be'nn wen, ke len na' ba zollo nbaraz rawe'n.
45005002	Dan' nxenra'll-llo Jesucristo na', zokze Diosen' nllie're' lli'o, na' llawello ba nnézello lljazollo nbaraz kan' zo Le'e na', kat yellinllo gan' llie' na'.
45005003	Na' kere ke lezen na', leska' llawello kat za'kzi'llo, le nnézello cha' za'kzi'llo, llonen nench zello war, na' da ni llonen nench llakxhenra'll-llo.
45005004	Na' cha' llonxhenra'll-llo kat bi da ll-llayraollo, nakbie'kze zello nxenra'll-llo Diosen'. Na' cha' zello llonlira'll-lloe' na', gonllo rez yellinllo gan' llie' na'.
45005005	Na' dan' llonllo rez yellinllo gan' llia Diosen', bi nnello naken da wenra'lle. Le ba baslla'a Diosen' lo ra'llda'ollon' kon ren yel nllie' ke'en, dan' ba bene' zorén Spíritu ke'en lli'o.
45005006	Lli'o nakllo be'nn wen da xhinnj, na' bibi llak gonllo nench yesrá kwinllo rao Diosen', zan ka bllin lla bse'l Diosen' Criston', na' be'e latj gote' ni ke lli'o nap do'le.
45005007	Gaga zo be'nne we'e latj got ake' le'e roraz be'nn yobre, la'kze cha' naken roraz be'nn llon da lixheje, o cha' wllojriz be'nn yeyaxhjre' we'e yel nban ke'en got ake' le'e roraz be'nn yobre nak be'nn wen.
45005008	Diosen' broe're' nllie're' lli'o, na'llen' bse'le' Criston' gote' ni ke lli'o, la'kze zollo llonllo da xhinnj.
45005009	Na' dan' brarj xchen Criston' ni ke lli'o, Diosen' ne'e nakllo be'nn wen dan' nxenra'll-lloe' na'. Ke len na' gon Criston' bi sa'kzi'llo kat llin lla wchoybia' Diosen' ke yeololte be'nne.
45005010	Na' lli'o la'kze benllo ka to be'nn llwie Dios na', ba bazoe' lli'o nbaraz, ni ke dan' bzane Xhi'nne' Criston' gote' ni ke lli'o. Na' nna' ba bazorenlloe' wen na', na' llakbe'llo zokze Criston' wasre'e lli'o.
45005011	Na' kere da nizen', lekze ka' llawello nombia'llo Diosen' ni ke Jesucriston', le ke nak Cristo na', bene' bazorenllo Diosen' wen na'.
45005012	Ni ke dan' bi bzenay be'nn nellen' golle Adán na', bxhe da xhinnjen' yellrio ni, na' len nsa'n yel got. Kan' gok, bzorao llat yeolol be'nnach, le yeolole'n llon ake' da xhinnj.
45005013	Be'nnachen' bzorao ake' llon ake' da xhinnj kan' bzo da Adán na'te, la'kze bi nna ga't ley dan' bzoj da Moisésen'. Na' gan' bibi leyen' de, nono llon xhbab, cha' llon ake' da xhinnj.
45005014	Kan' bzoraon ke da Adán na'te ren be'nn ka' blla'rene', bllinte kan' bzo da Moisés na', yeololte' wasa'te' la'kze leake' bi ben ake' da xhinnj ka da xhinnjen' ben da Adán na'. Adán na' wsa'krébelloe' ka be'nnen' ye to za yed.
45005015	Da xhinnjen' ben da Adán na', bi yedilen ke da wen ke Diosen'. Na' ni ke da xhinnjen' ben toze Adán na', be'nn zan got. Zan da xhenll nak yel okré ke Diosen', na' be'nn zanll yerá ni ke dan' ben toze be'nn bllie' lli'o, Le'en Jesucriston'.
45005016	Na' da xhinnj ke to be'nnach bi gak wsa'krébellon ka da wen ke Diosen', le ke nake xto'l to be'nnachen', bga'nnen za'kzi' yeolol be'nnach, zan ke nake da nbaraz ke Diosen', yeolol lli'o be'nnach bayone' lli'o be'nn wen, la'kze da zan da xhinnj ba benllo.
45005017	Na' chet ka' yel goten' bnebia'n ni ke da xhinnjen' ben toze be'nnach, ka'n llaya'l chejnie'llo katken' ben Diosen' bllie're' lli'o, bibi bxha'kellon' bayone' lli'o be'nn wen ren Le'e, na' ka' nnebia'renlloe' rao yel nban koben', dan' benne' kello, ka nak bse'le' Xhi'nne' Jesucriston' ni ke lli'o.
45005018	Kan' nak dan' ben toze Adán na' da xhinnjen', na' wchoybia' Diosen' sa'kzi' yeolol be'nnachen'. Na' ni ke da wen dan' badyén toze Jesucriston', ke len na' llnitrawe' da xhinnj ke noteze ba llonlira'll Le'e, nench ga't yel nban zejlikane ke ake'.
45005019	Le da xhinnjen' ben Adán na', kan' bdichje' xti'll Diosen', kana'n bxhe da xhinnjen' dan' llon yeolol lli'o be'nnach. Na' dan' bzoa Jesucriston' xti'll Diosen', len na' bene'n nench bnitrao da xhinnj ke be'nnach.
45005020	Kan' be'e Diosen' ley ke'en dan' bzoj da Moisésen' kana', blli'oll da xhinnj da ben be'nnach, le bi ben ake' kan' nen na'. Na' la'kze blli'o da xhinnjen', ka'kze blli'oll yel nllie' ke Diosen'.
45005021	Na' ka'kzen' bnebia' da xhinnjen' dan' nsa'a yel goten', leska' ka'kzen' de yel nllie' ke Diosen' llnebia'n nench na' yesrán lli'o rao biteze do'l kello de, na' gonne' yel nban zejlikane kello, dan' ba nxenra'll-llo Xanllo Jesucristo na'.
45006001	¿Bixha llaya'l gonllo nna', le ba nnézello nllie' Diosen' lli'o? ¿Wnaoll-llo gonllo da xhinnjen', na' yezi'xhenlle' kello?
45006002	Kere ka'n gonllo. Kan' bzorao llonlira'll-llo Cristo na', bill bnebia' da xhinnjen' lli'o. ¿Bixchen le da leze lle'nello sollo gonllo da xhinnjen'?
45006003	¿Bi nnézere kan' zejen dan' blloallo nis? Zeje di'll nakllo txhen Xanllo Jesucristo be'nnen' got ni kello.
45006004	Na' dan' blloallo nis na', nnello bga'chllo kan' bkwa'ch ake' Cristo na'. Na' kon kan' basbán Xallo Diosen' Le'e radj be'nn wat ka' kone yel wak xhen ke'e na', ka'n bene' ke lli'o, bache'e yichjra'llda'ollon' nench so kwezllo gonllo da wen.
45006005	Le kan' gokllo txhen ren Criston' kan' gote'n, ka'kzen' gaklloe' txhen ka naken babane'n.
45006006	Ba nnézello kan' gokllo txhen ren Criston' kan' bde'e le' yay cruzen', leska' yichjra'llda'o lli'o bda'renen Le'e le' yay cruzen' nench bill gonllo da xhinnj, na' bill nnebia' da xhinnjen' lli'o.
45006007	Le ke llak ke to be'nn wat, bill nnebia'll da xhinnjen' le'e.
45006008	Le cha' nakllo txhen ren Criston' ka naken gote'n, nnézello leska' sorenlloe' txhen ke chnare.
45006009	Le nnézkzello Criston' babane' radj be'nn wat ka', na' bill gate' da yobre, bill gak nnebia' yel goten' Le'e.
45006010	Na' kan' got Criston', tozen' gote', ni ke xto'l yeolol be'nne. Na' nna' nbane' nakrene' Diosen' txhen.
45006011	Na' ka' re', legón kwinre ka to be'nn wat rao da xhinnjen', nench na' bill sore gonren, na' banchga re' gonre kan' lle'ne Diosen', na' gakre toze ren Xanllo Jesucriston'.
45006012	Ke len na' bi we'llo latj nnebia' da xhinnjen' xpe'rllon', le naken da kweyi', na' gonchekllo da xhinnjen' zera'llen na'.
45006013	Bi llaya'l gon nia'na'llon' rao na'a daxi'on nench gonrenen leaken llin gak da xhinnj. Llaya'l gonllo kwinllo rao na'a Diosen', na' gonllo da wen na' lle'ne Diosen', gonllo ka to be'nn nban radj be'nn wat ake.
45006014	Batna' ka nna zerenllo ley dan' bzoj da Moisésen', bnebia' da xhinnjen' yichjra'llda'ollon'. Zan nna' bill gak nnebia' da xhinnjen' lli'o le ba zerenllo yel okré ke Diosen'.
45006015	¿Akxhan' gonllo nna' cha'? Ke nak bill llnebia' leyen' lli'o, na' ba zerenllo yel okré ke Dios, ¿wakse gonll-llo da xhinnjen' chet ka'? ¡Ka'a bill gak!
45006016	Nnézello cha' ba llzenayllo ke to be'nne llonllo biteze da ne'e, lloe'llo latj llnebie' lli'o. Kan' naksen ke lli'o cha' lloe'llo latj nnebia' da xhinnjen' lli'on, na' nnézello da xhinnjen' nsa'n yel got; zan cha' zollo llzenayllo ke Diosen', na'llen' zejkzllo llonllo da wen kan' lle'nre' na'.
45006017	Na' nna' llioxken Dios, la'kze batna' bzenayre ke da xhinnjen', na' nna' ba bayakre rallna'a Dios, ba llzenayre do yichj do ra'llre xti'lle'n.
45006018	Dios na' ba babeje' re' rao da xhinnjen', na' ba nakre be'nn ke'e nench sore gonre da wen.
45006019	Ba bzejnie'ra' re', bia'a di'll ke bi da llak ke lli'o be'nnach nench na' chejnie're. Na'llen' llepa' re', kan' bzore bentezre da nak zdo' ren xpe'r-re, na' benre da xhinnj kwis, ka'n llaya'l gon kwinre nna' rao na'a Dios, na' gonre da wen nench na' chazra'll Diosen' kan' llonre na'.
45006020	Kan' nna llnebia' da xhinnjen' re', bi benre da zej lixheje.
45006021	¿Bixha banez bre're ka nak yeolol da ka' benre kana'? Na' nna' lliye're lljadinra'llren', na' llakzbánere kan' benre, le nnézere rao yel goten' lljwa'n re'.
45006022	Lli'o ba babej Diosen' xhnia' da xhinnjen', na' yo'llo rao ne'e na'. Len na' zejll llonllo da wen kan' lle'ne Diosen', na' gonne' lli'o yel nban zejlikane.
45006023	Le yel goten' gonllo gan cha' llonllo da xhinnjen', zan cha' lli'o nakllo txhen Xanllo Jesucriston', Diosen' da gonnze' yel nban zejlikane kello.
45007001	Be'nn bi'che, da ni nia' re', le nombia'kzre ley dan' bzoj da Moisésen'. Na' nnézere kat de to da llia bia'a gon be'nnache, llaya'lkze' gone'n chak nbane'.
45007002	Ka ke to no'r nchayna'a, kat nna nban xhyiwe', llaya'l sorene' le'e, kon kan' ne ley na' gone'. Na' cha' ba got xhyiwe'n, kana' ba bare'e rao ley dan' nllia bia'a sorene' be'nn ke'en.
45007003	Cha' no'r na' sorene' be'nn byio yobre, na' nna nban xhyiwe'n, naken xhia ke'e ka ne ley na', na' nake' ka xtoe'. Zan cha' ba got be'nn ke'e na', billbi de gon leyen', na' wak yechayne'e ren ye to be'nn yobre, bi naken xhia ke'e.
45007004	Be'nn bi'che, ka'n naken ke lli'o llonlira'll-llo Criston' ba bara'llo leyen', dan' be'e Criston' yel nban ke'en bet ake' Le'e le' yay cruzen'. Ke len na' ba nakllo Criston' txhen, be'nnen' babán radj be'nn wat ka', na' sollo gonllo kan' lle'ne Dios na'.
45007005	Kana' nna zollo llonllo da xhinnj kon ka nen lo ra'llda'ollo. Na' kan' bnnézello kan' ne ley na', benll-llo da xhinnjen' ye ra'te, na' len benen nench sa'kzi'llo ke chnare chenake.
45007006	Na' nna' ba nakllo ka be'nn ba got bill llnebia' leyen' lli'o, na' ba llonllo kan' lle'ne Diosen'; na' llonllon, kere dan' llebllo dan' ne ley na', zan llonllon dan' ba bakob Spíritu ke'en lo yichjra'llda'ollon'.
45007007	¿Akxha nnello cha'? ¿Leyen' nsa'n da xhinnj? Ka'a bi naken ka'. Le ley na'n bzejnie' nada' bi dan' bi llaya'l gona', na'llen' bayakbe'ra' llona' da xhinnj. Na'll bnnezra' bi naken wen na', sera'lla' bi da de ke be'nne, le ley na' nen: “Bi sera'llre biteze da de ke be'nne.”
45007008	Na' ka bnnezra' kan' ne leyen', da xhinnjen' byo'llen lo yichjra'llda'wa'n, bzera'lla' gonlla' ye ra'ten'. Da li kat bi nnézello kan' ne ley na', bi llakbe'llo cha' llonllo da xhinnj.
45007009	Batna' bzoa' nbaraz bi bembia' leyen'. Bixha ka bnnezra' ka nen na', babán da xhinnjen' ye ra't dan' yo' lo yichjra'llda'wa'n, na' yezikre bena' da xhinnjen' dan' blleyi' nada'.
45007010	Na' bnnezra' ley dan' llaya'l gonn nada' yel nban na', bayollrenza'n rao yel gotre.
45007011	Le ke nak da xhinnjen' bxha'ken byazen le' ley na', na' bxoayayen nada', na' kone ley na'kze, bchoybia'n yellayrawa' ke chnare.
45007012	Ley dan' bzoj da Moisésen' naksen ke Dios, na' toto dan' nllian bia'a gonllo na', naksen da wen zejen lixheje.
45007013	¿Akxha cha'? ¿Ley dan' nak da wen na'n lljwa'n nada' rao dan' sa'kzia'? ¡Ka'a, bi llonen ka'! Da xhinnjen' yo' lo yichjra'llda'ollo na'n, bi bennen latj gonllo kan' llaya'l gonllo, na' ke len na' blloy kellon' sa'kzi'llo ke bi da ka' ba benllon'. Na' kan' llon leyen' llroe'n lli'o llwie Diosen' da xhinnj ka' llonllo na'.
45007014	Nnézkzello leyen' naken ke Spíritu ke Dios, na' naken da wen, bixha nada' yo' da xhinnjen' lo ra'llda'wa', na' nonen nada' ka to be'nn ba nda'o rao da xhinnjen', nench na' zoteze zoa' llona'n.
45007015	Bi llejnie'ya'nnra' bin' llakra', bi za'kra' gona' da wen dan' lle'nra' gona'n, na' da xhinnjen' bi lle'nra' gona' na', leren llona'.
45007016	Katen' llona' da xhinnj dan' bi lle'nra' gona'n, llakra' kwis, na'll llayakbe'ra' nakse leyen' da wen.
45007017	Le kere nada'n llona' ka', da xhinnjen' yo' yichjra'llda'wa' na'n, ll-lli'yen nada' llona' da xhinnjen'.
45007018	Nnézkzera' bi yo' da wen lo yichjra'llda'wa'. Le lle'nra' gona' da wen na', na' bi za'kra'.
45007019	Bi llona' da wen dan' lle'nra' gona' na', llonlla' da xhinnj dan' bi lle'nra' gona'.
45007020	Na' dan' llona' dan' bi lle'nra' gona'n, kere nada'n llona' ka', da xhinnjen' yo' yichjra'llda'wa' na'n, ll-lli'yen nada' nench llona' ka'.
45007021	Kan' llak kia'n: katen' lle'nra' gona' da wen na', le llroe'raote da xhinnjen' yo' lo ra'llda'wa'n.
45007022	Llawé lo ra'llda'wa' gona' kan' ne ley ke Diosen'.
45007023	Na' llakbe'ra' yo' ye to da yo' lo ra'llda'wa' ll-llonen gona' da wen na', na' leren llnebia' nada' llona' da xhinnj.
45007024	¡Nya'chrazen' llak kia'! ¿No gakrén nada' nench bill nnebia' da xhinnjen' kwerp kia'n, na' kweyi'n?
45007025	¡Llioxken Dios! Toze Le'e wak gone' wara'a rao da xhinnjen', ni ke dan' ben Xhi'nne' Jesucriston'. Na' kone ka' llejnie'ra' llaya'l wzenaya' ley ke Diosen', zan ka nak kwerp kia'n nna naksen ka to wen llin ke da xhinnj na'.
45008001	Na' nna' ba nakllo Xanllo Jesucriston' txhen, billbi yel llza'kzi' ga't kello nna', le ba llonllo txhen Spíritu ke Dios na', nench gonllo da wen, bill gonllo kan' ne da xhinnjen' dan' yo' lo ra'llda'ollo na'.
45008002	Dan' nakllo Criston' txhen na', Spíritu ke'en llonnen lli'o yel nban, na' ba babejen lli'o xhnia' da xhinnj dan' nsa'a yel got.
45008003	Leyen' bzoj da Moisésen' bi bzoen yebejen lli'o rao da xhinnjen', le yo' da xhinnjen' lo ra'llda'ollon', na'llen' bibi bxha'ke leyen' gonen. Na'llen' bse'l Diosen' Xhi'nne' Jesucriston' gorje' yellrio ni, gokse' ka be'nnach. Na' Le'en bzane' kwine' ni ke lli'o, nench bill nnebia' da xhinnjen' lli'o dan' yo' lo ra'llda'ollo.
45008004	Ka'n ben Diosen' bse'le' Le'e, nench gakllo gonllo ka nak da wen ka' nllia leyen' bia'a gonllo. Le bill llzenayllo ke da xhinnjen' yo' yichjra'llda'ollo na', zan ba zollo llonllo kon kan' nne Spíritu ke Dios na'.
45008005	Le ka nak zo be'nn llon ake' da xhinnj yo' lo yichjra'llda'o ake' na', yo'teze yo' yichj ake' akre ka gon ake' da xhinnjen' llo'ra'll xpe'r ake' na'. Zan be'nnen' ba zerén Spíritu ke Diosen', yo' yichje' gone' kan' ne Spíritu ke Dios na'.
45008006	Le cha' yo' yichjllo da xhinnjen' lle'ne xpe'rllon', nsa'n yel got kello. Na' cha' yo' yichjllo dan' llo'ra'll Spíritu ke Diosen', wa't yel nban kello ke chnare, na' sollo nbaraz.
45008007	Le kate yo' yichjllo da xhinnjen' lle'ne xpe'rllon', Dios na'kzen' llwiello, na' ley ke'e na', bi llzenayllo, ni ke llakse wzenayllo ke.
45008008	Na' be'nn ka' cha' zo ake' llon ake' da xhinnj kon kan' nen lo ra'llda'o ake' na', bi yeyazra'll Diosen' kan' llon ake' na'.
45008009	Zan ka nak lli'o zo Spíritu ke Diosen' lo ra'llda'ollo, bill llonllo da xhinnj dan' yo' lo ra'llda'ollon', na' zorenkze Spíritu ke Diosen' lli'o. Na' be'nn bi zo Spíritu ke Criston' lo ra'llda'we', kere da lin' nxenra'lle' Criston'.
45008010	Na' cha' ba zo Criston' yichjra'llda'ollo, Diosen' ze ne'e ba nakllo be'nn wen, le Le'en lljazorenllo ke chnare, la'kze gat kwerp kellon' ni ke da xhinnjen' de yellrio ni.
45008011	Na' cha' lo yichjra'llda'ollon' zo Spíritu ke Diosen' be'nnen' basbán Xanllo Jesucriston' radj be'nn wat ka', leska' yesbane' kwerp kello dan' got na', ni ke Spíritu ke'e na', dan' zo lo ra'llda'ollon'.
45008012	Kan' naken, bi'ch ak, llonen bien wzenayllo ke Spíritu ke Diosen'. Bi llaya'l wzenayllo ke da xhinnjen' de yellrio.
45008013	Cha' sollo gonllo kon ka nen kello, na' gonllo da xhinnj na', len na' gonen nench sa'kzi'llo. Zan cha' gonllo kan' ne Spíritu ke Diosen', na' bi gonllo dan' zera'll xpe'rllo na', na'llen' de yel nban kello ke chnare.
45008014	Le yeololte no be'nn nnawe' llone' dan' llzejnie' Spíritu ke Diosen', nak akse' xhi'nn Dios.
45008015	Dios na' benne' lli'o Spíritu ke'en kan' gokre' lli'o ka xhi'nne'. Ke len na' bill llebllo Diosen' ka llebllo to be'nn znia kat llonllo xchine'. Ba llalwill-lloe' llelloe': “Xa”.
45008016	Na' Spíritu ke'e na'kze llalwillen lo ra'llda'ollo nench gakbe'llo nakllo xhi'nn Dios.
45008017	Cha' nakllo xhi'nn Dios, kello nakse yeolol da ka' ba bchebe' gonne' lli'o, leska' txhen nakllo Criston' katen' we'e Diosen' Le'e dan' bchebe'n. Cha' wsanra'll kwinllo wsa'kzi' be'nn lli'o, ni ke Le'e, kan' bsa'kzi' ake' Le'e na', na' Diosen' gonne' lli'o yel bara'nn xhen, kan' be'e ke Criston'.
45008018	Yellrio ni llde ya'ch llde zi'llo. Zan bi gak wsa'krebllon katek yel nbarazen' gonn Diosen' lli'o katen' lljazorenlloe' na'.
45008019	Leska' yellrion', na' yeololte da ben Dios, llbexh aken katen' llin lla wroe' Diosen' yel banez xhen ke xhi'nne' ka'.
45008020	Le doxhen yellrion', na' da ka' lla'a rawen bxhinnjen; kere to wrazze yellrio na'n ben ka', Dios na'kzen' bchoybie' ke, gak ke kan' llak ke nna'. Na' ni'tllo bezllo wayone'n to da wenll.
45008021	Kana' bill kweyi' dan' de rao yellrion', ke len na' bexhen batxhan' llin lla yeyak lli'o nak xhi'nne' be'nn kobe be'nn za'ke.
45008022	Le nnézkzello bllinte nna' lla, ll-llayrao da ka' ben Diosen' ka ke to no'r be'nn llzo bda'o ke'e.
45008023	Na' kere leakzen na' ll-llayrao, renkze lli'on ll-llayraorenllo bell-llo. Lli'o ba benn Diosen' Spíritu ke'en nench na' nnézello wllin lla gak wen kello. Na' bell lo ra'llda'ollo, bexhllo baten' gon Diosen' sollo nbaraz nench wroe'n ba nzoe' lli'o ka xhi'nne'.
45008024	Kan' basrá Diosen' lli'o, bzorao bezllo gak wen kello, len na' nna bezllo. Nono llra' be'nn nna beze gak da nnezre' ba gok.
45008025	Zan cha' bexhllo gak dan' bi nna re'llo na', llaya'l kwexhllo gaken, bi yénello.
45008026	Na' Spíritu ke Diosen' llakrenen lli'o, le bi nnézello akren' llaya'l gonllo yelwill-llo Diosen'. Spíritu ke Dios na'n llakbe'ren kat bi llallélello di'll we'renllo Diosen', na' len nnen rorazllo di'll da bi llejnie'llo.
45008027	Dios be'nnen' llwia llyi yichjra'llda'ollon', llejnie're' bin' lle'ne Spíritu ke'en katen' llnnen rorazllo, le ba breje' lli'o nakllo be'nn ke'e. Na' kon da lle'ne Le'e llnnab Spíritun' rawe'.
45008028	Na' nnézello kat biteze da llak ke be'nn ka' nxenra'll Diosen', naksen da gakrén leake', le Le'en ba breje' leake' kon kan' bne'e na'.
45008029	Ka za garjtello, bnneze Diosen' gonlira'll-lloe', na' bne'e gakllo be'nn wen kan' nak Xhi'nne' na', na' bne'e gak Xhi'nne'n be'nn brao rao yeolol-llo, na' lli'o gakllo ka bi'ch lwellje'.
45008030	Kan' naken, kana'te bne Diosen' gakllo be'nn wen kan' nak Jesucristo na', na' breje' lli'o nakllo be'nn ke'e. Leska' bayone' lli'o be'nn wen ke'e, na' bene' nench gak nbaraz kello yebán'.
45008031	¿Akxha ka nnerizllo ke da ni? Na' cha' Le'e zerene' lli'o, ni to notno soe lli'o.
45008032	Diosen' bi bllone' sa'kzi' Xhi'nne' Jesucriston', bzanre' Le'e ni ke lli'o. Len na' ba nnézello gonne' lli'o yeolol biteze da yálljello.
45008033	¿Noxha terize nne bi da xhinnj ka' ba ben lli'o ba brej Diosen'? Le Dios na' ba bake'e da xhinnj kellon'.
45008034	¿Noxha serize wlliayi'll lli'o? Cristo na' bzane' kwine' bet ake' Le'e nench bake'e do'l kellon', na' babane' radj be'nn wa't ka', na' jallie' cha'we kwit Diosen', llnne'e rorazllo.
45008035	¿Noxha gak yela'a lli'o rao xhnnez Criston' bill llie're' lli'o? ¿Yel ya' yel zi' gak kello na'n wllon? ¿Yel zoya'chen' gak kello na'n wllon? ¿Yel da wray ake' lli'o na'n wllon? ¿Yel llbil lldon na'n wllon? ¿Yel bi de xhara'n na'n wllon? ¿Yel nxholl bi da gak kello na'n wllon? ¿Cha' no lle'ne dan' got ake' lli'on wllon?
45008036	Ni llak kan' nyoj xti'll Diosen' nen: Xanto', dan' llonlira'llto' rwe'n, zjalla'a be'nn lle'n akre' got ake' neto' do lla do yere. Llwia ake' neto' ka to xhi'r ba got ake'.
45008037	La'kze yeolol da ki za'k ko'll-llo, dekz de gonllo gan, le nnézello zo Criston' nllie're' lli'o.
45008038	Nnezra' kwasro billbi de da yela'a lli'o rao yel nllie' ke Diosen', ni yel got, ni yel nban, ni no angl, ni daxi'o, ni no wnebia', ni da llak kello nna', ni bi da za za'a.
45008039	Ni da zjallia le' yebá, ni da de gabil, na' billre da ben Dios bi gak yeka'n lli'o rao yel nllie' ke Diosen'. Le Le'en ba broe're' kan' nllie're' lli'o, na'llen' bse'le' Xanllo Jesucriston'.
45009001	Nada' naka' Criston' txhen lloa'a di'll li, bi ziya'. Spíritu ke Diosen' llakrenen nada' nench nnezra' di'll lin' lloa'a.
45009002	Llakya'chra', na' bibi wen zo lo ra'llda'wa', ni ke be'nn ka' bi llonlira'll Criston'.
45009003	To lle'nra' gak kwas Diosen' nada' ka'le, na' wabi'ya' kwit Criston' chenak, nench gone' wen ke be'nn bi'cha' ka', be'nn ka' nak be'nn wrall kia'.
45009004	Nak ake' be'nn Israel, na'llen' Diosen' gokre' leake' ka xhi'nne', be'e leake' yel bara'nne, na' bne'e gakrene' leake', be'e leake' ley dan' bzoj da Moisésen', na' broe're' leake' akren' gon ake' we'rao ake' Le'e, na' bchebe' gone' da wen ke ake'.
45009005	Be'nn gor brao ka' bde kana', gok ake' xozxta'o be'nn Israel ka'. Na' rao dialla ke ake' na'n, bra' Cristo be'nnen' bse'l Diosen'. Le Lekze'n nak Dios ke yeololte da de, na' llaya'l we'raolloe' ke chnare. Ka'n gakchga.
45009006	Bi llaya'l gonllo xhbab bi ben Diosen' kan' bchebe' gone' ren be'nn Israel ka'. Le kere yeolol be'nn ka' gorj rao dialla ke Israel na'n nak dogarj be'nn Israel.
45009007	Leska' kere yeolol be'nn ka' gorje rao dialla ke da Abraham na'n nake dogarje xhi'nn dialla ke'e, le kin' goll Diosen' Abraham na' kana': “Xhi'nn dialla ke Isaac na', gak dialla ko'on.”
45009008	Na' dan' bne'e ka'n zeje di'll Dios na'n llbeje' be'nn nak xhi'nne' kere dan' gorj ake' rao dialla ke be'nn Israel ka'n, kon be'nn llejle'n, gon Diosen' ke ake' kan' ne'e na', na' gak ake' dogarje xhi'nne'.
45009009	Kin' goll Diosen' da Abraham na' gone', na' bne'e: “Katen' llin llan' ba bnia' na', na'llen' yeda', kana' ba zo to xhi'nn no'r ko'o Saran'.”
45009010	Na' kere da na'zen', leska' be'e Diosen' di'll ke xhi'nn da Rebeca na', bi ka' gok llopte xhi'nn xozxta'ollo Isaac.
45009011	Kan' bi nna so bi kwach ka', na' bibi nna gon akbe' no da wen o da xhinnj, Dios na' broe're' llbeje' noteze be'nne, kere dan' ben ake' ka ne ley na', zan ni ke dan' brej Diosen' leake'n.
45009012	Le Dios na' golle' Rebecan': “Bin' garje da nell na', wxhexj yichjbe' rao bin' na'ch na'.”
45009013	Na'telle nyoj xti'll Dios dan' ne: “Bllie'ra' Jacob na', na' bwiera' Esaún'.”
45009014	¿Na' nnello llon Diosen' da bi zej lixheje? ¡Bi nnello ka'!
45009015	Le golle' da Moisésen' kana': “Yeya'chra'lla' kon no lle'nra' yeya'chra'lla'. Na' llie'ra' kon no lle'nra' llie'ra'.”
45009016	Llbej Diosen' be'nn llaya'chra'lle', kere kon kan' lle'ne be'nnen', na' kere ni ke bi da llon ake'n. Dios na'n kon no lle'nre', le'en llaya'chra'lle'.
45009017	Na' xti'll Dios na' nyojen kan' golle' be'nn wnebia' ke Egipton', lle'e le'e: “Nada' bena' rwe' be'nn wnebia', nench na' wroe'ra' yel wak dan' llona' ren rwe'. Llona' ka' nench nneze be'nne doxhen yellrio, nada'n zoa' llnebia'.”
45009018	Ka'n naken Dios na' llaya'chra'lle' kon no lle'nre', na' llone' war lo yichjra'llda'o kon no lle'nre', na'llen' nak ake' war bi llejle' ake'.
45009019	Na' ye'o nada': “Cha' ka' naken, bi llaya'l wtobe Diosen' be'nnachen', le nono soe wlleyi'lle' dan' lle'nre' gonllon'.”
45009020	Na' llepa' rwe', ¿noxha nako' na'n, llakyollreno' Diosen' bi dan' lle'nre' gone' ren rwe'? Ka to ye's de yo, kere wak yen be'nnen' ben len na': “¿Bixchen beno' nada' ki?”
45009021	Le be'nn wen ye'sen' gone'n kon ka llazra'lle', le le'en gone'n. Na' bennj na'kzen' gone' to da nak nbaraz, na' gonte' ye to da bi nakteke nbaraz.
45009022	Le Diosen' gokra'lle' wroe're' ka gone', we'e yel llza'kzi' ke be'nn bi llzenay ke'e, na' leska' gokra'lle' wroe're' yel wak ke'en. Na'llen' bdape' yel xhenra'lle ke be'nn ka' bi llon da lixheje, na' ba naken kweyi' ake'.
45009023	Ka'n bene' nench gone' da wen xhen ke noteze wxenra'll Le'e, lli'o llaya'chra'lle'. Kana'te breje' lli'o gak da nbaraz kello katen' yellinllo gan' llie' na'.
45009024	Lli'o breje', bal-llo nakllo be'nn Israel, na' bal-llo bi nakllo be'nn Israel.
45009025	Ka'n ne le' yich dan' bzoj Oseas, be'nnen' be'e xti'll Dios kana' nen: Be'nn ka' bi nake yell kia', nada' wsi'i ake' yell kia', na' be'nn ka' bi bllie'ra' na', yep ake' nllie' akre' nna'.
45009026	Na' yell gan' goll Diosen' be'nn ka': “Bi nakre yell kia'”, na' yezi'i ake' xhi'nn Dios be'nn nban ke chnare.
45009027	Na' da Isaías be'nnen' be'e xti'll Diosen' kana', bne'e ki ke xozxta'o be'nn Israel ka': “La'kze be'nn Israel ka' chan aklle' ka yoxh da lli' lloa' nisda'o, txhonnj akze'n yerá.
45009028	Le Diosen' gone' kan' ba nchoye' ke lli'o be'nnach, na' le gonte' doxhen kan' ba nwie' gone'n.”
45009029	Gak kan' bzoj da Isaíasen' kana', nen: Chenak Xanllo Diosen' bi bakwa'nne' to chope be'nn Israel ka', ba blleyi'llo kan' gok ke be'nn Sodoma ka' ren be'nn Gomorra ka' chenake.
45009030	¿Akxha nnello cha'? Be'nn ka' bi nake be'nn Israel, bi bayirj ake' akre gon ake' nench nne Diosen' nak ake' be'nn wen rawe' na', zan bale' llonlira'll ake' Criston', ke len na' ba nak ake' be'nn wen rao Dios.
45009031	Zan be'nn Israel ka' bnao ake' ley dan' ne, akren' gon ake' nench gak ake' be'nn ke Dios, na' bi bxha'k akre'n.
45009032	¿Bixchen gokze ka' ke ake'? Gok ke ake' ka', le llak akre' gon ake' da wen nench gak ake' be'nn wen rawe' na', na' bi gokbe'e akre' cha' be'nn wxenra'll Le'en gak be'nn wen. Na' gok ke ake' ka llak ke be'nn lljache'o to yej.
45009033	Ki nyoj xti'll Diosen' ke ake': Gan' nzi'i Sión wse'la' to be'nne, na' nake' ka to yej da lljache'o be'nne, na' ka to yej xhen da lljati' be'nne, na' lljabixe'. Na' be'nn gonlira'll Le'e na', bi waye'e akre' ni ke dan' benlira'll ake' Le'e na'.
45010001	Be'nn bi'che, do yichj do ra'lla' lle'nra' wxenra'll be'nn Israel ka' Jesucriston' nench yerá ake', na'llen' llalwilla' Diosen', llnnaba' gakrene' leake'.
45010002	Le nnezra' da zan da llon ake', llak akre' da yewé Diosen' llon ake', zan kreren' llon ake'n, le bi nnez akre' akren' llawé Diosen'.
45010003	Bi llejnie' akre' dan' ba ben Diosen', na' kan' gonllo nench wayakllo be'nn wen rawe'n, le llayirj ake' akre gon ake' gak ake' be'nn wen rawe'n, na' ka' bi llon ake' kan' lle'ne Diosen' gon ake' na'.
45010004	Ka nak ba bra' Cristo na', ba bayoll ley dan' bzoj da Moisésen', kon cha' lli'o wxenra'll-llo Criston', na'llen' Diosen' wake'e do'l kellon'.
45010005	Da Moisésen' bzoje' kan' llaya'l gon be'nne, nench gak ake' be'nn wen rao Dios, na' bne'e: “Be'nne gone' doxhen kan' ne ley na', le'en bane' ke chnare.”
45010006	Na' lli'o ba bayak be'nn wen dan' nxenra'll-lloe' na', bill llonllo xhbab gákello: “¿Noxhan' chep yebán'?” Le cha' ka' llonllo, llonllo ka be'nn lle'ne lljaletje' Criston' xhanre.
45010007	Na' leska' bi llonllo xhbab: “¿Noxhan' yetj gan' zjalla'a be'nn wat ka'?” Le cha' ka' llonllo, llonllo ka be'nn lle'nre yelepe' Criston' radj be'nn wat ka'.
45010008	¿Akxha ne xti'll Diosen'? Da nin' ne xti'lle'n: “Xti'll Diosen' ba zorenkzen rwe', na' ba yo'kzen lloa'o, na' lo ra'llda'o.” Na' da nin' xti'll Diosen' dan' wxenra'll-llon' llyixjwe'to'n.
45010009	Cha' we'reno' be'nne di'll ye akoe' llonlira'llo' Jesucriston', na' cha' do lo yichjra'llda'o llejle'o Dios na'n basbán Jesucriston' radj be'nn wat ka', na'llen' yera'o.
45010010	Le lo ra'llda'ollon' llejle'llo, na'llen' llayakllo be'nn wen rao Dios, na' kone lloa'llo na', lloe'llo di'll ba llonlira'll-llo Criston', na'llen' llasre'e lli'o.
45010011	Le xti'll Dios dan' nyojen nen: “Yeolol be'nn llejle' ke'e, bibi yel zdo' gak ke ake'.”
45010012	La'kze be'nn Israel, na' be'nn bi nak be'nn Israel, toz ka llon Diosen' ren yeolol-llo. Le Xanllo Jesucriston' nake' Xan yeolol be'nne, na' da xhen llonla'ye' lli'o kon cha' walwill-lloe'.
45010013	Le noteze be'nne walwill Xanllon', dekz de yesre'e le'e.
45010014	¿Na' akxha gon ake' walwill ake' Le'e, cha' bi nxenra'll ake' Le'e? ¿Na' akxha gon ake' wxenra'll ake', cha' bi nna yen akre' xti'lle'n? ¿Na' akxha gon ake' yen akre' xti'lle'n, cha' nono llra' wzejnie' leake' xti'lle'n?
45010015	Na' ¿akxha gon ake' chixjwe' akre' xti'lle'n, cha' nono llra' wse'l leake' chixjwe' akre'n? Ka'kzen' nyoj xti'll Diosen' nen: “Llawello kwis kat ba za'k be'nne llyixjwe' akre' Di'll Wen ke Diosen'.”
45010016	Na' kere yeolol be'nne byejle' Di'll Wen ke Diosen', ka'kzen' bne da Isaías be'nnen' be'e xti'll Diosen' kana', bne'e: “Xana', ¿no be'nn ka' ba byejle' keto'?”
45010017	Ke len na' dan' wxenra'll-llon', lle'nen zga'tek yénello, na' yénello xti'll Diosen'.
45010018	Na' nia': ¿Bi nna yen akre' xti'll Criston' lla? Ba ben aksre'n, le kan' nyoj xti'll Diosen', nen: Be'nn lla'a doxhen yellrio ba ben akre' xti'lle'n; na' doxhen ba goslas xti'lle'n.
45010019	Leska' nia': ¿Bi nna chejnie' be'nn Israel ka' xti'll Criston'? Ba byejnie' aksere'n, le da Moisés na', bzoje' dan' bne Diosen' ke ake', na' nen: Gona' wen ke to yell yobre nench re', be'nn Israel ka', yexhe're leake'. Na' gona' wen ke to yell be'nn bi llejnie', nechkze lla're leake'.
45010020	Leska' da Isaíasen' bi bllebe' bdixjwe're' kan' bne Diosen': Be'nn ka' bi bayirj nada', ballel akre' nada'. Na' be'nn bi bnnab akre' nada', ba broe'rawa' leake'.
45010021	Na' bne'e kan' ben Diosen' ke be'nn Israel ka': “Do lla do yere goxha' be'nn bi bzenay kia', na' gok yichjra'llda'o ake'n war.”
45011001	Na' llnnaba': ¿Ba bsanra'll Diosen' be'nn Israel ka', be'nn ka' nak yell ke'e? Ka'a bi naken ka'. Lekze be'nn Israel nada', gorja' rao dialla ke da Abraham, na' ke da Benjamín.
45011002	Kere ba bsanra'll Diosen' be'nn Israel ka', le Lekze'n breje' leake' batna'te nench nak ake' yell ke'e. Lewiá kan' nyoj dan' bne da Elías, be'nnen' be'e xti'll Diosen' kana', bdawe' xhia ke Israelen', lle'e Diosen':
45011003	“Xana', be'nn ki ba bet ake' be'nn ka' be'e ak xti'llo'n, na' ba bachinnj ake' rao bkoy gan' llaya'l we'rao ake' rwe'n. Ye toga nada' nna zoa' llzoa' xti'llo'n, na' renkze nada', lle'n akre' got ake'.”
45011004	Na'll balli'i Diosen' xti'lle'n, lle'e le'e: “Nna zjani't ye gall mir be'nne ba breja', be'nn bi nna wzoa xhib ake' rao lwa'n, nzi'i Baal.”
45011005	Na' ka'kze nna nakten nna' lla, ba baga'nn ye ra't be'nn ka' ba brej Diosen' dan' nllie're' leake'n.
45011006	Diosen' kere breje' neto', ni ke da llonto' da wen na'. Le chenak breje' neto', ni ke da wen na' llonto' na', bill naken okré da llonn Diosen' neto' yel be'nn cha'o ke'e na' chenake.
45011007	¿Akxha na' cha'? Dan' llayirj be'nn Israel ka', bi nna yedo'l akre'n; zan be'nn ka' ba breje' nench wxenra'll ake' Le'en, ba bado'l akre'n. Na' be'nn ka' yela' yezikre ben war yichjra'llda'o ake'.
45011008	Na' llak kan' ne xti'll Diosen': “Diosen' bene' leake' nench bi chejnie' akre', na' nna' nak ake' ka to be'nn bi llre'e, na' ka to be'nn bi llene.”
45011009	Leska' bne da Daviden' ke ake': Yeololte da llawé akre' da llak rao yellrion', wayakchgan to da wllix da wzap leake', nench lljabix ake', na' sa'kzi' ake'.
45011010	Na' chol akchgue' nench bill re'e akre', na' ke chnare sa'kzi' akchgue' ka to be'nn noa' yoa' zi'i, to nleon ko'lle'.
45011011	Na' llnnaba': ¿Nak be'nn Israel ka' ka be'nne byo' yej nia' nench bix ake'n? Ka'a bi naken ka'. Ni ke dan' bi bzenay ake' na'n, na'llen' go't latj ke be'nn bi nak be'nn Israel nench bará ake'. Ben Diosen' ka' nench cha' wayón be'nn Israel ka' xhbab, na' waxenra'll ake' Le'e.
45011012	Le cha' dan' ben be'nn Israel ka' da xhinnjen', ni't be'nn ka' lla'a rao yellrion' nbaraz, na' cha' dan' bxinnj be'nn Israel ka', gok wen ke be'nn ka' bi nak be'nn Israel, leska'kze gontell Diosen' wen ke be'nn Israel ka' kate llin lla wayechj ake', na' waxenra'll ake' Le'e.
45011013	De to da yepa' re', re' bi nakre be'nn Israel. Dios na' bse'l nada' wzejnie'ra' re' xti'lle'n, re' bi nakre be'nn Israel. Ke len na' llona' kon ga zerao sa'kra' nench wzenay be'nn ka' ke Diosen',
45011014	le lle'nra' gon be'nn Israel ka' sera'll ake' gon Diosen' wen ke ake', kan' llone' ke re' nxenra'll Le'e, na' yedo'l akre' yel wasrá ke Diosen'.
45011015	Le chet ka' dan' bkwas Diosen' be'nn Israel ka' ka'le, nench re' bi nakre be'nn Israel bazore wen rao Diosen', ka'kze nbaraz kwis wayak katen' waxenra'll ake' Diosen', gak ake' ka be'nn babán radj be'nn wat.
45011016	Ka llon lli'o be'nn Israel kat llonllo yet xtir, ton lloe'llo Diosen' nench nak la'y da ka' yela'. Ka to yay, cha' roen' naken ke Diosen', leska' xho'ze ka' naken ke'e.
45011017	Na' be'nn Israel ka' nak ake' ka xho'z yay, da ba nchoy xan yayen' to rao yay olivo wen, na' ba bni'ten chla're. Na' re' bi nak be'nn Israel nakre ka xho'z yay olivo da ze yi'xe, da ba bchoye' rawe, na' ba batile'n yay wen na', nench bayaken toze. Na' ka'n nello yay wen na'n ba no'xen re', na' ni'll ke na' nbanrenre.
45011018	Na' bi gákere cha' nakllre be'nn wen ka be'nn Israel ka', kan' ba llak keré na'. Le kere re'n lloe're yel nban ke ro yayen', yay na'len' llonn yel nban ke re'.
45011019	Na' nerizre: “Dios na' bene' be'nn Israel ka' ka yay dan' bchoye' xho'ze na', nench bazoe' lli'o roraz ake'.”
45011020	Ka'kzen' gok, dan' bi benlira'll ake' Criston', ben Diosen' leake' ka xho'z yay dan' ba bchoy xane len, na' ba bazoe' re', le nxenra'llre Cristo na'. Ke len na' bi gakre be'nn ya'ra'lle, lesechich lewxenra'lle'.
45011021	Cha' Diosen' bi bazi'xhene' ke leake'n nak akte' ka xho'z yayen' dogarje, leska' bi si'xhene' ke re' cha' bi wxenra'lltezre.
45011022	Lewiaya'nn kan' nak Diosen'. Nake' be'nn wen, na' nakte' be'nn znia. Goke' be'nn znia ke naken bkwase' be'nn Israel ka', na' nake' be'nn wen kwis ke re', bi nakre be'nn Israel. Ke len na' llaya'l setezre wxenra'llre, nench ke leska' kwase' re' ka'le.
45011023	Na' cha' leake' waxenra'll ake' Diosen' da yobre, yeyak ake' rao ne'e, le nape' yel wak yezoe' leake' nbaraz rawe'n, na'll yeyak ake' ka xho'z yay dan' bayone' toze kone yay xhne'e na'.
45011024	Le cha' re' nakre ka xho'z yay olivon' dan' ze yi'xe, na' Diosen' bchoye' re', bazoe' re' rao xho'z yay wen na', la'kze bi nakre dogarje xho'ze, wawellre' yezoe' be'nn Israel ka' le' yayen' da yobre, be'nn ka' nakse ka dogarje xho'z yay na'.
45011025	Be'nn bi'che, lle'nra' chejnie're da ni da nono nna nneze, nench bi gakre be'nn ya'ra'll, gákere za'kllre kerke be'nn Israel ka'. Diosen' be'e latj bi llzenay ake' xti'lle'n nench wayoll waxenra'llre, re' bi nakre be'nn Israel.
45011026	Wayoll na' yeolol be'nn Israel ka' yerá ake'. Gak kan' nyoj xti'll Diosen' gan' nen: To be'nn za'a gan' nzi'i Sión, yebeje' be'nn ka' lo da xhinnjen', be'nn ka' nak dialla ke da Jacob.
45011027	Da ni llcheba' gona' ke ake', katen' ba baka'a da xhinnj ke ake'n.
45011028	Dan' bi llejle' be'nn Israel ka' Di'll Wen ke Diosen', na'llen' ba blli'ye' leake' chla're nench breje' re', bi nakre be'nn Israel chejle're ke'e. Zan Diosen' nllie'kzre' leake', le xozxta'o ake' ka', breje' nench bene' leake' yell ke'e.
45011029	Le Diosen' bi yeke'e bi da gonne', ni okré dan' llone' ke be'nnach bi yeyatre'n.
45011030	Re' batna' bi bzenayre ke Diosen', na' dan' bi gokra'll be'nn Israel ka' wzenay ake' ke'e, ba baya'chra'll Diosen' re'.
45011031	Ke len na' bi llzenay be'nn Israel ka' ke Diosen'. Ka'n llak nench llin lla wroe' Diosen' yeya'chra'lle' leake' kan' llaya'chra'lle' re'.
45011032	Diosen' ba bchoybie' ke yeolol be'nnach de do'l ke ake' dan' bi llzenay ake'n, nench wroe're' yeya'chra'lle' yeololte be'nne.
45011033	Be'nn si'n kwis nak Diosen', nnezre' yeololte da llak na' da za gak. Bi gakse chejnie'llo da ka' llone'n, bi nnézello akren' llwie' gone'.
45011034	Le ki nyoj xti'lle'n: “¿Noxha nombia' yichjra'llda'o Xanllo Diosen' bi dan' llone' xhbaben'? Na' ¿noxha bzejnie' Le'e kan' llaya'l gone'n?
45011035	Na' ¿noxha lli'o ba be'llo Diosen' da nak kello, na' wchie'rizelloe' nench wayixhje' dan' ba be'lloe'n?”
45011036	Le Dios na'n ba bene' yeolol da de, bene' da ka' nench sie' yel bara'nne. Ke len na' llaya'l we'raollo Diosen' ke chnare. Ka'n gakchga.
45012001	Be'nn bi'che, ba baya'chra'll Diosen' lli'o, ke len na' lla'tyoera' re', legón kwinre rallna'a Dios chaga nna nbanre. Gak yichjra'llda'oren' yall kan' llazra'll Diosen'. Le ka'n llaya'l we'raolloe'.
45012002	Na' bi gonllo kan' llon be'nn ka' lla'a rao yellrio ni. Llaya'l wcha'a xhbab kellon', na' we'llo latj yekob Diosen' yichjra'llda'ollon', na'llen' nnézello bi dan' lle'ne Diosen' gonllo. Le Le'en lle'nre' gonllo da wen, na' da llayazra'lle', na' da nak lixheje.
45012003	Diosen' nllie're' nada', na' ba bse'le' nada' llyixjwe'ra' xti'lle'n. Ke len na' nia', bi llaya'l gon kwinllo ka to be'nn za'k, llaya'l gakbe'llo Dios na'n llakrén lli'o wxenra'll-lloe', le Le'en llakrene' lli'o nench gonllo bi da gonllo.
45012004	Le ka'n nak kwerp kello na', zan kwen naken, na' kere toze llin da llon yeololen.
45012005	Ka'kzen' naken ke lli'o, nakllo be'nn zan nxenra'll-llo Criston', na' yeolol-llo nakrén lwelljllo txhen ren Le'e, nakllo ka toze kwerp.
45012006	Diosen' ba benne' lli'o wde wdere da gon totollo. Na' cha' ba benne' lli'o chixjwe'llo bi da bne'e, llaya'l chixjwe'llon, na' gonlira'll-llo Le'e gakrene' lli'o gonllon.
45012007	Na' cha' ba benn Diosen' gakrenllo be'nne, llaya'l gakrén aklloe' do yichj do ra'll-llo. Na' cha' ba benne' wzejnie'llo be'nne, llaya'l wzejnie' akelloe'.
45012008	Na' cha' Diosen' ba none' rallna'llo wzejnie'llo be'nne gone' da wen, llaya'l wzejnie' akelloe' gon ake'n. Na' cha' ba bne'e we'llo be'nne bi da yalljre', llaya'l we'e aklloe'n do yichj do ra'll-llo. Na' cha' ba benne' gakllo be'nn brao gap wiallo lwelljllo, llaya'l kwe' yichjllo wia aklloe'. Cha' nonne' kellon' waya'chra'll-llo be'nn yobre, llaya'l yewello katen' waya'chra'll aklloe' na'.
45012009	Llaya'l llie' lwelljllo do yichj do ra'll-llo, llaya'l wiello da xhinnj ka', na' gonllo da wen.
45012010	Llaya'l llie'llo be'nne, kan' nllie' no bi'ch gorjllo. Bi tedozllo wlanllo bi da wlanllo, llaya'l gap bara'nn lwelljllo.
45012011	Llaya'l gondipra'll-llo bi gakllo be'nn ria, na' gonllo xchin Diosen' do yichj do ra'll-llo.
45012012	Llaya'l sollo yewello dan' nnézello yellinllo gan' llia Diosen', na' gakxhénello bi da za'kzi'llo, na' soteze sollo yelwill-llo Diosen'.
45012013	Na' gakrenllo no be'nn lwelljllo nxenra'll Dios, cha' bi da yallj akre', na' yewello wreblloe' ga zollo, cha' nake' no be'nn zi'te.
45012014	Na' nnabllo rao Diosen' gak wen ke be'nn llsa'kzi' lli'o. Nnabllo gak la'y ake', na' kere nnabllo gak ake' de'e.
45012015	Na' llaya'l yewerénello be'nn llawé, na' kwellrenllo be'nn bell.
45012016	Sorenllo wen lwelljllo, bi gakllo be'nn ya'ra'lle, llaya'l gontezllo txhen noteze be'nn ya'che, bi wlanllo nakllo ka be'nn llejnie'.
45012017	Cha' bi da llone be'nne lli'o, bi yeyechjllo yelli'llo kan' llon akre' lli'on. Llaya'l gonllo wen rao yeolol be'nne.
45012018	Gonllo bi da zerao sa'kello nench sorenllo yeolol be'nne nbaraz.
45012019	Be'nn bi'che nllie'ra' re', na'llen' nia' bi wazi're wzon cha' bi llone be'nne re'. Dios na'kze wie' ka wkwa'nne' be'nn ka' llsa'kzi' lli'on, kan' nyoj xti'll Diosen' nen: “Nada' wia' ka gona' ke be'nnen'.” Ka'n ne Xanllon'.
45012020	Ke len na': “Cha' llbil lldon be'nn llwie rwe', llaya'l we'o da ye'j gawe'; ka'n llaya'l gono' nench waye're' kan' llonre' rwe'n.”
45012021	Bi we'llo latj nnebia' da xhinnjen' lli'o, da wen na' yelli'llo ke be'nn ka', nench na' yeyat akre' ke da xhinnj ka' llon akre' lli'on.
45013001	Yeololtello llaya'l wzenayllo ke koxchis be'nn llnebia', le Diosen' bzoe' leake' nnebia' ake'.
45013002	Be'nnen' bi llzenaye ke koxchis ka' ba nzoa Diosen', Dios na'kzen' ll-lliayi'lle' chet ka', le Le'en lloe' latj llia ake'. Na' be'nn ka' bi llzenay ke koxchis ka', ba llon ake' nench wsa'kzi' ake' leake'.
45013003	Le koxchis ka' kere llia ake' nench lleb be'nn ka' llon da wen na', llia ake' nench lleb be'nn ka' llon da xhinnjen'. Cha' lli'o lle'nello sollo wen bi llebllo, llaya'l gonllo da wen, na'llen' nne ake' llonllo da wen.
45013004	Ka nak koxchis ka', zo ake' llon ake' xchin Diosen' nench sollo wen. Zan cha' llonllo da xhinnj, llaya'l lleb aklloe', le nap ake' yel llnebia' da wsa'kzi' ake' be'nne, cha' llone' da xhinnj, le Dios na'n none' rallna'a ake' wsa'kzi' ake' be'nn llon da xhinnj.
45013005	Ke len na' llaya'l wzenayllo ke ake', na' kere dan' gonn ake' dan' sa'kzi'llo na'zen', leska' llaya'l wzenayllo ke ake' nench na' so lo yichjra'llda'ollo wen.
45013006	Leska' ke len na' llaya'l chixhjllo kat bi da llo'tllo, na' bi da lla'ollo, le be'nn ka' llnebia' na'n, llon ake' da llaya'l gon ake', le Dios na'n nzoe' leake' gon ake'n.
45013007	Na' chixhjllo cha' bi da llba'yllo, cha' be'nn bi da llaya'l we'lloe', llaya'l we'lloe'n, cha' bi da llo't lla'ollo, llaya'l chixhjllo rao be'nn wachixhjen'. Be'nn llaya'l gapllo bara'nn, gaplloe' bara'nne, na' be'nn llaya'l gonllo xhen, gonlloe' xhen.
45013008	Ni to nono ba'yllo ke'e, na' llaya'l llie' lwelljllo. Le be'nnen' nllie' lwellje'n, ba llonkze' doxhen kan' ne ley ke Diosen'.
45013009	Ley na' nen: “Bi tarenre no'r bi nak no'r keré, na' be'nn byio bi nak be'nn keré, na' bi gakre be'nn wen xhia, bi kwanre, bi chirjla'llre xti'll be'nne, bi sera'llre bi da de ke be'nne.” Na' biteze di'll yobre dan' nllia Diosen' bia'a gonllo, llayaken toze, na' nen: “Llie'ro' be'nn lwelljo' ka'kzen' nllie' kwino'.”
45013010	Le be'nne yo' yel nllie', bibi llone' da ll-lleyi' be'nn lwellje'n. Ke len na' llonllo doxhen kan' ne ley na', cha' nllie'llo be'nne.
45013011	Legón yeolol ka da ki, na' leyeyakbe'e bin' ba za'a. Ke len na' bill llaya'l gatra'll-llo ka llon to be'nn lltasxen. Le be'nnen' nak wasrá kellon', ba zelle'e awchoch kerke kan' bxenra'll-lloe'n.
45013012	Ba llonen ka bale, ba zo rez cheni', ke len na' bill gonllo da xhinnj ka'. Lewago' beni' ke Xanllo Diosen' lo yichjra'llda'ore, na' sollo xhnid ka llon to be'nn waka'a ya kat ze'e llape'.
45013013	Llaya'l gonllo da wen, ke nak ba dallo rao beni' ke Diosen'. Bi lenllo ga lle'j llaoxen ake', bi gakllo be'nn wazó, bi tarenllo xho'r xhyio be'nne, na' bi gonllo da nak zban, na' bi tilrén lwelljllo, na' bi waxhé' lwelljllo.
45013014	Llaya'l gon kwinllo lo na'a Xanllo Jesucriston', na' gak yichjra'llda'ollon' kan' nak ke'e na', nench na' da xhinnjen' dan' zera'll xpe'rllon', bi nnebia'n lli'o.
45014001	Cha' to be'nn ba nxenra'lle' Criston', na' bi nna wxenra'lle' kwasro, lewrebe' gake' re' txhen, na' bi gakyollrenre' ka nak dan' bi nna wxenra'llya'nne' na'.
45014002	Le zjani't be'nn nxenra'll Dios, na' llak akre' wakse gao ake' biteze yel wao, na' ni't be'nn bi nna wxenra'llya'nne kwasro, na' lleb ake' gao ake' biteze.
45014003	Na' be'nn ka' llao biteze yel wao, bi llaya'l gon ake' kaze be'nn ka' bi llao kon ganze, na' be'nn ka' bi llao ake' biteze bi yel wao, bi llaya'l gon ake' kaze be'nn ka' llao biteze, le Dios na' bazenia'ne'e llop kwen akte'.
45014004	¿Noxha nako' rwe' nench wlliayi'llo' akren' llon be'nnen' ba brej Diosen' nench none' le'e ka be'nn wen llin ke'e? Dios na' nake' ka xane', na' Le'en nnezre' cha' llone' da wen o cha' llone' da xhinnj, na' lekze Le'en nape' yel wak wzoe' le'e gonlle' da wen.
45014005	Zjani't be'nn llak akre' zo to lla naklle lla xhen, za'kllen rao Dios ka lla ka' yela'. Na' ni't be'nn llak akre' toze ka nakse yeololte lla ka'. Totollo llaya'l gonllon do yichj do ra'll-llo dan' chejnie'llo llaya'l gonllo.
45014006	Be'nn ka' llake zo lla da za'kll ka lla ka' yela' na', llbej ake' to lla nench lloe'xhen ake' Dios. Na' be'nn ka' llake toze ka nakse yeololte lla na', leska' lloe'xhen ake' Dios, kon ka xhbab ke ake' na'. Na' be'nn llao biteze yel wao, lloe'xhen ake' Dios katen' llao ake'n na', le yel llioxken ke Diosen' lloe' ake' ke dan' lle'j llao ake' na'. Na' be'nn ka' bi llao biteze, bi llao ake'n dan' llon ake' xhen Diosen', na' leska' yel llioxken ke Diosen' lloe' ake'.
45014007	Le ni to lli'o chak nbanllo, bi yo' lo na'llo kwinllo; leska' kate gatllo, kere yo'llo lo na'a kwinllo.
45014008	Ke len na' chak nbanllo, sollo gonllo dan' lle'ne Xanllo Jesucristo na'; na' cha' gatllo, lekze kon kan' nnekze Le'en gatllo. Kon rao na'a Xanllo naksen yo'llo cha' nbanllo o cha' gatllo.
45014009	Le Xanllo Criston' gote', na' babane' radj be'nn wat ka' nench na' nake' Xan yeolol be'nn, ka be'nn ban ren be'nn ba got.
45014010	Na' rwe', ¿bixchen ll-lliayi'llo' be'nn lwelljo'n? ¿Na' rwe' bixchen llonoe' kaze? Le yeololtellon' lljazello rao Criston' gan' gone' yel koxchisen'.
45014011	Le xti'll Diosen' nyojen nen: Da li kwis naka' Dios, zoa' nbana', na' yeolol be'nne yedzoa xhib ake' rawa'n, na' yeolole' yeyombia' ake' toze nada'n za'ka' wxenra'll ake'.
45014012	Kan' naken, na' yeololtellon' yedello di'll rao Diosen', cha' bi da benllo chak nbanllo.
45014013	Ke len na' bi naken ke lli'o wlliayi'll-llo be'nn lwelljllo cha' bi da llone'. Da llaya'l gonllo, wiallo cha' lli'on bin' llonllo, na'llen' ll-lli'yen be'nnen' gone' da xhinnjen', na' wsanra'lle' bill wxenra'lle' Diosen'.
45014014	Xanllo Jesucristo na' bzejnie're' nada' bnnezra' bi naken xhia cha' gaollo biteze yel wao. Zan cha' to be'nne gakre' naken xhia dan' gawe' na', naksen xhia ke'e cha' gawe'n.
45014015	Cha' be'nn lwelljllo llakre' tore dan' llaollon', na' cha' llaotezllon, bi nllie'lloe' chet ka'. Criston' be'e kwine' gote' ni ke be'nn lwelljllon', na' lli'o bi llaya'l gaollo bi da gonen nench gak chope be'nn lwelljllon', na' kwej yichje' Criston', na' kweyie'.
45014016	Bi we're latj nne be'nn ka' ke da wen na' llonre.
45014017	Le ka nak yel llnebia' ke Diosen', kere naken da ye'jllon, na' da gaollon. Zan naken da zej lixheje, na' gonllo ka ni'trén be'nn lwelljllo wen, na' sollo nbaraz ba yo' Spíritun' lo ra'llda'ollo.
45014018	Le be'nnen' llon ki, le'en lloe'rawe' Criston'. Na' llawé Diosen' kan' llone', leska' llazra'll be'nn ka' kan' llone' na'.
45014019	Ke len na' llaya'l yeyirjla'll-llo ka sorén lwelljllo wen totollo, na' gakrenllo be'nn lwelljllo, nench na' so ake' wxenra'll ake' Criston'.
45014020	Bi wchixra'll-llo be'nn lwelljllo cha' llaollo da llakre' bi naken wen gaollo. Wakse gaollo biteze yel wao, zan bi naken wen gaollon cha' len llchixra'llen be'nn lwelljllo.
45014021	Naksen wen bi gaollo be're, na' bi ye'jllo xis uva da llsolle be'nne, na' billre da gonllo cha' wchixra'llen be'nne gone' da xhinnje, na' kwej yichje' bill wxenra'lle' Criston'.
45014022	Cha' zollo wen rao Diosen' dan' llonlira'll-lloe', lli'oze ren Dios na' nnézello. Nbarazen' zollo cha' nnézello to lo ra'llda'ollon' bibi do'l kello de.
45014023	Na' cha' bi da gaollo na' llakgánello, nakse xhia kello, le llákello bije llaya'l gaollo dan'. Le yeololte bi da llonllo, cha' llakgánello kat llonllon na', naksen xhyia kello.
45015001	Lli'o ba zello war rao xhnnez Diosen', llaya'l gapllo yel xhenra'll ren be'nn ka' bi nna chejnie' kwasro, na' bi gonllo kon ka da llazra'll lli'oze.
45015002	Totollo llaya'l gonllo da wen da yeyazra'll be'nn lwelljllo, na' gonllo bi da gonllo nench gakrenen leake' chejle' ake' ke Diosen'.
45015003	Ka'n gonllo, le ka'n gok ke Criston', bi bene' kon ke llazra'lle', gok ke'e kan' nyoj xti'll Diosen': “Di'll yel ya' ke be'nn ka' bwie rwe'n, bxhoan ko'lla'.”
45015004	Na' doxhen xti'll Diosen' dan' bzoj be'nn ka' kana', llzejnie'n lli'o nench sello war wxenra'll-llo Diosen', na' sollo rez wllin lla gon Diosen' wen kello.
45015005	Dios be'nnen' llonn lli'o yel llxhenra'll nench llonllo war sechochllo rao xhnneze'n, gakrenchgue' re', gakre toze kon kan' broe' Xanllo Jesucriston' lli'o,
45015006	nench toze kan' nne yeololre kat we'raore Diosen', be'nnen' nak Xa Xanllo Jesucriston'.
45015007	Ke len na' llaya'l wazenia'na'a lwelljre, kan' ben Criston' bazenia'ne'e lli'o nench gakxhen Diosen'.
45015008	Na' ni nia' re', kan' ben Xanllo Jesúsen', bxhexj yichje' bene' ka to be'nn wen llin, nench na' gokrene' be'nn Israel ka', na' kone ka' broe're', di'll lin' be'e Diosen', golle' xozxta'ollo ka' gone' wen ke ake'.
45015009	Leska' bed Criston' ke be'nn ka' bi nak be'nn Israel nench wxenra'll ake' Dios, dan' ba baya'chra'lle' leake' na', gok kan' nyoj xti'll Diosen' nen: Ke len na' wa'a yel llioxken ko'o, kon ga zjalla'a be'nn ka' bi nak be'nn Israel, na' gola' we'rawa' rwe'.
45015010	Na' ye to kwen gan' nen: Re' bi nak be'nn Israel, leyewé ren be'nn ka' ba nxenra'll Diosen'.
45015011	Na' ye to gan' nen: Lewe'rao Xanllo Dios, re' bi nakre be'nn Israel. Na' legonxhene', re' lla're yeololte yell.
45015012	Na' ye to bne da Isaías be'nnen' be'e xti'll Dios kana': To be'nne yede' rao dialla ke da Isaí. Na' Le'e nnebie' be'nn ka' bi nak be'nn Israel, na' be'nn ka' bi nak be'nn Israel kwez ake' Le'e.
45015013	Diosen' llone' nench llawello dan' nnézello yellinllo gan' llie' na'. Na' llnnaba' nench gonchgue' sore nbaraz dan' llonlira'llre', na' gonchgue' nench gakrén Spíritu ke Diosen' re', yewere kwezre yellinre gan' llie' na'.
45015014	Be'nn bi'che, nnezra' ba nakre be'nn llon da wen, na' llejnie're, na' llak llzejnie're be'nn lwelljre.
45015015	Na' le' yich dan' bzoja' re' ni, ba bayaxhjra' golla' re' to chop da ka' nench ke ganra'llre, le brej Diosen' nada' yel be'nn wen ke'e na'.
45015016	Breje' nada' nench chixjwe'ra' xti'lle'n rao be'nn bi nak be'nn Israel. Llroe' akre' Di'll Wen ke Diosen' nench gak ake' ka to da wayazra'll Dios. Na' Spíritu ke'en gonen nench gak ra'llda'o ake'n yall.
45015017	Le llawera' llona' xchin Diosen' dan' ba gokrén Xanllo Jesucriston' nada' llona'n.
45015018	Bi llayaxhjra' wa'a di'll billre da ba ben be'nn yobre, na'llen' lloa'a di'll ke da ba ben Criston', le Le'en llakrene' nada' lloa'a xti'lle'n, na' billre da llona' nench zan be'nn ka' bi nak be'nn Israel ba llejle' ake' ke'e.
45015019	Le Spíritu ke Dios na'kzen' gokrenen nada' bena' yel wak, na' billre da babane be'nne doxhente ga bya'a, le be'rén ake' xti'll Jesucriston', bzorawa' Jerusalén ballintia' gan' nzi'i Ilírico.
45015020	Na' be'la'lla' bia'a Di'll Wen dan' llzejnie' ke Criston' gan' nono nna gonlira'll Le'e, le bi gokra'lla' wlana' latj ke be'nn ga ba llzejnie' akre' xti'll Diosen'.
45015021	Na' llonen kan' ne xti'll Diosen': Be'nn ka' bi nna yene xti'lle'n, re'e akchguere', na' be'nn ka' bi nna nneze kan' llone'n, chejnie' akchguere'.
45015022	Ke len na' bi nna yeda' yedra'nna' re', la'kze da zan ras ba gokra'lla' yeda'.
45015023	Batna'te lle'nra' yedwia' re', na' nna'll bayoll bena' dan' bro' Diosen' rao na' gona' do ni.
45015024	Kate cha'a gan' nzi'i España, kana' tia' wia' re'. Na' nbaraz gakra' kat yeyoll re'ra' re', na' gakrenre nada' nench na' wasyolla' cha'a gan' ba nwia' cha'a.
45015025	Na' ka nak nna' cha'a Jerusalén na', lljasana' mell da gakrenen be'nn lwelljllo ka' zjalla'a na', be'nn ka' ba brej Diosen' llonlira'll Le'e.
45015026	Le be'nn lwelljllo ka' lla'a yell ka' zjalli' gan' nbane Macedonian', na' Acaya, btop ake' mell da gakrén ake' be'nn ya'ch ka' ba nxenra'll Dios, be'nn ka' lla'a Jerusalén na'.
45015027	Na' btop ake' mellen', na' bawé akre' btop ake'n, le naken to okré da llaya'l gon ake' ke be'nn Israel ka'. Le be'nn Israel ka'n be'e ake' leake' yeolol da wen da ba bzejnie' Dios leake', la'kze bi nak ake' be'nn Israel, na'llen' llaya'l gakrén ake' leake' bi da yallj akre'.
45015028	Kat ba bayoll bena' rao na'a be'nn Jerusalén ka' mellen' bdop na', kana'telle sa'a cha'a Españan', na' tia' wia' re'.
45015029	Nnezra' katen' yeda' gan' zore na', we'rena' re' Di'll Wen ke Criston', na' da xhen gonla'y Diosen' lli'o.
45015030	Na' lla'tyoera' re', be'nn bi'che, ni ke Xanllo Jesucriston', na' ni ke yel nllie' ke Spíritu ke'e na', llnnaba' gakrenre nada', yelwillre Diosen' nench gakrene' nada'.
45015031	Na' lewnnab bi gaka' rao na'a be'nn Israel ka', be'nn ka' bi nxenra'll Cristo gan' nbane Judea na', leska' lewnnab ke be'nn lwelljllo ka' lla'a Jerusalén na', nench chazra'll ake' dan' we'e ake' na'.
45015032	Na' cha' Diosen' gonne' latj, nbaraz yeyeda' gan' zoren', na' yezi'ra'lla' yell keré na'.
45015033	Na' Dios be'nnen' nzoa lli'o nbaraz sorenchgue' re'. Ka'n gakchga.
45016001	Llnnaba' rao re', gonre wen ke no'r zanllon' re Feben', be'nnen' ben xchin Dios ren be'nn ka' lldop ll-llay llonlira'll Criston' gan' nzi'i Cencrea.
45016002	Lewrebe' kan' llaya'l gone lwelljllo, lli'o nakllo be'nn nxenra'll Dios. Legakrene' cha' bi da yalljre', le ka'n ba gokrene' be'nn zan, na' leska' ba gokrenkze' nada'.
45016003	Na' lewap no'ren' nzi'i Priscilan' lliox, na' ren be'nnen' nzi'i Aquila. Leake'n ba ben ake' llin ke Xanllo Jesucriston' txhen ren neto'.
45016004	Leake' bzane yel nban ke ake' nench basrá ake' nada' rao yel got. Na' lloa'a yel llioxken ke ake' kan' ben ake' na'. Leska' be'nn ka' bi nak be'nn Israel, be'nn bi'chllo ka' llonlira'll Jesucriston', lloe' ake' leake' yel llioxken.
45016005	Lewap be'nn ka' lliox, be'nn ka' lldop rill Priscilan' ren Aquila, llon ake' xhen Jesucriston'. Na' lewap lliox be'nnen' nllie'ra', be'nnen' re Epeneto, le nake' be'nn nell bxenra'lle Criston' gan' nzi'i Acayan'.
45016006	Na' lewap Marían' lliox, no'ren' ba ben xchin Dios gan' zore na'.
45016007	Na' lewap be'nn wrall kia' ka' lliox, be'nnen' nzi'i Andrónico, na' ren be'nnen' nzi'i Junias. Le zga'tek leake'n bxenra'll ake' Criston' ka nada', na' jacho'to' rill ya txhen. Na' yezikre postl ka' lloe' ake' di'll wen ke ake'.
45016008	Lewap lliox be'nnen' nllie'ra', be'nnen' nzi'i Amplias, le ba nxenra'lle' Xanllo Criston'.
45016009	Lewap be'nnen' nzi'i Urbano lliox, be'nnen' llonrén lli'o xchin Criston', na' leska' be'nn nzi'i Estaquis, be'nnen' nllie'ra'.
45016010	Lewap be'nnen' nzi'i Apeles lliox. Da xhen ba broe're' nxenra'lle' Criston' do yichj do ra'lle'. Leska' be'nn ka' zjalla'a rill be'nnen' nzi'i Aristóbulo, lewap ake' lliox.
45016011	Na' lewap be'nn bi'ch lwellja' nzi'i Herodión na' lliox, leska' be'nn ka' zjalla'a rill be'nnen' nzi'i Narciso, be'nn ka' nxenra'll Cristo na'.
45016012	Lewap be'nnen' nzi'i Trifenan' lliox ren be'nnen' nzi'i Trifosa, no'r ka' llon xchin Xanllo Jesucriston'. Leska' be'nn zanllo nllie'llo nzi'i Pérsidan', lewape' lliox, wa ba bene' xchin Xanllon'.
45016013	Na' lewap be'nnen' nzi'i Rufon' lliox, nake' be'nn brao ke lli'o nxenra'll Xanllo Jesucriston'. Leska' xhne'e na', lewape' lliox, le ba none' nada' ka xhi'nne'.
45016014	Lewap be'nnen' nzi'i Asíncriton' lliox, rente be'nnen' nzi'i Flegonte, ren be'nnen' nzi'i Hermas, ren be'nnen' nzi'i Patrobas, na' be'nnen' nzi'i Hermes, na' ren be'nn bi'chllo ka' zorén leake' na'.
45016015	Na' lewap be'nnen' nzi'i Filólogon' lliox ren be'nnen' nzi'i Julia, na' ren be'nnen' nzi'i Nereo, na' be'nn zane', na' be'nnen' nzi'i Olimpas, na' ren yeolol be'nn bi'chllo ka' zjazorén leake'.
45016016	Na' kate yedop yellayre, lewno'p na'a lwelljre kat wapre lliox, na' wroe'n nllie' lwelljre. Na' be'nn ka' lldop ll-llay llonlira'll ake' Criston' yeololte yell gan' ba bya'a na', llwap ake' re' lliox.
45016017	Be'nn bi'che, llnnaba' rao re', lewiá bi wzenayre ke be'nn ka' nak be'nn watil be'nne, be'nn ka' llzoa da llonbe'y nench bi gonre dan' ba bsedre ke Diosen'. Bi gonre be'nn ka' txhen.
45016018	Le bi llejle' ake' ke Xanllo Jesucriston', llon ake' ka nen ke ake', na' llon ake' da yo' lo yichjra'llda'o ake'. Na' lloe' ake' di'll da yewé be'nne nench llxoayay ake' leake'.
45016019	Yeololte be'nne nnez akre' llzenayre ke Diosen', na'llen' llawera' kan' llonren'. Na' lle'nra' gakre be'nn llejnie' nench wzenayre ke da wen na', na' bi wzenayre ke da wxhiye'n.
45016020	Na' Dios be'nnen' nzoa lli'o nbaraz, wchochj wlanchgue' daxi'on, na' bi soen nnebia'n lli'o. Na' Xanllo Jesucristo na', sechgue' gakrene' re'.
45016021	Na' Timoteo be'nnen' llonrén nada' xchin Criston' ganni, llwape' re' lliox, na' leska' be'nn bi'ch lwellja' ka' nzi'i Lucio, na' be'nnen' nzi'i Jasón, na' rente be'nnen' nzi'i Sosípater.
45016022	Na' nada' Tercio be'nn wazoje, leska' llwapa' re' lliox, nonllo txhen nxenra'll-llo Xanllon'.
45016023	Leska' be'nnen' nzi'i Gayon' llwape' re' lliox. Nada' Pablo zoa' rille' ni, na' lekze rille' ni, lldope be'nn ka' nxenra'll Criston'. Leska' be'nnen' nzi'i Erasto be'nnen' nake' rao ne'e mell ke yell na', llwape' re' lliox, na' ren be'nn bi'che'n nzi'i Cuarto.
45016024	Sochga Xanllo Jesucriston' gakrenchgue' re'. Ka'n gakchga.
45016025	We'raollo Dios. Le'en nap yel wak gakrene' re', sore wxenra'llre kan' ne Di'll Wen dan' llyixjwe'ra'n, na' llzejnie'ra' be'nne ke Jesucriston'. Na' llzejnie'ra' xti'll Dios dan' nono nna nneze kan' za xe yellriote.
45016026	Na' Diosen' ba bzejnie're' lli'o nna', bixha zejen da ka' bllia Diosen' bia'a ka nak da ka' bzoj be'nn ka' be'e xti'lle'n kana'. Na' Dios be'nnen' zo ke chnare lle'nre' chej di'll ke'en yeololte yell, nench chejle' yeolol be'nne ke Jesucriston', na' wzoa ake' xti'lle'.
45016027	Toze Diosen' za'k wxenra'll-llo, toze'n nape' yel si'n. Na' bse'le' Jesucriston' gakrene' lli'o, ke len na' gonxhenlloe' ke chnare. Ka'n gakchga.
46001001	Nada' Pablo llzoja' yich ni. Dios na' byazra'lle' breje' nada' nench na' naka' postl ke Jesucristo na'. Nada' na' ren be'nn bi'chllon' nzi'i Sóstenes llwapto' re' lliox.
46001002	Yich ni llzoja'n ke re' lldop ll-llayre llonlira'llre Diosen' yellen' nzi'i Corinto dan' llonlira'llre Xanllo Jesucristo na', ba brej Diosen' re' nakre rallne'e, kan' bene' breje' yeolol be'nn llalwill Xanllo Jesucriston', nak ake' Le'e txhen do gateze, le Lekze'n nak Xan ake' na' Xan lli'o.
46001003	Llnnaba' rao Xallo Diosen', na' rao Xanllo Jesucriston' gakrén akchgue' re', na' wzoa ake' yichjra'llda'ore so kwezre nbaraz.
46001004	Lloe'teze lloa'a yel llioxken ke Diosen' ke re', kan' llakrene' re' dan' llonlira'llre Xanllo Jesucristo na'.
46001005	Na' dan' nxenra'llre' na', llakrene' re' kwis nench chejnie're yeolol dan' ba bzejnie' Diosen' re', na' nench lloe're di'll ke'e na'.
46001006	Na' ka nak nna', ba bxhi're xti'll Criston', le naksen da li.
46001007	Ke len na' Spíritu ke Diosen' llonen nench llak llonre yeolol dan' llaya'l gonren', chak nna bezllo yed Xanllo Jesucriston' da yobre.
46001008	Dios na' gakrene' re' sotezre gonre kan' lle'nre' na', nench notno gak wxoa ko'llre do'l katen' yed Xanllo Jesucriston'.
46001009	Zokze Diosen' llone' kan' bne'e gone' na', Lekze'n breje' re' nench nakre xhi'nne' Jesucriston' txhen, be'nnen' nak Xanllo na'.
46001010	Be'nn bi'che, re' llonlira'llre Jesucriston', lla'tyoera' re', legón lwelljre txhen, bill gakre chop chonn kwenre cha' bi xhbab llonre, na' cha' bi da nere.
46001011	Ka'n llepa' re' be'nn bi'che, le be'nn ka' zjalla'a rill be'nnen' nzi'i Cloé na', ba goll ake' nada' wa llakdilre.
46001012	Nia' llakdilre, le balre nere: “Neto' llonto' txhen dan' llroe' llsede Pablon'.” Na' ye balre nere: “Llonto' txhen dan' llroe' llsede Apolosen'.” Na' ye balre nere: “Llonto' txhen dan' llroe' llsede Pedron'.” Na' ye balre nere: “Llonto' txhen dan' llroe' llsede Criston'.”
46001013	¿Llákere cha' ka' nla' Criston'? ¿Llákere cha' nada' Pablon' gota' le' yay cruzen' ni ke re'? ¿Llákere cha' ren ra'a nada' Pablon' blloare nisen'?
46001014	Lloa'a yel llioxken ke Dios, bi bchoa' nada' re' nis. Be'nnen' nzi'i Crispo ren be'nnen' nzi'i Gayo na'zen' bchoa' nis.
46001015	Na'llen' nollno llra' be'nn nne bchoa ake' nis, le bi lle'nra' nne ake' nada' llchoa ake' nis.
46001016	Na' leska' nada' bchoa' be'nnen' nzi'i Estéfanas nis ren be'nn ka' lla'a lo yo' rille' na'. Na' bi za'ra'lla' cha' zjazoll be'nn bchoa' nis.
46001017	Le bi bse'l Criston' nada' wchoa' be'nne nis, bse'le' nada' chixjwe'ra' Di'll Wen ke'e na'. Na' bi llayirja' no di'll da gake be'nne di'll si'n na' lloa'a, nench ke wxenra'll ake' nada', na' bill gon ake' xhbab ke dan' got Criston' le' yay cruzen', le len na' nsa'a yel wak ke Dios.
46001018	Be'nn ka' ba zjazé rao nez dan' ll-lleyi' leake', llak akre' bibi za'k di'll ke Xanllon' dan' gote' le' yay cruzen'. Zan lli'o yerallo rao da xhinnjen', nnézello di'll ke dan' gote' le' yay cruzen' nsa'n yel wak ke Dios.
46001019	Ni llak kan' nyoj dan' ne Diosen': Wroe'ra' bibi za'k yel si'n ke be'nnach ka', Na' wlli'ya' chla're dan' ne ake' llejnie' akre'n.
46001020	¿Bixha za'k dan' nneze be'nnen' llejnie' da xhen gore? ¿Bixha za'k dan' nneze be'nnen' ba bsede'? Na' ¿bixha za'k di'll ke be'nn ka' lloe' di'll wallajllo ke da llak yellrio ni? Diosen' ba broe're' dan' nneze be'nnachen' bibi za'ken.
46001021	Diosen' nake' be'nn si'n, na' bene' nench yel si'n ke be'nnachen' bi llakrenen leake' gombia' ake' Le'e. Le Diosen' llazra'lle' kon be'nn llejle' xti'lle' dan' lloe'to' na', yerá ake' rao da xhinnj ke ake', la'kze llake nollre be'nne bibi de gon di'llen' lloe'to' na'.
46001022	Na' be'nn Israel ka' llnnab akre' re'e akre', kan' nak yel wak ke Diosen', na'll chejle' ake'. Na' be'nn ka' nne di'll griego, llayirj ake' billre di'll da llak akre' nakll di'll si'n.
46001023	Zan neto' lloe'to' xti'll Criston' kan' gok kan' gote' le' yay cruz na'. Na' be'nn Israel ka' bi llazra'll ake' di'llen' lloe'to' na', bi llejle' ake'n. Na' be'nn ka' bi nak be'nn Israel, ne ake' llaktontjeto'n.
46001024	Zan ka lli'o ba brej Diosen' nak rallne'e, la'kze cha' nakllo o cha' bi nakllo be'nn Israel, nnézkzello Cristo na'n llroe're' kan' nak yel wak ke Diosen', na' yel si'n ke'e na'.
46001025	Be'nn ka' bi llonlira'll Diosen', llak akre' bi nak Diosen' be'nn si'n dan' be'e latj got Criston' le' yay cruzen', na' llak akre' llroe'n bibi yel wak nap Diosen'. Kere ka'n, xhbab ke Diosen' nakllen da si'nll kerke xhbab ke be'nnachen', na' dan' bene'n napllen yel wak kerke dan' nap be'nnachen'.
46001026	Be'nn bi'che, lewayón ke xhbab, kan' brej Diosen' re' nakre rallne'e, bi nak zanre be'nn si'n ke be'nnach, na' kere zanren' nakre be'nn wnebia', na' kere zanren' nakre be'nn brao.
46001027	Be'nn ka' lla'a rao yellrio ni, llon ake' xhbab ke nak lli'o ba brej Diosen', bi nakllo be'nn si'n. Ka' ba ben Diosen' nench na' wsie' zdo' be'nn ka' llon xhbab nak ake' be'nn si'n. Leska' be'nn ka' lla'a rao yellrio ni, llon ake' xhbab, lli'o ba brej Diosen' bi napllo yel llnebia'. Zan ka'n ba ben Diosen' nench na' wsie' zdo' be'nn ka' llon xhbab nap ake' yel llnebia'.
46001028	Diosen' ba breje' lli'o, bi nakllo be'nn brao, be'nn bi llazra'll be'nnach, na' breje' lli'o nench wroe're' be'nnen' nak be'nn brao rao be'nnachen', bibi za'k ake' rao Le'e.
46001029	Diosen' bene' ka' nench nono gak yeyoe'rao kwine' rawe' na'.
46001030	Dios na' ba none' lli'o txhen Xanllo Jesucriston', na' dan' nak Criston' lli'o txhen na', napllo yel si'n ke Diosen', na' nakllo be'nn wen rao Diosen', na' nakllo yall rao Le'en, na' nakllo be'nn ba basrá Dios.
46001031	Ke len na' xti'll Dios dan' nyojen nen: “Bi llaya'l yeyoe'rao kwinllo, Xanllo na'n llaya'l wayoe'raollo.”
46002001	Be'nn bi'che, kan' badtixjwe'ra' re' xti'll Diosen', bi bia'a di'll nbaraz, na' di'll si'n ka da llroe' be'nn lla'a rao yellrio ni.
46002002	Be'renkza' re' di'll ke Jesucriston', na' kan' bene' be'e latj bet ake' Le'e le' yay cruz na', ni ke lli'o, na' bi be'rena' re' billre di'lle.
46002003	Kan' bzorena' re' na', gokbe'ra' bi naka' be'nn war, na' bxhiza' lleba' cha' bi wzenayre kia'.
46002004	Na' kan' be'rena' re' di'llen', kere be'rena' re' di'll yel si'n ke be'nnachen' nench na' wpera' re'. Zan Spíritu ke Dios na'n gokrenen nada' ren yel wak ke'e na', benen nench byejle're.
46002005	Ka' bena' nench na' byejle're ke Diosen', kere dan' bénere yel si'n ke be'nnachen', zan dan' byejle're dan' bre're yel wak ke Dios na'.
46002006	Na' ren be'nn ka' ba yo'rao llzenay ke Diosen', lloe'llo di'll si'n ke Dios, bi naken ke yellrio ni, na' bi naken ke be'nn brao, na' be'nn wnebia' zjani't ganni, le sete te ke be'nn ka' kone yel si'n ke ake'n.
46002007	Dios na' ba bzejnie're' neto' yel si'n na', dan' nono byejnie' kana', dan' bwie' gak kan' za xe yellriote, le kana'ten' bwie' kan' gone' nench na' sollo nbaraz ke chnare.
46002008	Na' ni to be'nn wnebia' zjalla'a yellrio ni, bi byejnie' akre' yel si'n ke Diosen', le chenak byejnie' akre'n, bi bda'a ake' Xanllo Jesucriston' le' yay cruzen' chenake, be'nnen' nak be'nn lliarao xhen na'.
46002009	Na' kan' nyoj xti'll Diosen' nen: Diosen' ba none' xhnid da nak nbaraz ke be'nn ka' nllie' Le'en. Notno be'nn lla'a rao yellrio ni, ba bre'e akre', na' ba ben akre' ka da ki. Na' notno nna gon xhbab katk da nbaraz nak aken.
46002010	Na' Diosen' bene' nench Spíritu ke'en broe'ren lli'o, le Spíritu na'n nombia' yeololte da de, na' rente da yo' lo yichjra'llda'o Dios.
46002011	Kan' naken ke be'nnachen', notno nneze bi xhbab llon be'nne, ke kellon' nnézello bi xhbab llonllo. Kan' naksen ke Diosen', Spíritu ke'e na'zen' nnezen bi xhbab llone'.
46002012	Na' Dios na' ba benne' lli'o Spíritu ke'e na', na' bi naken ka dan' yo' lo yichjra'llda'o kon to be'nn lla'a rao yellrio ni, nench na' nnézello ke da wen na' ba benn Diosen' lli'o.
46002013	Katen' lloe'rento' re' xti'll Criston', kere lloe'to' di'll ke yel llejnie' keto'n, di'll da bzejnie' Spíritu ke Dios na'n lloe'to', na' be'nn ba yo' Spíritu ke Diosen' lo ra'llda'we', llzejnie' aketoe' yeololte da ka' llzejnie' Spíritun' neto'.
46002014	Na' be'nn bi yo' Spíritu ke Diosen' lo ra'llda'o ake', bi llejle' ake' ke di'll dan' llonn Spíritu ke Diosen' neto' lloe'rén aktoe', llak akre' bibi za'k dan'. Na' bi llejnie' akre' le bi yo' ake' Spíritu ke Diosen' gakrenen leake' chejnie' akre'n.
46002015	Na' be'nnen' yo' Spíritu ke Diosen' lo ra'llda'we' na', llakbe're' biteze cha' naken da za'ke, na' notno bi llak nne ke'e.
46002016	Xti'll Diosen' nyojen nen: “¿Noxha llra' llejnie' kan' nak xhbab ke Diosen' nench wzejnie're' Diosen'?” Zan Diosen' ba benne' lli'o Spíritu ke'en, na' chejnie'llo xhbab ke Criston'.
46003001	Be'nn bi'che, bi gok we'rena' re' xti'll Diosen' kan' lloe'rena'n be'nn ka' llzenay ke Spíritu ke Diosen', na' be'rena' re' di'll ka lloe'rena' kon to be'nn dá rao yellrio ni di'lle. Ke len na' be'rena' re' di'll, ka llona' lloe'rena' di'll no bida'o.
46003002	Kan' bzorao be'rena' re' xti'll Diosen' bllinte nna' lla, bi nna chejnie're da ka' lle'ne Diosen' chejnie're. Nakre ka to bida'o nna lla'll, na' bi nna gak gaore da nak war.
46003003	Llzenayre da llarjla'llzre. Na' llwie lwelljre dilre, na' llchachre, nakbie'tekze llzenayre ke xhbab kezren', kan' llon be'nn ka' bi nxenra'll Cristo na'.
46003004	Nia' llonre ka be'nn llzenay da llarjla'llzre, le balre nere: “Dan' llroe' llsede Pablo na', nakto' txhen”, na' ye balre nere: “Dan' llroe' llsede Apolos na', nakto' txhen.”
46003005	¿Noxha naka' nada' Pablo? Na' ¿noxha nak Apolos na'? Kon nakzto' be'nn wen xchin Diosen'. Na' gokrento' re' nench byejle're ke Xanllo na', kan' be'rento' re' xti'lle'n. Le Le'en breje' toto neto' gonto' dan' zera'lle' na'.
46003006	Nada' naka' ka to be'nn goz, dan' be'rena' re' xti'll Dios da nelle. Apolos na' nake' ka be'nn llyire dan' goza'n, le le'en broe' bsedllre' re' ye ra'te. Na' toze Dios na'n llone' nench ll-lli'o dan' gozto' na'.
46003007	Bibi za'ktek be'nnen' llaz na', ni be'nnen' llyir len na'. Dios na'kzen' za'kll dan' llone' nench ll-lli'o dan' llaz ake' na'.
46003008	Be'nnen' llon ka be'nn llaz, na' be'nnen' llon ka be'nn llyir, llon ake' xchin Diosen' txhen. Na' Diosen' wayoe' totoe' kon kan' ben ake' xchine' na'.
46003009	Neto' nakto' Diosen' txhen, na' llzejnie'to' re' xti'lle'n, na' re' nakre ka yellrio gan' llonto' llin na'. Na' re' lldop ll-llayre llonlira'llre Criston', leska' nakre ka to yo' da llon Dios.
46003010	Na' nnello nada' naka' be'nn wen yo' na', le nada'n bxia' ranen', le Dios na'n gokrén nada' bxia' xchine'n gan' zore na'. Na' nna' zjani't be'nn yobre llzejnie' akre' re', na' nnello leake'n llbek ze'e na'. Na' noteze be'nn llake llon ake' xchin Diosen', llaya'l gon akya'nne' xhbab cha' nao ake' llon ake' kan' lle'ne Dios na'.
46003011	Na' nollre no gak kwek ye to ran yo'n roraze dan' ba brek Diosen', len na' nnello Jesucristo na'n, Le'en nak ka ran yo' na'.
46003012	Llin da llonllo ke Criston', llonen ka ke to be'nn ll-lep to ze'e rao ran yo'. Wak gone'n de ya cha'o dan' nzi'i oro, o de ya cha'o dan' nzi'i plat, o de yej cha'o, o de yay, o de yixh, o de dod.
46003013	Na' llan' yed Cristo na'n wroe'n bi da ben totollo, cha' benllo da za'ke o cha' bi za'ken. Na' cha' benllo da bi za'ke, Dios na' yenitrawe'n kone yi' ke'e na', na' wroe'n akren' ben totollo.
46003014	Na' cha' benllo da wen, len na' bi nniten rao Diosen', na' Le'en wayonne' kello kon ka dan' benllo na'.
46003015	Na' cha' dan' benllo na', bi naken da wen, cheyen, na' wnitllo dan' benllo na', la'kze warallo, na' gonllo ka to be'nn llalloj lo yi'.
46003016	¿Bi nnézere lli'o nakllo ka to yoda'o ke Dios, na' Spíritu ke Diosen' zorenen lli'o txhen lo yichjra'llda'ollo?
46003017	Na' cha' no wlleyi' yoda'o ke Diosen', Dios na'kzen' wlleyi' le'e, le yoda'o ke Diosen' nak la'yen', na' re' nakre ka yoda'o ke'e.
46003018	Bi siye'e kwinre gákere nakre be'nn si'n rao yellrio ni, yel si'n ke yellrion' bi gakrenen re' rao Dios. Llaya'l gonre ka be'nn bi llejnie', nench na' gonn Diosen' re' yel si'n ke'e na'.
46003019	Be'nn ka' bi llonlira'll Diosen', bibi za'k yel si'n ke ake'n rao Dios. Le nyoj xti'll Diosen' nen: “Be'nn ka' llake nak ake' be'nn si'n, Dios na' gonchixre' dan' ne ake' llejnie' akre' na'.”
46003020	Na' ye to gan' nyojen nen: “Xanllo na'n nnezre' bibi za'k dan' llon be'nn si'n ka' xhbab.”
46003021	Ke len na' bi llaya'l gonre xhen da llroe' llsede be'nnach, le yeolol bi da yo' rao na'ren', yo'n nench gakrenen re'.
46003022	Nada' ren Apolos, na' ren Cefas na', yo'to' rao na're nench llakrento' re'. Na' yellrio ni, na' yel nban na', na' yel got, na' da llak nna', na' da za za'a, yeolol da ka'n yo' rao na're.
46003023	Na' re' nakre rallna'a Cristo, na' Cristo na' nake' rallna'a Dios.
46004001	Llaya'l gakbe're neto'n ba be'rento' re' xti'll Diosen', nakto' be'nn wen xchin Cristo. Le'en ba bkwa'nne' rallna'to' wzejnie'to' be'nne da nono bnneze kana'.
46004002	Na' llaya'l be'nn ka' llon xchine' gak ake' be'nn li, dan' bkwa'nne' rao na'a ake' gon ake'n.
46004003	Na' ka nak nada' bibi de da wlliayi'llre nada'; ni koxchis ke yellrio ni, bibi de da wlliayi'll ake' nada', na' ni nada' kwina' bibi de wlliayi'll kwina'.
46004004	Le lo ra'llda'wa' na', nnezra' bibi do'l kia' de, na' kere kone len na' nia' bibi do'l kia' de. Xanllo Jesucristo na'n nne cha' llona' kan' llaya'l gona' na' o cha' bi llona'n.
46004005	Ke len na' bi llaya'l kwiaraore wlliayi'llre no be'nne. Le katen' yed Criston', kana'n nnézello da nono nneze nna', kana'n gakbe'llo kan' nak da yo' lo ra'llda'o be'nnach. Kana'n wroe' Diosen' noxhan' llon da wen na'.
46004006	Be'nn bi'che, ba be'rena' re' di'll ke Apolos na', na' xti'lla' nada', kan' bzejnie'ra' re', nench na' sore gonre ka nne xti'll Dios na', le nllie'to' re', nench na' bi gakre be'nn ya'ra'lle, na' soraore gonre kaze lwelljre.
46004007	¿Bixchen llákzere llonllre ye ra't ka nollre be'nne? ¿Bixha napre da bi nna gonn Diosen' re'? Rencha' Dios na'n ba benne' yeolol dan' llak llonren', ke len na' bi llaya'l gakre be'nn ya'ra'lle.
46004008	Llákjere billbi yálljere, llákjere ba nakre be'nn za'k kwis rao Diosen', na' wak nnebia'tezre be'nne, na' llákere bill yálljere neto'. Yewejeto' chenak ba nakre ka to be'nn wnebia' kan' llákere na', na' rente neto' soto' nnebia'rento' re' txhen chenake.
46004009	Neto' nakto' postl, llakra' Diosen' ba bene' neto' ka to be'nn le zerawe bibi za'ke, ka be'nn ba nlloy ke ake' gat ake'. Na' be'nnachen' lla'a yellrio ni, ren angl lla'a yebá, llwia ake' kan' llak keto'n.
46004010	Na' dan' llonto' xchin Criston', be'nn zan llre'e akre' neto' ka be'nn bi llejnie'. Na' re', llre'e akre' re' ka be'nn llejnie' dan' ba llonlira'llre Cristo na', na' neto' llak akre' bibi zoeto' gonto'. Na' llak akre' re'n wak gonre yeololte. Llon ake' re' xhen, na' neto' llwie akre' neto' kwis.
46004011	Llinte nna' lldeto' win, llbil lldonto', bi de xhara'nto', llakdilrén be'nne neto', na' bi zo rillto'.
46004012	Le lljaxa'keto', le kone nia'na'to'n llonto' llin. Kate lla'dyi' no be'nne neto', yezi'llre llnnabto' rao Dios so ake' wen, na' kat llsa'kzi' ake' neto', llaora'llzto' bibi llon aketoe'.
46004013	Kat llasnnechach ake' keto', llalwillto' Diosen' gak wen ke ake'. Na' nna' nna lla'kze be'nn llon ake' neto' ka to no beb da'o, na' ka to da zban da ba bllo'nnra'll be'nne.
46004014	Kere llzoja' da ni nench yeye'ren', llzoja'n nench wzejnie'ra' re', le nakre ka xhi'nna' nllie'ra'.
46004015	Na' la'kze be'nn zan gakra'll wroe' wsed akre' re' ke Criston', bi cha'a zane' gak ake' ka xare. Zan nada' ka xaren' naka', le nada'n blliarawa' be'rena' re' Di'll Wen ke Xanllo Jesucriston'.
46004016	Ke len na' lla'tyoera' re' nench nnaore gonre ka dan' llsedra' re'n.
46004017	Ke len na' llse'la' Timoteon' gan' zore na'. Ba none' ka xhi'nna', le nake' be'nn li nxenra'lle' Xanllo Jesucriston'. Na' llse'le' nench lljasa'ra'lle' re' kan' zo beza' dan' naka' Criston' txhen, na' kan' llzejnie'ra' be'nn gateze, rente ga lldop ll-llay be'nn llonlira'll Cristo na'.
46004018	Na' balre ba llakre be'nn ya'ra'll, llákere cha' bill yeda' gan' zore na'n.
46004019	Zan le yedtia' cha' Dios na' gonnchgue' latje. Na' kat yeda' na', kana' yedwia' be'nn ya'ra'll ka', cha' zorén yel wak ke Diosen' leake' o cha' kon ke ne akze'n.
46004020	Le kate Diosen' nnebie' yichjra'llda'o be'nne, yel wak ke'e na'n wroe', kere xti'll ake' na'zen' wroe' cha' llnebie' yichjra'llda'o ake'n.
46004021	¿Akxhan' lle'nere gona'? ¿Yedtina' re' xhis, cha' yedyakrena' re' le nllie'ra' re'n?
46005001	Llasné ake' radjre na' ren to be'nn lwelljre, na' ba zorene' xhna'zie'. Len naken to yel zdo' xhen, ni be'nn ka' bi nxenra'll Dios, bi ll-llin ake' gon ake' ka'.
46005002	Na' llákere wen kwisen' nonre rao Diosen'. Llaya'l gákere, na' llaya'l yebejre be'nnen' non ka' radjre na'.
46005003	La'kze bi zerena' re' txhen, ren spíritu na' zokzllo txhen, na' ba bchoybia' kan' llaya'l gonre ke be'nnen' non da xhinnjen'.
46005004	Na' kat ndop llayre lloe'raore Xanllo Jesucriston', legón xhbab naksllo txhen na', na' zokze Xanllo Jesucriston' llakrene' re' kone yel wak ke'e na'.
46005005	Na' lekwej be'nnen' ka'le, legone' rallna'a daxi'o nench kweyi' da xhinnj ka' lla'a lo yichjra'llda'we'n. Ka'n gonre' nench na' cha' yella'a lo yichjra'llda'we'n, na' bi kweyie' ke chnare katen' llin lla yed Xanllo Jesucriston'.
46005006	Bi gáksere cha' llonre wen kan' llonre na'. ¿Bi llakbe're ll-lli'o da xhinnjen' katen' lloe'llo latje, ka'n ne to di'll dan' llasné ake': “Ra'tze kwa binnen' llonen nench ll-lli'o yezjen' llaken da xhen”?
46005007	Be'nn Israel ka' bi llao ake' yet xtir da nchixe kwa binn kat lla'l lnni Paskwn'. Bi lloe' ake' latje yega'nn ni ra't kwa binnen' rill ake'n rao lnnin'. Ka'kzen' ke lli'o llonlira'll Criston', bi we'llo latje cho' da xhinnjen' lo ra'llda'ollon'. Llaya'l kwejllo dan' yichjllo nench gakllo ka be'nn ba balla'a, le Criston' nake' ka to xhi'r da'o ban' bet ake' rao lnni Paskw na'.
46005008	Ke len na' llaya'l kwej yichjllo yeolol da xhinnj kello nench gakllo ka to be'nn wen, sollo do yichj do ra'll-llo, na' gonllo da zej lixheje. Kan' gonllo na', zeje di'll lnni dan' ne Paskwn' zollo.
46005009	Kana' bzoja' to yich keré, nia' bi gonre txhen be'nn ka' llasdá ke yel re'e ke ake'.
46005010	Ker llepa' re' wabi'ytekzre chras radj be'nn ka' lla'a rao yellrio ni, be'nn ka' llon da xhinnj ren no'r ake, be'nn wzera'lle bi da de ke be'nne, be'nn wan o cha' be'nn ka' lloe'rao lwa'a lsa'ke na', le chenak naken ka', llonen bien wallojtekzllo rao yellrion' chenake.
46005011	Zan dan' nia' llaya'l gonllon', bi gonrenllo txhen be'nnen' ne nxenra'll Criston', cha' nzoe' xtoe', na' cha' llone' billre da nak zdo' ren kwerp ke'e, na' cha' zera'lle' da de ke be'nne, na' cha' nxenra'lle' lwa'a ka', na' cha' de'e lloe' xti'll be'nne, na' cha' nake' be'nn wazó na' be'nn wan. Ni ke llaya'lze gaorenllo be'nnen' txhen be'nnen' llon ka'.
46005012	Bi naken rallna'llo wchoybia'llo ke be'nn ka' bi nxenra'll Criston' cha' llon ake' da wen o cha' llon ake' da xhinnj, zan lli'o lldop nxenra'll-llo Criston' llaya'lkze wchoybia'llo ke be'nn lwelljllo cha' nao akteze' llon ake' da xhinnj.
46005013	Dios na' wchoybia' ke be'nn ka' bi nxenra'll Criston', na' re', leyebej be'nnen' bnia' llon da xhinnjen' radjre na'.
46006001	Llabanra' keré kan' llonren' dan' llao xhia ke lwelljre, na' llejre lljawiare be'nn ka' bi nxenra'll Dios nench gon ake' yel koxchis kerén'. Re' ba brej Diosen' nak rallne'e, llaya'l nnabe lwelljre, nench leake' gon yel koxchis kerén'.
46006002	¿Bi nnézere llin lla kate lli'o nak rallna'a Diosen', gonllo yel koxchis ke yezikre be'nn lla'a yellrio ni? Na' cha' ba llonllo yel koxchis ke ake'n, na' wakse gonllo yel koxchis ke bi da da'o bibi za'kteke.
46006003	¿Bi nnézere wllin lla kat gonllo yel koxchis ke angl ka'? ¿Na' bi za'kchkello gonllo yel koxchis ke be'nn lwelljllo ka' lla'a yellrio ni?
46006004	Na' kat de da gaore xhia ke lwelljre, bi chejre rao be'nn ka' bi llonlira'll Criston' gon ake' yel koxchis kerén', le be'nn ka' bibi latj ke ake' de radj be'nn ka' ba nxenra'll Criston'.
46006005	Nia' ka' nench waye're dan' llonre na', nench bill gonre ka'. ¿Ni tore bi llejnie're gonre yel koxchis ke lwelljre kat bi da llak keré?
46006006	¿Ke len na' lljataore xhia ke lwelljre rao koxchis, be'nn ka' bi nak txhen Cristo?
46006007	Dan' llakyollrén lwelljre na'zen', llroe'n kreren' ba llonre. Wzollre nbaraz chenak llkwasre ka'le cha' bi llone be'nn lwelljre re'. Wenre gaora'llre, na' we're latj wka'a ake' bi da de keré.
46006008	Na' re' llka're bi da de ke lwelljre, na' da zan da llone lwelljre.
46006009	¿Bi nnézkzere be'nn ka' nak be'nn wen da xhinnj rao Diosen', bi yellín ake' gan' llia Diosen'? Bi we're latje no siye'e re', le zjani't be'nn zorén lwellj ake', na' bi nchayna'a ake'. Ni't be'nn llon ake' xhen lwa'a lsa'k ka', na' be'nn lljatil xho'r xhyio be'nn yobre, na' be'nn bxhej ak.
46006010	Na' zjani't be'nn llban, na' be'nn zera'll bi de ke be'nne, be'nn wazó, na' be'nn nnechach ke be'nne, be'nn ziye'e be'nn, nench kwane' da de ke'e. Ni to be'nn ki bi yellín ake' yebá gan' llia Diosen' llnebie'.
46006011	Balre ba benkzre ka da ki, zan nna' dan' ba nxenra'llre Xanllo Jesús na', ba bayib Spíritu ke Diosen' re', na' ba bayallre, na' ba bayonen re' rallna'a Dios nench nakre be'nn wen rawe'n.
46006012	Ne ake': “Wakse gonllo kon biteze da lle'nello gonllo.” Zan kere yeolol dan' yo' rao na'llo gonllo na'n nak wen. La'kze cha' de latj gonllo biteze, bi we'llo latje nnebia'n lli'o.
46006013	Na' leska' ne ake': “Lo le'llon' naken ke yel wao na', le yel wao dan' llaollon' llinten lo le'llo.” Na' llepa' re', lo le'llon' ren yel wao na', llopten llin lla te ke aken. Na' kwerp kellon' bi naken da tarenllo no xtollo, na' gonllo billre da xhinnj, zan naken da gonrenllo da wen rao Xanllo Jesucristo na'. Na' Xanllo Jesucristo na'kzen' llakrene' gak wen ke kwerp kello na'.
46006014	Diosen' basbane' Xanllo Jesucriston' radj be'nn wat ka', na' lekze wllin lla yesbane' lli'o kone yel wak ke'e na'.
46006015	¿Bi nnézkzere txhen na' nakllo Criston', na' kwerp kello na' naksen ke'e? Na' bi llaya'l gonllo kwerp kellon' dan' nak ke Criston', rao na'a no no'r re'e ak.
46006016	¿Bixha bi nnézeren' cha' re' zjatilre to no'r re'e, kwerp keré na' llaken toze ren kwerp ke'e na'? Le ka'n nyoj xti'll Diosen' nen: “Be'nn ka' llopte' gak ake' toze kwerp.”
46006017	Zan cha' lli'o gakllo toze kone Xanllo Jesucristo na', spíritu kello na' gaken toze kone Spíritu ke'e na'.
46006018	Ke len na' bi llaya'l gonllo ka da xhinnj ka' llon be'nn byio, na' no'r bi nchayna'rén lwellje. Le billre da xhinnj bi wlleyi'teken kwerp ke'en, zan be'nnen' llzoa no xto, wlleyi'te kwerp ke'en cha' ka' llone'.
46006019	¿Bi nnézere Spíritu ke Dios na'n zo lo yichjra'llda'o totollo ka zo to be'nn rille'? Le Dios na'n ba bse'le' Spíritu ke'en, zon lo ra'llda'o lli'o nxenra'll Cristo na', ke len na' bi gak gonllo kon bi da nen kello, le kere lli'o llnebia' kwinllo.
46006020	Da za'k xhen na' bdixhj Diosen' ka nak bse'le' Xhi'nne'n badsre'e lli'o. Ke len na' llaya'l gapllo Diosen' bara'nne lo yichjra'llda'ollo ren kwerp kello na'.
46007001	Ni wallia' kerén' dan' llnnabre le' yich dan' bzojre nada'n, ni nia' re' cha' to be'nn byio bi lle'nre' sie' no're, da wenkzen' llone' chet ka'.
46007002	Zan dan' zjalla'a be'nn darén ake' no're bi nak no'r ke ake', na' llon ake' billre da nak yel zdo', ke len na' wenre wchayna'a ake', toto be'nn byio so xho're', na' toto no're so xhyiwe'.
46007003	Na' be'nn nak xhyio no'ren' llaya'l wzoe' di'll nonrene' xho're'n, leska' no'ren' llaya'l wzoe' di'll nonrene' xhyiwe'n.
46007004	Le no'r na' bi gak nne'e to wrazze'n llnebie' kwerp ke'en, le renkze xhyiwe' na' llnebie' len. Na' leska' xhyiwe'n bi gak nne'e to wrazze'n llnebie' kwerp ke'en, renkze no'r ke'e na', llnebia'rene' rao kwerp ke xhyiwe'n.
46007005	Kan' naken ke re' nchayna're, bi wllone lwelljre, zan cha' naken xti'll lloptere, wakse wsanre to chi'i cha' lle'nere yelwillre Diosen'. Te na' yezorén lwelljre da yobre, nench ke cha' bi zoere dan' la'a ke kerén', wko'yele daxi'on re' gonre da xhinnj.
46007006	Yeolol da ki ba bnia' kan' llona' xhbab dan' lle'nra' gakrena' re', na' kere nnello Dios na'n nllie' bia'a gonre kan' ba bnia' na'.
46007007	Llawera' cha' yeololre so kan' zoa' nada'. Zan nnezra' nlla'a nlla'a yel waken' ba benn Diosen' totollo cha' bi da gonllo.
46007008	Na' re' bi byio bi nna wchayna'a nna zo tozre, llakra' wenkzen' bi wchayna're, leska' re' no're ba got xhyiore, wenre chet ka' bi wachayna're, na' sore kan' zoa' nada'.
46007009	Zan chet ka' bi gak sore tozre, wenre wchayna're chet ka', nench ke soteze so da xhinnjen' nnebia'n re'.
46007010	Na' re' no're nchayna're, llepa' re' bi yera're be'nn kerén'. Na' kere da nia' nadza'n, Xanllo na'n nllia bia'a kan' llaya'l gonllon'.
46007011	Na' cha' to no're yera'rene' be'nn ke'en, llaya'l so toze', bi yezie' be'nn yobre o cha' wazi'xhene' ke xhyiwe'n, na' wayeje' lljazorene' le'e. Na' leska' re' be'nn byio re' nchayna'a, bi yera' ren no'r kerén'.
46007012	Na' nia' re' ren yezikre be'nne, ka nak xhbab llona', la'kze cha' Xanllon' bibi bne'e ke da ki. Cha' to be'nne nxenra'lle Xanllo zorene' to no're bi nxenra'lle Criston', na' llazra'lle' sorene' le'e, bi llaya'l yera'rene' le'e.
46007013	Na' cha' no're zorene' to be'nn byio bi nxenra'll Cristo, na' llazra'lle' sorene' le'e, bi llaya'l yera'rene' le'e.
46007014	Bi naken xhia rao Dios sorenre be'nn byio bi nxenra'lle o no'r bi nxenra'll Criston', le Dios na' kwe' yichjkze' lloptere dan' nxenra'll tore Le'e. Le chenak bi naken ka', xhi'nnre ka' nak akbe' ka xhi'nn be'nn bi nxenra'll Dios, zan bi naken ka', le renkze leakbe'n kwe' yichj Diosen'.
46007015	Zan cha' be'nn keré o no'r keré bi nxenra'll Criston' lle'nre' wara'rene' re', ni ke dan' nxenra'llre Xanllo na', lewe'e latj le Diosen' bayaxhe' lli'o nench sollo nbaraz.
46007016	Ka'n llaya'l gonllo. Le ¿akxha llak nnezro' rwe' no're, cha' Diosen' wasre'e xhyi'on? Na' ¿akxha llak nnezro' rwe', be'nn byio, cha' Diosen' wasre'e no'r ko'on?
46007017	Totollo llaya'l sollo gonllo dan' non Xanllo Diosen' rallna'llo gonllo kan' breje' lli'o nakllo rallne'e. Ka'n llepa' be'nne gon ake' gateze lldop ll-llay ake' llonlira'll ake' Criston'.
46007018	Cha' ba zore sen dan' nzi'i circuncisión kan' brej Diosen' re' nakre rallne'e, bi gonre nench yenit sen na'. Na' cha' bi nna sore sen na' kan' brej Diosen' re', bi nnabre wzoa ake' re' sen na'.
46007019	Bitbi gonen rao Dios, cha' nsa'llo sen ke circuncisión na', o cha' bi nsa'llon. Da naken lliarao, llaya'l gonllo dan' ba nllia Diosen' bia'a gonllo.
46007020	Ka'tezen' nakllo kan' brej Diosen' lli'o nakllo rallne'e, ka'tezen' gakllo so kwezllo.
46007021	Cha' nda'ore nench nakre be'nn wen llin ke be'nne, bitbi gákere kan' nak kerén'. Zan cha' de latj chixhjre, na' yellojre rao na'a xanren', lechixhjen nench yellojre.
46007022	La'kze cha' gokre be'nn wen xchin be'nne, ka to be'nn nda'o kan' brej Criston' re', nna' ba zere rao Xanllon' ka to be'nn bill nda'o. Na' lli'o bi gokllo wen llin ke be'nne ka to be'nn nda'o, Cristo na'n ba nak Xanllo nna', na' nnello wen llin ke Le'en nakllo.
46007023	Da xhen be'e Diosen' kan' bse'le' Xhi'nne' ti'chen' nench bake'e lli'o rao na'a da xhinnjen'. Ke len na' bi llaya'l we'llo latj no be'nn yobre gonre' lli'o ka to be'nn wen llin, be'nn na'we'.
46007024	Ka'n naken be'nn bi'che, da yobre nia' re', ka'tezen' nakllo brej Diosen' lli'o nakllo rallne'e, ka'tezen' so kwezllo.
46007025	Na' kan' llaya'l gon no'r ka' bi nna wchayna'a; Xanllo Criston' bibi bllie' bia'a kan' gak ke ake'n, zan nada' nnia' kan' llakra' gon ake' na'. Le ba baya'chra'll Xanllon' nada', ke len na' za'ksen wzenayre di'llen' lloe'rena' re'.
46007026	Le ba za'a da yellayraollo nna', ke len na' llakra' wenll so kwezllo kan' ba zokzllo nna'.
46007027	Re' nchayna'a, bi yera'rén xho'r-re, na' re' bi nna wchayna'a bi we'la'lltekre wchayna're.
46007028	Bi naken da xhinnj cha' wchayna're, leska' bi naken da xhinnj cha' wchayna'a to no'r we'o. Zan be'nn ka' wchayna'n da zan da zed so ake' yellrio, len na' lle'nra' bi gak keré ka'.
46007029	Be'nn bi'che, lle'nra' yepa' re' da ki: Ye chollze de latj gonllo dan' nwia Diosen' gonllo. Ke len na' re' zo xho'r-re llaya'l sore gonre xchin Diosen', ka be'nn nono xho're' zo.
46007030	Na' re' zo ya'che, llaya'l sore gonre xchin Diosen' ka be'nn bi zo ya'ch. Na' cha' zore nbaraz, llaya'l sore gonre xchin Diosen' ka be'nn bi zo nbaraz. Na' cha' bi da si're, llaya'l sore gonre ka be'nn bibi bxhi'i.
46007031	Na' cha' bi da de llonrenre llin yellrio ni, bi kwe' yichjre len, le da te ke yeolol da de yellrio ni.
46007032	Na' lle'nra' bi kwe' yichjre da ka' llak yellrio ni. Be'nne nono no'r zorene', na' nlatje' llbek yichje' llone' xchin Xanllo Diosen', na' zoe' llone' da llayazra'll Xanllon'.
46007033	Zan be'nnen' nchayna'a, lli' yichj be'nnen' da llak rao yellrio ni, le llone' xhbab akre wayazra'll xho're' na'.
46007034	Leska' bi llonen rebe ka nak ke no'ren' nchayna'n, na' ke no'r da'o bi nna wchayna'a. Le no'ren' bi nchayna'a nbek yichje' da nak ke Dios, na' zotekze' nench llone' xchin Diosen'. Zan ke nak no'ren' nchayna'a, lli' yichj be'nnen' da de rao yellrio nga, na' llone' da llayazra'll xhyiwe' na'.
46007035	Da ni llepa' re' nench gakrena' re', kere nench ll-llona' wchayna'ren'. Llepa' re' ka' nench na' so kwezre nbaraz gonre xchin Diosen' do yichj do ra'llre.
46007036	Cha' to be'nne llakre' llaya'l we'e latj wchayna'a xhi'nne' no'ren', dan' ba llde yel we'o kebe'n, na' ba lle'nebe' wchayna'be', naksen wen gone' kan' ba bene' xhbaben', na' we'e latj wchayna'a xhi'nne'n.
46007037	Na' cha' zo be'nne llakre' wenre nono wchayna'rene', na' nnezre' wzoekzre' soe' toze', naksen wen kan' lle'nre' gone'n.
46007038	Ka'n naken, be'nnen' lloe' xhi'nne'n llchayna'be' llonkze' wen, na' be'nnen' bi lloe' xhi'nne'n llonlle' wen.
46007039	Na' noteze no'r nchayna'a, llaya'l sorene' be'nn ke'en, zan cha' ba got be'nn ke'en, wakse yezie' be'nn yobre, kon be'nn nxenra'll Xanllo Cristo na'.
46007040	Na' nada' llakra' wzolle' nbaraz cha' yega'nne' bi wachayne'e. Na' llakra' xhbab kia'n naken rebze ren Spíritu ke Diosen'.
46008001	Akre llaya'l gonllo ke yel wao ka' ll-llia ake' rao lwa'a ka'. Nnézello yeolol-llo llejnie'llo akren' llaya'l gonllo. Zan yel llejnie' kellon', kon llonen llonxhen kwinllo. Zan katen' nllie' lwelljllon', llayirjla'll-llo akre gonllo nench gakrenllo lwelljllon'.
46008002	Na' cha' llákello ba byejnie'llo kwasro doxhen kan' naken na', llaya'l yeyakbe'llo bi nna llinllo ka to llaya'l chejnie'llo.
46008003	Zan cha' nllie'llo Diosen', Diosen' nombie' lli'o.
46008004	Na' ka nak yel wao dan' ll-llia ake' rao lwa'a ka', nnézello lwa'a ka' bibi za'k aken rao yellrio ni, le toze Diosen' nak.
46008005	Da li zjani't da zan da llasné be'nnach nak dios ke ake', ka da de yebá, na' da de yellrio ni, na' llonlira'll ake'n ne ake' len na' nak dios ke ake'.
46008006	Zan ka nak lli'o nnézello toze Xallo Diosen', na' toze Xanllo Jesucriston' za'ken wxenra'll aklloe', le Leake'n bzo ake' lli'o rao yellrio ni, na' ben ake' yeololte da zjadé yellrio.
46008007	Kere yeolol be'nne llejnie' akre' da ki. Bal ake' yo'rao ake' llak akre' be'nn za'k lwa'a ka', na' kat llasa'o ake' yel wao, da ka' bllia ake' rao lwa'a ka', na' llak akre' da nak ke lwa'n llao ake'. Ke len na' lo yichjra'llda'o ake', bi zo ake' wen llakgan akre', le bi nna chejnie' akre' akren' naken na'.
46008008	Ka nak yel waon' bibi de gonen nench yewé Diosen' lli'o, na' ni ke ll-llonzen yewé Diosen' lli'o cha' gaollon o cha' bi gaollon.
46008009	Na' bal be'nne bi nna chejnie' akre', kere bi gon dan' rao Dios cha' bi da ye'j gaollo. Ni ke leake'n llaya'l wiallo kan' gonllon', nench na' bi yexj ake' rao da xhinnjen', ni ke dan' ye'j gaollo na'.
46008010	Re' nnézere kwasro kan' naken na'. Na' cha' to be'nne bi nna chejnie're', re're' kan' llonre llaorenre da ka', na' gakre' wakse gone' kan' llonren'.
46008011	Na' dan' nnello llejnie'llon', wakte wlleyi'llo to be'nn lwelljllo be'nn nna llakgane, la'kze cha' bzane kwin Criston' gote' ni ke le'e.
46008012	Na' kat dan' llonllo na', llonen nench llzorao gatra'll lo yichjra'llda'o to be'nn za bxenra'lle, Cristo na'kzen' llonllo da xhinnj ke'e, cha' ka' llonllo.
46008013	Ke len na' nia', cha' dan' llawa' be'ren', llonen nench wlli'yen be'nn lwellja'n yexje' rao da xhinnj, kbatlle gawa'n nench ke yexje' rao da xhinnjen'.
46009001	Nada' naka' postl na' wak nnaba' gónere nada' kan' llónere yezikre be'nn lloe'rén re'n xti'll Diosen'. Le nada' bre'ra' Xanllo Jesúsen', na' bena' xchine' gan' zoren', na' ke len na' llonlira'llre.
46009002	Na' la'kze cha' bi llejle' yezikre be'nne naka' postl, re' ba llejle're naka' postl, le dan' llonlira'llre Xanllo na', llroe'n da likzen' Le'en bse'l nada'.
46009003	Ki llallia' xti'll be'nn ka' llasné, kere Diosen' bse'l nada' naka' postl ke'en:
46009004	Dekze latj kia' nnaba' da ye'j gawa'.
46009005	Na' wakte wchayna'rena' to no're nxenra'll Criston' chenake, nench yechie' gan' lljena' xchin Dios na', kan' non Pedron' nchayne'e, na' kan' non postl ka' yela', na' kan' non be'nn bi'ch Xanllo na'.
46009006	¿Na' llákere nada' ren Bernabén' bi gak wsanto' gonto' llin kone nia'na'to', ka llon no be'nn yobre?
46009007	Gaga zo to be'nn waka'a ya cheje' rao wdile, na' chixhje' kwine' ke gaxt ke'e. Na' nono gaz yay uvas, na' bi gawe' uvas ka' kat kwian. Leska' gaga zo be'nne gape' xhi're, na' bi ye'jrize' ra't xhi'llba' katen' wsie'n na'.
46009008	Na' kere xhbab kia' nadza'n dan' nia' ka', lekze ka'kzen' ne ley dan' bzoj da Moisésen'.
46009009	Ki bzoje' le' leyen': “Bi wsejre lloa' bell kate llrejchekwba' trigon' nench lloj xhe.” Na' kere bne Diosen' ka' dan' llakzedre' bell ka'.
46009010	Bne'e ka' nench llzejnie're' lli'o kan' llaya'l gonllo ren be'nn ka' llon xchin Diosen', ke len na' ne'e, be'nn llwa'nn bellen', na' be'nn lloncha'o trigon', llon ake' rez yezi'i ake' ra't weje dan' yerap ake' na'.
46009011	Na' neto' nakto' ka to be'nn ba goz xti'll Diosen' radjre na'. ¿Bixha bi gak yezi'to' ra't ke to dan' ba benla'y Diosen' re'?
46009012	Le cha' be'nn yobre ba be're leake' ra't ke to da benla'y Diosen' re', leska'kze neto' llaya'l gonnre neto' arke da ba benla'y Diosen' re'. Zan bi nna wchie'to' re' na'. Na' ba bento' banez biteze da gok keto' nench na' bitbi bllon kan' be'rento' re' Di'll Wen ke Criston'.
46009013	Le nnézkzere be'nn ka' llon llin lo yoda'o ke Israelen', nbanrén ake' dan' lloe' be'nn Israel ka' ke yoda'on, le lljakwa'nn ake' ra't weje bayi'x ka', ban' llot ake' rao Diosen', na' llao be'nn ka' llon llin lo yoda'o na' leakba'.
46009014	Ka'kzen' nllia Xanllon' bia'a gonllo, be'nn llzenay xti'lle'n llaya'l we'e ake' bi da yallje be'nnen' lloe'rén leake' xti'll Jesucristo na'.
46009015	Zan nada' bi nna nnabra' re' gonnre da yalljra', na' kere llzoja' da ni ke len na'. Wenjere gata' ker ka da nnabra' re' gonnre dan' yalljra', le nada' llawera' kwis bibi gan llona' dan' llyixjwe'ra' xti'll Criston'.
46009016	Bi nnia' okrén' llona' llyixjwe'ra' Di'll Wen ke Jesucriston', le naken da llaya'l gona'. ¡Nya'chraz naken kia' cha' nada' bi chixjwe'ra'n!
46009017	Ke len na' cha' lloe'rena' re' xti'll Diosen', ni ke dan' gorjen lo yichjra'llda'wa', dekze raxhja' chenake; zan llona'n le Le'en ba broe'n rallna' chixjwe'ra'n re', na' zeje di'llen' ba llonza' ke da ba bro' Diosen' lo na' gona'n.
46009018	Na' cha' nnábere nada' bixha llkwa'nnen kia' dan' llyixjwe'ra' xti'll Diosen', na'll nnia' llkwa'nnen da llawera', le bitbi raxhja' zia' llyixjwe'ra' xti'lle'n, la'kze nakten da si'i raxhja' chenake.
46009019	La'kze bi naka' ka to be'nn wen llin ke be'nne, llxhexj yichja' llon kwina' ka to be'nn wen llin ke yeololte be'nne nench chan be'nn ak gonlira'll ake' Cristo na'.
46009020	Na' kan' zoa' gan' lla'a be'nn Israel ka', benteza' kan' llon ake' na'. Na' bena' kan' ne ley dan' bzoj da Moisés na' (la'kze nnezra' bibi de llon leyen') nench na' wzenay ake' kat we'rén ake' xti'll Diosen'.
46009021	Na' kan' zoa' gan' zjalla'a be'nn ka' bi nombia' ley dan' bzoj da Moisésen', benteza' kan' llon ake' na', le lle'nra' wzenay be'nn ka' bi nombia' ley na'. Na' bi nnello bkwasa' ka'le kan' ne Diosen', le zoa' llona' kan' ne ley ke Cristo na'.
46009022	Na' kat zoa' gan' zjalla'a be'nn ka' bi nna chejle' doxhen kan' nak ke Criston', llona' kan' llon leake' na', nench na' wzenay ake' kia'. Ka'n llona' nench gak wzejnie' akllre'. Llon kwina' rebze ka yeolol be'nne nench gakrén ake', na' cha' bal ake' wxenra'll ake' Criston'.
46009023	Llona' yeolol da ki nench wak we'rén ake' xti'll Criston' nench na' wak sorena' nbaraz ren yezikre be'nne llzenay xti'll Criston'.
46009024	Ba nnézkzere kate llxhonnj txhonnj be'nne nench si'i ake' to da gon ake' gan, yeolole' za'do res, la'kze cha' toze'n gon gan, na' sie' da gone' gan na'. Ka'n gonre re' zore llonre xchin Diosen' do yichj do ra'llre, nench wzoe' re' nbaraz kat yellinre gan' llie' na'.
46009025	Be'nn witj ka' llon ake' banez bi llon ake' ka lle'ne kwerp ke ake'n, nench llak ake' be'nn war, le lle'n akre' gon ake' gan katen' chitj ake'n, nench si'i ake' dan' gon ake' gan na', la'kze nak dan' si'i ake'n da te ke. Na' lli'o llzenay ke Diosen' si'llo to da wenll da bi te ke.
46009026	Ke len na' bi gona' nada' ka to be'nn llxhonnje kon to llxhonnje', na' bi nnezre' ga yelline', o ka to be'nne dil kon ba dile', na' ni ke nnezzre' gan' kwa'lle'.
46009027	Bi llzenaya' ke da xhinnjen' kate nen gona' da xhinnj ren kwerp kia'n. Zan llona' kon ga zerao zoera' nench yeyazra'll Diosen', nench ke wnita' latjen' ba bena' gan ke nak ba bdixjwe'ra' xti'll Diosen'.
46010001	Be'nn bi'che, lle'nra' yeololre lljadinra'llre xozxta'ollo ka' blla'a ake' to xhan bej dan' bse'l Dios, na' yeolol ake' bla'y ake' radj nisda'on nzi'i Nisda'o Xhna.
46010002	Na' yeolole' gok ake' txhen da Moisésen' kan' bche'e leake' gan' blliarao bejen' rao ake' na', kan' bde ake' lo nisda'on, gok ke ake' ka be'nn blloa nis lo bejen', na' lo nisda'on.
46010003	Na' yeolole' bdao ake' toze yel wao da be'e Diosen' leake'.
46010004	Na' yeolole' we'j ake' toze nis da be'e Diosen' leake'. Na' nis dan' we'j ake'n goren to le' yej, na' yejen' lle'nen nen Criston' goke' yejen' gan' gor nis na'.
46010005	La'kze gokrén Diosen' leake', zane' bi ben ake' kan' llazra'll Diosen', ke len na' wasa't ake' latj dachen'.
46010006	Na' yeolol kan' gok ke ake' ni, llzejnie'n lli'o bi llaya'l sera'll-llo gonllo da xhinnj kan' ben leake' na'.
46010007	Ke len na' re', bi gonlira'llre lwa'a lsa'k ka' kan' ben leake'. Le nyoj xti'll Diosen' nen: “Blle' ake' we'j bdao ake', na' bzo ake' ben ake' lnni ke lwa'a ka'.”
46010008	Na' leska' bi llaya'l sorenllo no'r be'nn bi nak no'r kello, na' be'nn byio bi nak be'nn kello, kan' ben leake'n kana'. Ke len na' toze lla wasa't chonnalloa mire' (23,000) yel wen da xhinnj ke ake' na'.
46010009	Bi llaya'l wko'yelello Xanllon' gone' da ba llwie' gone'. Le bale da xozxta'ollo ka', bi byejle' ake' kana' gakrén Diosen' leake' kan' bne'e na', na' bse'le' bel znia betba' leake'.
46010010	Leska' bi llaya'l tare nnere ke Diosen' kan' ben bale da xozxta'ollo ka' kana', na' bse'le' to angl ke'e be'nn bet leake'.
46010011	Yeolol da ki gok ke ake'n, nyojen le' xti'll Diosen' nench na' llzejnie'n lli'o akren' llaya'l gonllo zollo nna', le ba zo rez yeyoll yellrion'.
46010012	Ke len na' be'nn llakre zetipe' nxenra'lle' Jesucriston', llaya'l wiaya'nne' akren' gone' nench bi yexje' rao da xhinnjen'.
46010013	Re' bi nna tere rao da wallayraore ka da bi llzoe be'nnach. Le zokze Diosen' llakrene' lli'o, bi lloe' latj gak kello da bi soello. Na' llzejnie're' lli'o akre gonllo nench soello bi da ka' llak kellon'.
46010014	Ke len na' bi'cha' nllie'ra', bi gonlira'llre be'nn non ake' ka lwa'a lsa'k ka'.
46010015	Ba llejnie're, na' wak gonre xhbab ke da ki llzejnie'ra' re', nench na' chejnie're di'll za'ken lloe'rena' re'.
46010016	Na' kat llnnabllo rao Diosen' gonla'ye' dan' lle'jllon' kat lljadinra'll-llo kan' gok got Criston', dan' lle'jllo na' llroe'n nakllo txhen Criston', na' zi'llo banez dan' bene'n kan' brarj xchene'n, na' gote' le' yay cruzen'. Leska' katen' llxhoxhjllo yet xtiren' na' llaollon, llroe'n nakllo txhen Criston', le zi'llo banez dan' bene'n kan' bzane' xpe're'n bxha'kzie' ni ke lli'o.
46010017	Na' toze yet xtir na' llxhoxhjllo llaollo ra't wejen', yo'y lli'o nxenra'll Cristo na', naksllo toze ren be'nn lwelljllon', le toze yet xtir na' llaollo txhen.
46010018	Lewiá kan' llon be'nn Israel ka', llot ake' bayi'x kat lloe'rao ake' Dios, na' noteze be'nne llao ake' xpe'rba'n, llak ake' txhen lloe'rao ake' Diosen'.
46010019	Na' kan' nia' ni, kere nia' lwa'a lsa'k ka'n za'k aken, na' ni kere yel wao ka' ll-llia be'nn ka' rao aken na'n za'kllen ka billre yel wao.
46010020	Na' kan' llepa' re' ni, kat to be'nne ll-llie' yel wao rao lwa'n dan' llonlira'll ake' na', rao daxi'on ll-llie'n, kere rao Diosen', na' bi lle'nra' gonre txhen daxi'o ka'.
46010021	Le bi gak ye'j gaollo da lle'j llaollo katen' lljasa'ra'll-llo akre zejen dan' got Xanllo Criston', na' ye'j gaotello dan' lloe'raorén ake' daxi'o na', le bi gak ye'j gaollo llopten.
46010022	Wcha'llo Diosen' cha' ka' gonllo. Le kere llonll lli'o kerke Dios na'n, na' soello bi da gonre' lli'o.
46010023	Wakse gonllo biteze, zan kere yeolol dan' gonllo na'n naken da wen; la'kze cha' wakse gonllo biteze, kere yeolol dan' gonllo na'n gakrenen lli'o.
46010024	Ni tollo bi llaya'l gonllo da wen kezllo, llaya'l wiakzllo be'nn lwelljllo ka'.
46010025	Wak gaore biteze be'r da llo't ake' lao ya'a, bi wnnabre cha' bllia ake'n rao lwa'a dan' llonlira'll ake' na', nench ke gákere cha' naken xhia keré gaoren.
46010026	Le xti'll Dios dan' nyojen nen: “Yellrio ni, na' yeololte da de naksen ke Xanllo Dios.”
46010027	Na' cha' to be'nne bi nxenra'll Cristo na', gaxhe' re' rille' lljataorenre', cha' ba zejre, na' gaore biteze da gonne' re', bi nnabre cha' naken da ba bllie' rao lwa'a ke'e, nench ke gákere cha' naken xhia keré gaoren.
46010028	Zan cha' to be'nne ye'e re': “Da ba bllia' rao lwa'a da ni”, wenre bi gaoren nench ke gake be'nnen' bne ka', renkzren' llonlira'llre lwa'a ka', na' bi so wen lo yichjra'llda'we', le ke Xanllo na' nak doxhente yellrio, na' yeololte bi da de rawe na'.
46010029	Zan dan' yo' lo yichjra'llda'o be'nnen' nia' ka', kere ke re'n nia' ka'. Na' ¿bixchen wlliayi'llriz be'nn yobre nada' kate llona' bi da nnezra' bi naken da xhinnj, la'kze le'en llakre'n da xhinnj?
46010030	Rencha' lloe'tia' yel llioxken ke Dios kate bi da llawa', ¿bixchen zi'chi'll akze' nada' ke dan' llawa' na'?
46010031	Kin' naken, cha' lle'j llaollo, na' biteze da llonllo, llaya'l gonllo da we'xhenllo Dios.
46010032	Na' bi llaya'l gonllo biteze da wxhexj be'nne gone' da xhinnj la'kze be'nn nak be'nn Israel, o la'kze be'nn bi nak be'nn Israel o cha' lli'o lldop ll-llayllo llonlira'll-llo Diosen'.
46010033	Kan' llona' nada', llayirja' ka llona' nench noteze be'nne soe' nbaraz. Bi llayirja' da gakrén kwina', llona' da gakrén be'nne nench na' yerá ake'.
46011001	Na' lla'tyoera' re' gonre kan' llona' nada', le nada' llona' kan' ben Cristo na'.
46011002	Na' nna' nia' re', llonre wen lljadinra'llre nada', na' llonre ka dan' bzejnie'ra' re' na'.
46011003	Na' lle'nra' chejnie're da ni, Criston' nake' be'nn lliarao rao be'nn byio ak. Na' be'nn byio ka' nak ake' be'nn lliarao rao no'r ka'. Na' Dios na' nake' be'nn lliarao rao Criston'.
46011004	Noteze be'nn byio, cha' nzoateze xhla'pe' kat llalwille' Dios gan' lldop ll-llayre llakre txhen, o kat bi da llyixjwe're' da ne Dios, bi lloe'xhene' Criston' chet ka', le Cristo na' nake' be'nn nell ka le'e.
46011005	Na' cha' to no're llalwille' Dios o cha' llyixjwe're' da ne Diosen', na' bi nkwa'ch yichje', bi llape' xhyiwe'n bara'nne, le be'nn byio na'n nak be'nn nell ka le'e. Na' no'ren' llon ka', rebze llone' ka be'nn ka' nchib yichj.
46011006	Na' cha' bi lle'ne no'ren' wkwa'ch yichje'n kan' nia' na', wenre wchibe' doxhen yich yichje'n. Na' cha' llakre' zdo' wchibe'n, wenre wkwa'che'n kan' llon yezikre no'r ka'.
46011007	Na' be'nn byio ka', bi llaya'l wkwa'ch yichj ake'n, le leake'n llroe' akre' katek za'k Diosen'. Zan no'r ka', llroe' akre' katk za'k xhyio ake'n.
46011008	Le kere llit lcho' no'r na'n ben Diosen' be'nn byion', llit lcho' be'nn byio nell na', len na' bene' no'r na'.
46011009	Le Diosen' bi bene' be'nn byion' gakrene' no'r na', no'r na'len' bene' gakrene' be'nn byio na'.
46011010	Ke len na' llaya'l wkwa'ch yichj no'r ka' nench nroe'n, be'nn byio ka'n nakll lliarao ka leake', ka'n gon ake' ni ke angl ka'.
46011011	Zan naksllo txhen Xanllo Jesucriston', ka no're, na' be'nn byio; na' bi llaya'l nne no'ren' bi yalljre' be'nn byio, na' be'nn byion' bi nne'e bi yalljre' no'ren'.
46011012	Le llit lcho' be'nn byio na'n brej Diosen' bene' no'r na', leska' yeololte be'nn byio zo no're bxhan leake', na' yeololtekze bi da de naksen da ben Dios.
46011013	Lennechk re', ¿naken lixhej to no're llalwille' Diosen', na' bi nkwa'ch yichje'?
46011014	Na' lekze naken to zdo' kat to be'nn byio bi wchib yichje'n, nllie'n tonn ka llia ke no're.
46011015	Zan naken to bara'nn xhen na' ke no'ren' we'e latj wllia yichje'n tonn, le Dios na'n none' yich yichje'n to da wkwa'ch yichje' na'.
46011016	Na' ka nak yeololte di'll ka' ba be'rento' re', cha' nolre lle'nere gakyollrén lwelljre, neto' postl, na' gallre ga lldop ll-llay be'nn llonlira'll Dios, bi llonto' billre da yobre.
46011017	Na' de ye to da nnia' re', le bi llonre wen katen' lldop ll-llayre llonxhenre Criston', na' bi llakrenen re', le bi llonre wen.
46011018	To da bi llonre wen, ne ake' katen' lldopre lloe'raore Criston', bi llonre txhen lwelljre, na' llakra' nakjen li kan' ne ake' na'.
46011019	Na' ka'jen' llaya'lkze gak dan' bi llonrenre txhen lwelljre na', le len na' wroe'n noxhan' nxenra'll Criston' do yichj do ra'lle', na' non' bi nxenra'll Le'e.
46011020	Na' kat lladop llallayre, kere nnello llaore txhen na', nench lljasa'ra'llre yel got ke Xanllo Jesucriston'.
46011021	Na' kat lldopre gaore txhen na', totore llje'xre kon da lldo'lere, ni ke bexhze lwelljre, na' balre nna donzre kat lladaoren', na' ye balre lle'j llaoxenre.
46011022	¿Bi zo rillre na' gaore na'zen'? Katen' llonre ki, llkwasre chla're dan' nak ke Diosen', na' re' dan' llonre ka', llakya'che be'nn bibi de ke ake'. Len na' naken da xhinnj kwis kan' llonre na', na' bi gak nnia' wen na' llonre ka'.
46011023	Xanllo Jesúsen' bzejnie're' nada', na' ba broe'ra' re'. Ka lle'n bde Judasen' Le'e rao na'a be'nn ka' bwie Le'en, Xanllo Jesúsen' be'xe' to yet xtir.
46011024	Na'll be'e yel llioxken ke Diosen', bayoll na' na'll bxhoxhje'n, na'll bne'e: “Lesi'n, Legaon. Da nin' nak kwerp kia' dan' ba bia'a ni keré. Kin' gonre lljadinra'llre nada'.”
46011025	Leska' bene' ka bayoll badao ake' xche'n, bxhie' to leo da'o xis uva, na' bne'e: “Dan' yoll lo leo da'o ni, naken to da llroe'n sorao to da kob dan' bcheb Diosen' gakrene' be'nnach. Na' larj xchena'n nench gaken da li. Na' batteze kat ye'jre ka dan' llonna' lle'jre ni, lelljadinra'll kan' bena' bzane kwina' got ake' nada'.”
46011026	Ke len na' yo'y ras kat llaore yet xtir na', na' lle'jre xis uvan', lljasara'llre kan' bzane kwin Xanllon' gote', llinte lla yede' da yobre.
46011027	Kan' naken cha' llaollo yet xtiren', na' lle'jllo nis uvan' nench lljasa'ra'll-llo yel got ke Xanllon'. Zan cha' bi llapllo bara'nn kan' zejen na', katen' lle'j llaollon na', naken xhia kello, le llonllo ka to da bibi za'k kwerp ke'en, na' xchene' na'.
46011028	Ke len na' llaya'l gonya'nnllo xhbab cha' nak ra'llda'ollon' yall rao Diosen' ka za gaollo yet xtir na', na' ka za ye'jllo xis uva na'.
46011029	Le cha' ye'j gaollo, na' bi llonllo xhbab bi zejen dan' bzane kwerp ke Xanllo gote' ni kello, kwinzllo llxoa do'l ko'll-llo, cha' ka' llonllo.
46011030	Ni ke dan' bi llapre bara'nn dan' ben Criston', zanre bi zore wen llakre no yillwe', na' ye balre ba wasa'te.
46011031	Na' cha' llwiaya'nnllo akre nak yichjra'llda'ollo, bibi do'l llxoa ko'll-llo chenake.
46011032	Na' ka nak ba nxoa do'l ko'll-llo dan' bi llwiallo lo yichjra'llda'ollon' cha' naken yall katen' lle'j llaollo na', ke len na' Xanllon' llsa'kzie' lli'o nench na' bi wsa'kzie' lli'o ke chnare kan' gak ke be'nn ka' bi llonlira'll Le'e.
46011033	Ke len na' be'nn bi'che, kat lldop ll-llayre nench ye'j gaore txhen, lekwexh lwelljre, na' ye'j gaore txhen.
46011034	Cha' balre donre, llaya'l gaore lo yo' ga zore nench ke yedop yellayre, na' wxoa xhia do'l ko'llre, na' wsa'kzi' Diosen' re'. Na' da ka' yela' koa' xhnneze kat yeda' gan' zore na'.
46012001	Be'nn bi'che, nna' lle'nra' nnézere ke dan' llon Spíritu ke Diosen' llakrenen toto lli'o nxenra'll Jesucriston' nench llak llonllo xchine'n.
46012002	Nnézkzere kan' bi nna gonlira'llre Criston', bi nnézere bi da ka' benre, na' byejle're ke lwa'a ka' da ka' bi llak nne, bxhoben re' nez yobre.
46012003	Na'llen' lle'nra' chejnie're da ni nna'. Noteze be'nne nne: “Wa llwiera' Jesúsen'”, bibi Spíritu ke Diosen' zorén be'nnen'; zan be'nn nne: “Jesúsen' nake' Xanllo”, le'en yo'kze Spíritu ke Diosen' lo ra'llda'we' llakrenen le'e.
46012004	Toze Spíritu ke Diosen' zo, zan nlla'a nlla'a nak dan' llonnen totollo nench na' gak gonllo xchine'n.
46012005	Nlla'a nlla'a ka llon totollo xchin Diosen' la'kze toze Xanllo Jesucristo na'n nxenra'll-llo.
46012006	Na' la'kze nlla'a nlla'a da llon totollo, toze Diosen' llone' nench totollo za'ke llonllo xchine'n.
46012007	Nakbie'kze zorén Spíritu ke Diosen' lli'o, le totollo llak llonllo da llakrén yeolol-llo.
46012008	Le Spíritu ke Dios na', llonen nench bal-llo llzejnie'llo be'nne yel si'n ke'e na', na' lekze Spíritu na'n llonen ye bal-llo nnézello bi da nnézello, na' llzejnie'llon be'nne.
46012009	Na' toze Spíritu ke'e na'kzen' llonen nench na' bal-llo llonlira'll-llo Diosen' kwis, na'll llak biteze da llnnábelloe'. Na' dan' llakrén Spíritun' lli'o, bal-llo llak llonllo nench llayak no be'nn llak yillwe'.
46012010	Na' Lekze Spíritu na'n llonen llak llon bal-llo yel wak, na' ye bal-llo llak llyixjwe'llo bi da ba bne Diosen' lli'o. Na' kone Spíritu ke Dios na'kzen' llonen llakbe'llo bi da llasné be'nne, cha' za'n ke Dios o cha' za'n ke daxi'o, na' ye bal-llo, llonen nench lloe'llo wde wdere di'll da bi nsedllo, na' ye bal-llo llak llanello akre zej di'll ka' da ka' bi nsedllo.
46012011	Zan toze Spíritu ke Dios na'kzen' llakrenen yeolol-llo nench llonllo dan' lle'nen gon totollo.
46012012	Kwerp kellon' naken zan kwen, na' ngo'den naken toze. Na' ka'kze lli'o nxenra'll Criston', nakllo ka toze be'nne.
46012013	Na' ka'kzen' bal-llo nakllo be'nn Israel, na' ye bal-llo bi nakllo be'nn Israel. Bal-llo nakllo be'nn zo xan, na' ye bal-llo bi zo xanllo. Zan yeololkzllon' blloa nis nench na' broe'n toze Spíritu ke Diosen' zorenen lli'o.
46012014	Ka'kzen' kwerp kellon' nsa'n zan kwen, na' nlla'a to kwen wejen'.
46012015	Chenak llak nne nia'llon', na' nnen: “Bi naka' kwerpen' toze, le bi naka' ne'e”, na' la'kze cha' nnen ka', naksen kwerpen' toze.
46012016	Na' chenak llak nne nayllo, na' nen: “Bi naka' kwerpen' toze, le bi naka' yejrawe'”, na' la'kze cha' nnen ka', tozen naksen kwerpen'.
46012017	Cha' doxhen kwerp kellon' naken yejraollo, ¿akxha gak yénello? Na' cha' doxhen kwerpen' naken nayllo, ¿akxha gak cho' xhi'nllo chenake?
46012018	Zan Diosen' ba bzoe' da ka' nsa'a kwerp kellon' kon ga yalljen kan' byazra'lle'.
46012019	Bi nya' kwerp kellon' chenak nsa'n toz ke dan' nsa'n.
46012020	Na' la'kze nsa'n zan kwen na', na' wde wdere llon aken llin, na' toze nak aksen kwerpen'.
46012021	Ke len na' yejraollon' bi gak yen na'llon': “Bi yalljra' rwe'.” Ni yichjllon' bi gak yen nia'llon': “Bi yalljra' rwe'.”
46012022	Na' la'kze cha' bal kwen kwerp kellon', llákello bi nakteken da war, zan yalljkzen.
46012023	Na' la'kze kwe' kwe' kwerp kellon', llákello bi za'kteken, zan lli' yichjllon', ke len na' llak xhara'nllo. Na' zo ga bi lle'nello re'e be'nne, na' llkwa'chllon ren xhallo na'.
46012024	Na' da nsa'a kwerp kellon' da nak nbaraz, bi yalljen wkwa'chllon. Na' Dios na' llone' lli' yichjllo gan' zo da ka' bi nak nbaraz.
46012025	Na' none' kwerp kellon' toze nench kwe' kwe' llapchi'i lwellje, na' llon aken llin txhen.
46012026	Na' cha' ga zo llak, doxhen kwerp kellon' bi zo wen. Na' cha' zo ra't ga zo nbaraz, doxhenllo llawé.
46012027	Na' lli'o nxenra'll-llo Criston', yeolol-llo ngo'dllo ka to kwerp naklloe' txhen, na' twej twejllo nakllo ka to kwen wej dan' nsa'a kwerpen', na'llen' llak llonllo wde wdere da ba ngo' Diosen' rao na'llo gonllo.
46012028	Na' ka nak lli'o lldop ll-llayllo llonlira'll-llo Criston', da nell brej Diosen' bal be'nn nak postl, na' da wllope breje' bal be'nne nench chixjwe' akre' dan' llne Diosen' leake'. Na' da wyonne breje' ye bal be'nne llroe' llsede xti'lle'n. Na' leska' breje' be'nn llon ak yel wak, na'll breje' be'nn llayón be'nn we'e, na'll breje' be'nn llakrén be'nne kat bi da yallj akre', na'll breje' be'nn llnebia' lli'o lldop ll-llayllo llonlira'll-llo Criston', na'll breje' be'nn lloe' wde wdere di'll da bi nsed ake'.
46012029	Na' ke len na' kere yeolol-llon' nakllo postl. Na' kere yo'yllon' llak llyixjwe'llo bi da ne Dios. Na' kere yo'yllon' llak llroe' llsédello be'nne xti'lle'n, na' kere yo'yllon' gak gonllo yel wak.
46012030	Na' kere yo'yllon' gak yeyonllo yeyak be'nn we'e. Na' kere yo'yllon' llak lloe'llo wde wdere di'll da bi nsedllo. Na' kere yo'yllon' llak llzejnie'llo akre zej di'll ka'.
46012031	Lewe'la'll nench gakrén Spíritu ke Diosen' re', nench gak gonre da ka' nak da za'klle. Na' nada' wroe'ra' re' ye to da za'klle da llaya'l so kwezrenllo.
46013001	Na' cha' llakllo di'll da llak be'nnach, na' llak nnello wde wdere di'll da de yebá, na' cha' bi nllie' lwelljllo, bibi nxhoe'n kello chet ka'. Na' nakllo ka to ya wakwell, kon llonen llakia kat llkwelle'n, na' llonllo ka to platiy da zill.
46013002	Na' la'kze cha' ba gokrén Spíritu ke Diosen' lli'o nench llyixjwe'llo bi da ne'e lli'o, na' la'kze cha' nnézello yeolol da nono nna nneze, na' llejnie'llo yeolol da nak da za'ke, na' la'kze cha' nxenra'll-llo Diosen' llone' biteze da nnábelloe', na' cha' bi nllie' lwelljllo, bibi nxhoe' da ka' llonllon' chet ka', la'kze llonllo yeolol ka nak da ki.
46013003	Na' la'kze we'llo be'nn ya'ch ake yeolol bi da de kello, na' la'kze we'llo latj wzey be'nn ka' llwie lli'on, bitbi nxhoe' da ka' llonllon' cha' bi nllie' lwelljllo.
46013004	Cha' nllie' be'nn lwelljllo, lle'nen gakxhenra'll-llo bi da llone be'nn lli'o, na' gonllo wen ke ake', bi gákello zi' cha' llak wen ke ake', na' bi gakllo be'nn llalj, na' bi gakllo be'nn ya'ra'lle.
46013005	Na' cha' nllie' akelloe', bi gon akelloe' ka nen kello, bi gonllo nench chraoze lli'o yega'nnllo wen, bi gaklla'llo be'nne, bi kwek yichjllo bi da llon akre' lli'o.
46013006	Na' cha' nllie'llo be'nn lwelljllon', bi yewello cha' bi da xhinnj llone', zan cha' llone' da zej lixheje, na'llen' yewello.
46013007	Na' cha' nllie'llo be'nn lwelljllon', llaora'll-llo bi da llone be'nnen' lli'o, na' llejle'llo cha' bi da lle ake' lli'o, na' sollo rez gon ake' wen yo'y ras, na' llapra'll-llo cha' bi da llon akre' lli'o.
46013008	Kbat te ke dan' llie' lwelljllon', zan wllin lla kate nollno chixjwe' da ka' ne Diosen', na' wllin lla kate bill we'e be'nne biteze di'lle da bi nsed ake', na' wllin lla kat bill yallj bi da chejnie'llo.
46013009	Le ka nak nna' ra'tzen na' nombia'llo, na' ye ra'ten' na' llayixjwe'llo.
46013010	Na' katen' yed kwine' na', kana' da ra'ten' nombia'llo na', bill yálljellon.
46013011	Ka gokllo bida'o be'llo di'll ka da lloe' noteze bida'o, benllo xhbab ka da llon noteze bida'o, na' byejnie'llo ka llejnie' bida'o. Na' nna' ba blli'ollo, ba bsanra'll-llon' bill llonllo kan' benllo kan' nakllo bida'o.
46013012	Na' nna' bi nna re'llo kwasro dan' nak ke Diosen'. Nakllo ka to be'nne llwia to lo yejwan da bi llroe'tek kwasro. Zan wllin lla kat re'llo kwasro, kana' nnézello doxhen da de, kana'n gombia'llo kwasro kan' nombia' Diosen' lli'o.
46013013	Na' da ki chonnen nak aken da bi te ke: gonlira'll-lloe', na' gonllo rez gonlle' wen kello, na' llie'llo Diosen' ren lwellj be'nnachllo, Na' da llonllen bien gonllo rao da ki chonne, llie'llo Diosen' na' lwellj be'nnachllo.
46014001	Llaya'l we'la'llre llie're Diosen' na' ren be'nn lwelljre, na' leska' llaya'l so lo ra'llda'oren' gakrén Spíritu ke Diosen' re', na' gonre kon bi da lle'nen gonre, na' chixjwe're bi dan' ne Dios. Len na' llaya'lya'nn sera'llre gonre.
46014002	Ka nak be'nn lloe' di'll da bi nsede', bi lloe'rene' no be'nnach di'lle, le nono llejnie' len, Dios na'n lloe'rene' di'lle. Le naken di'll da lloe' Spíritun' le'e nench lloe'rene' Diosen' di'll, na' nono llejnie' len.
46014003	Zan be'nn llyixjwe're bi dan' ne Diosen', be'nn na'n llakrene' nench sechich ake' wxenra'll ake' Diosen', na' so ake' nbarazlle, na' yexhenra'll ake' cha' bi da llak ke ake'.
46014004	Na' kat lloe'llo wde wdere di'll da bi nsedllo, lo yichjra'llda'ollo na'zen' llakrenen. Zan cha' llyixjwe'llo bi da nne Diosen', lli'o lldop ll-llayllo llonlira'll-llo Criston' llakrenen.
46014005	Yewera' cha' yeololre gak we'renre Diosen' biteze di'll da bi nsedre, zan wawellra' cha' yeololre gak chixjwe're bi da ye Diosen' re'. Len na' za'kll kerke da we'renlloe' wde wdere di'll chak ndop llayllo lloe'raollo Diosen'. Le cha' nono zo, no wazejnie' be'nn ka' akre zejen ka nak di'll dan' llonn Spíritun' nnello, bi gakrenen be'nn lwelljllo sechich ake' wxenra'll ake' Le'e.
46014006	Be'nn bi'che, nnezra' bi gakrenen re' cha' we'rena' Diosen' wde wdere di'll da bi llejnie're kat yeda' yedra'nna' re'. Zan cha' wzejnie'ra' re' bi dan' ba bzejnie' Diosen' nada', wakrenen re'. Na' leska' wakrenen re' cha' wzejnie'ra' re' billre da nnezra' ke Diosen', na' billre da ne Diosen' nada' nench chixjwe'ra' re', na' cha' wroe' wsedra' re', akre zeje xti'll Diosen'.
46014007	Leska' naken ke da ka' zill, da bi de yel nban ke, ka nak dan' nzi'i bllej, na' ka nak dan' nzi'i guitarr, cha' bi llbellen, na' bi zillen kan' llaya'l gonen na', ¿akre gak nnézello dan' llol ka nak bllejen' na' guitarren'?
46014008	Ka to ke rao wdile, cha' bi wkwelle' trompeten' kwasro, bi chejnie' be'nn waka'a ya ka', cha' rao wdilen' llaya'l lljake'.
46014009	Ka'kzen' naken ke lli'o, cha' we'renllo be'nne di'll da bi chejnie' be'nne, bi gakrenen leake', na' gonen ka be'nn lloe'rén di'll kwinze'.
46014010	Be'nn zjalla'a doxhen yellrio, wde wdere di'll da gorjrén ake'. Na' ni ton bi gak nnello bi chejnie' be'nne len.
46014011	Na' cha' lli'o bi llejnie'llo di'll da we'rén be'nn lli'o, nakllo ka be'nn zi't ke le'e, na' le'en nake' ka be'nn zi't kello.
46014012	Na' dan' zera'llre gakrén Spíritu ke Diosen' re' nench gak gonre bi da lle'nre' gonre, ka'kzen' llaya'l sera'llre gonne' re' da gakrén lwelljre nench na' sechichre wxenra'llre Diosen'.
46014013	Na' cha' Spíritu ke Diosen' gonen we'llo wde wdere di'll da bi nak xti'll-llo, llaya'l nnabllo gakrenen lli'o wazejnie'llo be'nne bi zeje di'llen' lloe'llo.
46014014	Le chet ka' lloe'rena' Diosen' di'll da bi nseda', spíritu kia'n llalwillen Diosen', la'kze bi llejnie'ra' bin' nia'.
46014015	¿Akre llaya'l gona' cha'? Llaya'l we'rena' Diosen' biteze di'll da llonn Spíritu ke'en nada', la'kze cha' bi llejnie'ra'n, leska' llaya'l we'rene' di'll da llejnie'ra'. Llaya'l gola' da we'rawa' Diosen' da llonn Spíritu ke'en nada', la'kze cha' bi llejnie'ra'n, leska' llaya'l gola' da llejnie'ra'.
46014016	Le cha' lloe'renre Diosen' di'lle, na' lloe're yel llioxken ke'e kone di'll dan' bi llejnie' be'nne, leake'n bi gak we'xhen ake' Diosen' txhen ren re', le bi llejnie' akre' bi di'llen' lloe're.
46014017	La'kze cha' lloe're yel llioxken ke Diosen' kwasro, bitbi gakrenen be'nne cha' bi chejnie're' xti'llren'.
46014018	Nada' lloa'a yel llioxken ke Diosen', lloe'renlle' billre di'll da bi nak xti'lla' kerke yeolol re'.
46014019	Zan kat ndop llay be'nn ka' llonlira'll Criston', wenre wa'a ga'yze di'll da chejnie' be'nne nench wzejnie' akre', kerke wa'a chi mir di'll da bi chejnie' akre'.
46014020	Be'nn bi'che, bi llaya'l cho're xhbab ke bida'o bi nna chejnie', lecho' xhbab ke be'nn ba llejnie'. Na' rao da xhinnj ka', llaya'l gakre ka bida'o bi nna gon da xhinnj la'kze ba nakre be'nn gore.
46014021	Xti'll Dios dan' nyojen nen: “Nada' Dios we'rena' be'nn ki di'll da bi chejnie' akre', di'll ke be'nn zi'te, na' ni ka' bi wzenay akse' kia'.” Ka'n ne Xanllo Diosen'.
46014022	Ke len na' llonn Diosen' wde wdere di'll da lloe'llo nench be'nn ka' bi nna gonlira'll ake' Le'e gakbe'e akre' zerenkze Diosen' lli'o. Na' lli'o nxenra'll-lloe', Spíritu ke'en llonen nench be'nn ka' ba breje', llayixjwe' akre' lli'o bi da ne Diosen'.
46014023	Na' kat ndopllo gan' llalwill-llo Diosen', na' yeolol-llo nnello wde wdere di'll da bi nak xti'll-llo, na' ra' bal be'nne bi chejnie' ka di'llen' lloe'llon', o cha' be'nn bi llonlira'll Le'e, leake'n nne ake' llaktontjellon'.
46014024	Na' cha' be'nn ka' bi nxenra'll Diosen', o cha' be'nn ka' bi llejnie' kan' llonllon', ra' ake' kate yeolol-llo llzejnie' lwelljllo bi da ba bne Diosen' lli'o, na'll yeyakbe'e akre' de do'l ke ake' kat yen akre' xti'll yeolol-llo, na' kana' lljadinra'll ake' bi da xhinnjen' non ake'n.
46014025	Na' yeyakbe'e akre' Dios na', nnezre' dan' yo' lo yichjra'llda'o ake'n, na'll wzoa xhib ake' we'rao ake' Diosen', na'll nne ake': “Da likzen' zo Diosen' radj be'nn ki.”
46014026	Be'nn bi'che, katen' lldopre lloe'xhenre Diosen' kin' gonre: Balre de da golre we'xhenre Diosen', na' balre de da wroe' wsede lwelljre, na' balre de da ba goll Spíritu ke Diosen' re', na' balre de wde wdere di'll da we're da bi nsedre, na' ye balre chixjwe're, akre zejen di'll wde wderen' ba bne be'nn lwelljre ka'. Naksen wen gonre yeolol da ki kon cha' gakrenen lwelljre sere choch wxenra'llre Criston'.
46014027	Na' cha' nolre we'e di'll dan' bi nsedre, do chopzre o chonnzre wak we'ren, na' twej twejre soraore, na' yeyoll na' lloj be'nne yezejnie're' akre zeje di'llen' be're na'.
46014028	Na' cha' nono llra' no yezejnie' di'llen' be're na', bi llaya'l we're di'llen' zillje gan' ndop llayre na', kon lo ra'llda'ozre lewe'rén Diosen' di'lle.
46014029	Na' cha' nolre de chixjwe're bi da ne Diosen', leska' do chopzre o chonnzre lloj chixjwe'ren chak ndop llayre na', na' wzenay yezikre be'nne dan' nneren' cha' lltilen xti'll Dios dan' nyoj na'.
46014030	Na' cha' tore ze lloe' di'llen', na' Diosen' wzejnie're' ye tore da chixjwe're', na' be'nnen' ze llaral llyixjwe're'n, le wsante' we'e latj nench na' gak chixjwe' be'nnen' ye to.
46014031	Yeololtere wak chixjwe're dan' ne Diosen' re', na' we're latj nne twej twejre nench chejnie' yeololre, na' gakrenen re'.
46014032	Na' re' llyixjwe' bi dan' ne Diosen', llaya'l chixjwe'ren kat llákere naken wen chixjwe'ren.
46014033	Le Diosen' bi nake' be'nn llonchixre' lli'o, ke len na' lle'nre' nbaraz wsa're dan' llonre kat lldop ll-llayre lloe'xhenre' na'. Na' katen' lldop ll-llayre lloe'xhenre Criston',
46014034	bi llaya'l we'e no'r ka' di'll lo yoda'on, le bi de latj gon ake' ka', llaya'l wzenay ake', le ka'n nllia ley ke Diosen' bia'a gon ake'.
46014035	Na' cha' bi da lle'ne no'r ka' nnez akre', na' nnab akre' xhyio ake'n kat yellín ake' rill ake', le naken to zdo' cha' to no're we'e di'll gan' lldop ll-llayre lloe'xhenre Diosen'.
46014036	Lewayón ke xhbab, kere re'n gokre be'nn nell byejle're xti'll Criston', na' kere re'zen' ba bxhi'i xti'lle'n.
46014037	Cha' nolre llákere llak llyixjwe're dan' ne Diosen', na' cha' llákere llakrén Spíritu ke Diosen' re' bi da llonre, ke len na' llaya'l gakbe're da ki llzoja' re' naken da nllia Xanllon' bia'a gonllo.
46014038	Na' cha' be'nn bi llejle' ke da ki llroe'ra' re', bi llaya'l chejle're cha' bi da ne'e.
46014039	Ke len na' be'nn bi'che, lekwek yichjre gakrén Spíritu ke Diosen' re' nench chixjwe're bi da nne'e, na' bi wllonre cha' we'e be'nne wde wdere di'll da we'e Spíritu ke Diosen' leake'.
46014040	Na' kwasro leko' nez dan' llonre kat lldopren'.
46015001	Be'nn bi'che, lle'nra' lljasa'ra'llre Di'll Wen ke Criston' dan' ba be'rena' re'. Ba bzenayren, na' zere choch le ba byejle'ren na'.
46015002	Na' ba nnézere wallinre gan' llia Diosen' cha' soteze sore wzenayre Di'll Wen ke'en. Na' cha' bi naore llzenayre ke'e, bibi zejen nnere llejle're chet ka'.
46015003	Criston' bzejnie're' nada' da ki da nak da lliarao, na' ba bdixjwe'ra'n re'. Criston' gote' ni ke xto'l lli'o kan' nyoj xti'll Dios na'.
46015004	Na' bga'che', na' bayónn lla na', babane' radj be'nn wat ka', le ka'n nyoj xti'll Diosen'.
46015005	Na'll jaroe'rawe' Pedron', na' bayoll na' jaroe'rawe' yezikre postl ka'.
46015006	Bayoll na' na'll jaroe'rawe' ye ga'y gayoa (500) wde be'nne to chi'ze, be'nn nxenra'll Le'e. Be'nn zan nna nban nna', na' bal ake' ba got.
46015007	Na'll jaroe'rawe' Jacobon', bayoll na' jaroe'rawe' yeololte postl ka'.
46015008	Na' bayoll na' badroe'rawe' nada'. Naka' ka be'nn gorje ka bi nna llin lla garje'.
46015009	Le kana' bsa'kzia' be'nn ka' nxenra'll Criston'. Ke len na' bi za'kteka' ye ake' nada' postl.
46015010	Zan Dios na' nllie're' nada' breje' nada' naka' postl ke'e, na' ba bzenaya' ke'e, na' llonlla' xchine'n kerke be'nn lwellja' ka' yela'. Na' kere llona'n toza'n, Dios na'kzen' llakrén nada' llona'n.
46015011	Na' bitbi gonen cha' xti'lla'n ba bzenayre o cha' xti'll be'nn yobren' ba bzenayre, le toze ka' llyixjwe'kzto' kan' nak ke Criston', na' ka'n nak dan' ba byejle'ren'.
46015012	Yeololte neto' llyixjwe'to' Criston' babane' radj be'nn wat ka'. Na' ¿bixchen balre nere bi yebán be'nn wat ka'?
46015013	Le chet ka' naken kan' nere na', bi llasbán Diosen' be'nn wat ka', na' nnello bi babán Criston' chet ka'.
46015014	Na' cha' Criston' bi babane' radj be'nn wat ka', bibi za'k xti'lle'n dan' be'rento' re', na' bibi zejen dan' llonlira'llre' na', cha' ka' naken.
46015015	Ba be'rento' re' di'll wenra'll, bneto' Dios na' basbane' Criston' radj be'nn wat, cha' ka' naken di'll li dan' nere bi llasbane' be'nn ba got.
46015016	Le cha' bi llasbane' be'nn ba got, leska' bi basbane' Cristo na'.
46015017	Na' cha' naken li bi basbán Diosen' Criston', bibi de gon dan' nxenra'llre' na', na' nna nakre rallna'a da xhinnjen'.
46015018	Le chenak li bi babán Criston', ba blleyi' yeolol be'nn wat ka' bxenra'll Criston' chet ka'.
46015019	Na' cha' dan' llonllo rez yellinllo gan' llia Criston' kat yeza'llo yellrio ni, naken da wenra'llzen', nya'chraz naken ke lli'o rao yeolol be'nne chet ka'.
46015020	Zan nna' nia' re', da likzen' basbán Diosen' Criston' radj be'nn wat ka', na'llen' Le'en goke' be'nn nell be'nn babán radj be'nn wat ka'.
46015021	Le bxhe yel goten' rao yellrio ni, dan' bzo to be'nn golle Adán bene' da xhinnj, na' lekze ka'kzen' gok, to be'nne re Cristo bene' nench llin lla yebanllo radj be'nn wat ka'.
46015022	Le kan' ben Adán na' da xhinnj na'n, bxhe yel goten', na'llen' llat yeolol be'nnach. Na'llen' ben Criston' ga't yel nban zejlikane ke yeolol be'nn wxenra'll Le'e.
46015023	Na' kan' llaya'l totollo yebanllo radj be'nn waten' nench sorenllo Criston' kon kan' ba bne'e na'. Criston' blliarawe' babane' radj be'nn wat ka', na' kat yede' da yobre, lli'o llonlira'll Le'e, leska' yebanllo radj be'nn wat ka'.
46015024	Na' llin lla yeyoll yellrio ni. Kana' Criston' walane' yel llnebia' ke yeolol no llwie Diosen', na' yeke'e yel llnebia' ke yeololte daxi'o. Yeyoll na' yeyone' rallna'a Xe'e Diosen' yeolol da nlane' llnebie', na' yeolol non' llnebie'.
46015025	Le dekz de nnebia' Criston' llinte lla gon Diosen' nni't xhnie' yeolol be'nn ka' llwie Le'en.
46015026	Na' kat yeyoll wlleyie' yeolol bi da bi llon Le'e txhen, na'll gone' yenit yerán yel goten'.
46015027	Diosen' ba bene' nench yeolol da zjadé nni't aken xhnia' Criston'. Na' bi nnello ze Diosen' xhnia' Criston', le Dios na' bene' nench yeolol da de gaken rao na'a Criston'.
46015028	Na' kat ba ben Diosen' yeolol da zjadé ba naken rao na'a Criston', kana'n wroe'n Criston' yoe' rao na'a Xe'e Diosen'. Le Le'en bene' nench gok yeolol da ka' rallne'e. Na' ka' wroe'rawe yeolol bi da de naken rallna'a Dios.
46015029	¿Akxha zejen ke be'nn ka' ll-lloa ake' nis roraz be'nn ba got? ¿Bixha zejen da llon ake' ka' chet ka' bi llin lla yebán be'nn wat ke ake' ka'?
46015030	Na' neto', ¿bixchen llsanra'llze yel nban keto' yo'y lla chet ka'?
46015031	Be'nn bi'che, lloa'a di'll li, nia' yo'y lla llara'a rao na'a be'nn lle'ne got nada', na' leska' lloa'a di'll li, nia' llawera' kwis ba nxenra'llre Xanllo Jesucristo.
46015032	Na' wak nnello ka to bayi'x znian' bdilrena' gan' nzi'i Éfeso, le ba bda'ba'y be'nn ka' nada'. Na' bibi za'k dan' ba bllejra' yeolol da ka' dan' ben akre' nada' cha' ka' naken, bi yebán be'nn wat ka'. Na' cha' ka' naken bi yebán be'nn wat ka', wenre gonllo kan' ne be'nn ka', ne di'llen' ne ki: “Ye'j gaotegallo, le wxezen' gatllo.”
46015033	Bi we're latj no siye'e re' kan' ne to di'll da de: “Be'nn darén txhen be'nn ka' llon da xhinnj, leska' sorao gone' kan' llon ake' na'.”
46015034	Leyego' yichjra'llda'oren' to li, na' bill gonre da xhinnj, le balre bi nna chejnie're da nak ke Dios. Llepa' re' ka', le lle'nra' gákere zdo' ka da xhinnjen' llonre na'.
46015035	Balre llnnabjere: “¿Akren' gak yebán be'nn wat ka'? Na' ¿akre gak kwerp ke ake'n kat yebán ake'n?”
46015036	Ncholje yichjra'llda'oren' cha' llákere bi gak yebán ake' radj be'nn wat ka'. Nnézello to xhoa' da'o llazllo de yexhinnjen nench ra' yer da'on.
46015037	Na' kat llazllo na', bi llazllo yer da'on, xhoa' na' llazllo, na'll llaxhinnjen llayaken yer da'o. Ka'kze llak biteze da llazllo, na' llra' akten.
46015038	Llayoll llazllo na', Dios na' llone' llra' ke dan' llazllon', bi llra' yay yobre da bi llazllo.
46015039	Na' kere toze ka nak kwerp ke lli'o be'nnach kone ke ba zo tap nia', na' kone ke ba llia xire, na' kone ba lla'a lo nis.
46015040	Nlla'a kwerp da lla'a yellrio ni, na' nlla'a da ka' llia le' yebán'. Na' nlla'a yel nbaraz ke da ka' zo le' yebán', na' nlla'a yel nbaraz ke da zjazó yellrio ni.
46015041	Na' nlla'a ka llseni' willen', na' nlla'a ka llseni' be'on, na' lekze nlla'a ka llseni' toto berj ka'.
46015042	Ka'kze gak ke be'nn ka' yebán radj be'nn wat ka'. Kwerp ke ake' dan' bga'ch lo ba na'n ba bayollen, zan kwerp kob ke ake'n kere da te ken'.
46015043	Kwerp ke be'nn waten' naken kwerp da bibi nakteke da za'ke, le llayollen, na'llen' lljakwa'chllon lo ba. Zan kate yebán ake' radj be'nn wat ka', yeyak kwerp ke ake'n da bi te ke, na' da war.
46015044	Katen' llga'ch ake'n nak ake' de be're ren llen, zan kate yebán ake' radj be'nn wat ka', ba nak kwerp ke ake'n nlla're, na' ban ake' ke chnare yebán'. Nnézello nna' nna naken de be're ren llen, na' lekze llaya'l nnézello llin lla kate yeyaken da kobe kan' ne Spíritu ke Diosen'.
46015045	Xti'll Diosen' nyojen nen: “Adán be'nnen' gok be'nn nell bzoe' wbane' kana'.” Na' nna' zo Cristo, na' za'krebe' ka Adán na', na' Cristo na'n llonn yel nban kello zejlikane.
46015046	Na' nna' llre'llo kere bra' da nell dan' benn yel nban kellon', be'r llen na'n gok da nell. Na'llen' bra' dan' benn yel nban zejlikane kellon'.
46015047	Diosen' bene' be'nn nell kone bichte yo, nench bzoe' rao yellrio ni, zan Xanllo Cristo be'nnen' nake' ka be'nn wllop, nake' be'nnen' za'a yebá.
46015048	Na' lli'o be'nnach nak kwerp kellon' ka kwerp ke be'nn nell na', dan' ben Diosen' kone bichte yo, ke len na' nakllo ke yellrio ni. Na' lli'o llonlira'll Cristo na', llin lla kate yeyak kwerp kellon' da kobe kan' nak kwerp ke be'nnen' za'a yebá na'.
46015049	Nna' nna zollo yellrio ni, nakllo ka be'nnen' ben Diosen' kone bichte yo na', zan kat llin lla lljazollo yebá na', gakllo ka Cristo be'nnen' za'a yebá na'.
46015050	Be'nn bi'che, ni nnia' re' bi gak yellinllo gan' llia Diosen' kone be'r llen na', na' da llbeyi' bi gak son ke chnare yebán' ren Diosen'.
46015051	Lle'nra' nnia' re' to da nono bnneze kana', kere yeolol-llon' gat, zan yeolol-llon' yella'a kan' nakllo na'.
46015052	To seten' ka llchod llaxha' yejraollon', yella'a kan' gakllo katen' kwell trompet ke Diosen'. Na' yebán yeolol be'nn wat ka', na' yeyak kwerp ke ake'n da kobe da bill gat, na' leska' yella'a kwerp ke lli'o.
46015053	Le kwerp kello dan' nbanrenllo yellrio ni, da te ke dan'. Naken da gat, na'llen' yeyaken da kobe da bill gat, na' bill go'llen.
46015054	Kat ba bakob kwerp kellon' bill gaten, kana'n ba gok kan' nyoj xti'll Diosen' gan' nen: “Diosen' bkwase' yel goten', na' llonne' yel nban zejlikane kello.
46015055	¿Gann yel wak ko'on, yel got? ¿Gann yel llsa'kzi' ko'on, yel got?”
46015056	Da xhinnjen' nsa'n yel llsa'kzi' ke yel goten'. Na' kat ba benllo da xhinnje, za'ke leyen' ll-lliayi'llen lli'o.
46015057	Llioxken Diosen' bse'le' Xanllo Jesucriston' bake'e dan' ba nlleyi' lli'on.
46015058	Ke len na' be'nn bi'ch ak nllie'ra', llnneyoera' re', lesé war, na' leseteze, na' legonteze xchin Xanllon', le nnézkzello katen' llonllo xchin Xanllon', kere da tebrao ka'zen'.
46016001	Nna' nnia' re' kan' gonre kat wtopre mell dan' gakrenen be'nn ka' nxenra'll Diosen' Jerusalén na'. Legón kan' golla' be'nn ka' lldop ll-llay llonlira'll Criston' toto yell ka' zjalli' gan' nbane Galacia.
46016002	Yo'y lla dmio to tore llaya'l kwejre ra't wej mell kon akre benre gan rao to xhman. Na' ko'cha'ore mellen' nench den katen' yedra'nna' re', na' bi dadozre wtopren katen' yeda' na'.
46016003	Na'll katen' yeda' gan' zore na', kana' wzoja' to yich da yeyo'x be'nn ka' lle'nere lljasán xhmellren' Jerusalén na'.
46016004	Na' cha' llonen bien cha'a, wakse cha'rén ake' Jerusalén na' chet ka'.
46016005	Na' yeda' gan' zore na', kat yeyoll tia' gan' nzi'i Macedonia na', le llaya'l lljawia' be'nn lwelljllo ka' lla'a na'.
46016006	Na' llakra' yega'nnrenjea' re' to chi'i da'o, o cha' yega'nnkza' doxhen katen' llonen zay na', na' kat yeza'a na', gakrenre nada' nench na' wasyolla' cha'a gan' llaya'l cha'a na'.
46016007	Bi lle'nra' to teza' gan' zoren', llbexha' yedsorena' re' to chi'i da'o cha' Xanllo Diosen' gonne' latj.
46016008	Na' Éfeso ni yega'nna' llinte lnni dan' ne Pentecostés.
46016009	Le be'nn zan zjalla'a ni, be'nn lle'n akre' wzenay ake' ke Criston', na' leska' zjalla'a be'nn llwie xti'lle'n.
46016010	Na' cha' ra' Timoteon' gan' zore na', lewrebe' na' lewzenay ke'e nench na' soe' wen radjre na', le leska'n llone' xchin Xanllo Diosen', kan' llona' nada'.
46016011	Ni tore bi gónere' ka be'nn bibi za'k dan' llroe' llsedre' na', lesorene' wen, na' gakrenre' kat yeze'e na', nench wayede' gan' zoa' ni kwasro kwis, le zoto' bexhtoe' ganni ren yezikre be'nn lwelljllo ki.
46016012	Go'tyoera' Apolos na', yedrene' be'nn lwelljllo ka' yedra'nn ake' re', na' bi go'nre' yede' nna', wedje' kat we'n latj ke'e.
46016013	Lesó si'n ka llon be'nn bi lltas yere, na' leko' to li yichjra'llda'oren' wxenra'llre Criston'. Bi llebre, leseteze legón kan' lle'ne Dios na'.
46016014	Na' lellie' lwelljre biteze da llonre.
46016015	Re' be'nn bi'che, nnézere be'nn ka' zjalla'a rill Estéfanas na', gok ake' be'nn nell bxenra'll ake' Criston' gan' nbane gan' nzi'i Acaya, na' ba gokrén ake' kwis yezikre be'nn lwelljllo be'nn llonlira'll Xanllon'.
46016016	Ke len na' llnneyoera' re' wzenayre ke ake', na' gonre kan' ne ake' na', na' lewzenay ke nollre be'nn llon xchin Dios, le llakrén ake' be'nn lwelljllo ka'.
46016017	Llawera' ba bara' Estéfanas ren Fortunato gan' zoa' ni, na' ren Acaico. Leake'n ba gokrén ake' nada' nench bill llakya'chra' dan' bi zore ganni.
46016018	Be'nn ki ba bayonxhenra'll ake' nada' kan' ba ben akse' ke re' kana', ke len na' llaya'l bi ganra'llre be'nn ka' llon kan' llon be'nn ki.
46016019	Be'nn ka' lldop ll-llay llonlira'll Criston' doxhen yell ka' gan' nbane' Asia na', llwap ake' re' lliox. Na' be'nnen' nzi'i Aquila, na' ren xho're'n nzi'i Priscila, na' be'nn ka' ll-llay rill ake'n lloe'xhen ake' Cristo na', leska' llwap ake' re' lliox.
46016020	Na' yeolol be'nn lwelljllo ka' ganni llwap ake' re' lliox. Na' kat lldop ll-llayre na', lewno'p na'a lwelljre.
46016021	Kwinkza' nada' Pablo llzoja' re' ra't weje le' yich ni, llwapa' re' lliox.
46016022	Na' cha' nna zjarén ye balre bi nllie're' Xanllo Jesucriston', Dios na' wlleyi'chgue' be'nn ka' ke chnare. Xanto', dachga.
46016023	Xanllo Jesucriston' gakrenchgue' re'.
46016024	Nllie'ra' yeololre le nakllo txhen llonlira'll-llo Xanllo Jesucriston'. Ka'n gakchga.
47001001	Nada' Pablo naka' postl ke Jesucriston', le ka'n byazra'll Diosen'. Llzoja' yich ni ke re' lldop ll-llayre llonlira'llre Xanllo Diosen' gan' nzi'i Corinto, na' rente ke nollre be'nn lla'a yeolol yell gan' nbane gan' nzi'i Acaya, be'nn ka' ba brej Diosen' nak rallne'e. Nada' na' ren be'nn bi'chllo Timoteo na', llwapto' re' lliox.
47001002	Na' llnnabto' rao Xallo Diosen' ren rao Xanllo Jesucriston' gakrén akchgue' re', na' wzoa ake' yichjra'llda'ore so kwezre nbaraz.
47001003	Llaya'l wxenra'll-llo Diosen', le nake' Xa Xanllo Jesucristo na'. Le Xallo Dios na' llaya'chra'lle' lli'o, na' llonne' lli'o yel llxhenra'll kat bi da llak kello.
47001004	Le'en llonne' neto' yel llxhenra'll ke yeolol bi da za'kzi'to' nench na' lloe'to' yel llxhenra'll ke yezikre be'nne kate bi da za'kzi' ake'. Kan' llonxhenra'll Diosen' neto', leska'n llonto' ke no be'nne lloe' aktoe' yel llxhenra'lle.
47001005	Llza'kzi'to' kwis kan' bxha'kzi' Cristo na', na' ka'n llayónn Diosen' neto' da xhen yel llxhenra'lle le nxenra'llto' Cristo na'n.
47001006	Da zan da llak keto' dan' llroe' llsedto' xti'll Diosen', na' za'ksen nench llayonnto' re' yel llxhenra'll bi da za'kzi're, na' llakrenen re' nench yellinre gan' llia Dios na'. Diosen' llonne' neto' yel llxhenra'll kat bi llak keto' nench na' lekze neto' llayonnto' re' yel llxhenra'll kat bi da llak keré, nench na' re' soere kat za'kzi're kan' za'kzi' neto'.
47001007	Bexhto' soere dan' llak kerén', le nnézeto' katen' za'kzi're kan' za'kzi' neto', leska' llayónn Diosen' re' yel llxhenra'll kan' llonkzre' neto'.
47001008	Be'nn bi'che lle'neto' nnézere kan' bxha'kzi'to' kan' bzoto' gan' nbane' Asia na'. Bxha'kzi'to' kwis, llákseto' bill yezokze, na' bentekzto' xhbab gatto' na'ze.
47001009	Bentekzto' xhbab lo ra'llda'oto' ba za'a yel goten'. Kan' gok keto' nench bsedren neto' bi wxenra'll kwinto', na' bsedren neto' llaya'l wxenra'llto' Dios be'nnen' llasbán be'nn wat ka'.
47001010	Dios na' basre'e neto' bi gotto'. Na' nna' nna llasrakze' neto'. Na' nna llonto' rez wasrakze' neto' batteze,
47001011	cha' re' gakrenre neto' yelwill-llo Diosen' serene' neto'. Na' cha' zanre gonre ka', na'll leska' zanre we're yel llioxken ke'e kat ba gokrene' neto' na'.
47001012	Llawera' lloa'a di'll kan' llonto' na', le nnézeto' lo ra'llda'oto' llonto' wen keré, do yichj do ra'llto', na' renkze ke noteze be'nne. Kere nello dan' nakto' be'nn si'n na' llonto' wen na', zan dan' nllie' Diosen' neto', ke len na' llakrene' neto' llonto' wen ke yeolol be'nne.
47001013	Yich ka' llzojto' re', naken da gak wrabre, na' chejnie're kon kan' nyojen na', na' gona' rez chejnie'ren kwasro,
47001014	kan' ba byejnie'ren ra't na', nench na' kat llin lla yed Xanllo Jesúsen' da yobre, yewere nakre neto' txhen, na' yewé ren neto' nakto' re' txhen.
47001015	Na' kone len na' gokra'lla' yedwia' re' nench yellop rase sollo txhen, bena' xhbab yewere yedwia' re'.
47001016	Gokra'lla' tia' wia' re' kan' bdia' bya'a gan' nzi'i Macedonia, na' gokra'lla' yedia' kan' baza'a gan' bya'a na'. Na' gakrenre nada' yeya'a gan' nzi'i Judea na'.
47001017	Do ra'lla' gokra'lla' ka', kere llona' kon ka nen kia' kan' llon be'nn bi nxenra'll Dios, kat bi da gon ake' to ne ake': “Gona'n”, na' to ne ake': “Bi gona'n”.
47001018	Nneze Diosen' kat bin' lle'neto' gonto', bi llon chope lo ra'llda'oto'n.
47001019	Leska' Jesucriston' be'nnen' nak Xhi'nn Dios, toze ka nake' batteze, bi nne gon chopre cha' bi da bne'e gone'. Yeololte bi da ba bne'e gone', llonte'n.
47001020	Le yeolol da wen ba bne Diosen' gone', nnézkzello gonkze'n dan' bse'le' Jesucriston'. Ke len na' kone yel llakrén ke Jesucriston', llonlira'll-llo Diosen' llelloe': “Ka'n gakchga.”
47001021	Dios na' breje' re' ren neto', na' llone' zello llonlira'll-llo Criston'.
47001022	Na' benne' lli'o Spíritun', na' zon lo yichjra'llda'ollon' nench nnézello Dios na' ba bxhie' lli'o ka no xhi'nne', na' yeolol da wen ba bne'e gone', wllin lla kat gone'n.
47001023	Bi nna yeda' Corinto gan' zore na', yedwia' re' kan' bnia' gona' na', bi nna yeda' nench ke yedtila' re' ke da xhinnj ka' llonre na'. Diosen' nombie' yichjra'llda'wa', na' nnezre' di'll ki nia'n naken da li.
47001024	Nnézkzere kere lle'neto' nnebia'to' lo yichjra'llda'ore; llakrenzto' re'n nench na' sore nbaraz, na' wxenra'llya'nnre.
47002001	Kan' gok bchoyra'lla' bi badwia' re', le gokbe'ra' chenak yedwia' re', na' gakya'chere.
47002002	Le chenak badzoaya'cha' re', ¿noxha zo yeyón nada' yezoa' nbaraz? Le ba badzoaya'cha' re'n chet ka'.
47002003	Na' ka'kzen' bzoja' re' nench na' katen' yeda' gan' zoren', bill gonre da xhinnj dan' bzoaya'ch nada', le llaya'l gonre da yewera'. Na' beza' sore nbaraz katen' gonre dan' wzoa nada' nbaraz.
47002004	Bzoja' re', le yoa' da zed kwis, dan' gokya'chra' kan' llonre na', na' bllellkza' keré. Na' dan' bzoja' yich ki na', kere gokra'lla' wzoaya'cha' re'n, gokra'lla' gakbe're nllie'ra' re'n.
47002005	Gokya'chra' kan' ben be'nnen' ben da xhinnjen', na' kere nadza'n gokya'chra'. Yeololkzren' gokya'chere ra't weje kan' goken. Nia' gokya'chere ra't weje nench ke nnetka' da xhen goren' gokya'chello.
47002006	Gan' ndopre na' bchoyre sa'kzi' be'nnen' ben da xhinnjen', na' to ka'tze naken wen'.
47002007	Billbi gónere', leyezi'xhen ke'e, na' legonchoch ra'lle' nench soere' yel llakya'che ke'en.
47002008	Ke len na' lla'tyoera' re', wroe'chgare yel nllie'n ba zo lo yichjra'llda'oren' ren be'nnen' ben ka'.
47002009	Bakze bzoja' re' batna' nench nnezra' akren' llonre, cha' llzenayre kia' yeolol dan' ba bnia' gonre na'.
47002010	Na' noteze be'nne llazi'xhenre ke'e, leska' nada' llazi'xhena' ke'e. Na' ka' llazi'xhena' ke be'nne, cha' zo da llaya'l yezi'xhena', llazi'xhena'n rao Criston' nench llakrena' re',
47002011	nench ke gon daxi'on re' gan, le llwiallo kan' lle'nen siye'n lli'o na'.
47002012	Ka bllina' gan' nzi'i Troas gan' bdixjwe'ra' Di'll Wen ke Criston', nakbie'tekze Diosen' ba bene' nench be'nn lla'a na', gokra'll ake' wzenay ake'.
47002013	Na' bzoa' xhbab kwis ke be'nn bi'chllo Titon' le bi ballayre'. Na'llen' golla' be'nn ka': “Nna yellayllo”, na' baza'a baya'a gan' nzi'i Macedonia.
47002014	Llioxken Diosen', none' nench babej Jesucriston' lli'o lo na'a daxi'on, na' nbaraz yeche'e lli'o lljazorenlloe'. Na' gateze zollo Diosen' llone' nench llakbe'e be'nne, naken da wen kwis nombia'llo Criston'.
47002015	Diosen' llawere' llonllo nench llakbe'e be'nne naken da wen kwis wxenra'll-llo Criston'. Na' bale' llakbe'e akre' na' llonlira'll ake' Le'e, leake'n de yel nban ke ake' zejlikane, na' ye bale' bi llayazra'll ake', na' bi llonlira'll ake' Le'e, be'nn ka'n kweyi'.
47002016	Na' be'nn ka' kweyi'n, bi llawé akre' kan' llonllon', le lle aklloe' kweyi' ake'. Na' be'nn llonlira'll Le'e na', llawé akre' ba gokrén aklloe' nench yerá ake', na' ga't yel nban zejlikane ke ake'. Na' lli'o bi llakllo to wrazllo wroe'llo be'nne, ka wen na' naken gonlira'll-llo Criston'.
47002017	Be'nn zan llcha'a ake' di'll da lloe' ake' ke Diosen' nench yewé be'nne xti'll ake'n, na' chixhj ake' leake'. Bi llon neto' ka', do ra'llto' lloe'to' di'll rao Diosen', le txhen na' nakto' Criston' le Dios na'n bse'le neto' lloe'to' xti'lle'n.
47003001	Bi gákere cha' llayoe'rao kwinto'n ka naken lloe'to' di'll ki. Nnézkzere xchin Diosen' llonto' do ra'llto', na' bi llonen bien go'xto' yich da we'e di'll keto' nench nnézere akren' nakto', na' ni ke yalljzen wzojre ye to yich da go'xto' kat chejto' ga yobre kan' llon be'nn yobre.
47003002	Re' nakre ka to yich dan' nyoj lo ra'llda'oto' gan' lloe'n di'll kan' nakto' na'. Na' be'nn zan ba nombia' re', kan' ba ben Criston', bache'e lo yichjra'llda'oren'.
47003003	Na' ka'n broe'n nakre ka to yich da bzoj Cristo na', dan' ba bache'e yichjra'llda'ore na', kone Spíritu ke Dios na'. Kere goken to le' yejen', lo ra'llda'ore nakzen, naken ke da nyoj.
47003004	Llakchoch ra'llto' rao Diosen' lleto' re' ka', le Criston' zoe' llakrene' neto' nench nnézeto' llonto' kan' lle'ne Dios na'.
47003005	Le bibi llak gonto' to wrazto', na' bi llejnie'to' bi gonto', le yeololte bi da ka' llonto'n, Dios na'kzen' llakrene' llonto'n.
47003006	Na' Le'e ba bene' nench llak llyixjwe'to' dan' ba bne'e gone' gakrene' lli'o be'nnach. Na' da koben' bi naken ka ley dan' byoj kana', llzejnie'n lli'o be'nnach kweyi'llo yel be'nn wen da xhinnj kello na', zan nna'n llonn Spíritu ke'en yel nban zejlikane ke lli'o llonlira'll-lloe'.
47003007	Ka nak ley dan' bzoj da Moisésen' le' yej ra'yen', Diosen' bene' nench gokbe'e be'nn Israel ka' goken da za'ke, le radj ake' na', gok lloa'rao Moisésen' llaktit, to bi gok wia ake' lloa'rawe'n, la'kze nak yel llaktiten' bzo lloa'rawe'n to da te ke. Na' cha' ley na', dan' nsa'a yel got na' goken da za'ke,
47003008	nnézello za'kll di'll kob dan' llonn Spíritu ke Diosen', nench na' ga't yel nban zejlikane kello.
47003009	Le chet ka' ley dan' bzejnie' lli'o be'nnachen' nen ga't yel llza'kzi' kello, goken to da za'ke, ¿bixha bi llákere za'kll xti'll Dios dan' llzejnie'n lli'o ba bayakllo be'nn wen?
47003010	Le dan' nak da za'k kana', bill naken ka' nna', le ba de ye to da za'klle.
47003011	Le chet ka' dan' gok ke to da za'k kana' ba bde ke, za'kll dan' de nna', na' nnézello bi te ke.
47003012	Na' dan' nnézeto' kere da te ke da koben' ba bdixj Diosen', ke len na' bi llebto' llyixjwe'to' xti'lle'n.
47003013	Na' neto' bi llonto' kan' ben da Moisésen', bkwa'ch rawe' kone to ra'll bllall nench bi bre'e be'nn Israel ka' len, na' chaora'll baga'a ra't weje dan' llaktit lloa'rawe'n.
47003014	Na' be'nn Israel ka' nna zo akse' nna', bi nna chejnie' akre' kat llrab ake' ley dan' byoj kana', gan' nyoj da ka' bne Diosen' gone' gakrene' leake'. Kon be'nn ka' wxenra'll Cristo na' chejnie' akre' bi zejen.
47003015	Xte nna' llrab be'nn Israel ka' da ka' bzoj da Moisésen', nna naksen ka to da nga'ch ke leake' na' bi llejnie' akre'n.
47003016	Zan noteze kate nxenra'll ake' Xanllo Criston', da ka' nyojen bill naken ka to da nga'ch ke leake'.
47003017	Xanllo Criston' nake' toze kone Spíritu ke Diosen'. Na' kat ba zo Spíritu ke Xanllon' lo ra'llda'o be'nne, lloe'n latj soe' nbaraz rao Dios.
47003018	Yeolol lli'o nxenra'll-llo Criston', yel za'k xhen ke'en bill nga'chen rao lli'o, na' nakllo ka to yejwan dan' llaroe' katken' nak yel beni' ke Xanllon', le zejzell yo'llo beni' ke'en, le yo'kze Spíritu ke Xanllo Criston' lo ra'llda'ollon'.
47004001	Ke len na' bi lljachie'to', le rao yel nllie'ra'll ke Dios na'n bkwa'nne' llin ni rallna'to' gonto'n.
47004002	Na' bibi llonto' nga'chze da nak zi waye'llo, na' bi llxoayayto' be'nne, na' bi llacha'to' xti'll Diosen' nench yewé be'nne wzenay ake' xti'llto'n. Llre'kze Diosen' llyixjwe'to' xti'lle'n kon kan' naken na', nench yeolol be'nne yene di'll dan' lloe'to'n, nnez akre' lo ra'llda'o ake' lloe'to' di'll li.
47004003	Be'nn ka' ba nbeyi' yel ke llejle' ke ake', leakze'n bi llejnie' Di'll Wen na', lloe'rén aktoe'n.
47004004	Le be'nn bi llejle' xti'll Diosen', daxi'o na' ba ncholen lo yichjra'llda'o ake'n, nench na' bi chejnie' akre', na' bi wseni' Di'll Wen ke Criston' lo ra'llda'o ake' na', le toz ka nakse lo yichjra'llda'o Diosen' ren Cristo be'nnen' nsa'a beni' xhen kwisen'.
47004005	Le ka nak di'll dan' llyixjwe'to'n, kere llyixjwe'to' xti'll kwinto', zan xti'll Jesucristo be'nnen' nak Xanllo na'n llyixjwe'to'. Na' dan' nllie'to' Jesucriston' zoto' llonto' biteze da llakrén re'.
47004006	Le Dios be'nnen' bne ga't beni' yellrio ni gan' gok xchole, ba broe' beni' ke'en lo ra'llda'ollo nench bembia'llo Jesucristo be'nnen' nak be'nn za'ke, na' kat ba nombia'lloe' na', na'll llejnie'llo katken' nak beni' xhen ke Diosen'.
47004007	Kwerp kello ki naken da llat, za'kreben ka to lle' nis da nak de bennj. Na' Diosen' ba broe' beni' ke'en lo ra'llda'ollon', na' llakbe'llo bibi llak gonllo cha' bi gonne' yel wak xhen ke'en nench gak bi da gonllo.
47004008	Ke len na' la'kze bi da zed keto' de, bi nello bi llo' xhnneze. Na' la'kze llebraz llallayraoto', bi nzanra'llto'.
47004009	Na' llaray ake' neto', zan bi llbej yichj Diosen' neto'. Llsa'kzi' ake' neto', zan bi lloe' Diosen' latj got ake' neto'.
47004010	Na' gateze llejto', yo'y ras llsa'kzi' be'nne neto', lle'n akre' got ake' neto' kan' bet ake' Jesús na'. Na' lloe' Diosen' latj llak keto' ka', nench nroe'n zokze Jesúsen' llakrene' neto' nna nbanto'.
47004011	Na' nna' nna zoto', yo'y lla ni'tkze be'nn lle'n akre' got ake' neto' ni ke dan' llyixjwe'to' xti'll Jesús na'. Na' llak keto' ka' nench nakbie' zokze Jesúsen' llakrene' neto', ka nak nna nbanrén kwerp keto' ki dan' gaten'.
47004012	Kan' llak tlla tlla lle'n akre' got ake' neto', na' re' ba ballélere yel nban keré.
47004013	Xti'll Dios dan' nyojen nen: “Llonlira'lla' Dios, ke len na' lloa'a xti'lle'n.” Ka'kzen' llonlira'lltoe' neto', na'llen' lloe'to' xti'lle'n.
47004014	Le Dios na'n basbán Xanllo Jesúsen' radj be'nn wat ka', leska'kzen' yesbane' lli'o kat llin lla kello, na' re' ren neto' wayejllo txhen yellinllo gan' llie' na'.
47004015	Yeolol da ki ba gok keto' ba bllayraoto' ni ke re'. Le lle'neto' gakllo be'nn zan gakrén Diosen' lli'o nench gonlira'll-llo Xanllo Jesús na', na' leska' gak zanllo we'llo yel llioxken ke'e dan' nake' be'nn za'ke.
47004016	Ni ke len na' bi lljachie'to'. La'kze tlla tlla zej llgor kwerp keto' ki, leska' tlla tlla llakob Diosen' yichjra'llda'oto'n.
47004017	Na' sete te cha' bi da da'o llak kello yellrio ni. Na' da ka' za'kzi'llon' llakrenen lli'o nench lljazollo nbaraz kwis, kat lljazorenllo Diosen' ke chnare, len na' nak da za'klle ka billre.
47004018	Na' bi wiallo da ka' nla' yellrio ni, zan wiallo da ka' bi nla' na', le dan' nla' xhej yellrio ni da te ke da ka', zan da ka' bi llre'llo yellrio ni, kere da te ke da ka', dekze dan' ke chnare.
47005001	Kwerp kellon' naken ka to yo' da bi zibia. Na' nnézello cha' ba bayinnjen, Diosen' ba none' to yo' wen kello yebá na', zeje di'llen' kwerp kello dan' sokze ke chnare. Len na' bi naken da ben be'nnach.
47005002	Na' nna' nna zollo nbanllo yellrio ni, llonya'chllo llnnabllo lo ra'llda'ollo, zera'll-llo kwis lljazollo lo yo' dan' ba non Xanllo Diosen' kello yebá na'.
47005003	Ke len na' la'kze yega'a xhallo da de rao yellrio ni, zeje di'll kwerp kello na'n, bi yega'nnllo ka'ze, le gonn Xallo Diosen' to da kob kello.
47005004	Ke len na' nna ll-llayraollo ren kwerp kello ki, llonya'chllo lo ra'llda'ollo. Kere lle'nello yega'a xhallo na', lle'nello wayonne' lli'o to xhallo da bi te ke, nench na' banllo ke chnare.
47005005	Dios na' ba breje' lli'o nench yellinllo gan' llie' na', bse'le' Spíritu ke'en zon lo ra'llda'ollo, nench na' nnézello nna dell da gonne' kello.
47005006	Na'llen' bi llakgánello cha' bi llákello, le nnézello chak nna nbanllo kone kwerp kello ki, bi nna yellinllo gan' llia Xanllo Cristo na'.
47005007	Na' la'kze bi nna re'llo da ka' gonne' kello na', zokzllo nxenra'll-lloe'.
47005008	Na' ke len na' llxenra'll-llo, le lle'nello wsanra'll-llo kwerp kello ki, nench yeyejllo gan' llia Xanllo Cristo na'.
47005009	Ke len na' we'la'll-llo gonllo da yeyazra'lle' nench yewere' kan' llonllo chak nna nbanllo, na' ker bi gonen cha' nne'e wayejrenlloe'.
47005010	Le llonen bien yeololtello tello rao Criston' gan' llone' yel koxchisen', na' wchoye' kello cha' sollo nbaraz o cha' sa'kzi'llo, kon akren' benllo ka nbanllo, benllo da wen o cha' benllo da xhinnj.
47005011	Dan' ba nnézkzello yeolol-llo yedello di'll rao Xanllo Criston' ke yeolol da benllo, ke len na' lla'tyoera' be'nne wzenay ake' ke'e. Diosen' nnezre', do ra'llto' lla'tyoeto' be'nne wzenay ake' ke'e, na' zoto' bexhto' gakbe're, do ra'llto' llonto'n.
47005012	Kere lloe'rao kwinto' nia' ka', zan nia' ka' nench yewere kan' llonto', na' gak yelli're xti'll be'nn ka' llnne wen ke kwin ake' to ko'llze, na' bi lloe' ake' di'll kan' nak dan' yo' lo ra'llda'o ake' na'.
47005013	Cha' llákere llaktontto' kan' bento' na', leyeyakbe'e kon kan' bne Diosen' bento'. Na' cha' llákere zocha'okze yichjra'llda'oto' na'n, legakbe'e llonto' bi da llonto' nench llakrento' re'.
47005014	Le nllie' Criston' lli'o, na'llen' llonto' xchine'n. Na' nnézello toze'n bzane' yel nban ke'en gote' ni ke yeolol-llo, na' naklloe' txhen, na' nnello yeololkzllon' ba gotrenlloe'.
47005015	Criston' bzane kwine' gote' ni ke yeolol lli'o be'nnach, nench sollo gonllo kan' llazra'lle' na', na' bill sollo gonllo kon ka nen kello. Le'en gote' na' babane' radj be'nn wat ka' ni ke lli'o.
47005016	Neto' kan' bi nna gonlira'llto' Criston', lláketo' bibi za'ke', lláketo' za'kll be'nne lla'a rao yellrio ni, cha' no nake', na' cha' bi da de ke'e. Na' nna' bill lláketo' ka' ke Criston'.
47005017	Ke len na' be'nnen' ba nxenra'll Criston', ba bayake' ka to be'nn za gorj. Yeolol bi da bene', ba bden ka'le, na' nna' ba bayake' to be'nn kobe.
47005018	Dios na' ba bene' nench bazorenlloe' wen, na' ba bayone' lli'o ka to be'nn kobe dan' ba llonlira'll-llo Cristo na'. Ke len na' ba broe' rallna'llo yello be'nn ka' ka gon ake' nench yezorén ake' Diosen' wen.
47005019	Ye aklloe' Diosen' bse'le' Criston' nench noteze be'nne gonlira'll Le'e, so ake' nbaraz rao Diosen', na' bill lljadinra'll Diosen' bi da xhinnj ba ben ake'. Ka'n llaya'l yello be'nne nench so ake' nbaraz rao Diosen'.
47005020	Criston' bse'le' lli'o roraze', na' ka Dios na'kzen' lla'tyoere' be'nne, ke len na' ka kwinkze Cristo na' lla'tyoeto' re': leyezorén Diosen' wen.
47005021	Criston' bibi da xhinnj bene'. Na' Dios na' bene' bxha'kzie' ni ke da xhinnj ke lli'o, nench na' none' lli'o be'nn wen dan' nxenra'll-lloe' na'.
47006001	Neto' llonrento' re' xchin Diosen' txhen. Na'llen' lla'tyoeto' re', bi gonkazre dan' ba baya'chra'lle' lli'o.
47006002	Le nyoj le' xti'll Diosen', nen: Kan' bllin lla go't latj, kana' bzenaya' ko'o. Na' kan' bllin lla bexhre wasra'a re', kana'llen' gokrena' re'.  Na' nna'n de latj, na' nna' naken lla llasra'a be'nne.
47006003	Bi llonto' kon bi nen keto', da wllon ke be'nne bi nna wxenra'll Le'e, le lle'neto' bi ga't da nnechach ake' ke xchin Dios dan' llonto' na'.
47006004	Ke len na' llontezto' biteze da wen nench llroe'to' nakto' wen xchin Dios. Na' llaora'llto' kat llsa'kzi' be'nne neto', na' kat billre yel zi' yel ya'ch za'k ko'llto'.
47006005	Bzo kat bdin ake' neto', na' ka bro' ake' neto' rill ya, na' ka ben ake' da ne xhen. Na' da zan ras bento' llin war, na' bchachto' bichgale, na' wil bdonto'.
47006006	Broe'to' llonto' xchin Diosen', bitbi de da yel zdo' llonto'. Llzejnie'to' be'nne nench gombia' ake' da li na', napto' yel llxhenra'lle ke yeolol be'nne, llonto' wen ke yeololte'. Kon kan' llzejnie' Spíritu ke Dios na' llonto', na' do ra'llto' nllie'to' yeolol be'nne.
47006007	Leska' zoto' llzejnie'to' be'nn di'll li ke Criston', na' yeolol bi dan' llonto'n naken kone yel wak ke Dios. Na' dan' llonto'n naken da zej lixheje, llakrenen nench zoeto' dilrento' da xhinnjen'.
47006008	Zo kat llonto' xchin Diosen', na' llayoe'rao be'nne neto', na' zo kat llwie akre' neto', na' zo kate nne ake' wen keto', na' zo kat nnechach ake' keto'. Ne ake' ziye'to'n, na' neto' bi lljachie'to' lloe'kzto' di'll lin'.
47006009	Na' bale be'nne bi llakbe'e akre' llonto' da za'ke, na' ye bale' llayakbe'e akre' da za'ksen llonto'. Wa bento' xhbab got ake' neto', zan nna nbanto'. Llsa'kzi' ake' neto', na' bi nna got ake' neto'.
47006010	Da zan da llak da gakya'cheto', zan llawé lo ra'llda'oto'n. Nakto' ka be'nn nga'nnya'ch, na' llonto' nench be'nn zan so ake' nbaraz. La'kze bibi de keto', dan' nakto' Criston' txhen, yeolol bi da de naksen keto'.
47006011	Re' be'nn lla'a gan' nzi'i Corinto, ba be'rento' re' yeolol di'll da yo' lo ra'llda'oto', le nllie'to' re' kwis.
47006012	Ba broe'to' kan' nllie'to' re', na' re' bi nna wroe're cha' nllie're neto'.
47006013	Lla'tyoera' re' ka llon to be'nne lla'tyoere' xhi'nne', lewroe' artk nllie're nada' kan' ba broe'ra' nada' nllie'ra' re'.
47006014	Bi llaya'l gonllo txhen be'nn ka' bi nxenra'll Criston'. Cha' Dios na' ba none' lli'o be'nn wen rawe' na', bi gak gonllo txhen be'nn wen da xhinnj ka'. Lli'o ba yo' beni' ke Criston' lo ra'llda'ollo, bi gak gonrenllo be'nn ka' txhen, be'nn ka' bi yo' beni' ke Criston' lo ra'llda'o ake'.
47006015	Le Criston' bi gak gonrene' daxi'on txhen, ka'kze ke be'nnen' nxenra'll Criston', bi llaya'l gonrene' be'nnen' txhen be'nnen' bi nxenra'll Le'en.
47006016	Le bi gak gonlira'll-llo lwa'a gan' llonlira'll-llo Dios na', le lli'o ba nakllo ka yoda'o gan' zo Dios na'. Le Dios na'n bne'e: Serén ake', na' tarén ake'. Na' gaka' Dios ke ake', na' leake' gak ake' yell kia'.
47006017	Ke len na' llaya'l gonllo kan' bne Xanllo Dios na': Leyelloj radj be'nn ka' bi nxenra'll nada'n, bi gonrén akre' txhen. Na' bi gonre da xhinnj. Na'llen' serena' re'.
47006018	Na' gaka' Xare, na' re' gakre xhi'nna'. Ka'n ne Xanllo Dios be'nnen' nap yel wak xhen na'.
47007001	Kan' naken be'nn bi'cha' ak nllie'ra', ba nnézkzere kan' bne Diosen' gone' kello da wen na'. Ke len na' bill llaya'l gonllo da xhinnj dan' ll-lleyi' xpe'rllon' na' dan' ll-lleyi' lo yichjra'llda'ollon'. Llaya'l llebllo Diosen' wzenayllo ke'e yeo lla, na' gakllo be'nn xhira'll kan' lle'nre' na'.
47007002	Lellie' neto'. Ni tore bibi béneto'. Ni tore bi bzejnie'to' krere, na' ni tore bi bxhiye'to'.
47007003	Kere nia' ka' nench wxoa' do'l ko'llren', le ka'n ba bnekza' kana', nllie'ra' re', la'kze banllo o la'kze gatllo.
47007004	Do yichj do ra'lla' lloe'rena' re' di'll, na' llawera' ba bnnezra' ka wen na' llonre. Na' ba bayakxhenra'lla', na' nbaraz zoa' la'kze da zan da llak kello.
47007005	Kan' ballinto' gan' nzi'i Macedonia na', bibi latj go't yezi'ra'llto', le bxha'kzi'to'. Bni't be'nne bchachrén ake' neto', na' lekze blleb lo yichjra'llda'oto'.
47007006	Na' Dios be'nnen' llayoe' yel llxhenra'll ke be'nne, bayonne' neto' yel llxhenra'll kan' bara' Titon' gan' zoto'n.
47007007	Kere dan' bara' Tito na'zen' baxhenra'llto', renkze dan' badie' di'll na'n, llawere' kan' llonre na'. Na' be'e di'll zera'llre kwis yedwiato' re' da yobre. Na' ne'e, llákere ka da ka' ba goken, na' ngo' yichjre gonre kan' bnia'n. Na'llen' bawellra' bnnezra' ka'.
47007008	Na' llakbe'ra' gokya'chere kan' bnia' le' yichen' bzoja' re' na'. Na' bdere gokya'chra' kan' bena'n dan' gokya'chere na', na' nna' bill llakya'chra' dan' bse'la' yichen', le chollzen' gokya'chere.
47007009	Nna' llawera' le gokrenen re', nench na' gókere ka da xhinnjen' benre, na' bayátere, le bzoya'chre kan' lle'ne Diosen'. Na' benkzen wen ke naken bzoja' re' na'.
47007010	Le kat llzoya'chllo kon kan' lle'ne Dios na', llonen nench llayátello, na' lla't yel wasrá kello, na' billbi de gakya'chello. Zan bal be'nn kate llak akre', na' bi llayat akre' xto'l ake'n, leake'n llbeyi'.
47007011	Llawé Diosen' kan' benre gókere, le gokrenen re' bzera'llre benre kan' bne Diosen'. Na' bill benre txhen be'nnen' ben da xhinnjen', na' gokrenre nada', na' goklla're ka da xhinnjen' bene'n. Bllebre, na'llen' bzera'llre yedwia' re', na' do ra'llre bnaore benre kan' lle'ne Diosen'. Na'llen' be're yel llza'kzi' ke be'nnen' ben da xhinnjen'. Nakbie'kze billbi do'l keré de kan' benre na'.
47007012	Na' ka nak yichen' bzoja' re' na', kere to ke be'nnen' ben da xhinnj na'zen' blle' yichja', leska' kere to ke be'nnen' bene le'e ka'. Renkzren' blle' yichja' nench gakbe're rao Diosen', nna nllie'to' re'.
47007013	Na' nna' ba llaxhenra'llto' le ba bzenayre keto'. Na' leze llaweto' kwis ka nbarazen' zo Titon', le yeololre ba bazoare Titon' nbaraz ren da yo' lo yichjra'llda'we'n.
47007014	Bi baye'ra' golla' Titon' nakre be'nn wen, le nnezra' gonre wen. Le da lin' nake yeolol da ka' llzejnie'to' re' na', lekze ka' da li gok dan' gollto' Titon', zoto' nbaraz ka da wen na' llonren'.
47007015	Na' nllie'llre' re' le lljadinra'lle' kan' bzenayre ke'en, na' dan' gopre' bara'nne.
47007016	Ke len na' llawera', na' nnezra' yeyoll gonre ka dan' lle'ne Diosen' gonre.
47008001	Be'nn bi'che, lle'neto' nnézere kan' ba gokrén Diosen' to kwen be'nn ka' lldop ll-llay llonlira'll ake' Criston' toto yell gan' nbane Macedonian'.
47008002	La'kze gok yel ya'ch yel zi' kwis ke ake', Diosen' bene' ka bni't ake' nbaraz lo ra'llda'o ake', na' bawé akre' kwis btop ake' mell xhen nench gokrén ake' be'nn bibi de ke.
47008003	Nada' nnezra', na'llen' lloa'a di'll, be'e ake' bi da byallje be'nn yobre la'kze bibi go't ke leake'.
47008004	Go'tyoe akre' neto' we'to' latj we'e ake' mell gakrén ake' be'nn ka' nxenra'll Diosen'.
47008005	Na' ben aklle' ye ra't kan' lláketo' gon ake' na', le zga'tek ben kwin ake' rallna'a Xanllo Cristo na', na' leska' ben kwin ake' rallna'a neto', dan' gokra'll ake' kwis gon ake' kan' lle'ne Dios na'.
47008006	Ke len na' ba go'tyoeto' Titon' wayede' ye to gan' zore na', nench gakrene' re' yesyollre wtopre mell dan' ba bzoraore lltopre kana'.
47008007	Wen kwis llonre nxenra'llre Criston', na' llyixjwe're xti'lle'n, na' llejnie're kwasro da nak ke Diosen', na' zore llonre xchine'n, na' nllie're neto'. Leska' legón wenll, lewtope da yallje be'nne.
47008008	Bi llona' bien we're mell, kon lle'nra' gonre xhbab ka llon be'nn bi da lloe' do yichj do ra'lle, na' ka' wak nnézere cha' nllie're Diosen' do yichj do ra'llre.
47008009	Ba nnézkzere kan' nllie' Xanllo Jesucriston' lli'o. Na' dan' nllie're' lli'o na', bakwa'nne' yeolol da cha'o da de ke'e gan' lliarene' Dios na', na' bede' gorje' goke' ka be'nn ya'ch yellrio ni, na' badyene' nench yeolol dan' de ke'en gaken kello naklloe' txhen.
47008010	Na'llen' wzejnie'ra' ka dan' llakra' nak wen gonre. Wdwize bzo lo ra'llda'oren' gakrenre be'nn ya'ch, na' bzoraore btopre mell do yichj do ra'llre.
47008011	Na' llakra' wen na' naken wasyollre wtopren do yich do ra'llre kan' benkzre kan' bzoraore, na' we're arke zerao sa'kere.
47008012	Cha' to be'nne do yichj do ra'lle lle'nre' we'e bi da we'e, Diosen' wawékzere' la'kze da ra'ten. Diosen' bi llnnabe' we'llo to da bi de kello.
47008013	Bi nia' gonre ke da ni, na' billbi yega'nn keré dan' be'ren ke be'nn yobre.
47008014	Kon lle'nra' ga't da yallje yeololre. Cha' nna' de ke re', llaya'l gakrenre be'nn ka' yallje. ¿Bixha cha' wllin lla kate ga't ke leake', na' re' yálljere? Na'llen' yeyakrén ake' re', na' ga't da yallje yeololre.
47008015	Na'llen' gak kan' nyoj xti'll Diosen' nen: “Be'nnen' btopll da xhenlle bitbi bago'nn ke'e, na' be'nnen' btop ra'tze, bitbi byalljre'.”
47008016	Llioxken Dios bene' nench zera'll Titon' kwis gakrene' re' kon kan' llona' nada' na'.
47008017	Na' ka golle' yedwie' re' nench gakrenlle' re' ye ra'te, bawere' kwis, le bzo lo yichjra'llda'we'n yeyede', na' gakrenlle' re'.
47008018	Na' llse'lto' ye to be'nn lwelljllo ren Titon'. Na' to kwen to kwen be'nn ka' lldop ll-llay llonlira'll Criston', lloe' ake' di'll ke be'nnen' llse'lto' ni, ne ake' nbaraz llyixjwe're' Di'll Wen ke Jesucriston'.
47008019	Na'llen' brej ake' le'e, nench sa'rene' nada' kate cha'a gan' lla'a be'nn lwelljllo ka', lljasana' mell dan' lltopllon'. Na' we'llo mellen' nench gonllo Xanllo Jesucriston' xhen, nench wroe're llawere llakrenre be'nn lwelljre ka'.
47008020	Na' llwiato' nench ke si'chi'll be'nn neto', ke nake mellen' lltopto'n.
47008021	Na' llwiato' gonto' da li, kere chraoze rao Xanllo Dios na', renkze rao be'nnach ake.
47008022	Na' leska' llse'lrén aktoe' ye to be'nn lwelljllo. Zan ras ba bre'to' llone' xchin Diosen' do yichj do ra'lle', na' nna' lle'nre' yede' gan' zore na', dan' nnezre' zera'llre kwis gonre kan' llazra'll Dios na'.
47008023	Cha' no llnnab bi llon Titon', wak ye akre' llonrene' nada' xchin Diosen' nench na' llakrento' re'. Na' cha' wnnab akre' bi llon be'nn ka' ye chope, leyé ake' be'nn ka' lladop ll-llay llonlira'll ake' Criston', brej ake' leake', na' llse'l ake' leake'.
47008024	Ke len na' legón akre' wen, nench nneze be'nn ka' llon Criston' xhen toto yell nllie' akere', na' wroe'n llonkzre wen, kan' bneto' kan' be'to' di'll keré.
47009001	Bi llonteken bien wzoja' re', nnia' lekwej mell da gakrén be'nn ka' nxenra'll Criston' do ga yobre.
47009002	Nnezkzra' lle'nere gakrén akre'. Na' ba be'rena' be'nn Macedonia ka' di'll nench nnez akre', re' zore gan' nbane Acayan' lle'nere gakrenre be'nn ya'ch ka', na' ba bzoraore btopre mellen' wdwize. Na' da llonre na' ba llperen be'nn ka' zjalla'a zan yell gan' nbane Macedonian', nench na' gon ake' kan' ba llonre na'.
47009003	Na' llse'la' be'nn ki nench ke bi yega'nna' wen, ka nak ba bia'a di'll keré nakre be'nn wen, na' nench na' sore xhnid.
47009004	Le cha' sa'rén no be'nn Macedonia ka' nada' kat yeda' na', na' gakra' zdo' keré cha' bi sore xhnid katen' yeda' na', na' lekze ka' re' yeye're bi benre kan' bnia' na'.
47009005	Na'llen' gokra' wen kwiarao be'nn lwelljllo ka' chonne', yed ake' gan' zore nench gakrén ake' re', wzeraore wtopre mell dan' bnere we're na'. Na'llen' we'ren do yichj do ra'llre, kere we'ren do yediaze.
47009006	Lelljadinra'll kan' ne ake': Be'nn llaze ra'tze, ka' ra'tze llarape', na' be'nn llaz da xhen, da xhen yerape'.
47009007	Ke len na' llaya'l we'e totore arke da llzánere we're, na' bi we'ren do yediaze, lewe'n do ra'llre, le Dios na'n llawere' be'nn zo nbaraz llzanre' bi da lloe'.
47009008	Diosen' nape' yel wak, na' llakrene' lli'o biteze da yálljello. Na' llone' lla't yeolol da yálljello batteze, nench gak we'llo da yallje be'nne, na' gonllo billre da wen.
47009009	Xti'll Diosen' nyojen ke be'nn llzanre' da de ke'e nen: Ba be'e da byallje zan be'nn ya'ch. Na' bi ganra'll Diosen' da wen na' bene'.
47009010	Dios na'n llone' lla't no xhoa' binn da llazllo, na' billre yela' da lle'j llaollo. Lekze gonne' yeololte bi da yálljere, nench na' sa'kere we're bi da we're, na' gone' chi'o ka nak dan' zánere lloe're na', na' kone Le'en chejllre gonre da wen.
47009011	Diosen' gone' ga't da cha'o keré nench wak we're do yichj do ra'llre be'nn bi da llyalljre'. Na'll kat we'to' be'nn ya'ch ka' dan' ba btopre na', na' we'e ake' yel llioxken ke Diosen'.
47009012	Le dan' we're da yallje be'nn nxenra'll Jesucriston' do ga yobre, be'nn zan we'e yel llioxken ke Diosen'.
47009013	Na' kate si'i be'nn ya'ch ka' mellen' lltopren', na' wroe'n llzenayre Di'll Wen ke Criston' do yichj do ra'llre. Na'll we'e leake'n yel llioxken ke Diosen' dan' wse'lre mell dan' gakrén leake'n, na' dan' llakrenre yeolol be'nn nxenra'll Criston'.
47009014	Leska' yelwill ake' Diosen' dan' nllie' akre' re', na' wnnab akre' Dios gakrenlle' re' ye ra'te, le ba broe'n nllie' Diosen' re' kwis.
47009015	Llioxken Diosen', kateken' za'k dan' llone' kellon'.
47010001	Nada' Pablo lla'tyoera' re' ren di'll cha'o, kan' ben Criston', be'e di'll cha'o, Le'e goke' be'nn xhenra'll, na' be'nn cha'o. Bal be'nne llasné ake', to llebza' tila' re' kat zorena' re' txhen, na' kat zoa' zi'te na', llayaxhjra' llzoja' re', na' dila' re' le' yich ka' llzoja'n.
47010002	Lla'tyoera' re' gonre da wen nench kat yeda'n, bi yalljen tila' re', le dekze de tila' be'nn ka' llake llona' ka dan' nen kia'.
47010003	Le la'kze zoto' yellrio ni, nakto' be'nnach, kate dilrento' da xhinnjen', bi dilrento'n ka dil to be'nnach rao yellrio.
47010004	Na' bi dilrento'n kone yel wak keto'. Dios na' benne' neto' yel wak, nench na' tilrento' dan' llon daxi'on, nench na' wchochj wlanto' yel wak ken, na' yel wxhiye'e ken.
47010005	Dios na'n llakrén neto' nench llxhexj yichjra'llda'o be'nne, llzenay ake' ke Criston', na' llbej yichj ake' xhbab xhinnj ke ake'n, na' billre da ll-llon gombia' ake' Dios.
47010006	Na' kat yeyoll wroe'n yeololre ba llzenayre ke Diosen', kana' ba nwiato' ka gonto' ke be'nn ka' bi llzenay.
47010007	Lewiá ka dan' llre're llonto' na'. Cha' nol re' llákere nakre Criston' txhen, leyeyón xhbab kere re'zre'n, renkze neto'n naktoe' txhen.
47010008	Bi yeye'ra', we'renkza' re' di'llen' ye ra'te kan' ba bia'n na', le llawera' le Xanllo Criston', bse'l neto' nench na' gakrento' re', na' chejnie're Di'll Wen ke'en, kere da wlleyi' re'n.
47010009	Bi lle'nra' no gake cha' dan' llzoja' re' ni, naken nench wcheba' re'n.
47010010	Be'nn ka' llasnnechach kia', ne ake' kat zoa' zi'te, llzoja' re' llonra' re' znia kwis ka to be'nn wnebia'; na' ne ake' bibi llak bi nnia', kate zorena' re' txhen, na' bi lloa'a di'll da za'k da wzenayre.
47010011	Be'nn ka' nnechach kia'n, llaya'l nnez akre' kan' lleto' re'n, kan' llzojto' re' katen' zoto' zi'te, leska'kze gonto' kat yedsorento' re'.
47010012	Bi lle'neto' gakrebeto' be'nn ka' llayoe'rao kwin. Llak akre' wenllen' llon leake', le totoe' kon llwia lwellj ake', nench nne ake' llon aklle' wenll kerke kan' llon be'nn lwellj ake' ka', na' bi llayakbe'e akre' bin' llon ake'.
47010013	Neto' bi llayoe'rao kwinto', kon lloe'to' di'll ke da ka' gokrén Diosen' neto', da ka' bento' gan' bse'le' neto' na', na' leska' ba bse'le' neto' gan' zore na'.
47010014	Na' bi ziye'to' kat lloe'to' di'll ke dan' ba bento' gan' zore na', le nakto' be'nn nell bzejnie'to' re' Di'll Wen ke Criston'. Chenak bibi bento' gan' zore na', di'll wenra'llzen' lloe'to' chet ka'.
47010015	Na' bi llonto' llalj we'to' di'll ke da ben be'nn yobre, bento' xchine' kon gan' bse'le' neto'n. Nna bexhto' gonlira'll-llre Criston' nench na' gonllto' xchin Diosen' gan' zore na', kon ke nak da bkwa'nn Diosen' lo na'to' gonto'.
47010016	Na' lle'neto' chixjwe'to' Di'll Wen ke Criston' ga nakll zi't ka gan' zore na'. Na' lle'neto' chixjwe'to'n ga nono nna chixjwe' len, nench ke wlanto' ka nak da ba ben be'nn yobre.
47010017	Bi llaya'l wayoe'rao kwinllo bi da ba benllo, toze Xanllo Dios na'n llaya'l wayoe'raollo dan' ba bene' na'.
47010018	La'kze cha' to be'nn nne'e llone' wen, bi chejle'llo. Zan cha' Xanllo Dios na', nne'e llone' wen, na'llen' nnello da lin' nake' be'nn wen.
47011001	Lle'nra' wzenayre ye to chop di'll wen da wa'a kia'kza', la'kze cha' llákere di'll da bibi za'ken. Lewzenay kia'.
47011002	Nada' bzejnie'ra' re' xti'll Criston' da nelle nench na' benlira'llre, ni ke Dios na'n nllie'ra' re' do yichj do ra'lla'. Na' lle'nra' llie're toze Cristo na', nench sa'ke gona' re' rallne'e, gakre ka to no'r we'o, no'r nna napchi'i kwine'.
47011003	Llak nxhollra' siye'e be'nne re', na' bill gonlira'llre Criston' do ra'llre, na' bill llie're toze Le'e. Ka'n ben bel ban' nak ba xi'o, bxhiye'ba' no'r nellen' golle Eva.
47011004	Kate llra' be'nne gan' zore na', nlla're llzejnie' akre' re' ke Jesúsen' kan' ba bzejnie' neto' re', na' llzejnie' akre' re' nlla're ke Spíritu ke Diosen', na' ren Di'll Wen ke'e na', na' le llzenayteren do ra'llre.
47011005	Ba non akre' ka postl keré, na' llonre leake' xhen, rencha' nada' za'klla' ka leake'.
47011006	La'kze bi za'kra' we'rena' re' di'll kwasro, ba bre'kzere da ka' ba bento'n, na' nnézkzere llejnie'to' xti'll Diosen' kwasro.
47011007	¿Llákere bi bena' wen dan' bi bxhi'i raxhja' kan' be'rena' re' xti'll Diosen'? Bena' kwina' ka to be'nn bibi za'k, dan' bi bxhi'i raxhja' nench bena' ka sore nbaraz.
47011008	Bxhia' mell da benn be'nn ka' lldop ll-llay llonlira'll Criston' lla'a do ga yobre nench be'rena' re' xti'll Diosen'.
47011009	Na' kan' bzorena' re', la'kze byalljra' bi da byalljra', bi bnnabra'n re'. Be'nn ka' zaya'k Macedonia na', benn ake' da byalljra' nench bi benra' re' zede, na' bexha' bi gonra' re' zed gonnre da yalljra'.
47011010	Llawera' llak llepa' re' ka', le nnezra' llakrén Criston' nada' lloa'a di'll li, na' nono be'nn ka' lla'a doxhen gan' nbane Acayan', gak yeka'a ake' yel llawé kia'n.
47011011	¿Bixchen llepa' re' ka'? ¿Llákere bi nllie'ra' re'n? Nnezkze Diosen' nllie'ra' re'.
47011012	Na' ka'kze gona' bibi wchixhja', nench na' bibi de wde' be'nn ka' nne ake', kan' llon leake'n ka'kzen' llon neto'.
47011013	Leake'n bi nak ake' dogarje postl. Kon di'll wenra'llzen' llzejnie' akre', na' llonre' akre' re', nench gákere Criston' bse'l leake'.
47011014	Bi yebánere kan' llon ake'n, le ka'kzen' llroe'rao daxi'on lli'o, llayón kwinen ka to angl llseni', nench gákello naken to angl za'a yebá gan' llia Diosen'.
47011015	Ke len na' bitbi llak akre' dá ake' ziye'e ake', llon ake' ka be'nn dá lloe' di'll li, zan wllin lla, sa'kzi' ake' ke chnare yel wen da xhinnj ke ake' na'.
47011016	Ni nia' re' da yobre, bi gákere nada' ka to be'nn bi llejnie'. Na' cha' llákere llona' xhbab da bi za'ke, lewzenay ke wa'a to chop di'll wen kia'kza'.
47011017	Wa'a di'll wen ke kwina', la'kze cha' nnezra' bi benn Xanllo Criston' rallna' gona'n. We'kera'n ka ke to be'nn llon xhbab da bibi za'ke, be'nn bi llejnie'.
47011018	Be'nn zan lloe' xti'll kwin ake' cha' bi da ba ben ake', ka'kzen' gona' nada'.
47011019	Ba non kwinre ka to be'nn si'n, ke len na' llawere llzenayre ke be'nn llaso'n xhbab da bibi za'ke'.
47011020	Llzenayre ke be'nn ka' ba ben ake' re' ka to be'nn wen llin ke ake'. Lloe're latj ziye'e ake' re', nench lloe' akre' bi da de keré, na' llontezre kon bi ne ake', na' llbiacha' ake' re'. Na' lloe're latj llgo' ake' ke xa'yre, llsa'kzi' ake' re'.
47011021	Balátere lla be're latj ben akre' re' ka', rencha' neto' bi bayáxhjeto' góneto' re' ka'. Le chet ka' noteze be'nne llayaxhjre' lloe' di'll wen ke kwine', leska' wayaxhjra' nada' wa'a di'll wen ke kwina', la'kze gona' ka to be'nn bi llejnie'.
47011022	Leake' ne ake' nak ake' be'nn Hebreo, leska' be'nn za'a rao dialla be'nn Hebreo ka'kze nada'. Leake' ne ake' nak ake' be'nn Israel, leska' be'nn ganna'kze nada'. Na' leake' ne ake' nak ake' xhi'nn dialla da Abraham, leska' xhi'nn dialla da Abraham nada'.
47011023	Llasné ake' bse'l Criston' leake' nench gon ake' xchine'n. Lekze Le'en bse'l nada', na' ba benlla' xchine'n ker ka leake'. Si'xhenre dan' lloa'a di'll ka llon to be'nn bi llejnie'. Ba benlla' llin war ker ka leake', da zan ras bdin koxchis nada' dan' lloa'a xti'll Dios na'. Na' zan ras ba bwie be'nne nada' bro' akte' nada' rill ya, ker ka leake'. Na' zan ras ba be'x ake' nada', na' gokra'll ake' got ake' nada'.
47011024	Ga'y kwen twaljalloa (39) ras weje bdin be'nn Israel ka' nada' kone sot de yid.
47011025	Chonn ras bdin koxchis ka' nada' xhis. Na' to bchekw ake' nada' yej. Na' ka zya' to lo barco, chonn ras bxhinnj barcon' lo nisda'on, na' ganne bara'a. Na' chnia bllia' tlla chyere lo nisda'on.
47011026	Zan ras ba bya'a yell zi'te jatixjwe'ra' xti'll Criston'. Zan ras ganne gok bdia' yeo ka', na' zo ka bdia' ga zjalla'a be'nn wan ake, na' zo kat be'nn wra'll kia' ka' gokra'll ake' got ake' nada', na' zo kat be'nn bi nake be'nn Israel, leska' gokra'll ake' got ake' nada'. Na' bzoa' nxholl do yell ka', na' do ga nono be'nn llra', na' do lo nisda'o ye ra'tze ke gota'. Na' bllach be'nn bxhiye'e ake' ne ake': “Nakllo txhen,” na' gokra'll ake' got ake' nada'.
47011027	Zan ras bena' xchin Diosen' to baxa'kra', na' zan ras bi go't latj tasa'. Nombia' yel llbil lldon, le zan ras bi go't da ye'j gawa'. Na' zan ras bayaya' bi go't xhara'na'.
47011028	Da zanllre da bxha'kzia' da bi lloa'a di'lle, na' leska' yeo lla llakzedra', akre llak ke be'nn lwelljllo ka' lldop ll-llay llonlira'll Criston' toto yell ka'.
47011029	Na' cha' llakre yillwe', wa llakya'chra' kwis, llaktekzera' nada'n llaka' yillwe'n. Na' leska' kat no be'nn llko'yelre' re' gonre da xhinnj, llake lo ra'llda'wa', llaklla'a cha' ba llonre kan' ne ake' na'.
47011030	Na' cha' llonen bien we'lla' di'll ke kwina', llaya'l wa'a di'll ke dan' llroe'n bibi de gona' to wraza'.
47011031	Na' Dios be'nnen' lloe'raollo ke chnare, nnezre' lloa'a di'll li. Le'en nake' Xa Xanllo Jesucristo na'.
47011032	Na' ye to da gok kia', kan' bzoa' yell gan' re Damasco, be'nnen' gokrén be'nn wnebia'n nzi'i Aretas, bzoe' be'nn ak bdap ake' gan' llde be'nn ka' gan' zo ze'e dan' nechj yell na', nench go'x ake' nada' kate yelloja' na'.
47011033	Na' be'nn lwelljllo ka' bro' ake' nada' to lo wit, na' baletj ake' nada' ko'llre ze'e dan' nechj yell na', na' bara'a lo na'a be'nn ka' gokra'll go'x nada'.
47012001	Bibi lliara'lla' cha' wne wen ke kwina', zan wa'a di'll ke dan' ba bre'da'ora'n, na' da ka' ba bzejnie' Xanllo Criston' nada'.
47012002	Ba nombia' to be'nn nao nxenra'll Criston', ba gok chda' (14) iz byeje' yebá. Bi nnezra' cha' byeje' ren kwerp ke'e na', o cha' kere ren len na', Dios na' nnezre'.
47012003	Na' nombia' be'nnen' byej yebá na'. Bi nnezra' cha' ren kwerp ke'en o cha' kere ren len na', Dios na' nneze.
47012004	Na' blline' gan' llia Diosen', na' benre' lloe' be'nn ka' di'll da za'ke da nono be'nnach nna gak we'e ka di'll ki.
47012005	Ka nak be'nn ni wayoe'rawa', zan ka nak nada' bibi de da wayoe'rawa' kwina'. Kon wa'a di'll ke da ka' ba gok kia', dan' llroe'n bi llak bi gona' to wrazza'.
47012006	Na' chenak lle'nra' wayoe'rao kwina', da zan da wen ba bena' da nak zi wa'a di'll chenak, da nak di'll li, kere di'll wenra'lle. Zan bi wa'a di'll ke da wen ka' ba bena'n, le bi lle'nra' no yeyoe'rao nada'. Wenre gon ake' xhbab cha' za'k dan' llre'e akre' llona' na', na' ka dan' llen akre' lloa'a xti'll Dios na'.
47012007	Nench bi gona' xhbab za'klla' nada' dan' bre'da'ora'n, na' dan' bzejnie' Xanllo Criston' nada', Dios na' be'e latj ll-llayrawa' zo to da zo lla'd kwerp kia'n, ke ga lla'de ye'ch, le ka'n lle'ne daxi'on gak nench wsa'kzi'n nada'.
47012008	Chonn ras ba bnnabra' Xanllo Criston' yeke'e dan' ll-llayraorena' kwerp kia'n.
47012009	Na'll goll Xanllon' nada': “Yel nllie' kia'n zerenen rwe'. Lezen na' yalljro'. Le kat bi za'kro' bi gono', kana'llen' gakbe'ro' llakrena' rwe' nench gono' bi da llaya'l gono'.” Ke len na' llawera' we'lla' di'll, ke dan' llroe'n bibi llak gona', le lle'nkazra' yel wak ke Criston' sorenen nada'.
47012010	Ke len na' llawera' biteze da llak kia' nench na' gak Criston' xhen, na' llroe'n yalljra' gakrene' nada'. Na' llawera' kate lltitje be'nne nada', kat bi da yalljra', kate llraydo be'nne nada', na' kate billre da llayrawa'. Na' kat llak kia' ka', kana'n llakrenll Criston' nada' kone yel wak ke'e na'.
47012011	Ba bia'a di'll bayoe'rao kwina' ka llon be'nn bi llejnie'. Re'n llaya'l we're xti'lla'n naka' be'nn za'ke, na' bi llonre ka'. Ke len na' benkza' bien bia'a di'llen' ka'. Le nxenra'llre be'nn ka' ba nonre ka postl keré. Na' nada' llakra' toz ka za'ka' kon kan' za'k leake', la'kze llakbe'ra' bibi za'kteka' cha' bi zorén Diosen' nada'.
47012012	Ba bre'kzere naka' dogarje postl, le kan' badsorena' re', broe' Diosen' zorén yel wak ke'en nada', na' bene' nench gok billre da za'k yebane be'nne, na' gokrene' nada' nench bdaora'lla' yeolol da gok kia' chak bena' xchine'n gan' zore na'.
47012013	Lesi'xhen cha' brekyi'lla' re', dan' bi benna' latj gakrenre nada', kan' ben be'nn ka' yela' be'nn ka' ba llonlira'll Criston'.
47012014	Lle'nra' wayónn ras yeda' yedwia' re', na' bi gonra' re' zed kat yeda' na'. Le bi lle'nra' gonnre nada' bi da de keré, kon lle'nra' wzenayre, na' gon kwinre rallna'a Criston'. Ka llon to bida'o, bi llaya'l we'be' da yallje xaxhna'be', xaxhna'be' na'len' we'e lebe' cha' bi da yálljebe'.
47012015	Le nada' do ra'lla' llzanra' bi da de kia', na' rente kwina' llzanra' nench na' gakrena' re'. Na' la'kze cha' nllie'ra' re', llakbe'ra' bi nllie'tekere nada'.
47012016	Na' balre la'kze llakbe're bibi zed benra' re' bi da byalljra', nere bxhiya' re'n.
47012017	¿Bixha llákere bxhiya' re'n kan' bse'la' be'nn lwelljllo ka' gan' zore na'?
47012018	Go'tyoera' Titon' badwie' re', na' bse'lrene' ye to be'nn lwelljllo. ¿Bxhiye'e Titon' re'? Le'e ren nada' toz ka llonkzto', na' toz kan' lle'neto' gakrento' re'.
47012019	¿Llákere llayoe'xhento' re'n kan' ba gollto' re' na'? Rao Diosen' na' rao Cristo na', lloe'to' di'll li nench na' wxenra'llre Diosen', lloe'rento' re' di'll ki le nllie'to' re'.
47012020	Na' to ba lleb xhiza' kate yedra'nna' re', cha' wroe'n bi llonre wen kan' lle'nra' gonre na'. Na' cha' ba llonre da xhinnj, bi chazra'llre kan' gona'n. Lleb xhiza' nxholl lla're dilre, na' llaxhé' lwelljre, llrok lwelljre, na' lle'nere re'ze gak wen keré. Na' bi ne bi zill ke lwelljre, na' lltitjre de di'lle, na' nakre be'nn ya'ra'lle, na' bibi xhnneze yo' kerén'.
47012021	Leska' lleb xhiza' katen' yedra'nna' re'n da yobre, Diosen' gone' gakra' zdo' kan' llonre. Na' kwella' kan' llonre, ka nak nna llonre da xhinnj, kan' llonre kan' batna'te, na' bi nna yeyátere da yel zdo'n llonre, nzoa no xtore, na' zorenre be'nn bi nak be'nn keré, na' no'r bi nak no'r keré.
47013001	Nna' gak chonn ras yedwia' re'. Katen' gaollo xhia ke noteze be'nne, wroe'n nape' do'le cha' yetilen kan' llasné chop chonn be'nne lloe' ak di'll kan' goken.
47013002	Ka di'll ka' be'rena' re' kan' bzorena' re', na' nna' nia' re' da wllope, llonteza' ka be'nn zerén re'. La'kze bi zia' gan' zeren', llzoja' re' da yobre, bi yeya'chra'lla' be'nn ka' ben da xhinnjen' cha' bi yeyat akre'.
47013003	Llwiare gona' to da re'tere da wroe'n, Cristo na' nne'e nada'. Na' kere nnello nake' ka to be'nn bibi llak llon na'. Za wroe're' yel wak xhen ke'en, na' gone' nench sa'kzi're ka da xhinnjen' nonre na'.
47013004	Na' la'kze ben Criston' ka be'nn bibi llak gon kan' bet ake' Le'e le' yay cruzen', zoe' nna' dan' nape' yel wak xhen ke Diosen'. Leska' neto' nakto' Criston' txhen, ben kwinto' ka be'nn bibi llak gon, na' wroe'to' re' zorén yel wak ke Diosen' neto' nench za'ke wzenia'na'to' re'.
47013005	Lewiaya'nn cha' li nxenra'llre Jesucriston'. ¿Bi llakbe're Xanllo Jesucriston' zerenkze' re'? Lete cha' ba gonra'llre bi da gok keré kana'n, na'llen' bill llakbe're cha' zerene' re'.
47013006	Na' zoa' rez gakbe're, neto' bi nna wsanra'llto' yel wxenra'll Le'en la'kze ll-llayraoto'.
47013007	Na' llalwillto' Diosen' nench gakrene' re', na' llnnabto' billbi da xhinnj gonre, kere nench gakbe're neto' za'kllto', zan nench na' sore gonre da wen na'. Le toz ka llonen ke neto', cha' llayakbe'e be'nne naoto' nxenra'lltoe' o cha' ni ke llakbe'e akzre'.
47013008	Bitbi gak nnello ke da lin', lete da llaya'l gonllo serenllo da lin' txhen.
47013009	Llaweto' gonto' ka be'nn bibi llak gon, nench na' re' wxenra'llre do yichj do ra'llre. Na' zokzto' llalwillto' Dios, llnnabto' gakrene' re' wxenra'llre do yichj do ra'llre.
47013010	Da kin' ba bzoja' re' ka za yedra' yedwia' re', nench yeyátere da xhinnj kerén', nench bi gonra' re' znia. Le Cristo na'n bse'l nada' naka' postl ke'e, na' benne' nada' yel llnebia' da gakrena' re', kere da wlleyia' re'.
47013011	Be'nn bi'che, llnnaba' gakchga wen keré. Lekwek yichjre gonya'nnre yeolol dan' lle'ne Diosen' gonre. Legakxhenchaze cha' bi da llak keré. Legak toze ren lwelljre nxenra'llre Criston', na' lesó kwasro ren be'nn lwelljre. Le Dios na'n nllie're' lli'o, na' nzoe' lli'o zo bezllo nbaraz ren da yo' lo ra'llda'ollo, na'llen' llnnaba' sorenchgue' re'.
47013012	Na' kat yellayre lewno'p na'a lwelljre.
47013013	Yeolol be'nn ka' nxenra'll Criston' do ni, llwap ake' re' lliox.
47013014	Na' llnnaba' rao Xanllo Jesucriston' gakrenchgue' re'. Na' yel nllie' ke'e, sorenchgan re', na' gonchga Spíritu ke Diosen' nench xhbab kerén' gaken toze ren ke'e na'. Ka'n gakchga.
48001001	Nada' Pablo naka' postl, kere be'nnachen' brej nada' gona' xchin Diosen', Jesucriston' ren Xe'e Dios na'n, be'nnen' basbán Le'e radj be'nn wat ka', leake'n brej ake' nada'.
48001002	Nada' na' ren yeolol be'nn lwelljllo ka' ni't ganni, llzojto' re' lldop ll-llayre llonlira'llre Criston' yell ka' zjalli' gan' nbane Galacia na'.
48001003	Na' llnnaba' rao Xallo Diosen' ren rao Xanllo Jesucriston' gakrén akchgue' re', na' wzoa ake' yichjra'llda'ore so kwezre nbaraz.
48001004	Jesucristo na' bsanra'll kwine', ni ke xto'l-llon' nench bill gonllo txhen da xhinnjen' llak rao yellrio ni. Bene' ka' le ka'n byazra'll Xallo Diosen',
48001005	be'nnen' llaya'le gonllo xhen ke chnare. Ka'n gakchga.
48001006	Llabanra' dan' ba brej yichjre Diosen', be'nnen' brej re' dan' nllie' Criston' lli'o, na' llzenayre ke ye to da llákere nakllen di'll wen.
48001007	Kere nello de ye to di'll da za'kllen'. Nia' ka' le zjani't be'nn llonchix akre' re', na' leska' lle'n akre' gonchix akre' di'll da nak ke Cristo na'.
48001008	Na' cha' neto' o cha' to angl za'a yebá, lloe' ye to di'll da bi nak Di'll Wen ke Criston', llnnaba' rao Diosen', wenkre wlleyie' be'nnen' chet ka'.
48001009	Na' kan' ba bnekza' na', na' da yobre llepa' re', cha' nollre be'nne lloe' xti'll Criston' nlla're kan' ba nsedre na', wlleyi'chga Diosen' le'e chras.
48001010	Kere llayirjla'lla' nench nne be'nn ka' wen kia'n. Llayirjla'lla' nench na' nne Diosen' wen kia', na' leska' bi llayirjla'lla' yega'nna' wen rao be'nnachen', le chet ka' nna' llayirja' yega'nna' wen rao leake'n, bill naka' ka to be'nn wen llin ke Cristo na' chet ka'.
48001011	Be'nn bi'che, lle'nra' nnézere ka Di'll Wen ke Criston' ba be'rena' re', kere da nake xhbab ke be'nnachen'.
48001012	Kere da bxhia' ke be'nnachen', ni kere be'nnachen' bzejnie' nada', kwin Jesucristo na'n bzejnie're' nada' Di'll Wen ke'en.
48001013	Ba bénkzere kan' bena'n kan' bnawa' dan' llonlira'll neto' be'nn Israel. Le bsa'kzia' be'nn ka' llon Criston' xhen nench yenit yerán ake'.
48001014	Na' blle' yichja' kwis ka nak benlira'lla' dan' benlira'll da xozxta'wa' ka', na' bnaolla'n klle'llo ka be'nn lwellja' be'nn Israel ka'.
48001015	Bixha ka za garjtia', bllia Diosen' bia'a gona' xchine'n. Breje' nada' nench gona'n, le nllie're' nada'n. Na' ka bllin lla bene' kan' nchoybie' gone' na',
48001016	na'll bene' nench bembia' Xhi'nne' Jesúsen', na' bzejnie're' nada' nench llyixjwe'ra' xti'll Jesúsen' gan' lla'a be'nn ka' bi nak be'nn Israel. Na' nollno bnnabra' wzejnie're' nada'.
48001017	Na' bi bya'kza' Jerusalén na', wroe' wsede postl ka' nada', be'nn ka' brej Diosen' gon ake' xchine'n kan' za gona'n nada'. Na' le bya'tia' gan' nzi'i Arabia, na' baza'a Arabia na' ballina' yell kia' gan' nzi'i Damasco.
48001018	Na' bde gok chonn iz, na'll ballina' Jerusalén na', kana' bembia' Pedron', na' bzorene' ye chi'no (15) lla.
48001019	Na' nollno postl ka' bre'ra' be'nn ka' yela', toze Jacobo bi'ch Xanllo na' bre'ra'.
48001020	Nnezkze Diosen' dan' llzoja' ni, naken da li.
48001021	Bde na' na'll baya'a yell ka' zjalli' gan' nzi'i Siria na' ren Cilicia.
48001022	Na' be'nn ka' lldop ll-llay llonlira'll Criston' yell ka' zjalli' do Judea na', bi bembia' ake' nada' kana'.
48001023	Kon ba ben akre' llasné ake' kia': “Be'nnen' bsa'kzi' neto' kana'n, ba de'e llyixjwe're' be'nne llaya'l wxenra'll-llo Criston', la'kze kan' batna' gokra'lle' nono gonlira'll Criston'.”
48001024	Na' ben ake' Diosen' xhen, ka ben akre' kan' llona'n.
48002001	Na' ka gok chda' (14) iz bya'a Jerusalén na' da yobre, bya'rena' Bernabén', na' leska' bchia' Tito na'.
48002002	Na' bya'a le bzejnie' Diosen' nada' llaya'l cha'a. Na' btopa' be'nn ka' nak be'nn brao ke be'nn ka' llonlira'll Jesucriston', na' leakze' bzejnie'ra' bin' llyixjwe'ra' be'nn ka' bi nak be'nn Israel kate lloe'rena' leake' Di'll Wen ke Criston', le gokra'lla' nnez akre' nench ke nne ake' bibi za'k dan' llona'n, na' dan' bena'n.
48002003	Ka goken bi ben ake' bien so be'nnen' sen dan' nzi'i circuncisión, be'nnen' nake' nada' txhen re'e Tito la'kze bi nake' be'nn Israel.
48002004	Kan' gok la'kze blla'a ren bal be'nn lwelljllo, be'nn ka' kere do ra'll ake'n benlira'll ake' Criston', kon to blle'nao ake' nench wlliayi'll ake' lli'o, dan' bi naollo klle'llo yeolol dan' nyoj le' ley ke be'nn Israel ka'. Le leake'n gokra'll ake' gon ake' bien nnaoto' yeolol da ka' nao leake'n nak ake' be'nn Israel.
48002005	Na' neto' ni ra't bi bzenayto' ke ake', le gokra'llto' bi ga't da wllon wzenayre Di'll Wen ke Criston' dan' nak da li na'.
48002006	Na' ka nak be'nn ka' gok be'nn brao ke be'nn ka' llonlira'll Criston' Jerusalén na', bi gokra'll ake' yexoa ye ra't ke ake' kan' llsed llroe'ra' ke Criston'. (Le bibi de wroe' dan', cha' gok ake' be'nn brao o cha' bi gok ake' be'nn brao, le rao Dios na'n toz ka za'k yeololte be'nne.)
48002007	Le gokbe'e akre' ngo' Diosen' rao na', llyixjwe'ra' Di'll Wen ke Criston' rao be'nn ka' bi nak be'nn Israel, kan' none' ke Pedron' ngoe' rao ne'e llyixjwe're' xti'll Criston' rao be'nn ka' nak be'nn Israel.
48002008	Le Diosen' be'nnen' bse'l Pedron' nench chixjwe're' xti'll Criston' rao be'nn Israel ka', Lekze'n llakrene' nada' nench llyixjwe'ra' xti'll Criston' rao be'nn ka' bi nak be'nn Israel.
48002009	Ke len na' Jacobon' ren Pedron' ren Juan na', be'nn ka' nakll be'nn brao rao be'nn ka' llonlira'll Criston' Jerusalén na', kate gokbe'e akre' kan' llakrén Diosen' llona' xchine'n, na'll be'x ake' ta'ka', na' ren ta'k Bernabén' nench broe' akre' neto' llon ake' neto' txhen, na' byazra'll ake' kan' llonto' na'. Le llak akre' wenkzen' gonto' xchin Diosen' rao be'nn ka' bi nak be'nn Israel, na' leake' gon ake' xchine'n rao be'nn Israel ka'.
48002010	Toz dan' goll ake' neto' gonto', gakrento' be'nn ya'ch ak. Na' da likze lli' yichja' llona' ka'.
48002011	Na' kan' bed Pedron' yellen' nzi'i Antioquían' bdile' kan' llone'n, le broe'rawe llone' dan' bi llaya'l gone'.
48002012	Ka blline' Antioquía na', lle'j llaorene' be'nn ka' llonlira'll Criston' txhen la'kze bi nak ake' be'nn Israel. Na' bde na' bllin be'nn Jerusalén ka' bse'l Jacobon', na'll bill gokra'lle' ye'j gaorene' txhen be'nn ka' bi nak be'nn Israelen'. Le bllebe' si'chi'll be'nn ka' le'e, be'nn ka' ne, noteze be'nn llonlira'll Criston', llaya'l so ake' sen dan' nzi'i circuncisión.
48002013	Na'll yezikre be'nn Israel ka' llonlira'll Criston' leska' wix ake', na'll bill we'j bdaorén ake' be'nn ka' bi nak be'nn Israel ka' txhen, na'll bko'yelrén aktere' Bernabén' nench na' rene' wixrene', bene' kan' llon ake' na'.
48002014	Gokbe'ra' bi llon ake' kan' llaya'l gon lli'o nombia'llo di'll li ke Criston'. Na' ke len na' bdila' Pedron' rao yeolol be'nn ka' ndopen', na' golle': “Rwe' nakte'o be'nn Israel, na' ba brej yichjo' ka dan' nao be'nne Israel ka', nench na' llono' txhen be'nn ka' bi nak be'nn Israel. Na' nna', ¿bixchen llchie'zro' be'nn ka' bi nak be'nn Israel gon ake' kan' nak dan' nao be'nn Israel ka'?”
48002015	Neto' gorj radj be'nn Israel ka', bi gorjto' radj be'nn wen da xhinnj ka' bi nombia' Dios.
48002016	Na' ba nnézkzeto' Diosen' bi ne'e nakto' be'nn wen rawe'n, ni ke dan' llonto' kan' ne le' ley dan' bzoj da Moisésen'. Le ne'e kon be'nn nxenra'll Jesucriston', nak akse' be'nn wen rao Diosen'. Na'llen' ren neto' ba llonlira'llto' Criston' nench nne Diosen' keto' naksto' be'nn wen rawe'n. Ne'e ka' kere dan' llonto' kan' ne ley na', le nono zo be'nn nak be'nn wen rao Diosen', ni ke dan' llone' da ka' llia le' ley na'.
48002017	Neto' ba llonlira'llto' Criston' nench non Diosen' neto' be'nn wen. Ke len na' llakbe'to' toz ka' nakto' ren noteze be'nn wen da xhinnj. ¿Llákere Criston' llone' lli'o be'nn wen da xhinnjen'? Cha' ka' llake no be'nne, kreren' llon ake' xhbab.
48002018	Na' ba brej yichja' leyen' dan' bi bzoe yeyonen nada' be'nn wen, na' cha' yezorawa' yenawa'n da yobre, da xhinnj xhen gona' chet ka.
48002019	Le dan' bi bxha'kra' gona' kan' ne leyen', na' ba naka' ka be'nn ba got rao leyen', na' nna' nbana' yo'kze yichja' soa' wzenaya' ke Diosen'.
48002020	Criston' gote' le' yay cruzen', na' naka' ka be'nn got ren Le'e txhen. Bill zoa' ka zo to be'nn zo ka'ze, le nna' ba zoteze zorén Criston' nada'. Na' dan' llona' na', llona'n kon kan' ne Xhi'nn Dios be'nnen' llonlira'lla' na'. Le Le'en nllie're' nada' be'e latj gote' ni kia' nada'.
48002021	Bi wzia' chla're dan' nllie' Diosen' lli'o. Le chenak leyen' bxha'ken bayonen lli'o be'nn wen rao Diosen', bibi za'ken got Criston' chet ka'.
48003001	Re' be'nn Galacia, nchol yichjra'llda'oren'. ¿Noxha bxhiye'e re', na' bsanra'llre bill byejle're da li ke Diosen'? Ba bzejnie'ra' re' kwasro dan' got Criston' le' yay cruzen' ni ke lli'o.
48003002	Toz dan' lle'nra' nnabra' re': ¿Badsó Spíritu ke Diosen' lo yichjra'llda'ore dan' llonre kan' llia le' ley dan' bzoj da Moisésen' o cha' dan' benlira'llre Cristo na'n?
48003003	Zi'tere nakre. ¿Bi llejnie'kzeren'? Spíritu ke Diosen' byo'n lo yichjra'llda'oren' kan' bzorao llonlira'llre Criston'. ¿Llákere lle'nllen gonre billre da yobre nench yeyoll gakre kan' llazra'll Dios na'?
48003004	Da zan da bsa'kzi' be'nn ka' re' dan' llonlira'llre Criston'. ¿Na' bixha zejen na' bdaora'llre da ka' cha' llákere llaya'l gonre bi da gonre nench yerare?
48003005	Nnézkzere Dios na' ba benne' Spíritu ke'en zorenen re', na' llone' yel wak da llre'tere ni ke dan' llejle're xti'll Criston', kere llak llonre da ki ni ke dan' llonre bi dan' ne ley na'.
48003006	Da Abraham na' benlira'lle' Diosen', na'llen' bne Diosen' goke' be'nn wen rawe'n.
48003007	Ke len na' llaya'l nnézere, yeolol be'nn gonlira'lle Diosen', Diosen' none' leake' ka xhi'nn dialla da Abraham na'.
48003008	Batna' Diosen' bllie' bia'a noteze be'nn gonlira'lle Le'e, gone' leake' be'nn wen rawe' la'kze bi nak ake' be'nn Israel. Ke len na' nyoj xti'lle'n llian golle' da Abrahamen' di'll wen ki: “Dan' llonlira'llo' nada', na' gona' wen ke be'nn lla'a yeololte yell ka'.”
48003009	Na' ka'n llon Diosen' wen ke be'nne llonlira'll Le'e nna', kan' bene' wen ke da Abraham be'nnen' benlira'll Le'e.
48003010	Na' noteze be'nne llakre gake' be'nn wen rao Diosen' dan' llone' dan' llia le' ley dan' bzoj da Moisés na', kweyi'chgue' ke chnare chet ka', le nyoj xti'll Diosen' llian: “Gakchga de'e ke be'nn, cha' bi soteze soe' gone' yeolol kan' llia le' ley na' batteze.”
48003011	Na' nnézello Diosen' bi llone' lli'o be'nn wen rawe' dan' llonllo dan' ne leyen', le xti'll Diosen' nyojen nen: “Be'nnen' llonlira'll Diosen' nake' be'nn wen rawe', na' ga't yel nban ke'e.”
48003012	Na' ley na' bi llsedren lli'o cha' llaya'l gonlira'll-llo Dios, kon nen: “Noteze be'nne cha' llone' doxhen kan' ne ley na', ga't yel nban ke'e.”
48003013	Cristo na' bnitrawe' do'l kellon' dan' ba nchoybia' ley na' kwiayi'llo. Be'e latj ben akre' Le'e dan' llaya'l gak ke lli'on chenake. Gok ke'e kan' nyojen na', gan' nen: “Ba nak be'nnen' de'e, be'nnen' bda'a ake' le' yay.”
48003014	Kan' gok nench renkze be'nn ka' bi nak be'nn Israel gonlira'll ake' Criston', na' so ake' nbaraz kan' bzo da Abraham na' dan' benlira'lle' Diosen'. Na'llen' dan' gonlira'll-llo Xanllo Jesucristo na', wse'l Diosen' Spíritu ke'en zorenen lli'o kan' bne'e gone' na'.
48003015	Be'nn bi'che, ni wzejnie'ra' re' dan' llak yellrio ni: Kat to be'nne llkwise' to yich ga llkwa'nnrene' to be'nn bi da nape', kate ba bayoll na', llchi'che'n xhbene', na' nollno gak wachinnj len o wlliallen da zanll kan' llian na', la'kze naken to da llon be'nnach.
48003016	Na' ka nak dan' goll Diosen' Abraham na', gone' da wen ke'e, na' ren ke xhi'nn dialle'e, xti'll Diosen' dan' nyojen bi lloe'n di'll nen, be'nn zan dialla da Abraham na', kon lloe'n di'll ke toze', na' nello Cristo na'kzen'.
48003017	Na' dan' goll Diosen' Abraham na', gone' gak da wen ke'e na', llonen ka ga llkwis to be'nn yichen', le Diosen' bi bache'e kan' bne'e gone'n. Na' bde tap gayoa chilloa (430) iz kan' bcheb Diosen' gone' da wen ke da Abraham na', kat bene' nench bzoj da Moisésen' ley ke'en. Na' la'kze Diosen' be'e le'e leyen', bi nnello bill gone' kan' bne'e gone' ke da Abraham na', na' ren xhi'nn dialle'e ka'.
48003018	Cha' llákello llonen bien na' gonllo kan' ne ley na', nench si'llo dan' bcheb Dios na' gonne' lli'o, bill nxenra'll-llo dan' bcheb Diosen' gonne' lli'o chet ka'. Le Dios na' gonne'n lli'o ka'ze, le ka'n bchebe' rao da Abraham na'.
48003019	Cha' ka' naken, ¿bixchen byallj ley dan' bzoj da Moisés na'? Diosen' be'en da xozxta'ollo be'nn Israel ka', nench gokbe'e akre' bi llon ake' dan' nllia Diosen' bia'a gon ake' na'. Na' bllie' bia'a gonen llin llinte lla yed be'nnen' bne Diosen' garje' rao dialla da Abraham na', ke Le'en be'e Diosen' di'll kan' bne'e gone' wen ke xhi'nn dialle'e. Na' ka nak leyen', Diosen' bene' nench be'e angl ka' da Moisésen' len, nench na' bzejnie're' da xozxta'ollo be'nn Israel ka' kan' llian na'.
48003020	Na' kan' goll Diosen' da Abrahamen' gone' wen ke'e, kwinkze bzejnie're' da Abrahamen', na' bill byalljre' be'nn yobre wzejnie're' le'e kan' gone'n.
48003021	¿Bixha wak nnello kreren' llon ley dan' bzoj da Moisésen' ren dan' bcheb Diosen' gone'? Bi naken ka'. Le chenak leyen' nsa'an yel nban zejlikane, wak gonllo kan' ne ley na', na'll gakllo be'nn wen rao Diosen' chenake.
48003022	Na' xti'll Diosen' dan' nyojen llian yeolol be'nnach, ba nbeyi' ake' ke chnare, ni ke do'l ke ake' ka', na' kon be'nne llonlira'lle Jesucristo na', wnitrawe' do'l ke ake'n, nench na' be'nn ka' wxenra'll Jesucriston', wak si'i ake' dan' ba bcheb Diosen' we'e leake'.
48003023	Na' ka bi nna yed Cristo na', leyen' bnebia'n be'nn ka' bllinte lla bnnézeto' llaya'l gonlira'llto' Criston'.
48003024	Le ley na' benen ka to be'nne llwia xhi'nn be'nne, llinte lla yed Criston' nench be'nn gonlira'll Le'e, gak ake' be'nn wen rawe' na'.
48003025	Na' ka nak ba bed Criston', bill nak leyen' ka be'nn llwia llyi neto'.
48003026	Na'llen' yeololte lli'o llonlira'll-llo Xanllo Jesucriston', naksllo xhi'nn Dios.
48003027	Na' notezllo cha' ba blloallo nis dan' llroe'llo nakllo Criston' txhen, ba bayak yichjra'llda'ollon' kan' nak yichjra'llda'we' na'.
48003028	Ke len na' bibi llroe'n cha' nakllo o cha' bi nakllo be'nn Israel, na' cha' nakllo o cha' bi nakllo be'nn wen llin zo xan, na' cha' nakllo be'nn byio o cha' nakllo no're. Le yeolol-llo naksllo toz be'nne dan' nxenra'll-llo Xanllo Jesucristo na'.
48003029	Na' dan' nakllo txhen Criston', rao Dios na'kzen' nakllo xhi'nn dialla Abraham, ka' gonkze Diosen' wen kello kan' ba bne'e gone' ke xhi'nn dialla Abraham na'.
48004001	Leska' nia': To be'nn wnia' cha' zo xhi'nne', lebe'n gak rao na'be' yeolol da de ke xabe'n. Na' chak nna nakbe' bida'o, nna nakbe' ka to be'nn wen llin, la'kze wllin lla gak rao na'be' yeolol dan' de ke xabe'n.
48004002	Le lo yo'n llwia llyi akebe', na' llgo' akebe' nez chak nna ll-lli'obe', na' chak llin lla gon xabe'n rao na'be' dan' de ke'e na'.
48004003	Ka'n gok ke neto' kan' bi nna yed Criston', gokto' ka xhi'nn be'nne, na' bnebia' dan' llzejnie' akre' neto' rao yellrio ni.
48004004	Na' ka bllin lla bllia Diosen' bia'a bse'le' Xhi'nne'n yellrio ni, bxhan to no're Le'e. Na' gorje' radj be'nn ka' llnebia' leyen' leake'.
48004005	Na' bede' badsre'e lli'o nench bill llonen bien nnaollo dan' nyoj le' ley ke be'nn Israel ka', na' bene' nench yeolol lli'o llonlira'll-lloe' ba non Diosen' lli'o ka xhi'nne'.
48004006	Na' nench nnézello ba non Diosen' lli'o ka xhi'nne', ba bse'le' Spíritu ke Xhi'nne' Criston' zon lo yichjra'llda'ollo, na' Spíritun' llakrenen totollo nench llalwill-llo Diosen' llelloe': “Xa”.
48004007	Na' dan' non Diosen' lli'o ka xhi'nne', bill llaya'l sollo ka to be'nn zo xan dan' llsa'kzi' leyen' lli'o; none' lli'o ka xhi'nne', na' dan' ba zerenllo Criston' si'llo yeolol dan' bcheb Diosen' gonne'.
48004008	Kan' bi nna gombia're Diosen', benlira'llre lwa'a lsa'ke da ka' bi nak Dios, da ka' bi llaya'l we'raollo, na' leaken na' bnebia'n yichjra'llda'ore.
48004009	Zan nna' ba nombia're Diosen' o cha' wenll nello Diosen' ba nombie' re'. ¿Na' bixchen llayechjzre, na' yeyonlira'llre da benlira'llre kana', na' lloe're latj llnebia'n re'?
48004010	Ba llayonre xhen no lla nba'nn ka', no be'o, no bi da ka' llak rao to iz weje.
48004011	Lleba' cha' bendadza' xchina'n, cha' bill wzenayre ke dan' ba broe' bsedra' re' na'.
48004012	Be'nn bi'cha', lla'tyoera' re' legón nada' txhen kan' bena' nada' re' txhen, goka' ka be'nn bi nombia' ley ke be'nn Israel ka'. Na' kan' badsorena' re' kana', bitbi nia' bénere nada'.
48004013	Nnézkzere badsorena' re' da nelle dan' goka' yillwe', na' be'rena' re' Di'll Wen ke Criston'.
48004014	Na' dan' goka' yillwe'n goken to da bre're. Na'llen' bi bénere nada' kaze, na' do yichj do ra'llre brebre nada' ka ga brebe to angl ke Dios o cha' ka ga brebe kwin Jesucriston'.
48004015	Nbaraz bzore kan' bzorena' re' kana'. ¿Bixchen bill llawere nna'? Wakte wa'a di'll rao noteze be'nn dan' gókere nada'. Chenak benen bien, bzántere da de kere, na' rente kwin yejraore bzánere gonnre nada' chenake.
48004016	Na' nna', ¿llákere llwiera' re'n dan' lloe'rena' re' di'll li ni?
48004017	Ka nak be'nn ka', le lli' yichj ake' re', kere llon ake' wen keré ka'zen', llon ake' ka' nench yebej ake' re', bill lenre neto'n, na' nench yeyoll na' kwe' yichjre leakze'.
48004018	Naksen wen kwe' yichj be'nn ka' re', kon cha' do ra'll ake'n llon ake'n. Na' naksen wen kwe' yichj ake' re' batteze, kere katen' zerena' re' na'zen'.
48004019	Xhi'nna' da'o, ka ll-llayrao to no'r zan, ll-llayrao lo ra'llda'wa' da yobre ni keré, llinte lla kat gakll yichjra'llda'oren' ka nak yichjra'llda'o Cristo na'.
48004020	Yewera' kwis chenak gak sorena' re' nna'stek, na' gak we'rena' re' di'll, le llak zozé lo yichjra'llda'wa' ni keré.
48004021	Re', lle'nere gonre xhen ley dan' nyoj ke be'nn Israel ka', ¿bi nna yénere kan' ne dan' nyojen?
48004022	Nen bzo chop xhi'nn da Abraham na' bi byio ak, tobe' bzo rao be'nn no'ren', gok be'nn wet ke'e, be'nnen' gok be'nn wen llin ke'e, na' ye tobe' bzo rao no'r kekze', be'nnen' bi bene' ka be'nn wen llin ke'e.
48004023	Na' xhi'nn no'ren' gok be'nn wen llin ke'e, gorjbe' dan' bzorén da Abraham na' no'ren', zan xhi'nn no'r kekze', be'nnen' bi none' ka be'nn wen llin ke'e, gorjbe' ni ke dan' bcheb Diosen' san no'r ke'en.
48004024	Na' dan' gok ke no'r ki llzejnie'n lli'o ke chop dan' bne Diosen' gone' nench gakrene' be'nn Israel ka'. No'r wet na', be'nnen' golle Agar, nake' ka ley ke Diosen' dan' bzoj da Moisésen' rao ya' Sinaí. Na' be'nn ka' nao len na', nak ake' ka be'nn ka' zo xan.
48004025	Na'll Agaren' za'krebe' ya' gan' nzi'i Sinaí gan' nbane Arabia, na' leska' za'krebe' ka Jerusalén na' gan' lla'a be'nn Israel ka' nna' lla. Leake' nak ake' ka to be'nn zo xan.
48004026	Na' zo ye to Jerusalén dan' zo yebá, na' naken rall be'nn ka' bi llnebia' da bnao be'nn gor ka' kan' batna', na' lli'o ba nakllo ka xhi'nn be'nn Jerusalén na' dan' zo yebá.
48004027	Kin' llia xti'll Diosen' nen: Bawé no'r will, no'r bi llzo xhi'nne', besia' yel llawé, rwe' bi nna gako' bes ke yel llzo xhi'nne'n. Le no'ren' bsanra'll be'nn ke'e le'e, nni'tll zan xhi'nne' ker ka no'r zokze xhyio.
48004028	Be'nn bi'che, xhi'nn da Abraham na' bin' re Isaaken', gorjbe' dan' goll Diosen' Abraham na' san no'r ke'en, la'kze goke' no'r will. Na' ka'kze lli'o gonlira'll-llo Criston', Diosen' none' lli'o ka xhi'nn da Abraham be'nn gorj nench gok dan' bcheb Diosen' gak.
48004029	Bixha xhi'nn da Agaren', bin' gorj ka bzorén da Abrahamen' le'e, bsa'kzi'be' Isaaken' bin' ben Spíritu ke Diosen' nench bxhan da Saran'. Na' ka'kzen' llak nna' lla, be'nn ka' nao dan' ne leyen' llsa'kzi' ake' lli'o.
48004030	¿Na' bixha ne xti'll Diosen'? Dan' nyojen nen: “Babej no'r wet ko'on, be'nnen' llnebia'o ren xhi'nne' na', le bi wa'abe' dan' bcheba' wa'a bin' bzo ke no'r ko'o na'.”
48004031	Ke len na' be'nn bi'che, nnézello nakllo ka xhi'nn da Sara na', no'ren' bi zo xane', kere nakllo ka xhi'nn no'ren' zo xan na'.
48005001	Kan' benlira'll-llo Criston', Le'e babeje' lli'o rao yeolol da llonllo llákello llawé Diosen' lli'o dan' benllo na'. Ke len na' lesellá bill we're latj wchie' akre' re' yenaore da ka' bi za'k rao Diosen'.
48005002	Nada' Pablo llepa' re' to da lliarao. Cha' sore sen dan' nzi'i circuncisión na', bibi za'ken dan' ba bzoraore llonlira'llre Criston'.
48005003	Lle'nra' yepa' re' da yobre, noteze be'nne soe' sen dan' nzi'i circuncisión, lekze llaya'l gone' yeolol dan' llia le' ley dan' bzoj da Moisésen'.
48005004	Na' cha' llákere gonre doxhen dan' ne ley na', nench gakre be'nn wen rao Diosen', ba llzoare Criston' chla're cha' ka'n llákere, na' bi llayonre xhbab kan' nllie' Diosen' lli'o.
48005005	Na' lli'o dan' llonlira'll-llo Jesucriston', zokze Spíritu ke Diosen' lo yichjra'llda'ollon', na' llpen lli'o zello bexhllo, nne'e Diosen' nakllo be'nn wen rawe'n.
48005006	Ke len na' lli'o llonlira'll-llo Xanllo Jesucriston', bitbi llonen rao Diosen' cha' ba zollo sen dan' nzi'i circuncisión o cha' bi zollon. Le da naken lliarao xhen rao Diosen', soteze sollo llie' lwelljllo dan' llonlira'll-lloe'n.
48005007	Zjazetere wen kan' llonre llzenayre ke Diosen'. ¿Noxhan' ba ben nench bill llzenayre di'll li ke'en?
48005008	Dios be'nnen' breje' re' nakre rallne'e, kere nello Le'en llon nench llzenayre di'll yobre.
48005009	Legón xhbab kan' ne di'll ni: “Ra'tze kwa binn llponpen doxhen yezjen'.”
48005010	Na' zoa' rez gon Xanllo Jesucriston' nench bill gonre xhbab krere, na' Diosen' we'e yel llza'kzi' ke be'nnen' llonllejla'lle re', noteze nake'.
48005011	Be'nn bi'che, ka nak nada' chenak nna llroe' llsedra' nia' yeolol be'nn byio, llaya'l soe' sen dan' nzi'i circuncisión nench nni't ake' wen rao Diosen', ¿bixchen nna llsa'kzi' be'nn ka' nada' chet ka'? Zan dan' nia' got Criston' le' yay cruzen' nench sollo wen rao Diosen', ke len na' bi llazra'll ake' xti'lla'n.
48005012	Ka nak be'nn ka' llon chix akre' re', yewera' chenak leake' wchoy kwin ake' ye ra'te.
48005013	Be'nn bi'che, Dios be'nnen' brej lli'o, lle'nre' nnézello bill llonen bien nnaollo kan' ne leyen' nench gakllo be'nn wen rawe' na'. Na' kere nello dan' ne'e ka'n, wak gonllo biteze da xhinnj nen lo ra'llda'ollo na'. Dan' llaya'l gonllon', llaya'l gakrén lwelljllo bi da llak ke totollo, na' llie' lwelljllo.
48005014	Na' doxhente ley dan' nyojen' llzejnie'n lli'o ki: “Llaya'l llie' lwelljllo ka nllie' kwinllo.”
48005015	Zan cha' llakyollrén lwelljllo, na' cha' zi'chi'll lwelljllo, ll-lliayi'kze lwelljllon' chet ka'.
48005016	Yepa' re' to da gonllo, llaya'l soteze sollo gonllo kan' lle'ne Spíritu ke Diosen'. Na' bill wzenayllo ke da xhinnjen' yo' lo yichjra'llda'ollon'.
48005017	Kate llonllo da xhinnjen' kon kan' ne lo ra'llda'ollo na', bi llonnen latje wzenayllo ke Spíritu ke Diosen'. Na' kate llzenayllo ke Spíritu ke Diosen', bi llonllo kon kan' nen kello. Na' llakdil lo ra'llda'ollon', bi llak gonllo kan' lle'nello na'.
48005018	Zan cha' llzenayllo ke dan' llsed llzejnie' Spíritu ke Diosen' lli'o, bill llnebia' ley dan' bzoj da Moisésen' lli'o.
48005019	Nakbie'kze be'nn ka' llzenay ke da xhinnjen' yo' lo ra'llda'o ake'n, llon ake' biteze da xhinnj ki: darén ake' xhyio xho'r be'nne; zorén lwellj ake' na' bi nchayna'a ake'; na' llon ake' da nak zi waye'llo, na' da nak zdo';
48005020	llonlira'll ake' lwa'a lsa'ke; llon ake' yel walla'a; llwie lwellj ake'; bi ni't ake' wen ren no lwellj ake'; na' llaxhé' lwellj ake'; llcha'a lwellj ake'; llakyollrén lwellj ake'; na' llxe ake' wdil; na' llra' lwellj ake';
48005021	llaxhé' akre' bi da de ke be'nne; llot ake' no be'nne; nak ake' be'nn wazó; na' zjake' no lnni gan' llon ake' bi da ke nxhia; na' llon ake' billre da xhinnj da nak ka da xhinnj ki da ka' ba bnekza'. Na' llepa' re' da yobre kan' ba bnekza' na', nono yellín gan' llia Diosen' llnebie' cha' llone' da xhinnj ka' nak ki.
48005022	Zan cha' llzenayllo ke Spíritu ke Dios, len llakrenen lli'o: llie'llo lwelljllo; sollo nbaraz; sollo wen lo yichjra'llda'ollo; gapllo yel llxhenra'll ren lwelljllo; gonllo wen ke yezikre be'nne; gakllo be'nn cha'o rao yeolol be'nne; wxenra'lltezllo Diosen' gonllo da lixhej bi da yo' lo na'llo gonllon;
48005023	na' gakllo be'nn nexjra'lle; na' nnebia' kwinllo. Na' cha' llonllo da wen kon kan' lle'ne Spíritu ke Diosen', bibi ley de da nen llonllo da xhinnj.
48005024	Na' be'nn ka' ba nak txhen Criston', ba bda'a ake' le' yay cruzen' yeololte bi da xhinnj ka' zera'll lo yichjra'llda'o ake'n.
48005025	Na' cha' nna' ba zollo llonllo kon kan' ne Spíritu ke Dios na', llaya'l we'llo latj gonllo kan' lle'nre' na'.
48005026	Na' bi llaya'l gonxhen kwinllo, na' bi wlokllo lwelljllo, na' bi llaya'l yexhé' lwelljllo.
48006001	Be'nn bi'che, cha' to be'nn lwelljllon' ba bre'lloe' bene' da xhinnj, lli'o llzenayllo ke Spíritu ke Diosen', llaya'l gakrenlloe' yeyatre' nench yezoe' wen rao Dios. Na' llaya'l wia kwinllo, le nxholl lekze ka' lli'o bixllo gonllo da xhinnjen'.
48006002	Totollo llaya'l gakrén be'nn lwelljllo biteze da llak ke ake', na' kone ka' llonllo kan' nllia Criston' bia'a gonllo.
48006003	Na' cha' gonllo xhbab nakllo be'nn wen la'kze bi nakllo ka', llziye'ze kwinllon' chet ka'.
48006004	Ke len na' totollo llaya'l wayonllo xhbab cha' dan' ba benllon' naken da wen. Na' yewello cha' benllo da wen, na' bi gonllo xhbab, wenlle ba ben lli'o kerke no be'nn yobre.
48006005	Le totollon' llaya'l gonllo dan' bkwa'nn Diosen' rallna'llo gonllo.
48006006	Na' cha' no wroe' wsede lli'o xti'll Diosen', llaya'l we'lloe' cha' bi da cha'o da wen da ba benla'y Diosen' lli'o.
48006007	Bi we're latj siye'e kwinre, bi gak wkwa'chllo dan' llonllo rao Diosen'. Na' zeje di'll dan' ne: Kon da gazllo len na' yerapllo.
48006008	Le be'nn gone' kon kan' ne da xhinnjen' yo' lo ra'llda'we' na', wllin lla kat kweyie' ke chnare; zan be'nnen' gone' kan' llazra'll Spíritu ke Diosen', Spíritu na' we'n yel nban ke'e ke chnare.
48006009	Na' bi llaya'l wedllo gonllo da wen na', le wllin lla kate Diosen' wzoe' lli'o nbaraz kwis, kon cha' bi kwej yichjllo gonllo dan' llazra'lle' na'.
48006010	Ke len na' llaya'l gonllo da wen rao yeolol be'nn kate gonnen to latj, na' nakllen lliarao gonllo wen ke be'nn ka' ba llonlira'll Criston'.
48006011	Lewiakero' ke letr yel ki llzoja' re', le kwina'n llzoja'n.
48006012	Be'nn ka' lle'n akre' gon ake' bien sore sen dan' nzi'i circuncisión, nench na' yega'nn ake' wen rao be'nn Israel ka'. Llayirj ake' akre gon ake' nench nono wsa'kzi' leake', dan' llejle' ake' ke Criston' gote' le' yay cruzen' ni ke lli'o.
48006013	Le be'nn ka' llasné llaya'l sore sen na', ni leake' bi llaso'n ake' kan' ne ley na'. Kon lle'n akre' sore sen na', nench yeyoe'rao kwin ake' rao be'nn Israel ka'.
48006014	Ka nak nada', bi yeyoe'rao kwina', zan wayoe'rawa' Xanllo Jesucriston' dan' gote' le' yay cruzen' ni ke lli'o. Bill zoa' nench na' gona' kan' ne be'nn ka' lla'a yellrio ni, na' ba naka' ka to be'nn wat ke da de rao yellrio ni.
48006015	Le lli'o ba llonlira'll-llo Xanllo Jesucriston', nnezra' bibi llonen cha' zollo sen dan' nzi'i circuncisión o cha' bi zollo sen na', zan dan' nnezra' za'k kwis dan' ba bakob Diosen' yichjra'llda'ollon'.
48006016	Rao Diosen' nakllo dogarje be'nn Israel cha' ba llonlira'll-llo Criston'. Na' llnnaba' gakrén Diosen' yeolol re' ba llzenayre ke'e, nench na' gone' so kwezre lo yichjra'llda'ore nbaraz ren yel nllie' ke'e na'.
48006017	Na' nna' llnnabchga' bill gonre chla're ka di'll ka' ba be'rena' re'n, le kwerp kia' ni, nsa'n yill ke dan' bsa'kzi' be'nn ka' nada' dan' lloa'a xti'll Xanllo Jesucristo na'.
48006018	Be'nn bi'che, llnnaba' sochga Xanllo Jesucriston' gakrenchgue' re' lo yichjra'llda'oren'. Ka'n gakchga.
49001001	Nada' Pablo naka' postl ke Jesucriston' kan' byazra'll Diosen', na' llzoja' re' lla'a Éfeso, re' nak rallna'a Dios llonlira'llre Xanllo Jesucristo na'.
49001002	Na' llnnaba' rao Xallo Dios ren Xanllo Jesucristo na', gakrén akchgue' re', wzoa ake' yichjra'llda'oren' so kwezre nbaraz.
49001003	Llaya'l gonllo Diosen' xhen be'nnen' nake Xa Xanllo Jesucristo na', lli'o nakllo Criston' txhen, ba benn Diosen' lli'o yeolol da yallje yichjra'llda'ollo, yeolol da de yebá gan' zoe' na'.
49001004	Le brej Diosen' lli'o kan' za xete yellrion' nench na' gakllo rallna'a Cristo, na' sello rao Diosen' gakllo ra'llda'o yalle, bibi do'l gapllo rawe'n.
49001005	Ba nllie' Diosen' lli'o kan' bi nna sotello. Na'llen' none' lli'o ka xhi'nne' kan' byazra'lle' na', ke len na' bse'le' Jesucriston' ni ke lli'o.
49001006	Llaya'lkze sollo gonllo Diosen' xhen kateken' nllie're' lli'o na', le bse'le' Jesucristo be'nnen' nllie're' na' gokrene' lli'o.
49001007	Kan' got Cristo na'n, brarj xchene' ni ke da xhinnjen' benllo. Na'llen' bazi'xhen Diosen' ke da xhinnj kellon' le nllie're' lli'on.
49001008	Na' llone' wen kello, llonne' lli'o doxhen yel si'n, na' yel llejnie' ke'en.
49001009	Na' bzejnie're' lli'o dan' llwie' gone' na', dan' nono bnneze kana', le yel be'nn wen ke'en ba benen nench bed Criston' rao yellrio ni.
49001010	Le bne'e wllin lla kat yeolol be'nn lla'a yebá ren be'nn lla'a yellrio, wzenay ake' ke Criston' gak ake' rallne'e.
49001011	Ka nak lli'o nakllo Cristo txhen, kana'te brej Diosen' lli'o nench gak rallna'llo dan' lle'nre' gonne' lli'o. Na' Le'e gone' nench gak yeolol kan' bllie' bia'a gone'.
49001012	Le Le'en gokra'lle' zga'tek neto'n bxenra'llto' Criston', na' brej Diosen' neto' nench sorentoe' txhen gontoe' xhen dan' nake' be'nn za'k kwis.
49001013	Leska' re', kate bénere Di'll Wen ke Criston' dan' nak da li, bnnézere Le'en wasre'e lli'o, na'llen' benlira'llre', na' ba naksre Criston' txhen. Na' ba benne' re' Spíritu ke'en zon lo ra'llda'ore kan' bne'e gone' na'.
49001014	Spíritu ke'e na'n dan' ba benne' lli'on naken ka to da bkwiarawe', na' naken to da llroe' lli'o gonnkze Diosen' lli'o dan' ba bchebe' na', kana'n yekobe' xpe'rllon', na' gone' lli'o yell ke'e, be'nn ba bkwa'nnrene' yeolol da nak ke'e, nench na' we'raolloe', le nake' be'nn za'k kwis.
49001015	Ke len na' ka benra' di'llen' llonlira'llre Xanllo Jesúsen', na' kan' nllie're' yezikre be'nn llonlira'll Le'e,
49001016	na'llen' ni ke llsanza' lloa'a yel llioxken ke Dios, ni ke re' katen' llalwille'n.
49001017	Dios be'nnen' llon Xanllo Jesucriston' xhen, be'nnen' nak Xe'e be'nn za'ke, Le'e llalwilla'. Na' llnnabre' gone' cho' yel si'n na' lo ra'llda'ore, na' chejnie're xti'lle'n, na' gombia're' kwasro.
49001018	Na' llnnaba' cho' beni' ke'en lo ra'llda'ore, nench na' nnézere bi da wen na' bexhllo gone' ke lli'o ba breje' nakllo rallne'e. Na' llnnaba' nench nnézere ka da wen na' nak yeolol da ka' za gonne' gak ke lli'o.
49001019	Leska' llnnaba' cho' beni' ke'en lo ra'llda'ore nench nnézere ba napre yel wak xhen ke'en, re' ba llonlira'll Le'e, kon ka ba broe're' lli'o yel wak xhen ke'e na'.
49001020	Ka'n bene' kan' basbane' Criston' radj be'nn wat ka'. Bde na' brekwe' Le'e kwite gan' llie' yebán', na' llnebia' ake'.
49001021	Na' Criston' llnebia'lle' nna' rao yeolol angl, na' rao yeolol be'nnach, na' rao yeolol daxi'o, na' rao yeolol biteze da llonlira'll be'nne, na' noteze wnebia'. Na' leska' llnebie' da za za'a.
49001022	Na' ba bene' rao na'a Criston' yeolol be'nne, na' billre da de nench Le'en llnebia'. Na' ba bzoe' Criston' nake' Xanllo be'nn llnebia' yeolol da de.
49001023	Na' lli'o llonlira'll-lloe' nakllo ka to kwerp, na' Cristo na' nake' ka yichj kwerp na'. Na' nnello nya' Criston' ren lli'o llonlira'll-lloe', Le'en zoe' llnebie' doxhente.
49002001	Kana' nna nat yichjra'llda'oren' ke nak bentezre da xhinnj rao Diosen', na' nna' ba bakob yichjra'llda'oren' ka nak ba llayonlira'llre Criston'.
49002002	Ba bdare benre da xhinnj ka llaso'n be'nn ka' bi nonlira'll Dios, dan' bzenayre ke daxi'o dan' nechj be'nnach. Na' nna' llnebia' daxi'on yichjra'llda'o be'nn bi llzenay ke Dios.
49002003	Ka'kzen' bzo yeolol-llo bentezllo bi da bnen kello bi da bzera'll xpe'rllon', na' da bawé lo yichjra'llda'ollo. Na'llen' bchoye' kello sa'kzi'llo ke chnare kan' gak ke be'nn ka' bi llejle' ke xti'll Diosen'.
49002004	Na' Diosen' baya'chra'lle' lli'o dan' ba nllie're' lli'o.
49002005	La'kze gokllo ka be'nn wat, ni ke da xhinnjen' benllo na', na' benne' yel nban kello dan' nakllo txhen Cristo na'. Diosen' basre'e lli'o dan' nllie're' lli'o.
49002006	Dan' nakllo Criston' txhen wak nnello rente lli'o basbán Diosen', kan' basbane' Le'e radj be'nn wat ka', na' nakllo ka be'nn ba lliarén Xanllo Jesucriston' txhen gan' llie' yebá na'.
49002007	Kan' gokrén Diosen' lli'o nench da za za're wroe'llre' lli'o katken' nllie're' lli'o na', na' katk wen na' llone' ke lli'o nakllo txhen ren Xanllo Jesucriston'.
49002008	Dan' nllie' Diosen' lli'o, benne' yel wasrá kello, kan' benlira'll-llo Cristo na', na' kere basre'e lli'o nnello benllo da wen na', zan naken to da gokrene' lli'o.
49002009	Na' Diosen' basre'e lli'o kere ni ke bi da wen benllo, ke len na' notno llaya'l gonxhen kwine'.
49002010	Diosen' bene' lli'o, na' ka benlira'll-llo Xanllo Jesucriston', bayone' lli'o be'nn wen nench gonllo da wen dan' ba nonkze Diosen' xhnid gonllo.
49002011	Ke len na' lewayón ke xhbab kan' gok keré kana', re' gorjre na' bi nakre be'nn Israel. Na'll lle ake' re': “Bi zore sen dan' nzi'i circuncisión” (sen dan' llzoa be'nn Israel ka' kwerp ke bida'o byio ak).
49002012	Lelljadinra'll kan' bzore batna', bi nombia're Criston', bi nakre yell ke Dios kan' nak be'nn Israel ka', na'llen' bi bne Diosen' gakrene' re' kan' bne'e gakrene' be'nn Israel ka'. Na' bi bzore rez lljazorenre Diosen'.
49002013	Bixha Criston' bzane' yel nban ke'e, bet ake' Le'e brarj xchene'n ni ke lli'o. Na' nna' ba llonlira'llre', na' ba nakre txhen Xanllo Jesucriston'. Na' ba nakre toze ren be'nn Israel ka', la'kze gokre ka be'nn zi'te.
49002014	Criston' bayone' lli'o toze, bkwase' da benbe'ye lli'o, le kana' bwie lwelljllo, le bi nakllo toze, le nak neto' be'nn Israel, na' re' bi nakre be'nn Israel.
49002015	Kan' bzane' kwine' gote', bkwase' ley dan' bzoj da Moisésen' ka'le, ren yeolol dan' nen llaya'l gonllo nench bzoe' lli'o nbaraz, na' bayone' lli'o toze yell kobe ke'e.
49002016	Na' dan' bzane' kwine' gote' le' yay cruzen', nzoe' lli'o nbaraz rao Diosen', na' rao llopte yellen' bayakllo toze bill llwie lwelljllo.
49002017	Kan' bed Criston' yellrio ni, badye'e di'll rao yeolol be'nnach, bne'e wak yeni'tllo nbaraz, re' lla'a zi't, na' neto' be'nn Israel lla'a awlloze.
49002018	Ke len na' neto' be'nn Israel llonlira'll Criston', na' re' bi nakre be'nn Israel, wak walwill-llo Xallo Diosen', le Spíritu ke'e na'n llakrenen yeolol-llo.
49002019	Na'llen' bill nakre ka be'nn zi't rao Diosen', re' bi nakre be'nn Israel. Yeolol lli'o ba llonlira'll Criston' ba nakllo txhen, le ba non Diosen' lli'o ka be'nn lla'a lo yo' ke'e.
49002020	Lli'o llonlira'll Diosen' nakllo ka to yo'. Na' postl ka' ren yezikre be'nne lloe' xti'll Cristo, nak ake' ka ran yo' na'. Na' Jesucristo na' nake' ka yej skin ke yo' na'.
49002021	Na' lli'o nakllo txhen Criston', nakllo ka yej da ba nkwa'a ga llak yo' de yej ka'. Na' llkwa'nn ka nak zej lla'a yo' na'. Ka'kzen' nak lli'o nakllo Xanllo txhen ren lwelljllo, na' ba nakllo ka to yoda'o gan' zo Diosen'.
49002022	Re' na' ren nollre be'nne llonlira'll Criston', ba nakllo ka yoda'o gan' zo Diosen', le ba zo Spíritu ke'en lo ra'llda'ollo.
49003001	Ke len na' nada' Pablo, yoa' lo rill ya, ni ke dan' lloe'rena' re' xti'll Xanllo Jesucriston', re' bi nake be'nn Israel.
49003002	Na' ba llaya'l nnézere nllie' Diosen' nada', na' ba bkwa'nne' rallna' wzejnie'ra' re' xti'lle'n.
49003003	Ba bzejnie're' nada' da nono bnneze, ka'n ba bzoja' re' to chop di'll le' yich ni.
49003004	Kate wrabre yich ni, gakbe're llejnie'ra' dan' nono byejnie' kana' ke Criston'.
49003005	Le kana' bi bzejnie' Spíritu ke Diosen' be'nne, na' nono bnneze ke Criston'. Zan nna' ba bzejnie'n neto' nakto' postl ke'e, rente nollre be'nn ba breje' we'to' xti'lle'n, neto' ba nakto' rallna'a Dios.
49003006	Dan' bzejnie'n lli'o, llroe'n be'nn ka' bi nak be'nn Israel ren be'nn ka' nak be'nn Israel, si'i ake' dan' bcheb Diosen' gonne' ke lli'o nakllo rallne'e, ni ke dan' llejle'llo ke Di'll Wen ke Xanllo Jesucriston', na' nakllo ka toz be'nne, na' to chi'ze llakrén Diosen' lli'o kan' ba bnekze' gone'.
49003007	La'kze bi za'kteka', kone yel wak ke Dios na', breje' nada' chixjwe'ra' Di'll Wen ke'e na'.
49003008	La'kze nada' naka' le zeraoze be'nn da'o, bibi za'ke rao yeolol be'nn ka' ba brej Diosen', nak rallna' chixjwe'ra' be'nn ka' bi nak be'nn Israel, ka da wen na' gone' ke yeolol lli'o llonlira'll Criston'.
49003009	Diosen' bene' rallna' wzejnie'ra' yeolol be'nn dan' ba nchoye' gaken. Kan' bxhe yellriote, nono bnneze dan' bllie' bia'a gaken, toze Le'e nnezre', Diosen' be'nnen' ben yeolol da de.
49003010	Ka'n gok nench be'nn ka' lldop ll-llay llonlira'll Criston', gon ake' nench angl brao ka', na' angl wnebia' ka' lla'a yebá na', nnez akre' ka yel si'n nap Diosen' ke yeolol da llone'.
49003011	Diosen' llone' kan' bne'e gak kana'te, kan' bi nna xe yellriote, bne'e kan' gone' ke Xanllo Jesucriston'.
49003012	Nakllo txhen Xanllo Jesucriston' dan' nxenra'll-lloe' na'. Na'llen' bi llebllo Diosen', na' llawello nnézello llak lloe'renlloe' di'lle.
49003013	Ke len na' lla'tyoera' re', bitbi gákere dan' llak kia' ni, za'kzia' dan' lloe'rena' re' xti'll Jesucriston'. Na' naken da yewere, le ni ke re'n llak kia' ka'.
49003014	Ke len na' llzoa xhiba' rao Xa Xanllo Jesucriston'.
49003015	Le Le'en bxie' yeolol dialla ke lli'o zollo yellrio ni, na' ke be'nn lla'a yebá.
49003016	Llnnaba' rao Diosen' be'nnen' za'k kwis, gonne' re' Spíritu ke'en cho'n lo ra'llda'oren' ren yel wak ke'e na'.
49003017	Llnnaba' sorenteze sorén Criston' re', dan' llonlira'llre'. Na' llnnaba' serén yel nllie' ke Diosen' re', na' gaken da lliarao rao yel nban keré,
49003018	nench chejnie're, ren yezikre be'nne nak rallna'a Dios, katek nllie' Criston' lli'o. Ga zeraoze ga bi yeyoll yedokze nllie're' lli'o.
49003019	Na' llnnaba' chejnie're kan' nllie're' lli'on, nench na' gakre ka to be'nn ba bxhi'i yeolol bi da de ke Dios. Le Le'en nllie're lli'o da xhen gore, nono chejnie'kze katken' nak yel nllie' ke'en.
49003020	Diosen' llak llone' yeololte, na' llonnlle' ye ra't ka dan' llnnabllon', na' da llonllo xhbab gonne'. Ke len na' lloe'llo yel llioxken ke'e, le yel wak ke'e na'n zorenen lli'o.
49003021	Na' lli'o lldop ll-llayllo llonlira'll-llo Xanllo Jesucriston', llaya'l gonllo xhen Diosen' ke chnare. Ka'n gakchga.
49004001	Nada' yoa' rill ya, ni ke dan' lloa'a di'll ke Xanllo Jesucristo na'. Na'llen' lla'tyoera' re' sore gonre wen, kan' llaya'l gonllo dan' brej Diosen' lli'o nakllo rallne'e.
49004002	Lla'tyoera' re' gakre be'nn ra'llda'o nexjra'lle, na' gakre be'nn cha'o. Legap yel llxhenra'll ke be'nn lwelljre kone yel nllie' ke Dios na'.
49004003	Spíritu ke Diosen' nonen lli'o toze, na' legón ga zerao sa'kere nench gakre be'nn wen ren lwelljre.
49004004	Le nakllo ka toze be'nne, na' toze Spíritun' zo yichjra'llda'o yeolol-llo. Na' ka'n brej Diosen' lli'o nench toz da llonllo rez, gone' wen ke yeolol-llo.
49004005	Toze Jesucriston' nak Xanllo, na' toze ka gonlira'll-lloe', na' toze ka zejen ka choallo nis.
49004006	Toze Diosen' nxenra'll-llo be'nn nak Xa yeolol-llo. Le Le'en llnebia' yeolol-llo, na' zerene' lli'o kat llonllo xchine'n, na' zekze' llakrene' lli'o rao yeololte bi da llonllo.
49004007	Criston' llakrene' lli'o, na' wde wdere da none' gon totollo kon ka byazra'lle'.
49004008	Ke len na' nyoj xti'll Diosen' nen: Kan' bayepe' yebá na', zanche'te' yeololte bi da llonbe'ye lo yichjra'llda'o be'nnach. Na' be'e ke ke be'nnachen' da gon toto ake'.
49004009	Dan' bayepe' yebá na', zejen nnello zga'tek betje' badsoe' yellrio ni, bde na' gote' bga'che'.
49004010	Be'nnen' betj yebá na', Lekze'n bayep yebá gan' llia Diosen', na' nna' llnebie' doxhente.
49004011	Lekze Le'en none' ke bal-llo nakllo postl, na' ye bal-llo chixjwe'llo bi da ba bne'e, na' ye bal-llo llje'renllo Di'll Wen ke'en be'nn bi nna yene len, na' ye bal-llo llwia llyillo be'nn llonlira'll Le'e, na' ye bal-llo llroe' llsédello be'nne.
49004012	Kan' ben Criston' nench lli'o nakllo be'nn ke'e wak gonllo xchine'n, nench na' zjazell gakrenllo be'nn ka' lldop ll-llay llonlira'll Criston', gak ake' kan' lle'nre' na'.
49004013	Lle'nre' yeolol-llo gakllo toze gonlira'll-llo Xhi'nne'n do yichj do ra'll-llo, na' gombia'lloe' kwasro. Na' gakya'nnllo kan' llaya'l gakllo be'nn wen, kan' nak Cristo na'.
49004014	Na' bill gakllo ka xkwi'de, chejle'tezllo na' nnaollo da llonlira'll toto be'nn da llarjla'llze', le nak ake' be'nn wenra'lle nench llonllejla'll ake' lli'o.
49004015	Llaya'l we'renllo be'nne di'll cha'o di'll li, gakllo be'nn cha'o rao be'nne nench chejle' ake' nllie' akelloe'. Ka'n gonllo nench zjazelle gakllo be'nn cha'o be'nn wen kan' nak Cristo be'nnen' llnebia' lli'o.
49004016	Kan' nak to kwen to kwen da nka' kwerp kellon', no'x lwellje ren xpe'rllo ren llit yo'llo, na'll za'ke llon doxhen kwerp kellon' llin kan' llaya'l gonen. Ka'n nakse ke lli'o dil-llo nakllo txhen llonlira'll-llo Criston' nench gon totollo dan' non Diosen' gonllo, na' yeolol-llo zjazello txhen gakllo be'nn cha'o llie' lwelljllo.
49004017	Ganni nnia' re', Xanllo Jesucriston' lle'nre' wzejnie'ra' re': bi llaya'l sollo gonllo da ke nxhia kan' llon be'nn ka' bi llonlira'll Dios.
49004018	Nchole lo ra'llda'o ake'n. Na' bi nap ake' yel nban dan' noe' Diosen', na' ni ke llejnie' akzere', yel llon war lo yichjra'llda'o ake'n.
49004019	Na' bibi yel zdo' nombia' akre', llon akteze'n la'kze da nak zi waye'e akre', na' nna zera'll aklle' gon aklle' da xhinnj.
49004020	Zan ka nak re' ba nsedre kan' ne Criston', na' ba nnézere bi llaya'l gonre da xhinnjen',
49004021	cha' da li ba bénkzere di'llen' broe' lo ra'llda'oren', zeje di'lle ba llejnie're di'll li ke Jesúsen'.
49004022	Na' llaya'l wlli'yllo chla're bi da xhinnj zera'll lo ra'llda'ollo gonllo, kan' benllo kana' kan' yel wzera'll kellon' bxhiye'n lli'o, nench bentezllo da xhinnj.
49004023	Zan nna' llaya'l wacha'llo bi xhbab llonllo lo ra'llda'ollo.
49004024	Na' llaya'l we'llo latj yekob Diosen' yichjra'llda'ollon', nench na' gonllo da zej to li, kan' llon Le'e na', na' gakllo be'nn ra'llda'o yalle kan' llazra'lle' na'.
49004025	Ke len na' bill llaya'l siye'llo, zan we'renllo be'nn lwelljllo di'll li, le txhen na' nakllo ka toze be'nne.
49004026	Cha' llaklla're, bi gonre da xhinnj. Llaya'l yeyakxhénere na' bi sore gaklla're do lla.
49004027	Bi we'llo latj ke daxi'on gonllo da xhinnj.
49004028	Na' be'nn yo'rawe' llbane' bill llaya'l kwane'. Llaya'l gone' llin da nak wen kone nia'ne'e, nench na' ga't da gakrene' be'nn yallje.
49004029	Na' bi llaya'l we'llo di'll ke nxhia, llaya'l we'renllo yeolol be'nn di'll cha'o, di'll da xhenraz kon ka yallje totoe', nench na' gakrenen leake'. Ka'n gonllo nench gak xti'll-llon' di'll xhenraz kat wzenay be'nn len.
49004030	Na' bi gonre da wzoaya'ch Spíritu ke Diosen', le Dios na'n ba bzoe'n lo yichjra'llda'ollon', na' gapchie' lli'o llinte llan' yedxhie' lli'o kat llin lla.
49004031	Llaya'l kwej yichjllo yeolol dan' llone lli'o llwie llrello, leska' bill gaklla'llo, na' bi rokllo, na' bi gonllo da nne xhen cha' bi da da'o llak kello. Bi llaya'l chachrén lwelljllo, na' bill llaya'l gonllo biteze da xhinnj.
49004032	Zan llaya'l gakllo be'nn cha'o, na' yeya'chra'll lwelljllo. Na' llaya'l yezi'xhen ke lwelljllo biteze da llon akre' lli'o, kan' bazi'xhen Diosen' kello kan' bxenra'll-llo Cristo na'.
49005001	Llaya'l sollo gonllo kan' llon Diosen', le xhi'nne' lli'o na' nllie're' lli'o.
49005002	Llaya'l nni'tllo llie' lwelljllo kan' nllie' Criston' lli'o, bzane' yel nban ke'e gote' ni ke lli'o. Na' llawé Diosen' kan' bene'n, ka llawé to be'nne to da la' xhix.
49005003	Na'llen' bill llaya'l sorenre no'r cha' bi nchayna'renre', na' bi gonre billre da nak zdo' ren kwerp kerén', na' bi gakre be'nn wzera'll. Le lli'o ba nxenra'll-llo Diosen', bill llaya'l gonllo da ki, ni gaz da wa'l-llo ka da zban ki.
49005004	Bi llaya'l we'llo di'll da nak zdo', na' billre di'll da nne re'llo, na' di'll da bibi za'ke, bi llaya'l we'llo di'll ka' nak ka'. Zan llaya'l sotezllo we'llo yel llioxken ke Dios.
49005005	Le ba nnézere zjalla'a be'nn byio ak zorén ake' no'r, na' bi nchayna'a ake', na' lla'a be'nn llon da nak zdo', na' lla'a be'nn zera'll bi da de ke be'nne. (Ka be'nn wzera'll ki, rebze llon ake' ka be'nn ka' nxenra'll lwa'a lsa'k ka'.) Na' be'nn ka' llon da ki, ba nnézkzere bi yellín ake' yebá gan' llnebia' Criston' ren Diosen'.
49005006	Notno siye'e re' bi di'll wenra'lle. Le ka nak be'nn ka' llon ka', Dios na' we'e yel llza'kzi' ke be'nn ka' ke chnare, le bi llzoa ake' xti'lle'n.
49005007	Ke len na' bi llaya'l gonrenllo txhen ka be'nn ka' llon ka da ka'.
49005008	Kana' nna nchol yichjra'llda'ollo, zan nna' ba yo'llo beni' dan' ba nakllo txhen Xanllo Criston', na' llaya'l sollo gonllo da wen, le ba yo'llo beni' ke Xallo Diosen'.
49005009	Le Cha' ba byo' beni' ke Criston' yichjra'llda'ollo, gakllo be'nn cha'o, na' chejllo nez li.
49005010	Na' llaya'l chejnie'llo nench nnézello kan' lle'ne Xanllo Criston' gonllo.
49005011	Na' bi llaya'l gonllo txhen ka da ka' llon be'nn ka' nchole yichjra'llda'o, llon ake' da xhinnj da bibi za'ke. Na' llaya'l wroe' akelloe' da xhinnjen' llon ake'n.
49005012	Le naken to zdo' we'llo di'll ke da ka' llon ake' llillize.
49005013	Kat cho' beni' ke Criston' lo ra'llda'o ake'n, na'll wayakbe'e akre' bin' llon ake' cha' naken da xhinnj, le beni' ke'e na'n llzejnie'n be'nnach cha' llon ake' da wen o cha' llon ake' da xhinnj.
49005014	Na'llen' nyojen nen ki: Babán, rwe' taso', nako' ka be'nn wat dan' bi llono' kan' ne xti'll Diosen'. Na' Criston' kwe' beni' ke'en lo ra'llda'o.
49005015	Len na' llaya'l sollo wiallo dan' llonllon'. Sollo ka zo be'nn si'n, kere sollo ka zo be'nn bi llejnie'.
49005016	Na' yeo lla llaya'l gonllo da yeyazra'll Diosen', le yeo llan' zekze da xhinnjen' lle'nen wlleyi'n lli'o.
49005017	Na' bi gonllo ka llon be'nn bi llejnie'. Llaya'l chejnie'llo gonllo kan' llazra'll Diosen' gonllo.
49005018	Na' bi llaya'l gakllo be'nn wazó, le be'nn gwazón' ll-lleyi' kwine'. Zan lli'o llaya'l we'llo latj cho' Spíritu ke Diosen' lo ra'llda'ollo.
49005019	Na' llaya'l we'rén lwelljllo no xti'll Dios, na' gol-llo we'raollo Diosen', na' billre da ne Spíritu ke Diosen' gol-llo. Na' gol-llon do yichj do ra'll-llo we'raollo Xanllo Jesucriston'.
49005020	Na' kone Xanllo Jesucriston' soteze sollo we'llo yel llioxken ke Xallo Diosen', ke yeolol dan' llonne' llakrene' lli'o.
49005021	Dan' llapllo Diosen' bara'nne, llaya'l wzoa xti'll lwelljllo.
49005022	Re' no're, nchayna're, llaya'l wzoare xti'll xhyioren' kan' llonre llzoare xti'll Xanllo Cristo na'.
49005023	Dios na' none' xhyioren' ka be'nn lliarao rao re' no'r ak, kan' non Criston' lliarawe' rao lli'o, lldop ll-llayllo llonlira'll-lloe'. Na' nakllo ka kwerp ke Cristo na', le Le'en nake' wasrá kello.
49005024	Na' kan' llon lli'o lldop ll-llay llonlira'll-llo Criston', na' llzoallo xti'lle'n, ka'n gon re' no're, wzoare xti'll xhyioren' rao yeololte.
49005025	Na' re' be'nn byio, re' nchayna'a, lellie' xho'r-ren' kan' nllie' Criston' lli'o, bzane' yel nban ke'en gote' ni ke lli'o ba lldop ll-llayllo llonlira'll-lloe',
49005026	nench broe' lli'o rallna'a Diosen', na' bayibe' ra'llda'ollon' kan' benlira'll-llo xti'lle'n.
49005027	Ka'n bene' nench yewello kat yellinllo gan' llie' na', bibi do'l kello de, na' bibi da xhinnj yo' lo ra'llda'ollo, na' nak ra'llda'ollon' yall yellinllo rawe'n.
49005028	Ka'kze re' be'nn byio, llaya'l llie' xho'r-re kan' nllie'kze kwinre, le be'nnen' nllie' xho're', kwinkze' nllie're chet ka'.
49005029	Le gatga zo be'nn llwiere kwine', yeololtello nllie'llo kwinllo, na' llapllo kwerp kellon'. Kan' llon Criston' nllie're' be'nn ka' llonlira'll Le'en.
49005030	Na' nakllo ka to kwen wej da no'x kwerp ke'en, na' ka llit dan' yoe', na' xpe're' dan' da'a llit na'.
49005031	Na' xti'll Diosen' nen: “Ke len na' be'nn byion' wsanra'll xaxhne'e, sie' xho're', na' gak ake' ka toze be'nne llopte'.”
49005032	Di'll ni naken to da nono byejnie' len kana'. Len na' lloe'n xti'll Criston', ren ke lli'o lldop ll-llayllo llonlira'll-lloe' na'.
49005033	Ke len na' re' be'nn byio, lellie' xho'r-ren' ka nllie' kwinre, leska' re' no're, legap xhyiore bara'nne.
49006001	Re' xhi'nna' da'o, lewzenay ke xaxhna're, le ka'n llaya'l gon lli'o ba nxenra'll-llo Xanllon'.
49006002	Ki ne di'll bia'a nell ke Diosen', dan' nsa'a to da wen dan' gone' kello cha' gonllon: “Legap xaxhna're bara'nne,
49006003	nench na' gak wen keré na' banre scha yellrio ni.”
49006004	Na' re' ni't xhi'nnre, bi wlok akrebe', leyesgor akbe' kwasro, lewzejnie' akebe' di'll cha'o, nench wxenra'll akbe' Xanllo na'.
49006005	Na' re' llon xchin be'nne, lewzenay ke xan llin kerén' do ra'llre, leyeyirjla'll ka gonre da yeyazra'll totoe', legonteze xhbab xchin Cristo na'kzen' llonre.
49006006	Lewzenay do yichj do ra'llre, kere chak llwia ake' re' na'zen', gonre wen nench yeyazra'll ake' kan' llonren', le naksre be'nn wen llin ke Cristo na', na' ka'n yeyazra'll Diosen' gonllo.
49006007	Na' kate gonre llin ke be'nnen', legonen do yichj do ra'llre, legonteze xhbab xchin Xanllo na'n llonre, kere kon ka yeyazra'll be'nnach.
49006008	Le ba nnézello biteze da wen na' gonllo, wllin lla kat gon Xanllo Criston' gak da wen ke lli'o, nakllo be'nn wen llin ke be'nne, ren lli'o bi nakllo be'nn wen llin ke be'nne.
49006009	Na' re' nakre be'nn xan llin, legone be'nn wen llin keré ka' wen. Bi wchachrén akre', le Xanllo Diosen' zokze' yebán' llwiakze' kan' llonren'. Leze ka'kzen' llwie' kan' llon be'nn wen llin keré ka', na' toze ka'n llónkzere' yeolol be'nne noteze nake'.
49006010	Be'nn bi'che, dan' nakllo Criston' txhen, llaya'l sello war gonlira'll-lloe', Le Le'en nape' yel wak xhen llakrene' lli'o.
49006011	Llaya'l si'llo yel wak yel llnebia' ke Diosen' nench tilrenllo daxi'on, kate llayirjen siye'n lli'o.
49006012	Le kere dilrenllo be'nn de be'ren' yoll llen na', zan dilrenllo daxi'o ka', da ka' bayak ak da xhinnj, na' billre da llnebia' be'nn lla'a yellrio, be'nn nchole da xhinnjen' lo ra'llda'we'. Na' dilrenllo yeolol spíritu wen da xhinnj ka' gateze llazen.
49006013	Na'llen' llaya'l gakllo war doxhen kan' lle'ne Dios na', nench na' kate lla lle'ne daxi'on tilrenen lli'o, bi soen lli'o. Na' kat ba benllo kan' lle'ne Diosen', na'll wak sellallo.
49006014	Na' sello war we'llo di'll li ke'en batteze. Na' gakrenen lli'o ka ke to da ngo' le' be'nn waka'a ya. Na' llaya'l gonllo da wen batteze, le cha' gonllo da wen na', gaken ka xha be'nn waka'a yan', dan' nak de ya dan' nkwe'j lchoe'.
49006015	Na' llaya'l sello xhnid we'renllo be'nne Di'll Wen ke Criston', dan' llzejnie' lli'o ka sorenllo Diosen' nbaraz. Na' cha' sello xhnid, gakrenen lli'o, kan' llakrén xher be'nn waka'a ya le'e dan' nreje'n.
49006016	Na' rao yeolol da ki llaya'l wxenra'll-llo Diosen', nench na' gak wkwe'jen lli'o kat bi da za'a lle'nen wlleyi'n lli'o, ka llon to ya ra'y, da llonrén be'nn waka'a ya llin, llakrenen le'e llchoyen yi' ke dan' látit dan' lla'lnninn zjazén chidjen kwerp ke'en.
49006017	Na' wxenra'll-llo Criston' be'nnen' yesrá lli'o, nench gakrenen lli'o ka llakrén to ra'p de ya, da llonrén be'nn waka'a ya llin kat lleje' rao wdil. Na' leska' xti'll Diosen' dan' ben Spíritu ke Diosen' nench nyojen, lewxenra'llen nench gaken ka to spad da llonrén be'nn waka'a yan' llin.
49006018	Na' llaya'lteze llaya'l yelwill-llo Diosen', na' wnnabllo Le'e, na' ga'tyoelloe' ren Spíritu dan' benne' lli'o, na' seteze sello ga'tyoelloe' wnnabllo ke be'nn ka' ba nxenra'll Le'e na'.
49006019	Na' lennab kia' gonn Diosen' di'll wa'a kat wa'a xti'lle'n, na' lennab bi lleba' wa'a di'llen' katen' wzejnie'ra' be'nne Di'll Wen ke Criston' dan' nono nna chejnie'.
49006020	Bse'l Diosen' nada' ka roraze' nench bia'a xti'lle'n, ke len na' yoa' rill ya ni. Na' lennab gakrene' nada' gona' ra'll-lloy, bi lleba' wa'a xti'lle'n kan' llaya'l gona' na'.
49006021	Llse'la' be'nn bi'chllo Tíquicon' we'rene' re' di'll nench nnézere kan' llak kia' na', ren da llona'. Nllie'llo Tíquicon', le llone' lli'o txhen nxenra'll-llo Criston', na' llonteze xchin Xanllo Criston' kan' llaya'l gone' na'.
49006022	Na'llen' llse'le' nench nnézere kan' llak keto'n, na' wtipra'lle' re'.
49006023	Llnnaba' rao Xallo Diosen' ren rao Xanllo Jesucriston', gon akchgue' nench yeololre so kwezre nbaraz, na' llie' lwelljre, na' sotezre wxenra'llre'.
49006024	Sochga Diosen' gakrenchgue' yeolol be'nn ka' nllie' do yichj do ra'll ake' Xanllo Jesucriston'. Ka'n gakchga.
50001001	Nada' Pablo na' ren Timoteo, nakto' be'nn wen llin ke Jesucriston', llzojto' re' lla'a Filipos na', yeolol re' nak rallna'a Dios nxenra'llre Xanllo Jesucriston'. Leska' llzojto' re', ze llwia llap be'nn ka' lldop ll-llay llonlira'll Le'en, na' re' nbej ake' llakrén akre'.
50001002	Llnnaba' rao Xallo Diosen' ren rao Xanllo Jesucriston' gakrenchgue' re', na' wzoa ake' yichjra'llda'oren' so kwezre nbaraz.
50001003	Yo'y ras kate lljadinra'lla' re', lloa'a yel llioxken ke Diosen' ba llonre txhen nxenra'll-lloe'.
50001004	Na' yo'y ras kat llalwilla' Diosen' llawera' llnnaba' gakrene' re'.
50001005	Le nakllo txhen llejle'llo Di'll Wen ke Jesucriston', bzoraozen kan' benlira'llre, na' bllinte nna' lla.
50001006	Na' da ni nnezra', Diosen' bzorawe' llone' to da wen lo yichjra'llda'oren', na' ka'kze gone' nench yeyoll yeyak yichjra'llda'oren' kan' llazra'lle'n, llinte lla yed Jesucriston' da yobre.
50001007	Ka'n llaya'lkze gona' xhbab keré, le bi llanra'lla' re'. Le kan' jachoa' rill ya na', na' kan' bdixjwe'ra' Di'll Wen ke Criston' rao be'nn bi byejle' ke'e, na' bzejnie' akre' naksen da li, zerenkzre nada' dan' ba yo' yel nllie' ke Diosen' lo yichjra'llda'ore.
50001008	Nneze Diosen' nllie'ra' re' kwis yeololtere, le Jesucriston' llone' nench nllie'ra' re'.
50001009	Na' llnnaba' rao Diosen' llie'llere', na' gonne' re' yel si'n ke'en, nench chejnie're bixhan' llazra'lle' gonre.
50001010	Ka'n llnnaba' nench na' nnézere bin' llaya'l gonre kan' llazra'll Diosen', na' gak yall yichjra'llda'oren', na' bibi do'l keré de katen' llin lla yed Criston' da yobre.
50001011	Na' gakrén Jesucriston' re' gonre da wen, na' ka' si'i Diosen' doxhen yel bara'nnen'.
50001012	Be'nn bi'che, lle'nra' nnézere yeolol dan' ba gok kia'n, ba gokrenen nench be'nn zanll bzenay ake' Di'll Wen ke Criston'.
50001013	Na' dan' yoa' rill ya ni, ba gokrenen nench ba bia'a xti'll Xanllo Jesucriston' rao yeololte be'nn waka'a ya ke be'nn wnebia'n, na' noteze be'nn yobre.
50001014	Na' be'nn zan be'nn lwelljllo lla'a do ni, ba bxhi'ltip ake', ba llonlira'll aklle' Xanllo Criston', dan' ba bre'e akre' kan' llak kia' yoa' rill ya ni. Na'llen' ba llayaxhj akre' lloe' ake' xti'll Diosen', bill lleb ake'.
50001015	Da li bal ake' lloe' ake' xti'll Criston' dan' llaxhé' akre' nada', na' dan' lle'n akllre' gak ake' be'nn braoll ka nada', zan ye bal be'nn ak llyixjwe' akre'n do ra'll ake'.
50001016	Ka nake be'nn ka' lloe' ake' xti'll Criston' nench gak ake' xhen, kere llon ake'n do ra'll ake'n. Lle'n akre' wzoaya'ch aklle' nada' lo rill ya ni, na'llen' llon ake' ka'.
50001017	Na' yezikre be'nne llyixjwe' akre'n dan' nllie' akre' Criston', na' nllie' akre' nada', le nnez akre' yoa' rill yan', ni ke dan' llzejnie'ra' be'nn bi llejle' Di'll Wen ke Criston', llep ake' naken di'll li.
50001018	¿Bixha gonen kia' nada' cha' llyixjwe' akre'n do ra'll ake' o cha' bi llon ake'n do ra'll ake'n? Kon dan' llawera' lloe' ake' xti'll Criston' dan' nak di'll li na'. Na' llawellra',
50001019	le nnezra' yelloja' wen kan' llak kia'n, ni ke dan' llnnabre gakrén Diosen' nada', na' ren dan' llakrén Spíritu ke Jesucriston' nada'.
50001020	Len na' zoa' nxenra'lla' gakrén Diosen' nada', na' bi gona' krere da gakzbanra', le lle'nra' si'i Criston' yel bara'nnen' chak nbana' o la'kze cha' gata'.
50001021	Le cha' nbana', lle'nra' wa'a Criston' yel bara'nne, na' cha' gata' wenren' gak kia' chet ka'.
50001022	Na' cha' dan' solla' yellrio ni, gona' xchin Xanllo Criston', wyanll be'nn gonlira'll Le'e, bi nnezra' noren' na' nakll da wen chet ka'.
50001023	Naken to bni' nnezra' noren' na' nakll wen, to llakra' nakllen wen waya'a lljazorena' Criston', na' gaklle nbaraz kia' nada' chet ka'.
50001024	Na' leska' llona' xhbab, yálljere nada', na'llen' llaya'l bana'.
50001025	Ke len na', nnezra' wzorenlla' re' ye to chi'i nench gakrena' re' chejnie'llere, na' sore nbaraz gonlira'llre Criston'.
50001026	Na' katen' ba zorena' re' da yobre, kana'll yezikre yewere, na' we'raore Xanllo Jesucriston'.
50001027	Na' lesoteze legón da wen kan' llaya'l gonllo lli'o ba nneze Di'll Wen ke Criston'. Legón da wen ka', nench cha' yeda' yedwia' re' o cha' la'kze zoa' zi'te, yenra' di'lle keré, naksre toze ren lwelljre, llonre ga zerao za'kere nench wzenay yezikre be'nne xti'll Criston' dan' ba nxenra'llre na'.
50001028	Bi llebre cha' bi gone be'nn llwie re'. Na'll gakbe'e akre' ba rez kweyi' ake', na' sa'kzi' ake'. Na' leze ka'kzen' gakbe'e akre' Diosen' yesre'e re'. Le Dios na'n gone' kan' ba bne'en.
50001029	Diosen' bene' wen keré, dan' benne' latj benlira'llre' na', na' kere dan' benlira'llre' na'zen', renkze dan' wallayraore, ni ke Le'e na'.
50001030	Le toz ka dan' llakdilrenkzllo. Ba bre'kzere kan' gok kia' kana', na' nnézkzere kan' llak kia' nna'.
50002001	Cha' re' zore nbaraz dan' llonlira'llre Criston', na' cha' yel nllie' ke Criston' llonen llakxhenra'llre, na' cha' zorén Spíritu ke'en re', na' cha' nllie' lwelljre, na' cha' llaya'chra'llre be'nne,
50002002	wawellra' cha' nnezra' naksre toze, yeololte re' ren lwelljre, na' ka' toze ka zore llie' lwelljre, na' toze ka gonre xhbab, na' toz ka ye'nere gak.
50002003	Bibi llaya'l gonre da llroe' llaxhe're be'nne, na' gonxhen kwinre, zan llaya'l yexjra'll-llo wayonllo xhbab za'kll be'nn lwelljllo ka' kere ka lli'o.
50002004	Na' bi llaya'l kwek yichjllo chraoze ke kwinllo, llaya'lkze kwek yichjllo ka gakrenllo be'nn lwelljllo ka'.
50002005	Llaya'l gonllo xhbab, ka xhbab da ben Xanllo Jesucriston'.
50002006	Le la'kze nake' ka Dios na'kze, bzanre' yel llnebia' ke'en, na' yel bara'nn xhen ke'e dan' nape', dan' nake' toze ren Xe'e Diosen'.
50002007	Bkwase' ka'le yeolol da ka' za'k da go't ke'e, na' ben kwine' ka to be'nn wen llin ke Dios, kan' bede' gorje' radj be'nnach.
50002008	Na' ba nake' be'nnachen' bxhexj yichje' nench bene' kon kan' bne Xe'e Diosen'. Bzoe' xti'lle', na' bzane' yel nban ke'en gote' le' yay cruzen'.
50002009	Ke len na' ben Diosen' Le'e xhen kwis, na' bene' Le'e be'nn brao rao yeolol be'nne,
50002010	nench na' kat yen akre' ra Xanllon', yeolol ake' wzoa xhib ake' rawe'n, ka be'nn lla'a yebá, ren be'nn lla'a yellrio, na' be'nn zjalla'a xhanre yellrio.
50002011	Na' yeolol ake' nne ake' Jesucriston' nake' Xanllo, gak ka' nench Xallo Diosen' sie' yel bara'nne.
50002012	Be'nn bi'che, kan' ba bzore bzenayre xti'lla' kan' bzorena' re', ka' legonkze nna' la'kze bill zorena' re'. Na' lesó legón kan' lle'ne Dios be'nn ba basrá re', do xhizre do llebre.
50002013	Le Dios na'n llgoe' yichjra'llda'ore dan' lle'nre' gonre da llayazra'lle', na' lekze' Dios na' llakrene' re' llonren'.
50002014	Na' kat bi da gonre, bi gaore xhia, na' bi gakyollrén lwelljre,
50002015	nench nneze be'nne llzoare xti'll Diosen', na' bibi do'l keré ga'te, na' gakre dogarje xhi'nn Dios, radj be'nn ka' nna yo' da xhinnjen' lo ra'llda'o ake', na' nna llon ake' krere. Na'llen' gakre ka to berj da llseni' ke be'nn lla'a yellrio ni.
50002016	Lesoteze lesó wxenra'llre di'll ke Cristo da nsa'a yel nban zejlikane, nench kate yed Criston' da yobre, yewera' kwis kan' benren', na' nnezra' bi bendadza' xchin Diosen'.
50002017	Re' nxenra'llre Diosen' llonre xchine'n. Ke len na' llawera', na' zanra' yel nban kia'n biteze gak kia', ni ke dan' lloa'a xti'll Jesucriston' nench gak doxhen kan' lle'ne Diosen'. Na' dan' llak kia'n naken ka to da llrarj ake' rao Dios kate llon ake' Le'e xhen.
50002018	Leyewerene nada', na' lesó nbaraz kan' zoa' nada'.
50002019	Llbexha' gakrén Xanllon' nada', na' le wse'ltia' Timoteon' gan' zore na', nench yewera' kat yenra' di'll ke re' ka wen na' llonre.
50002020	Le nollre no zo be'nn yobre wse'la', be'nn kwe' yichje' gak wen keré kan' llon Timoteo na'.
50002021	Le nollre be'nn yobre kon lli' yichj ake' chraoze ke leake', na' bi llon ake' kan' lle'ne Xanllo Criston'.
50002022	Na' ba nnézkzere zo Timoteon' llone' da za'ke, na' kan' gokrene' nada' bdixjwe'ra' xti'll Diosen' gateze. Na' ba gokrene' nada' ba bzoe' ka to xhi'nna'.
50002023	Ke len na' llona' rez gak wse'le' gan' zore na', kat ba bnnezra' akre gak kia' ganni.
50002024	Na' nxenra'lla' Xanllo Criston' gakrene' nada', gonne' latj le yedtia' yedwia' re'.
50002025	Llakra' lekze llonen bien wase'la' be'nn lwelljllon' re Epafrodito gan' zoren', le ba gokrene' nada' llonto' xchin Diosen', na' txhen ba gokdilrento' da xhinnjen'. Re' bse'lre' ganni gokrene' nada' ren bi da yalljra'.
50002026	Lle'nre' kwis re're' re', le llakre' dan' bnnézere llake' yillwe'n.
50002027	Da likzen' goke' yillwe', ye ra'tze ka gote', zan baya'chra'll Diosen' le'e, na' kere toze le'en baya'chra'll Diosen', renkze nada' baya'chra'lle' bayone' le'e, le biteze ba gok kia', na' nya'chraz zoa' chenak gote'.
50002028	Na'llen' lle'nra' wse'le' gan' zore na', nench yewere re're' da yobre, na' bill gákere ke'e. Na' rente nada' bill soya'cha'.
50002029	Lewrebe' na' leyewerene' dan' nake' lli'o txhen dan' nxenra'll-llo Xanllo Criston', na' llaya'l gapre' bara'nne noteze be'nn llon kan' llon le'e na'.
50002030	Le ye ra'tzen' ke gote' gokrene' nada' bento' xchin Criston', bzane' yel nban ke'e, ka' gonkze re' chenak zorenre nada' ganni.
50003001	Na' nna' re' be'nn bi'cha', llaya'l sollo nbaraz gonlira'll-llo Xanllo Criston', bibi zed llakra' llzoja' re' da yobre, ka da ka' ba bzojkza', le nnezra' da gakrén re'n nia'.
50003002	Lewiá, bi chejle're ke be'nn ka' llon ka bayi'xe, llaral akllre' llon ake' da xhinnj, na' ne ake' llaya'l sore sen dan' nzi'i circuncisión dan' wchoy ra't kwerp kerén'.
50003003	Ke nak Diosen' benne' lli'o Spíritu ke'en. Len naken ka to sen da ba benne' lli'o da nak dogarje da za'k rao Dios. Ke len na' lloe'raolloe' do yichj do ra'll-llo, na' llawello llonlira'll-llo Xanllo Jesucriston', le lli'o bi nxenra'll-llo bi da gone kwinllo ren kwerp kellon'.
50003004	Chenak nada' nxenra'lla' bi da llon kwina', da xhen de da wxenra'lla' chenake. Na' da xhenll de da wxenra'llya'nna' kerke no be'nn yobre.
50003005	Naka' be'nn Israel gorja' rao dialla ke Benjamín, to xhmanzra', bzo ake' nada' sen dan' nzi'i circuncisión. Na' gorja' gan' nne ake' di'll hebreo, le xaxhna' ka' nak ake' dogarj be'nn Israel. Na' bseda' doxhen ley dan' bzoj da Moisésen' kon kan' llzejnie' be'nn ka' nzi'i fariseo ak.
50003006	Na' bnawa' klle'llo leyen', to braya', na' bsa'kzia' be'nn ka' llonlira'll Criston'. Bena' kan' ne leyen' to notno gok bi nne kia'.
50003007	Kana' llakra' da xhen za'k da ka' bena'n, zan nna' ba breja'n yichja', le llakbe'ra' bibi de gonrena'n ka nak ba llonlira'lla' Cristo na'.
50003008	Na' nna' yeolol billre da yobre llakra' bitbi za'ken, le bi lladilen ke ton za'k dan' nombia' Jesucriston'. Le Le'en nake' Xana', na' dan' nllie'ra' Le'en, ba brej yichja' yeolol da ka' bxenra'lla', na' ba nona'n ka beb nench gak gombia' toze Criston'.
50003009	Lle'nra' kwis gaka' Criston' toze, na' lle'nra' nne Diosen' naka' be'nn wen rawe' na'. Na' nnezra' bi llonen nada' be'nn wen dan' llona' dan' llia le' ley dan' bzoj da Moisésen', zan Diosen' ne'e naka' be'nn wen dan' ba nxenra'lla' Cristo na'. Le kon be'nn ka' nxenra'llkze Cristo na', leakze'n billbi do'l ke ake' de, na'llen' nak ake' be'nn wen.
50003010	Na'llen' lle'nra' gombia' Criston', na' gombia' yel wak ke'e dan' nape', ka naken babane' radj be'nn wat ka', na' llsanra'lla' kwina' sa'kzia' kan' bxha'kzi' Le'e na', na' gote'. Ka'n lle'nra' gon kwina' ka to be'nn wat, nench na' bill gona' da xhinnjen'.
50003011	Na' zoa' llbexha' yesbane' nada' radj be'nn wat ka' kat ba gota'.
50003012	Bi nnia' ba nak yichjra'llda'wa' kan' llaya'l gaken na', le bi nna gaken kan' nak ke Xanllo Jesucristo na'. Na' nna' naolla' llona' ga zerao za'kra' nench llina' kan' nak yichjra'llda'o Le'e na', le ke len na' breje' nada'.
50003013	Be'nn bi'che, bi nna yedo'lra' gona' yichjra'llda'wa'n kan' llaya'l gaken na'. To da llona', llsanra'lla' yeolol da ka' ba bena' xhbab za'ken kana', na' nna' ba llwia' da za za're, da gonn Diosen' kia'.
50003014	Ka llon be'nn llyitje llaralre', bi llatra'lle', le lle'nre' gone' gan, leska'n llona' nada' nench do'lra' dan' gonn Diosen' nada' dan' naka' txhen Xanllo Jesucriston'.
50003015	Lli'o ba nxenra'llya'nnllo Xanllo Jesucriston', llaya'l gontezllo xhbab ka da ka' ba bnia' na'. Na' cha' billre xhbab yobre llonre, Dios na'kze wzejnie're' re' chet ka'.
50003016	Na' dan' ba bzejnie' Diosen' lli'o, len llaya'l sotezllo gonllon'.
50003017	Be'nn bi'che, legón kan' llona' ni, na' lewiá kan' llon yezikre be'nn ka' ba bzejnie'to' na', nench gonre kan' llon ake' na'.
50003018	Le ba gollkza' re' da zan ras, na' nna' to bella' llnia'n da yobre, zjani't be'nn zan llwie akre' Criston' be'nnen' bzane yel nban ke'e, gote' le' yay cruzen'.
50003019	Wllin lla kweyi' be'nn ka' chras, be'nn ka' kon lli' yichj ake', llawé akre' ye'j gao akze' kerke da we'rao ake' Diosen'. Llawé akre' we'e ake' di'll ke da llaya'l gak akre' zdo', na' lli' yichj ake' chraoze da llak yellrio nize.
50003020	Zan lli'o ba naken yellinllo yebá, le ganna' ba nak rall-llo. Le yebá na' za'a Xanllo Jesucriston', be'nnen' nak wasrá kello.
50003021	Kana' yeche'e kwerp kellon', le naken to da llbeyi', na' wayone'n to da cha'o, da nak ka ke Le'e na'. Na' gone'n ka', le nape' yel wak llnebie' yeolol da zjadé.
50004001	Na' nna' be'nn bi'che, nllie'ra' re', zera'lla' re'e lwelljllo da yobre. Re'n nakre ka to da benn Diosen' nada', na' nbaraz zoa' ni ke re'. Lesoteze lewxenra'll Xanllo Jesucriston'.
50004002	Na' lla'tyoera' rwe' Evodia, leska' rwe' Síntique, toz ka legón xhbab, legak txhen gonlira'llre Xanllon'.
50004003	Na' ka nak rwe' be'nn lwellja', rwe'n benreno' nada' xchin Diosen' do yichj do ra'llo' kana', na' llnnaba' rwe' gakreno' no'r ki, le leake'n ba benrén ake' nada' xchin Diosen', na' ren Clemente na', na' ren yezikre be'nn lwelljllo ka'. Na' le' yich gan' llia ra be'nn ga't yel nban ke chnare, ganna' ba nyoj ra be'nn ki.
50004004	Lesoteze leyewé dan' nxenra'llre Xanllo Jesucriston'. Ni nnia' re' da yobre leyewé.
50004005	Legón nench yeolol be'nne gombia' akre' re', nakre be'nn cha'o, le ba rez yed Xanllon' da yobre.
50004006	Bi gak zozé lo yichjra'llda'ore cha' bi llak keré, legonen rallna'a Diosen', leyelwille' lewnnab gakrene' re', na' lewe'e yel llioxken ke'e.
50004007	Na'llen' wzoa Diosen' re' nbaraz, to yel nbaraz da ni ke chejnie'zere gonn Diosen' re', na' billbi da zed cho' yichjra'llda'oren', dan' ba nakllo txhen Xanllo Jesucriston'.
50004008	Na' da zerawe llepa' re' be'nn bi'che, lekwek yichjre di'll lin', na' da nak zi gap be'nn re' bara'nne, na' da zeje lixheje, na' da bi nsa'a da xhinnj, na' da wayazra'll noteze be'nne, na' da za'k yewé noteze be'nne. Na' biteze da nak da wen da llazra'll Dios, yeolol da ka'n lekweken yichjre.
50004009	Da ka' ba bzejnie'ra' re', na' yeolol dan' ba bénere bnia' na', na' da ka' ba bre're llona', yeololen legón. Na' Dios be'nnen' llon nench so yel nbarazen' lo yichjra'llda'oren', sokze' gakrene' re'.
50004010	Llawera' rao Xanllo dan' lli' yichjre llakrenre nada' da yobre. Nnezra' bzere llonre xhbab kia', na' bi go't latj gakrenre nada'.
50004011	Kere nia' da ki, le yalljra' billre da yobren', le ba llejnie'ra', zoa' nbaraz kate deteze da yalljra', na' kate bibi de.
50004012	Yo'rawa' yel ya'ch yel zi', na' yo'rawa' yel cha'o. Na' Diosen' ba bzejnie're' nada' soteza' nbaraz biteze da llak kia', kate de da ye'j gawa', na' kate bil dona', kate de billre da yalljra', na' kat bibi de.
50004013	Llak llona' biteze da llaya'l gona', le zo Criston' llakrene' nada'.
50004014	Na' benre wen bse'lre da gokrén nada', nench na' gokre nada' txhen ka nak dan' ll-llayrawa' ni.
50004015	Na' re' be'nn Filipos, nnézkzere, kan' bzorawa' llroe'ra' xti'll Diosen' ga yobre, kan' baza'a Macedonia na', nollno be'nn bi'chllo ka' llonlira'll Criston' gokrén nada', zeraoze re' bse'lrenre nada' bi da byalljra'.
50004016	Kan' nna zoa' Tesalónica na', da zan ras bse'lre bi da byalljra'.
50004017	Na' kere lle'nra' bi da gonnre nada'n, lle'nra' gonre ka' nench ga't yel wnia' keré rao Diosen'.
50004018	Na' ba bxhia' dan' bse'lre kia', na' ba benre da xhenllre ka to da llaya'l gonre. Na' billbi yalljra', le ba bayónn Epafroditon' dan' bse'lre kia'n, naken ka to llen yar da la' xhix da llzey bxoz ka' rao Dios, le Dios na'n llawere' kan' benre na'.
50004019	Na' Dios kia' na'n gonnkze' yeololte da yallje re' dan' nxenra'llre Xanllo Jesucriston', le yeololten yo' rallne'e.
50004020	Na'll we'raollo Xallo Diosen', le Le'en llaya'l si'i yel bara'nnen' ke chnare. Ka'n gakchga.
50004021	Lewap lliox yeolol be'nn ka' yo' rallna'a Diosen', na' nxenra'll ake' Xanllo Jesucriston'. Be'nn lwelljllo ka' zjazorén nada' ganni llwapto' re' lliox.
50004022	Leska' yeolol be'nn ka' nak rallna'a Dios llwap ake' re' lliox, ren be'nn ka' llon llin ke César, be'nnen' nak le zerawe be'nn wnebia' llia Roma.
50004023	Na' llnnabto' Xanllo Jesucriston' gakrenchgue' re'. Ka'n gakchga.
51001001	Brej Jesucriston' nada' Pablo nench na' naka' postl ke'e, le ka'n lle'ne Diosen'. Na' llwapa' re' lliox ren be'nn lwelljllo Timoteo na'.
51001002	Llzoja' re' lla'a Colosas, re' llonlira'll Criston', na' nakre rallna'a Dios. Na' llnnaba' rao Xallo Diosen' ren rao Xanllo Jesucriston', gakrén akchgue' re', na' wzoa ake' yichjra'llda'oren' so kwezre nbaraz.
51001003	Yo'y ras kat llalwillto' Dios be'nnen' nak Xa Xanllo Jesucriston', lloe'to' yel llioxken ke'e kan' llonre na'.
51001004	Le ba béneto' di'll kan' llonlira'llre Xanllo Jesucriston', na' kan' nllie're yezikre be'nn ka' nak rallna'a Dios.
51001005	Llonre ka', dan' zore rez yellinre gan' llia Diosen'. Na' byejnie're gak keré ka', kan' bzorao llzenayre xti'll Dios dan' nak da wen na' da li.
51001006	Na' xti'll Dios dan' ba bdixjwe'to' re', ba goslasen doxhen, na' be'nn zan ba llejle' ake'. Na' lekze ka' ba llon leake'n wen, kan' bzorao llon re', kan' byejnie're di'll li dan' llzejnie' nllie' Diosen' re', na' nna' naotere llonre wen nna' lla.
51001007	Kan' ba bzejnie'kze Epafrasen' re', le'e nake' be'nn nllie'to', na' nake' neto' txhen llonto' xchin Diosen', na' leska' zeteze ze'e llakrene' re'.
51001008	Le'en ba golle' neto' ba ben Spíritu ke Diosen' nench nllie're be'nn lwelljre.
51001009	Ke len na' ka bnnézeto' ka wen na' llonre, na' bzoraoto' yo'y ras kat llalwillto' Diosen' llnnabto' gakrene' re'. Llnnabto' gonn Spíritu ke'en re' yeololte yel si'n, na' ren yel llejnie'n nench nnézere akre ya'nnen' lle'nre' gonre.
51001010	Na'llen' gak gonre kan' llaya'l gon lli'o nombia' Xanllon'. Na' yewere' yeolol dan' llonren', na' llnnabto' gakrene' re' gonre zan kwen da wen, ka ke to yay da llbia daxhix wen, na' zjazell gombia're'.
51001011	Llnnabto' gakrén Diosen' re' kone yel wak xhen ke'en, na' sere war, na' soere biteze da gak keré, na' gapre yel llxhenra'll biteze da llak keré.
51001012	Na' sore nbaraz we're yel llioxken ke Xallo Diosen', le Le'en ba breje' lli'o, nench nakllo txhen ren be'nn ka' nak rallne'en, na' yellinllo gan' llie' na', gan' yo' beni' xhen ke'e na'.
51001013	Le Le'en babeje' lli'o rao na'a da wxhiye'n dan' nak ka da xcholen', na' nna' llnebie' lli'o, na' bawe' lli'o rao yel llnebia' ke Xhi'nne' Jesucriston' be'nnen' nllie're'.
51001014	Le Le'en bzane' yel nban ke'en gote', nench bake'e da xhinnj kellon' na' llazi'xhen Diosen' kello.
51001015	Criston' nake' kan' nakya'nne Xe'e Dios, be'nnen' nono llre'e. Criston' ba zokze' ka za xe yellriote.
51001016	Le Dios na' ren Cristo na', ben ake' yeolol da de yebá, na' da de yellrio nga, da nla', na' da bi llak llre'llo. Bene' nench ni't angl wnebia' ka', na' da ka' bayak daxi'o, na' billre da ka' llnebia' yichjra'llda'o be'nn ka'. Na' Criston' bene' yeolol da ka' nench gake' xhen.
51001017	Criston' ba zokze' ka za ga't yeolol da de yellrio ren le' yebá. Na' yeololte biteze da zjadé, nak aken kan' llaya'l gaken na', le Criston' llone' nench ga't yeolol bi da de.
51001018	Na' yeolol lli'o ndop llayllo llonlira'll-lloe', nakllo ka to kwerp, na' Le'en nake' yichj kwerpen', ka yichjllo llnebia'n kwerpen', kan' nak Criston'. Le Le'en bxie' yel nban zejlikanen', na' nake' be'nn nell babane' radj be'nn wat ka'. Ke len na' nake' le zerawe be'nn brao, na' llnebie' yeolol be'nne, na' billre da de.
51001019	Byazra'll Xallo Diosen' gak Criston' ka Le'e. Na'llen' nak Criston' doxhen kan' nak Diosen'.
51001020	Na' leska' byazra'll Diosen' gone' nench yeololte be'nn lla'a yebá, na' be'nn lla'a yellrio ni, yezorén ake' Le'e wen, ke len na' Criston' bzane' yel nban ke'e brarj xchene'n le' yay cruzen', nench yeni't be'nne nbaraz ren Dios na'.
51001021	Kana' bi nombia're Dios. Benre ka be'nn llwie Le'e dan' benre da xhinnj. Zan nna' ba bazoa Criston' re' wen ren Diosen',
51001022	le bzane' yel nban ke'en ni ke lli'o, kan' bet ake' Le'e na'. Na' bayibe' lli'o nench billbi do'l xhia kello de, na' nono zo wlliayi'll lli'o kat yellinllo rao Diosen'.
51001023	Na' lli'o llaya'l sollo gonlira'll-llo Criston', na' gontezllo rez yellinllo gan' llie' na', kan' bzera'll-llo gak kello kan' bzorao bzenayllo xti'lle'n da nellte, na'llen' bibi do'l kello de kat yellinllo rao Diosen'. Na' Di'll Wen ke'en ba goslasen doxhen yellrio nench wzenay be'nnach len, na' Diosen' breje' nada' Pablo chixjwe'ra'n be'nne.
51001024	Nna' llawera' da zan da ll-llayrawa' ni ke dan' llyixjwe'ra' re' xti'll Criston', na' ll-llayrawa' yeolol dan' lle'ne Criston', le naken da gakrén re', nakre ka kwerp ke'e lldop ll-llayre llonlira'llre'. Na' ka' llaka' txhen Criston' kan' bllayrawe'n.
51001025	Dios na' bzoe' nada' nench na' gaka' be'nn wen llin ke'e rao yell ke'en. Na' wzejnie'ra' re' xti'lle'n, nench gakrenen re' lldop ll-llayre llonlira'llre Jesucriston', nench wzejnie'ra' re' doxhen kan' zeje xti'lle'n.
51001026	Kana' nono nna nneze ka da wen na' llon Diosen' ke be'nn nxenra'll Le'e, dan' ba nonkze' xhnid kan' batna'te, na' nna' ba bzejnie're'n lli'o nakllo rallne'e.
51001027	Diosen' lle'nre' nnézello llone' wen ke noteze be'nn, la'kze bi nak ake' be'nn Israel. Le ba broe're' lli'o dan' gok ka to dan' nga'chen', le Cristo na' goke' ka dan' bga'che, na' nna' ba zerene' lli'o, na'llen' zollo rez yellinllo gan' llie' na', gan' yo' beni' xhen ke'e na'.
51001028	Na' lloe'rena' yeolol be'nn di'll ke Criston', lla'tyoe akre' yeolole' gon ake' kan' ne'e na', na' yeolole' llzejnie'ra' xti'lle'n nench chejnie' akre' kwasro, le lle'nra' yeolol be'nn gonlira'll ake' Criston', na' yeolole' gak ake' kan' lle'ne Dios na'.
51001029	Ke len na' llona' kon ga zerao sa'kra' llzejnie'ra' be'nne xti'll Diosen', le Lekze'n llakrene' nada' kwis kone yel wak xhen ke'en.
51002001	Lle'nra' nnézere llona' ga zerao za'kra' nench llakrena' re', ren be'nn lwelljllo ka' zjalla'a gan' nzi'i Laodicea, na' yezikre be'nn bi nna re'e nada'.
51002002	Lle'nra' yexhenra'll yichjra'llda'oren' gakre toze, na' llie' lwelljre, na' nnezya'nnere kan' llaya'l gonre xhbab, nench chejnie're kan' ba bzejnie' Diosen' lli'o ke Cristo na', dan' nono bnneze do kana'.
51002003	Le Le'en nse'e doxhen yel si'n, na' doxhen yel llejnie' ke Dios nench wzejnie'ren lli'o.
51002004	Nia' ka' nench notno siye'e re' ren di'll da llákere nak nbaraz.
51002005	La'kze zoa' zi't bi zorena' re', yo' yichja' re' dan' zorén Spíritu ke'en lli'o, na' llawera' llnnezra' llonre kan' llaya'l gonre, zechichre llonlira'llre Criston'.
51002006	Ke len na' dan' ba bxhi're Criston' yoe' lo yichjra'llda'ore, ka' leseteze lewxenra'lle'.
51002007	Lesoteze legonlira'll Criston' kan' ba bsedre na', na'll gakre ka to yay da ba nyin roen' zitj, na' lesó lewe'chga yel llioxken ke Diosen' kan' llakrene' re' na'.
51002008	Lewiá ke no wko'yele re', nnaore di'll da llzejnie' krere da de rao yellrio ni. Be'nn lla'a yellrio ni, llzejnie' akre' da zan da ne ake' gonllo da bibi za'ke, na' bi llzejnie'n lli'o da nak ke Criston'.
51002009	Le doxhen kan' nakya'nne Dios na'n nak Criston', na' yel wak ke Criston' leska' naken ka ke Le'e na'.
51002010	Na' nna' ba nakllo ka to be'nn nya' ba badil-llo, dan' nxenra'll-llo Criston', le Le'en llnebia'lle' biteze da nap yel wak.
51002011	Leska' dan' ba nakrenllo Criston' toze, ba nakllo ka to be'nn ba zo sen dan' nzi'i circuncisión, dan' ba bacha'a Criston' lo yichjra'llda'ollo nench bill nnebia' da xhinnjen' lli'o. Na' bi naken ka sen dan' bzoa be'nn ka' kwerp ke ake'.
51002012	Na' dan' blloallo nis kan' benlira'll-lloe' na', zejen kon kan' got Criston' ni kello, leska' lli'o ba nakllo ka to be'nn wat rao da xhinnjen' nench bill gonllon. Na' nakllo ka to be'nn bga'ch kan' bga'ch Xanllo na'n, na' leska' nnello Dios na'n balis basbane' lli'o radj be'nn wat ka', dan' ba llejle'llo basbane' Criston' kone yel wak ke'e na'.
51002013	Kana' gokllo ka to be'nn wat, ni ke da xhinnj kellon', na' dan' bi bzollo sen ke be'nn Israel ka'. Na' nna' kone Criston' ba benne' lli'o yel nban, ka naken bazi'xhene' da xhinnj kello ka'.
51002014	Na' bnit yel za'k ke yich dan' xhoa llao xhia kello batna', na' ll-lliayi'llen lli'o. Le Cristo na'n bake'en kan' gote' le' yay cruzen'.
51002015	Na'llen' kan' got Criston' le' yay cruzen', bake'e yel llnebia' ke yeololte biteze da llnebia', na' broe're' be'nnachen' ba bchochj blane'n.
51002016	Bi chejle're ke be'nn ka' ll-lliayi'll re' kat bi da lle'j llaore, na' be'nn nnechach keré dan' bi llonre txhen no lla lnni, na' be'nn ne ake' be'o lle'n na', llaya'l gonllo lnni, na' no be'nn ne ake' lla ni o lla na' nak aken lla nba'nne.
51002017	Yeolol da ka' ba bde, bzejnie'n lli'o ra'tze ka nak da za za'a, goken ka to bxenze, zan nna' ba bed Criston', bill naken ka to bxenze le ba nombia'lloe'n.
51002018	Bi we're latj wlliayi'll be'nn ka' re', be'nn ka' llon ka ra'llda'o nexjra'lle, na' ne ake' llaya'l we'raore no angl, na' gonre bi da nne ake' bre'da'o akre', na' llonxhen kwin ake' kone di'll dan' llarjla'll ake' na'ze.
51002019	Na' bi llzenay ake' ke Criston', le Le'en nake' yichj kwerpen', na' lli'o nakllo toze, nzap lwelljllo ka to kwerp, na' kone Le'en zi'ltipllo, na'll zejze gak gonllo kan' lle'ne Diosen' gakllo.
51002020	Le ka nak ke lli'o nakllo txhen ren Criston', wak nello Criston' ba none' lli'o ka to be'nn wat rao da xhinnjen' nench bi gonllon. Len na' bi llaya'l wzenayllo ke be'nn nne'e billre da gonllo nench sollo nbaraz rao Dios, le bill nakllo be'nn ke yellrio ni. ¿Bixchen nna llzenayzre ke be'nn ka' lla'a rao yellrio ni, llxoa ake' to da zi'i ko'llre?
51002021	Ne ake': “Bi go'xre da ni”, “Bi ye'j gaore da na'”, “Bi kanre da na'”.
51002022	Na' yeolol da ka' llasné ake' ka', naken da llon llin chollzen', na'll llde ke. Na' dan' ne ake' llaya'l gonllo na', naken to da llarjla'llze lo ra'llda'o leakze'n.
51002023	Na' dan' ne ake' llaya'l gonllon, wakte gonllo xhbab naken da si'n, dan' ne ake' gakllo ka be'nn nexjra'llre, na' dan' we'llo latj biteze da sa'kzi'llo, na' gákello wakrenjen lli'o yelwill-llo Diosen'. Zan ka nak da ki, bi zoen gakrenen lli'o bi gonllo da xhinnj.
51003001	Kan' ben Diosen' basbane' Criston' radj be'nn wat ka', ka'kzen' bache'e lli'o kan' nakllon', na'llen' llaya'l kwek yichjre gonre kan' llawé Criston', be'nnen' llia chla' cha'we kwit Diosen' be'nnen' llia yebá na'.
51003002	Na' lekwek yichjre da nak da za'k rao Dios, kere da nak da za'k rao be'nnach yellrio ni.
51003003	Na' dan' nakllo txhen ren Criston', none' lli'o ka to be'nn wat rao da xhinnjen' nench bi gonllon, na' yel nban kellon' ba nkwe'j Diosen' len kone Cristo na'.
51003004	Criston' nake' yel nban kello ke chnare. Na' katen' yede' da yobre, kana' wroe'rao kan' gakllo, dan' gaklloe' txhen katen' ze'e, ren beni' xhen ke'e na'.
51003005	Ke len na' llaya'l kwej yichjllo da xhinnj dan' nen gonllo ren kwerp kellon', ka da ka' zjadé rao yellrio ni, dan' ne: bi wzoallo xtollo, bi gonllo billre da nake yel zdo' ren kwerp kellon', na' bi yewello bi da nak yel zdo'. Bi sera'll-llo gonllo biteze da xhinnj, na' bi sera'll-llo da zan da ga't kello, le da ni leska' naken ka llon to be'nn llonlira'll lwa'a lsa'ke ren yej wzan ake.
51003006	Wllin lla kate we'e Diosen' yel llza'kzi' ke chnare ke be'nn ka' llon ka'.
51003007	Renkze re' bzore benre ka da xhinnj ka', kan' bi nna gombia're Xanllo Jesucriston'.
51003008	Na' nna' leska' lekwej yichjre yeolol da xhinnj ki. Bi lla're lwelljre, bi rokre, bi gakre be'nn wen da xhinnj ren lwelljre, bi nnere di'll yel ya' ke lwelljre, na' bi we're di'll zban da ll-llach lloa're.
51003009	Na' bill we'rén lwelljre di'll wxhiye'e, le ba brej yichjre da xhinnj ka' bnebia' re' kana', na' yeolol da ka' benre kana'.
51003010	Re' ba nakre ka to be'nn kob, na' ka to be'nn ba balla'a. Na' nna zej llalla're, na' gakre kan' nak Dios na', le Dios na'n bene' re' kan' nak Le'e na', nench na' re' wak gombia're doxhen kan' nak Le'e na'.
51003011	Na' bitbi nroe'n cha' nakllo o cha' bi nakllo be'nn Israel, na' cha' zollo sen dan' nzi'i circuncisión o cha' bi zollon, na' bibi nonen cha' nakllo be'nn zi't, na' cha' za'llo ga lla'a be'nn bi llejnie', na' bibi nonen cha' nakllo o cha' bi nakllo be'nn wen llin ke be'nne. Dan' nak da brao, Cristo na' zerene' lli'o, le Le'en ze radj yeolol da nak ke Dios.
51003012	Lli'o ba brej Diosen' nakllo rallne'e na' nllie're' lli'o. Ke len na' llaya'l yeya'chra'll-llo be'nne, gakllo be'nn cha'o rao yeolol be'nne. Gakllo be'nn nexjra'lle, na' gakllo be'nn maxh da'o, na' gapllo yel llxhenra'll rao yeolol be'nne.
51003013	Na' llaya'l wnitraollo cha' bi da llak kello ren no be'nn lwelljllo, na' yezi'xhenllo cha' bi da ba bene no be'nne lli'o, yezi'xhenllo kan' ben Xanllo na', bazi'xhene' kello.
51003014	Na' ye to dan' za'kll gonllo ka da ka' yela', llaya'l llie' lwelljllo nench gakrenen lli'o gakllo toze.
51003015	Na' yel nbaraz ke Diosen' nnebia'chgan lo yichjra'llda'ore, le ke len na' ba bazenia'ne'e lli'o. Na' gakllo toze ren lwelljllo, na' sotezllo we'llo yel llioxken ke'e.
51003016	Na' sotezllo kwe' yichjra'llda'ollo xti'll Cristo na', na' leska' wzejnie' lwelljllo, na' wnneyoe lwelljllo ren yel si'n ke Diosen', nench yeolol-llo gonllo da wen. Na' gol-llo xti'lle'n, na' we'raollo Xanllon' lo ra'llda'ollo kon kan' ba bzejnie're' lli'o na', na' billre da nak da we'raollo Dios.
51003017	Na' biteze da gonllo, na' biteze di'll we'llo, llaya'l gonllon, ni ke dan' ba nombia'llo Xanllo Jesúsen', na' we'llo yel llioxken ke Diosen' kone ra Xanllo Jesús na'.
51003018	Re' no're nchayna're, lewzenay ke xhyiore, le kan' llaya'l gon re' no'r nxenra'll Xanllo Jesucriston'.
51003019	Leska' re' be'nn byio nchayna'a, lellie' no'r kerén', bi gonre' zid znia.
51003020	Na' re' bida'o ak, lewzenay yeolol bi da nne xaxhna're, le ka'n lle'ne Xanllon' gonre.
51003021	Na' re' nake xaxhna' bida'o ak, bi wlokre xhi'nnre ka'. Cha' gonre ka', bi nnen ke akbe' wzenay akbe' keré.
51003022	Re' be'nn wen llin zo xanre, legón kon kan' ne xan llin kerén'. Legonen wen, kere toz katen' ze'e llwie' re' na'ze, nench yeyo'ra'lle' dan' llonre na', zan legonen do ra'llre, legákteze zekze Diosen' llre're' re'.
51003023	Na' kon biteze da gonre, legonen do ra'llre ka yewé Xanllo Cristo na', kere ka yewé be'nnach.
51003024	Na' nnézkzere kat llin lla, Xanllon' gonne' re' da llaya'l si'llo, le xchin Xanllo na' llonllo.
51003025	Na' cha' llonllo da xhinnj, Xanllo Diosen' gonne' yel za'kzi' kello dan' benllo na'. Le Le'en chixhje' yeolol be'nn kon ka da ben ake'.
51004001	Na' re' nak xan llin, legone wen be'nn wen llin keré ka', ka llon to be'nn llon da zej lixheje, le leska' re' zo to Xanre be'nn zo yebá.
51004002	Leseteze lewalwill Diosen', legón ka be'nn llnna' yere, na' lewe'e yel llioxken ke'e.
51004003	Lennab rao Xanllo Diosen' gakrene' we'rento' be'nne xti'll Criston', da bi nna chejnie' akre', le ni ke len na' yoa' lo rill ya ni.
51004004	Na' lennab rao Dios gakrene' nada' akre we'rena' be'nn ka' xti'lle'n.
51004005	Llaya'l sollo gonllo wen ren be'nn bi nna gonlira'll Xanllo, chaga nna de latje.
51004006	Na' llaya'l we'llo di'll cha'o di'll nyejnie'ra'lle ren yeolol be'nne, na' gonllo xhbab akre yelli'llo xti'll ake'n.
51004007	Be'nn lwelljllo Tíquico ye'e re' yeolol kan' llak kia' na'. Nllie'lloe' le zoe' llakrene' nada' llonto' xchin Criston'.
51004008	Ba bse'le' gan' zore na', nench nnézere kan' llak keto'n nench wtipra'lle' re'.
51004009	Na' za'rene' Onésimon' txhen be'nn lwelljllo nllie'llo na', be'nnen' nak be'nn wrall keré. Be'nn ki chop we'rén ake' re' di'll yeolol dan' ba llak ganni.
51004010	Aristarcon' yo'rene' nada' txhen rill yan' ganni, llwape' re' lliox. Leska' Marcos be'nnen' nake bi'ch lwellj Bernabé llwape' re' lliox. Na' ba bnekza' kan' llaya'l gónere Marcosen' wen katen' yede' gan' sore na'.
51004011	Na' leska' Jesús be'nnen' lle ake' Justo, leze llwape' re' lliox. Le zeraoze be'nn ki be'nn Israel llakrén ake' nada', ke nak llyixjwe'ra' yel llnebia' ke Diosen'. Na' da xhen lltipra'll ake' nada'.
51004012	Leska' be'nn wrall kerén' re Epafras llwape re' lliox. Llone' xchin Xanllo Jesucriston', na' yo'y ras kat llalwille' Diosen', llnnabe' kwis wzejnie' Diosen' re', yeolol dan' lle'nre' gonre na', nench seteze sere gonren.
51004013	Na' nada' nnezera' da li zoe' llalwille' Dios, ni ke re' llonlira'll Criston', re' zjalla'a gan' nzi'i Colosas na', na' yell gan' nzi'i Laodicea, na' yellen' nzi'i Hierápolis.
51004014	Na' be'nn wen rmellen' re Lucas, be'nnen' nllie'llo, llwape' re' lliox, leska' be'nnen' nzi'i Demas.
51004015	Na' be'nn ka' lla'a Laodicea na', lewap akgalle' lliox, ren be'nnen' nzi'i Ninfas, na' be'nn ka' lldop rille'n lloe'rao ake' Dios.
51004016	Na' kat yeyoll wrabre yich ni, lewe'n be'nn ka' lldop ll-llay llonlira'll Criston' gan' nzi'i Laodicea, na' wrab ake'n. Na' leska' lewrab dan' wase'l be'nn Laodicea ka' keré.
51004017	Na' leyé be'nnen' nzi'i Arquipon', wiachgue' wzerawe' gone' yeolol xchin Dios dan' bro' Xanllo Criston' rallne'e gone'.
51004018	Kwinkza' nada' Pablo llzoja' ra't da ni, llwapa' re' lliox. Bi ganra'llre nada' gan' yoa' lo rill ya ni. Dios na' gakrenchgue' re'. Ka'n gakchga.
52001001	Nada' Pablo llzoja' re' lldop ll-llayre llonlira'llre Xanllo Jesucriston' gan' nzi'i Tesalónica, na' nakre txhen Xallo Diosen'. Na' nada' ren Silvano ren Timoteo llnnabto' rao Xallo Diosen' ren rao Xanllo Jesucriston', gakrén akchgue' re', na' wzoa ake' yichjra'llda'oren' so kwezre nbaraz.
52001002	Yo'y ras kat llalwillto' Xallo Diosen', lloe'to' yel llioxken ke'e ke yeololre.
52001003	Na' kat llalwilltoe'n, lljasa'ra'llto' yeolol da wen na' dan' llonre, dan' llonlira'llre Diosen', na' dan' nllie're'. Na' lljasa'ra'llto' kan' zechichre bexhre dan' yed Xanllo Jesucriston' da yobre.
52001004	Be'nn bi'che, nnézeto' nllie' Diosen' re', na' ba breje' re', nakre rallne'e.
52001005	Na' Di'll Wen dan' bzejnie'to' re' ke Jesucriston', kere nnello naken to di'llzen'. Kone Spíritu ke Dios na'n gokrenen neto' bzejnie'to' re' ren yel wak ke'e na', le nnézeto' di'll dan' bzejnie'to' re'n naken da li. Nnézkzere kan' bento' da wen chak bzorento' re' nench gokrento' re'.
52001006	Na' re' zore llonre da wen kan' ben neto', na' kan' ben Xanllo Jesucriston'. Bzenayre di'll be'rento' re' ke Le'e, na' Spíritu ke Diosen' llonen bzore nbaraz llzenayren, la'kze da zan da ba bxha'kzi're bzenayre ke'e.
52001007	Na' dan' zore llontezre da wen na', ba bre'e be'nn yell ka' gan' nzi'i Macedonia ren be'nn lla'a gan' nzi'i Acaya kan' llonre na', na' ba nao aklle' llonlira'll ake' Criston'.
52001008	Bxhi'zen gan' zore na', goslas xti'll Xanllo Jesucriston', na' kere be'nn lla'a Macedonia na' ren Acaya na'zen', gateze be'nn ake, ba nnez akre' kan' llonlira'llre Diosen', na'llen' bill yalljen we'to' di'll, akren' gon ake' wxenra'll ake' Le'e.
52001009	Na' be'nn zan lloe' ake' di'll ka wen na' benrenre neto' kan' badwiato' re', na' lloe' ake' di'll kan' benre brej yichjre bill llonlira'llre lwa'a keré ka', na' ba llonlira'llre Dios dogarje be'nn zo ke chras.
52001010	Na' lloe' ake' di'll zore bezre katen' yetj Xhi'nne' Jesúsen' yebán', yede' yellrion' da yobre, be'nnen' basbán Diosen' radj be'nn wat ka'. Na' dan' llonlira'll-llo Jesúsen', ba basre'e lli'o nench bi sa'kzi'llo kat llin lla.
52002001	Be'nn bi'che, re' nnézere dan' badwiato' re', bi bden ka'ze.
52002002	Na' nnézkzere kan' bxha'kzi'to' kan' byejto' gan' nzi'i Filipos, na' kan' bzi'chi'll be'nn ka' neto'. Na' Dios na' gokrén neto' nench bi bllebto' bdixjwe'to' Di'll Wen ke'en raore, la'kze be'nn zan bllon ake' chixjwe'to'n.
52002003	Le kan' go'tyoeto' re' wzenayre ke Diosen', bi bzejnie'to' re' krere, ni kere gokra'llto' gonto' da xhinnj, ni kere gokra'llto' siye'to' re'.
52002004	Zokzto' lloe'to' di'll kan' lle'ne Dios, be'nnen' bse'l neto' chixjwe'to' Di'll Wen ke'en. Na' ka nak dan' llyixjwe'to'n, kere llontekto' bien nench yewé be'nne, zan nench yewé Diosen' be'nnen' nneze bi yo' lo yichjra'llda'ollon'.
52002005	Nnézkzere kan' bento', ni chnia gaze bi nna we'to' di'll wallajllo nench yewere xti'llto'n, na' bi bxhiye'to' re' nench gonnre neto' bi da de keré. Nnezkze kwin Diosen' ka'n naken.
52002006	Na' kere llayirjla'llto' akre gonto' nench gon be'nn neto' xhen na' o gonre neto' xhen, o yezikre be'nn gone' neto' xhen. Na' wak wchie'to' re' gonto' ka wzenayre keto' da bse'l Criston' neto' lloe'to' xti'lle' na', na' bi llonto'n.
52002007	Nllie'to' re' ka'kze nllie' to no're xhi'nne' da'o ak llasgore'.
52002008	Na' dan' nllie'to' re' na', be'rento' re' Di'll Wen ke Diosen'. Na' kere da na'ze da bento', leska' bsanra'll kwinto' bento' ga zerao bxha'keto' nench gokrento' re', le nllie'to' re'.
52002009	Be'nn bi'che za'ra'llkzere kan' bzorento' re', bento' llin kwis ga zerao bzoeto'. Bento' llin do lla do yere nench bibi gaxt bzoato' re', chak badtixjwe'to' re' xti'll Diosen'.
52002010	Renkzren' nnézere na' ren Diosen' nnezre', kan' bzorento' re', bzoto' do ra'llto' radj re' llonlira'll Jesucriston'. Bento' kan' llazra'll Diosen' nench nono bne napto' do'le.
52002011	Nnézkzere kan' go'tyoeto' re' gonre da wen na', kan' btipra'llto' re'. Bento' ka llone to be'nne xhi'nne'.
52002012	Na' gollto' re' gonre da wen kan' llaya'l gon lli'o nakllo rao na'a Diosen', le ba breje' lli'o nench nnebia'renlloe', na' nench gone' gak wen kwis kello katen' lljazorenlloe' gan' llie' na'.
52002013	Ke len na' zoteze zoto' lloe'to' yel llioxken ke Dios dan' ba bzenayre xti'lle' na', kan' bdixjwe'to'n re'. Zakbe'kzere bi naken xti'll be'nnach, naken xti'll Dios dan' lloe'to' na'. Na' xti'll Dios dan' lloe'to' na', llejle're na' llcha'n xhbab da yo' lo yichjra'llda'oren'.
52002014	Be'nn bi'che, ba gok keré kan' gok ke be'nn ka' lldop ll-llay llonlira'll ake' Xanllo Jesucriston' gan' nbane Judea na'. Bsa'kzi' be'nn wrall ke ake' ka' leake', na' ka'kzen' basa'kzi' be'nn wrall kere ka' re'.
52002015	Na' be'nn wrall ke ake' ka', baso't ake' Xanllo Jesúsen', na' ka'kze ben akre' be'nn ka' be'rén leake' xti'll Diosen' kana'. Na' leska'n ben akre' neto' baraydo ake' neto'. Na' lla'a ake' llon ake' da bi llazra'll Diosen', na' llwie akre' yeolol be'nnach,
52002016	le ll-llon ake' wzejnie'to' yezikre be'nne bi da llaya'l gonllo nench yerallo rao da xhinnjen'. Na' lla'teze lla'a ake' llon ake' ka', na'll llzan aklle' do'l ke ake'n, ke len na' ba llsa'kzi' Diosen' leake'.
52002017	Neto', be'nn bi'che, la'kze ba baza'to' gan' zoren', na' bill llre'e lwelljllo, dekz de lljadinra'llto' re', na' zera'llto' kwis yedwiato' re' da yobre.
52002018	Na' to chop ras gokra'lla' yeda', na' daxi'o na' bi bennen latje.
52002019	Llaweto' llonre wen, ke len na' zoto' bexhto' soto' nbaraz kat yed Xanllo Jesucriston' da yobre, Le'e yewere' dan' bzejnie'to' re' llzenayre ke'en.
52002020	Da li re' llonre nench llaweto' na' nench zoto' nbaraz.
52003001	Na' bill bzoeto' dan' bill llre'e lwelljllo na'. Na' bachoyra'llto' yega'nnto' gan' nzi'i Atenas.
52003002	Na' bse'lto' be'nn lwelljllo Timoteon' gan' zore na'. Na' Timoteo na' llone' xchin Diosen', na' llonrene' neto' txhen llyixjwe'to' Di'll Wen ke Criston'. Na' bse'ltoe' badye'tyoere' re' bi soya'chre, na'llen' badwie' re' nench sechichre gonlira'llre Criston'.
52003003	Bse'ltoe' gan' zoren' nench ni tore bi gak débere bixchen ll-llayraore. Nnézkzere lli'o llonlira'll-llo Criston', llaya'le sa'kzi'llo yellrio ni.
52003004	Kan' bzorento' re' na', bzéneto' re', dekz de tello yel llza'kzi', na' nna' llwiare ba llak kan' bneto'n.
52003005	Na' bi bxhenra'lla', le bi nna nnezra' akre llakre, na'llen' bse'la' Timoteo na', gan' zoren' nench nnezra' cha' do ra'llren' llonlira'llre Criston'. Le bena' xhbab gokra' cha' daxi'o na'n ba bzoen bxhiye'n re', na' benre'n re'. Le cha' ba bzoen benre'n re', ba bendadto' xchin Diosen' radjre na' chet ka'.
52003006	Na' nna' bara' Timoteon' ba bede' gan' zore na', na' ba be'rene' neto' di'll xhen raz, bne'e zokzre llonlira'llre Criston', na' nllie're yeolol be'nne. Na' leska' ne'e lljadinra'llre neto', na' zera'llre re're neto', leska'kzen' zera'll neto'.
52003007	Ka'n naken be'nn bi'che, ll-llayraoto' na' biteze za'kzi'to', na' ba bayakxhenra'llto', ba bnnézeto' zoteze zore llonlira'llre Criston'.
52003008	Di'll likze nbaraz zoto', le zechichre llonlira'llre Xanllo Cristo na'.
52003009	Na' ke len na' llaweto' rao Diosen' kan' llonren', na' ka' zetezto' lloe'to' yel llioxken ke'e kan' llonre na'.
52003010	Na' llalwilltoe' do lla do yere, llnnábetoe' gone' yedil yellay lwelljllo da yobre, nench wzejnie'lleto' re' akren' llaya'l gonre nench wxenra'llya'nnre.
52003011	Na' llnnábeto' Xallo Diosen' ren Xanllo Jesucriston' gakrén akchgue' neto' yedwiato' re'.
52003012	Na' llnnábeto' Xanllon' gone' llie'lle lwelljre, na' gone' llie'llere yeolol be'nnach ka'kzen' nllie' neto' re'.
52003013	Llnnabkzto' gone' sechichre gonlira'llre', na'llen' gak ra'llda'oren' yall rao Xallo Diosen', na' bibi do'l xhia gapre katen' yed Xanllo Jesucriston' da yobre, na' nche'e yeolol be'nn ka' ba brej Diosen' nak ake' rallne'e.
52004001	Nna' be'nn bi'che, ba broe' bsédeto' re' gonre kan' llazra'll Diosen', na' ba naore llonren'. Kan' ne Xanllo Jesúsen', lla'tyoeto' re', nnaollre gonre dan' llazra'll Diosen'.
52004002	Ba nnézkzere bi ka da ka' blliato' bia'a gonren', na' nak aken dan' ne Xanllo Jesús na'.
52004003	Diosen' lle'nre' soteze sollo gakllo be'nn ra'llda'o yalle. Bi lle'nre' lljatil-llo no're bi nak no'r kello o cha' no're lljatile' be'nne bi nake xhyiwe'.
52004004	Lle'ne Diosen' nneze totore kan' llaya'le sorén xho'r-re, bibi do'l gapre, na' gone lwelljre ka to be'nn za'ke.
52004005	Bi gonre kan' llon ak be'nne bi nombia' ak Dios, kon llzorén ake' noteze no're choll weje, na' llon ake' kan' llza'ra'll lo ra'llda'o ake' na'.
52004006	Ni to re' bi gonre da bi llaya'l gonre, siye'rizre no be'nn lwelljre, na' sorenre no'r ke'e. Bakze be'rento' re' di'll kan' basníseto' re', kan' gon Xanllo Diosen' da sa'kzi' be'nn llon ak yeolol da xhinnj ka' nak ka da ki.
52004007	Diosen' breje' lli'o nench gakllo be'nne ra'llda'o yalle, kere nench gonllo da xhinnj ki.
52004008	Na'llen' cha' re' bi llzoare di'll ke da ki ba bzejnie'to' re', kere xti'll be'nnachen' bi llzoare, xti'll Diosen' bi llzoare. Le'en benne' lli'o Spíritu ke'en.
52004009	Bi llonen bien wzoja' re', kan' llaya'le llie' lwellj lli'o be'nnach gonlira'll-llo Jesucriston'. Dios na'n ba bzejnie're' re' nench llie' lwelljre.
52004010	Na' da li ba nllie're yeolol be'nne lwelljre ka', zjalla'a doxhen gan' nzi'i Macedonia. Nna' lla'tyoeto' re' be'nn bi'che, lellie' akllre'.
52004011	Na' totore leyeyirjla'll bi llin gonre, nench na' so kwezre kwasro kan' nlliato' bia'a na', na' bi tare wiare bi llaso'n be'nn yobre.
52004012	Legón kan' ba bnia' na', nench gakbe'e be'nn ka' bi non lli'o txhen llonkzre wen, na' len gakrenen re', bibi yálljere da gonrenre llin.
52004013	Lle'neto' nnézere be'nne bi'che, kan' gak ke be'nn benlira'll Jesucriston', na' ba got ake'. Lle'neto' nnézere nench ke soya'chre, kan' llon be'nne bi llone rez cha' yere'e rao da xhinnjen'.
52004014	Llonlira'll-llo got Jesúsen', na' babane' radj be'nn wat ka'. Na' lekze llonlira'll-llo Diosen' gone' nench Jesúsen', kat yede' da yobre, zanche'e be'nn ka' ba got benlira'll Le'e yellrio ni.
52004015	Na' llzéneto' re' di'll ni, naken dan' bsede Xanllo Jesúsen' lli'o. Cha' nna nbanllo kat yede' da yobre, bi nnello yoblle kwiaraollo kerke be'nn ka' ba wasa'te.
52004016	Na' ka nake Xanllo Jesúsen' kwine'n yetje' le' yebán', na' nne'e zillje, na' to angl brao na' nne'e, na' yénello kwell trompet ke Diosen'. Na' be'nn ka' wasa't benlira'll ake' Criston', zga'tek leake' yebán ake' radj be'nn wat ka'.
52004017	Yeyoll na', lli'o llonlira'll-lloe', cha' nna nbanllo yellrio ni, gon Diosen' yeyeprén aklloe' txhen le' yebán' lo bej ka', na' yellayllo Xanllo Jesúsen' le' yebá na'. Na' lljazorenlloe' ke chnare.
52004018	Ke len na' lewasnise lwelljre kan' gak na'.
52005001	Be'nn bi'che, bill llonen bien wzoja' wzenra' re', bi lla yed Xanllo Jesúsen' da yobre.
52005002	Ba nnézkzere kwasro kat llin lla, yed Xanllon' ka ke to be'nn wan, be'nn dá tlle'lre.
52005003	Kat nne no be'nn ak: “Nbaraz zollo bibi llak kello”, kat llinkze lla kweyi' ake'. Ka llak ke to no're llak bes so bida'o ke'e, ka'kzen' gak ke ake', bi gak wxhonnj ake', na' kweyi' ake'.
52005004	Na' lli'o be'nn bi'che, bi nchole yichjra'llda'ollon', na'llen' bi gak kello ka ke to be'nn lljaran ake' bi da de ke'e.
52005005	Na' nombia'llo Diosen', na' beni' ke'en ba llseni'n kello ka ke be'nn dá tella, na'llen' bi nchole yichjra'llda'ollon'.
52005006	Ke len na' bi llaya'l gatra'll-llo ka llon be'nn yobre, na' sollo gonllo kan' llazra'll Dios na'.
52005007	Le be'nn ka' lltas, tlle'len' lltas ake', na' be'nn ka' llzolle, tlle'len' llzoll akre'.
52005008	Zan ka nak lli'o nakllo ka be'nne dá tella. Llaya'l sollo gonllo kan' llazra'll Diosen'. Llaya'l gonlira'll-lloe', na' llie' lwelljllo, na' yewello dan' nnézello yesrá Diosen' lli'o. Cha' gonllo yeolol da ka', gakllo ka be'nn waka'a ya, be'nne nake to de ya da nkwe'j le'e, nench bibi gakre' kat cheje' rao wdile.
52005009	Kere nbej Diosen' lli'o nench sa'kzi'llo ke do'l kello na'n, nbeje' lli'o nench gonlira'll-llo Xanllo Jesucriston', na' yerallo rao da xhinnjen'.
52005010	Jesucriston' bzane' yel nban ke'e, baso't ake' Le'e ni ke lli'o, nench yellinllo gan' llie' na', la'kze nna nbanllo o cha' ba gotllo kat yede' da yobre.
52005011	Na'llen' legón kan' ba llonkzre, na' leserén lwelljre, na' legakrenlle lwelljre, nench na' sotezre gonlira'llre Jesucriston'.
52005012	Be'nne bi'che, lla'tyoeto' re', gapre bara'nn be'nn ka' llon xchin Xanllo Jesucristo na', le leake'n llwia llyi ake' re', na' llzejnie' akre' re'.
52005013	Llaya'l gap akre' bara'nne, na' llie' akere' ka llin na' llaso'n ake'n. Na' sorén lwelljre kwasro.
52005014	Ka'kzen' lla'tyoera' re', be'nn bi'che, letil be'nne bi lle'ne gon ak llin, lewpé be'nne llatra'lle, na' lewzejnie' be'nne bi nna chejnie' da nak da llaya'l gon ake'. Na' lesó legape yel llxhenra'll ke yeolol be'nne.
52005015	Cha' bi da llone be'nn re', bi wayechjre yedilrén le'e. Na' lennao legón da wen ren lwelljre, na' lekze ka' lennao, legón da wen ren noteze be'nne.
52005016	Lesoteze lesó leyewé.
52005017	Lesoteze lesó leyelwill Dios.
52005018	Lewe'e yel llioxken ke Dios biteze da llak keré, le ka'n lle'nre' gon lli'o llonlira'll-llo Xanllo Jesucriston'.
52005019	Bi wllonrizre gon Spíritu ke Diosen' dan' lle'nre' gone keré.
52005020	Bi gónere kaze di'll da we'e be'nne lloe' di'll da ba goll Diosen' le'e.
52005021	Na' lewiaya'nn ke di'llen' lloe' ake'n, na' sore wzenayre da ka' nak da wen.
52005022	Lekwe'yi'll biteze da nak da wlleyi' re'.
52005023	Dios na' llone' ka zo bezllo kwasro kone xhbab kello yo' lo ra'llda'ollo. Na' llnnaba' gone' gak lo ra'llda'oren' yalle. Na' leska' gonchgue' bibi da xhinnj gonre lo yichjra'llda'ore, ni kwerp keré, nench na' bibi xhia keré ga't kat yed Xanllo Jesucriston' da yobre.
52005024	Dios be'nnen' ba brej lli'o nakllo rallne'e llone' kon da ba bne'e, ke len na' gone' lli'o gak ra'llda'ollon' yalle.
52005025	Be'nn bi'che, lesó lennab gakrén Diosen' neto'.
52005026	Na' kat ga yellay lwelljre, lewno'p na'a lwelljre, na' wroe'n nllie' lwelljre.
52005027	Llnnabra' re' wrabre yich ni, nench yene be'nne lwelljre ka' zjalla'a gan' zore na', le ka'n lle'ne Xanllo Jesucriston' gonre.
52005028	Na' sochga Xanllo Jesucriston' gakrenchgue' re'. Ka'n gakchga.
53001001	Nada' Pablo llzoja' re' lldop ll-llayre llonlira'llre Xanllo Jesucriston' gan' nzi'i Tesalónica, na' nakre txhen Le'e, na' ren Xallo Diosen'.
53001002	Na' nada' ren Silvano, na' Timoteo, llnnabto' rao Xallo Diosen', na' rao Xanllo Jesucriston' gakrén akchgue' re', na' wzoa ake' yichjra'llda'oren' so kwezre nbaraz.
53001003	Be'nn bi'che, neto' llaya'l soteze soto', we'to' yel llioxken ke Dios kan' llonre na'. Ka'n llaya'l gonto' we'to' yel llioxken ke'e, dan' nna zjazellre llonlira'llre Diosen', na' zjazellre nllie' lwelljre.
53001004	Len na' llaweto' lloe'to' xti'llren' ren yezikre be'nn ka' ba brej Diosen' lldop ll-llay ake' llon ake' Jesucriston' xhen ga yobre. Lloe'to' di'll ka wen na' llonre llonlira'llre Jesucriston', la'kze da zan da llsa'kzi' be'nn re'.
53001005	Ke len na' nnézello Diosen' zeje' lixheje, na' lloe' latj sa'kzi're nench yedo'lere yebá gan' llie' llnebie' na'.
53001006	Diosen' zeje' lixhej dan' we'e yel llza'kzi' ke be'nn ka' llsa'kzi' re',
53001007	na' gonne' yel wazi'ra'll keré, na' ka'kzen' gonne' keto', ka da ka' za'kzi'llo nna'. Gonne'n katen' re'llo yetj Xanllo Jesúsen' le' yebá na', ren angl ke'e ka', be'nn ka' nsa'a yel wak.
53001008	Yetje' nechje' bel yi'. Na' we'e yel llza'kzi' ke be'nn ka' bi llayombia' Dios, na' bi llejle' ake' Di'll Wen dan' llzejnie' ke Xanllo Jesucriston'.
53001009	Leake'n sa'kzi' ake' ke chnare, ni ke yere'e akzre' Xanllo Jesucristo, be'nnen' le zeraoze za'ke nape' yel wak xhen.
53001010	Katen' llin lla yed Jesucriston' da yobre, lli'o llonlira'll-lloe' nakllo rao ne'e, wroe'llo nake' be'nn za'k xhen, na' yebánello ka yel be'nn wen ke'en. Na' nakto' txhen ren re', dan' ba llejle're ka di'll dan' ba be'rento' re' na'.
53001011	Na'llen' zoteze zoto' llnnabto' rao Diosen' gakrene' re', gonre wen nench yewere' re', re' ba breje' nench nakre rallne'e. Na' llnnabto' gakrene' re' kone yel wak ke'e na', nench na' wayoll gonre yeolol da wen dan' ba bchoyra'llre gonre, dan' llonlira'llre na'.
53001012	Llnnabto' gonre gak Xanllo Jesucriston' xhen, rao biteze da gonre, na' Le'e gone' gakre xhen, le Dios kello na', ren Xanllo Jesucristo na', zo akse' llakrén ake' re'.
53002001	Be'nn bi'che, nna' da yobre nia' re' kan' gak katen' yed Xanllo Jesucriston' da yobre, yetope' lli'o lljazorenlloe' txhen.
53002002	Bi wxoayay ake' re', cha' no yede' yedye'rene' re' di'lle, siye'e ne'e Spíritu ke Diosen' nen, ba bllin lla yed Jesucriston' da yobre. Na' bi xoayayre cha' bi da yénere, cha' ra' no yich da nyoj di'll wenra'lle nen da bse'l neto'n, siye'n nen ba bllin lla yed Jesucriston' da yobre.
53002003	Bi we're latj no siye'e re', cha' bi nne ake' o cha' bi da gon ake'. Le kate za yed Xanllo Jesúsen' da yobre, be'nn zan chas wie akre' Diosen'. Leze kana' lloj to be'nn xi'o, be'nn bi wzoa xti'll Diosen'. Be'nn na'n ba naken yeyeje' lo yi' gabil.
53002004	Gake' be'nn ya'ra'lle, na' wiere' da nak ke Diosen', leska' wiere' biteze da llonlira'll be'nne. Na' lljachie' lo yoda'o ke Diosen' ga ye'nre' gake' xhen, na' ye'nre' gone' ka Dios, na' kwinze nne'e: “Dios nada'”, nench gon be'nn zan le'e xhen.
53002005	¿Bi za'ra'llre kan' bzorena' re', na' bzejnie'ra' re' kan' gak kat yed Jesucriston' da yobre?
53002006	Nnézkzere bi dan' ll-llon lloj be'nn xi'on be'nn wxhiye'n, ke nake nna', bi nna llin lla lloje'.
53002007	Na' ba zjani't be'nn bi llzoa xti'll Diosen' nna', na' nna nga'ch da ka' llon ake'n. Zan llin lla bill so dan' wllon na'.
53002008	Kana'llen' lloj be'nn xi'on, be'nnen' bill wzoa xti'll Diosen'. Na'llen' yed Xanllo Jesúsen' nse'e beni' xhen na', na'll we'e Xanllon' di'll, na' kone be dan' lloj lloe' na', gote' be'nn xi'on. Ka'n gone' yenitrawe'n.
53002009	Na' kat wroe'rao be'nn xi'on, kone yel wak ke daxi'o na', gone' da yebane be'nne nench wxoayaye'n leake'.
53002010	Yeololte da xhinnj gone'n, wxoayaye'n be'nn ka' ba naksen kweyi' ke chnare. Kweyi' ake', le bi gokra'll ake' chejle' ake' di'll li na', nench na' yerá ake'.
53002011	Na'llen' we'e Diosen' latj siye'n leake', nench na' we'rao ake' di'll wenra'lle.
53002012	Na' sa'kzi' ake' ke chnare, le bi byejle' ake' di'll li ke Xanllon', bawé akllre' zre da xhinnj na'.
53002013	Be'nn bi'che, nllie' Xanllo Jesucriston' re'. Na' neto' llaya'l soteze soto' we'to' yel llioxken ke Diosen' dan' breje' re', na' re' gokre be'nn nell bxenra'llre Criston' nench na' yerare. Na' ka' gok, le byejle're di'll li ke Diosen', na'llen' bse'le' Spíritu ke'en nench gakre be'nn ra'llda'o yalle.
53002014	Ni ke len na' brej Diosen' re', le byejle're Di'll Wen ke Jesucristo na', dan' be'rento' re', na'll wllin lla gon Diosen' sore nbaraz kwis gan' zo Xanllo Jesucristo na'.
53002015	Ke len na', be'nn bi'che, lesé war, lewzenay do yichj do ra'llre ka da ka' bzejnie'to' re', kan' be'rento' re' xti'lle'n, na' da ka' bzojto'.
53002016	Xallo Diosen' nllie're' lli'o. Kere da te ke dan' bene' nench bayonxhenra'lle' lli'o, na' sollo wxenra'll-lloe' gone' wen kello, le nllie're' lli'on.
53002017	Na' llnnaba' rao kwin Xanllo Jesucristo, na' ren Xallo Diosen', gakrenchgue' re' nench yeolol dan' gonren', na' di'llen' we're na', gak aken wen.
53003001	Nna' be'nn bi'che, yelwillchgare Diosen' gakrene' neto', nench na' yob lljadixjwe'to' xti'll Xanllo Jesucriston' doxhente, nench na' chejle' yezikre be'nne, na' gap ake'n bara'nne, kan' ba ben re'.
53003002	Lekze lennabchga rao Diosen' yesre'e neto' rao be'nn ka' llwie lli'on, be'nn ka' nao da llon krere, le kere yeolol be'nne llonlira'll Jesucriston'.
53003003	Xanllo Jesucriston' zokze' llone' ka dan' ne'e gone', na' gakrene' re' nench sechichre gonlira'llre'. Lekze wkwas wkwe'je' re' rao da xhinnjen'.
53003004	Na' nxenra'llto' llakrenkze Xanllon' re', na' llonre dan' ba gollto' re' gonren', nench na' nni'ttezre gonren.
53003005	Na' llnnaba' rao Xanllo Jesucriston' gakrene' re', nench gombia're yel nllie' ke Diosen', na' yel llakxhenra'll ke Criston'.
53003006	Be'nn bi'che, llyixjwe'to' re' kan' ne Xanllo Jesucriston', bi llaya'l gonre txhen be'nn lwelljllo ka' be'nn ka' bi lle'ne gon llin, le bi llon ake' ka dan' broe' bsed aketoe' na'.
53003007	Benkz neto' llin kan' bzorento' re', na'llen' nnézere kan' llaya'l gonre na'.
53003008	We'e bdaokze keto', bllayraoto' bento' llin do lla do yere nench we'j bdaoto', na' bibi bnnábeto' re' bi da byálljeto' gonrento' llin.
53003009	Naksen nnábeto' re' da ye'j gaoto' chenake chak bento' xchin Diosen' gan' zore na', na' bi bento' ka', na' ka' broe'to' re' kan' llaya'l gonre na'.
53003010	Kan' bzorento' re' bchoybia'to' bneto': “Cha' no bi gon llin, bi llaya'l gawe'.”
53003011	Na' nna' ba béneto' di'llen', llasné ake' balre bibi llin llonre, kon dare, na' llawere di'lle.
53003012	Na' cha' nol re' llon ka', lla'tyoera' re', na' llasnisra' re', gonre kan' ne Xanllo Jesucriston', na' bill tare ka', leyezorao chaze leyeyón llin nench ga't da ye'j gaore.
53003013	Na' re' be'nn bi'che, bi lljachie're gonre da wen na'.
53003014	Na' cha' no be'nn bi llazra'lle' ka dan' ba bzojto' ni, lewiaya'nne non' llon ka', na' bill gonrenre' txhen nench waye're' kan' llone' na'.
53003015	Zan bi wiere', lewzejnie're' di'll kwasroze, le nake' be'nn lwelljre.
53003016	Nna' llnnaba' rao Xanllo Jesucriston', be'nnen' nzoa lli'o so kwezllo kwasro lo yichjra'llda'ollo, gonchgue' so kwezre nbaraz yeo lla biteze da llak. Na' llnnabra' Le'e serenchgue' yeololtere.
53003017	Na' nada' kwinkza' Pablo llzoja' ra't da'o le' yich ni, llwapa' re' lliox kan' llonkza' le' yeolol yich ka' dan' llse'la', llona'n kone ta'ka' ni, nench nroe'n nadkza'n llse'la'n, le ba nombia'kzre ka di'll ka' llzoja'n.
53003018	Xanllo Jesucriston' gakrenchgue' yeololtere. Ka'n gakchga.
54001001	Nada' Pablo llzoja' yich ni, ko'o rwe' Timoteo naka' postl ke Jesucristo, le Dios na' ren Xanllo Jesucristo na', brej ake' nada' gona' xchine'. Dios na' nake' wasrá kello, na' Xanllo Jesucriston' nake' be'nn bexhllo yesre'e lli'o.
54001002	Llzoja' rwe' Timoteo, rwe' nako' ka dogarje xhi'nna', le bzejnie'ra' rwe' llonlira'llo' Cristo na'. Na' llnnaba' so Xallo Diosen' ren Xanllo Jesucriston', gakrén akchgue' rwe', na' yeya'chra'll ake' rwe', na' wzoa ake' yichjra'llda'o so kwezo' nbaraz.
54001003	Kan' bza'a Éfeson', bya'a gan' nzi'i Macedonian', go'tyoera' rwe' nench go'yo' Éfeson', na' wia'o nench ke wzejnie' be'nn ka' di'll da nak da wxhiye'e.
54001004	Na' bi wzenay ake' di'll da bi llayoll lladó, ke da ben xozxta'o ake' ka'. Le ka nak di'll ki kon llonllejla'llen be'nne, na' bi llakrenen leake' gon ake' ka dan' bro' Diosen' rao na'a lli'o llejle' xti'lle' na'.
54001005	Lla'tyoera' llepa' re' ka', le lle'nra' nni'tllo llie' lwelljllo ka llon be'nn nak ra'llda'o yalle, llaya'l gonllo dan' nnézello nak wen yeo ras, na' llaya'l chejle'llo di'll li ke Diosen' do yichj do ra'll-llo.
54001006	Bal be'nn ka' ba brej yichj ake' di'll li na', na' lloe' ake' di'll da bibi za'ke.
54001007	La'kze lle'n akre' wzejnie' akre' ley dan' bzoj da Moisésen', ni ke llejnie' akzere' di'llen' lloe' ake'n, na' ni ke llejnie' akzere' da ka' ne ake' llaya'l gonllon'.
54001008	Nnézkzello ley na'n nak wen kon cha' gonrenllon llin dogarje.
54001009	Na' nnézkzello bi ll-lliayi'll leyen' be'nn ka' llon da wen, zan ll-lliayi'llen be'nn ka' llon da xhinnjen', ren be'nn bi llzoa di'll dan' ba llia bia'a gonllo. Leska' ll-lliayi'llen be'nn ka' bi llzoa xti'll Diosen', be'nn zoteze zoe' llone' da xhinnj, be'nn bi llape Diosen' bara'nne, na' bi llonlira'lle Le'e, be'nn llayot xaxhne'e, na' yezikre be'nn wen xhia.
54001010	Leska' be'nn lljatile no'r yobre none' le'e xtoe' o no'r lljatile be'nn bi nak xhyiwe', na' be'nn lljatile be'nn bxheje, na' be'nn llban be'nn, na' llje'te' leake', na' be'nn ka' ziye'e, na' be'nn lloe' di'll wenra'lle do rao koxchis nench gone' gan, na' nollre be'nn llon da zej krere rao di'll da ba bzejnie' Diosen' lli'o.
54001011	Na' Di'll Wen dan' bzejnie' Diosen' za'ken, na' Dios nak la'y na', ba broe'n rallna' chixjwe'ra'n be'nne.
54001012	Lloa'a yel llioxken ke Xanllo Jesucristo be'nnen' lltipra'll nada' llyixjwe'ra' xti'lle'n. Llioxkene'n llakre' nada' gona' xchine' kan' lle'nre' na', na' ke len na' breje' nada' gona'n.
54001013	Brejkze' nada' gona'n la'kze bwiera' di'll bia'a ke'en kana', na' bdilrena' be'nn llonlira'll Le'e, na' la'kze bena' ka', baya'chra'llkze Diosen' nada', le bi nna chejnie'ra' kana', na' bi nna gakbe'ra' cha' kreren' llona'.
54001014	Na' Xanllo Jesucriston' nllie're' nada' kwis, na' gokrene' nada' nench benlira'lle', na' nllie'kzre'.
54001015	Da nin' naken to di'll li da za'k chejle'llo: Xanllo Jesucriston' bede' yellrio ni, nench basre'e lli'o be'nn wen da xhinnj, na' ka' nada' naklla' be'nn le zeraoze byan xto'le.
54001016	Na' la'kze naka' le zeraoze be'nn wen da xhinnj, baya'chra'llkze Jesucriston' nada', bazi'xhene' kia' nench na' broe're' nape' yel llxhenra'lle. Ka'n bene' nench gakbe'e be'nn za za'k, Le'en nape' yel llxhenra'll xhen nench gonlira'll ake' Le'e, na' ga't yel nban zejlikane ke ake'.
54001017	Llaya'l we'raollo Dios be'nnen' nake' be'nn wnebia' kello ke chnare. Kere be'nn te ke'en, zokze' la'kze bi llre'lloe', le Le'en zeraoze nake' be'nn si'n. Toze Le'en gonllo xhen, gaplloe' bara'nne ke chnare. Ka'n gakchga.
54001018	Xhi'nna' Timoteo, brek yichjo' ke di'llen' be'e be'nn ka' bzene rwe' kan' bne Diosen' ko'o kana'. Na' kan' ba goll ake' rwe' gono' xchin Dios na', lekze ka'n llepa' nada' rwe' gono'n do yichj do ra'llo', na' bi gakzedro' gono'n.
54001019	Bzechich, benlira'll Xanllo Diosen', na' bzoteze benen, nench na' gakbe'e lo ra'llda'on bitbi da xhinnj llono'. Bal be'nne llon akse' da xhinnj, la'kze cha' nnez aktere' bi llaya'l gon ake'n, leake'n ba blleyi' bill llonlira'll ake' Dios.
54001020	Ka'n gok ke be'nnen' nzi'i Himeneo na' ke Alejandro. Ke len na' ba bnnaba' rao Dios gak ake' rao na'a dan' llnebia' daxi'o ka', na' gonen leake' ka lle'nen, na' wsed ake' bi llaya'l tilrén ake' Dios.
54002001	Da na' nake lliarao xhen gon lli'o nxenra'll Diosen': llaya'l nnábello Diosen' gonne' da yálljello, na' nnabllo gakrene' yeolol be'nne, na' we'llo yel llioxken ke'e, ka nak da wen na' llone' kello.
54002002	Na' llaya'l nnabllo ke no wnebia' brao ak, na' ren no be'nn wnebia' zerén re', nench na' so kwezllo kwasro, na' nono wllon wxenra'll-llo Diosen', leska' nono wllon billre da lle'nello gonllo da llaya'l gonllo.
54002003	Da ni naken wen, na' ka'n llazra'll Diosen', be'nnen' nak wasrá kello.
54002004	Le Le'en lle'nre' yerá yeolol be'nne rao da xhinnjen', na' lle'nre' chejnie' akre' di'll li ke'e na'.
54002005	Toze Diosen' nake' be'nnen' za'k wxenra'll yeolol be'nne, na' lekze toze be'nnen' zo llde xti'll-llon' rao Diosen', Le'en re Jesucriston' be'nnen' gorje goke' be'nnach.
54002006	Jesucristo na' be'e latje gote' ni ke da xhinnj ben yeolol be'nnach, na' ka bllin lla bllia Diosen' bia'a, kana'llen' bnneze be'nnach kan' bene' kellon'.
54002007	Na' Diosen' breje' nada' naka' postl, nench llsedra' be'nne xti'lle'. Lloa'a di'll li, bi ziya', le txhen na' naka' Criston', breje' nada' nench llzejnie'ra' be'nn bi nake be'nn Israel di'll li ke'en, nench wxenra'll ake' Le'e.
54002008	Na' dan' lle'nra' gak doxhente, yedop yellay be'nn ka' yelwill ake' Dios, gak ake' be'nn ra'llda'o yalle, nench wlis na'a ake'n rawe', na' bi gaklla'a ake' be'nne, na' bi wchachrén ake' be'nne.
54002009	Na' ka nak no'r ka' llonlira'll Jesucriston', llaya'l gak xhara'ne da nla' xhej de bara'nne, ka llon be'nn zej lixheje, kere te aktere' yeyón yich yichj ake'n nbaraz, na' wllia akrize' ya cha'o dan' nzi'i oro o de yej cha'o dan' nzi'i perla, na' ra'll xha da za'k lsa'ke gore.
54002010	Zan llaya'l gon ake' da wen kan' lle'ne Diosen' gon ake', kan' llon no'r be'nn nxenra'll Le'e.
54002011	Leska' no'r ka' llaya'l so ake' llize wzenay ake' ke be'nn llroe' llsede xti'll Diosen', gon ake' kon kan' ye ake' leake'.
54002012	Nada' bi lloa'a latj wzejnie' no'r ka' be'nn byio, na' bi lloa'a latj nnebia' ake' be'nn byio ka'. Llaya'l so ake' llize.
54002013	Le kate ben Diosen' be'nnach, zga'tek Adán na' bene', na' za benre' Eva na'.
54002014	Na' daxi'on kere bxhiye'n Adán na'n, Eva na'n bxhiye'n nench bene' da'n nllon Diosen' gone', na'llen' bayake' be'nn wen da xhinnje.
54002015	Na' la'kze no'r ka' llzo xhi'nn ake' za'kzi' ake', yerá ake' cha' nni'tteze nni't ake' wxenra'll ake' Diosen', na' llie' akre' Le'e, na' cha' nni't ake' gon ake' kan' llazra'll Diosen', na' gon xhira'll lo yichjra'llda'o ake'.
54003001	De to di'll li da ne: Be'nn lle'ne wia wyi yezikre be'nn nxenra'll Dios, da wenkzen' llwie' gone'.
54003002	Na' be'nnen' lle'nre' wlane' gone' llin dan' nak ka', llaya'le' soe' gonteze' da wen yeo lla bibi gonkze' da til-lloe'. Na' llaya'l so toze no'r ke'e, na' llaya'l gake' be'nn yo' xhbab, na' llaya'l gape' kwine' gone' da wen, na' llaya'l gake' be'nn llon da zej to li nench gap be'nne le'e bara'nne. Na' llaya'l yewere' wrebe' be'nne lo yo' rille', na' llaya'l gake' be'nn llak llzejnie' xti'll Diosen' kwasro.
54003003	Be'nn nake be'nn wazó bi gak wlane' ka llin na'. Bi llaya'l gake' be'nn wachach. Bi llaya'l gake' be'nn wzera'lle. Llaya'l gake' be'nn cha'o, be'nn llone be'nne wen, bi llaya'l gake' be'nn znia, na' bi sera'lle' gone' gan mell xhen.
54003004	Na' llaya'l gake' be'nn llak llgo' xhnneze da de lo yo' rille', na' llaya'l nnezre' ka gone' nench wzenay xhi'nne' ka' ke'e, na' gap ake' le'e bara'nne.
54003005	Le cha' bi llak kwe'e xhnneze ke xhi'nne' wzenay akbe' ke'e, na' bi llak kwe'e xhnneze bi da de lo yo' rille', bi gak kwe' xhnneze ke be'nn yobre be'nn lldop ll-llay llonlira'll Dios.
54003006	Bi kwejre be'nn za llzorao llonlira'll Diosen' wie' be'nn ka' nxenra'll Diosen', le nna nake' be'nn kobe nxholl yewere' yeyonxhen kwine', na' gak ke'e kan' gok ke dan' llnebia' daxi'o ka' kana', na' we'e Diosen' le'e yel llza'kzi' ke'e.
54003007	Na' be'nnen' kwejre na', llaya'l soe' gone' da wen radj be'nn ka' bi non re' txhen, nench ke bixe', na' nne be'nn ka' ke'e, na' daxi'on wko'yelen le'e gone' da xhinnjlle ye ra'te.
54003008	Na' leska' kat kwejre be'nn ka' ko' xhnnez da de lo yoda'o, lekwej be'nn llon wen, nench gap aklloe' bara'nne. Leze llaya'l gak ake' be'nn lloe' di'll li da chejle'llo, be'nn bi yo'rao lle'je', na' be'nn bi zera'lle' yel wnia' dan' gone' xchin Dios na'.
54003009	Llaya'l gak ake' be'nn llejle' doxhen kan' bzejnie' Diosen' lli'o ke Jesucriston', dan' nono bnneze do kana', na' llaya'l gon xhira'll lo yichjra'llda'o ake'.
54003010	Na' ka za kwejtere be'nn ka' ko' xhnnez bi da de lo yoda'o, lewiaya'nne kan' llon ake' na', na'll wroe'n cha' llon ake' wen, bi llka'a ake' ga yobre, na'tellen' kwej akre'.
54003011	Na' no'r ka' gon xchin Diosen', lekze llaya'l gon ake' ka gap aklloe' bara'nne. Bi kwejre no'r nnechach ke be'nne o no'r lle'je', zan lekwej no'r ka' ni't llon kon ka lle'ne Diosen'.
54003012	Leze kat kwejre be'nn byio ko' xhnneze da de lo yoda'o, lekwej be'nn zo toze no'r ke'e, na' be'nn llgo' xhnneze ke xhi'nne', na' nollre be'nn zjani't lo yo' rille' ga zoe'.
54003013	Le be'nn ka' llgo' xhnneze da de lo yoda'o, llon ake' nench llap be'nn leake' bara'nne, nni't ake' nbaraz gonlira'll ake' Xanllo Jesucriston'.
54003014	Llzoja' rwe' da ki dan' llaya'l gono' la'kze ba llona' xhbab yeda' gan' zo'o.
54003015	La'kze cha' llera' kon ba nnezro' akren' llaya'l gon be'nn ka' nake dialla Diosen', le lli'o lldop ll-llayllo llonlira'll-llo Jesucriston', nakllo dialla ke Dios be'nnen' zo ke chnare, na' naollo llonllo ka gombia' be'nn xti'll Diosen' naken da li.
54003016	Da likze dan' ba broe'rao Diosen' lli'o naken da za'k kwis, kana' nono bnneze da ki ba bzejnie're' lli'o ke Jesucriston' nen: Diosen' bede' gorje' radj be'nnach, na' Spíritu ke Diosen' broe'n nake' be'nn wen kwis. Na' be'nn ka' nak angl ke Diosen', badwia ake' Le'e. Na' be'nn ka' lloe' xti'lle'n, ba be'rén ake'n be'nn ka' lla'a yellrio zi'te, na' zan be'nn lla'a rao yellrion', ba llejle' ake' ke'e. Na' ba bazie' Le'e radj yel nbaraz ke'en.
54004001	Ba be'e Spíritu ke Diosen' di'll li, nench chejle'llo wllin lla kate bale be'nne kwej yichj ake' di'll li ke Diosen' dan' llejle'llon', na' chejle' ake' ke da gon daxi'o ka' nench wxoayay aken leake'.
54004002	Na' nni't be'nn ka' wzejnie' di'll wenra'lle, na' billbi gak akre' kat siye'e ake' be'nne.
54004003	Wllon ake' wchayna'a be'nne, na' wllon ake' ye'j gaollo bal yel wao, la'kze naken da ba ben Diosen' nench gaollon, lli'o nxenra'll-llo Criston' nombia'llo di'll li ke'en, na' lloe'llo yel llioxken ke'e.
54004004	Yeolol dan' ben Diosen' naken da wen, naksen da llaya'l si'llo kon cha' we'llo yel llioxken ke'e, katen' gaollon na'.
54004005	Le kone lloa' xti'll Dios na', na' dan' lloe'llo yel llioxken na', llayaken yall nench llak llaollon.
54004006	Ka nak be'nn lwellj lli'o nxenra'll Jesucristo na', cha' wzejnie' akroe' ka da ki ba bnia' rwe' na', na' gakrén akoe', na'll gako' to be'nn wen llin wen ke Jesucriston'. Lekzen gonen lachra'llo' cha' wzejnie'ro' be'nn xti'll Diosen' dan' llejle'llo na', le naken to di'll wen, da ba bzenayo' ke.
54004007	Bi wzenayo' ke di'll wenra'lle da llarjla'll be'nn bi nxenra'll Dios. Bzoteze be'la'll gono' kan' llazra'll Dios na'.
54004008	Nnézkzello kat llta nia'na'llo, llakrenen kwerp kellon' ra'te. Na' kat llonllo kan' llazra'll Dios na', llakrenllen lli'o nench zo bezllo kwasro, llinte lla kat lljazorenlloe' ke chnare.
54004009	Na' di'll li naken da ni, za'ken chejle'llon, na' za'ken wzenayllon do yichj do ra'll-llo.
54004010	Ke len na' llonllo xchine'n, na' llaora'll-llo kat zi'chi'll no be'nn lli'o, le nnézkzello Diosen' zoe' ke chnare, na' sollo rez gone' wen kello, Le'en lle'nre' yesre'e yeolol be'nnach, na' ka'n naksen gone' ke be'nn llonlira'll Jesucriston'.
54004011	Na'llen' bzejnie' be'nne da ka' ba bnia'n, na' goll ake' wzenay ake' ke yeololkzen.
54004012	Bi go'o latj gon akre' rwe' kaze dan' nna nako' bi llaban. Yeolol bi da llono', ben nench re'e be'nn ka' llonlira'll Jesucriston' kan' llaya'l gon ake' na'. Broe' akre' kan' ne'o, na' kan' nako' be'nn wen, na' kan' nllie'ro' be'nne, na' kan' zechicho' llonlira'llo' Diosen', na' kan' nako' be'nn ra'llda'o xhira'lle.
54004013	Na' chak za yeda' na', brek yichjo' wrabo' xti'll Diosen', rao be'nn ka' lldop ll-llay nxenra'll Jesucriston', na' bnneyoe akre' wzenay ake'n, na' bzejnie' akre' akren' zejen'.
54004014	Na' bi gatra'llo' ke dan' bro' Diosen' rao na'o gono', kan' bxoa ta'k be'nn gor brao ka' yichjo'.
54004015	Llaya'l se'o do yichj do ra'llo', gono' dan' brej Diosen' rwe' gono', nench re'e yeolol be'nne zejkzo' llono' da wen.
54004016	Na' wia'o kan' so kwezo' nench soteze so'o gono' kan' lle'ne Dios na', leska' soteze so'o wzejnie'ro' be'nne xti'll Diosen' kan' naken. Na' ka'n gono' nench gakrenen rwe', na' leska' gakrenen be'nn ka' llzenay xti'llo'n, nench na' yerare rao da xhinnjen' kate llin lla keré.
54005001	Cha' to be'nn gor byio llone' bi da xhinnj, bi gonroe' znia, bzejnie're' nench kweje'n yichje', benre' ka no xa'o. Na' cha' to bi we'o llonbe' da xhinnj, be'renbe' di'll kwejbe'n yichjbe', bénebe' ka to no bi'cho'.
54005002	Na' cha' no no'r gore llone' bi da xhinnj, be'rene' di'll kweje'n yichje'n, kon bentezre' ka llonro' xhna'on. Na' cha' no no'r kwi'de llonbe' bi da xhinnj, be'renbe' di'll kwejbe'n yichjbe', bénebe' ka to no zano'. Llaya'l wia'o da ki nench gako' be'nn wen rao ake'.
54005003	Llaya'l we'llo da yallje no'r ka' nak no'r wazebe, cha' dogarje bi da yalljre'.
54005004	Zan cha' ni't no xhi'nn ake' no xhosoa ake', bzejnie' akre' llaya'l we'e ake' da yallje xhna' ake'n, le ba basgore' leake'n, le ka'n lle'ne Diosen' gon ake' da wen.
54005005	Na' no'r ka' nono llra' gakrén leake' we'e ake' leake' bi da yallj akre', be'nn ka'n nake dogarje no'r wazebe, bez ake' we'e Dios bi dan' yallj akre'n, na' llalwill ake' Dios do lla do yere nench gakrene' leake'.
54005006	Na' no'r wazeb ka' llon kon kan' ne lo yichjra'llda'o ake'n, nak ake' ka to be'nne ba got la'kze nna nban ake'.
54005007	Goll ake' gon ake' ka dan' nia' ni, na' bi gon ake' da xhinnj da nak zi til akre'.
54005008	Cha' no be'nne bi llakrene' nench ga't bi da yallje no be'nn nak dialla ke'e, ba bkwase' xti'll Diosen' ka'le dan' llejle'llo na', ba llonlle' da xhinnjll ye ra't kerke be'nn ka' bi nna wxenra'll Jesucristo na'.
54005009	Cha' to no'r wazeb ba gokre' wyon (60) iz, na' bzo toze be'nn ke'e, wllia akoe' yich gan' llia ra no'r wazeb ka' llakrenllo.
54005010	Kwejre no're nnézere cha' bene' da wen, ka da ki: cha' basgor xhi'nne' kwasro, cha' benre' wen be'nn bllin rille', cha' gokrene' be'nn nxenra'll Dios, cha' gokrene' be'nn za'kzi' o cha' ba benlle' billre da wen.
54005011	Na' no'r wazeb llaban ka', bi wllia akoe' yich, le wllinje lla gon ake' kon kan' nen ke ake', na' wsanra'll ake' Cristo na', na' ye'n akre' yechayna'a ake' da yobre.
54005012	Na' wsanra'll ake' xchin Criston' dan' ba bcheb ake' gon ake'n, na' gap ake' do'le.
54005013	Leska' bi naken wen cho'rao ake' la'll ake' toto yo', nench ke gak ake' be'nn ria, na' gak ake' be'nn wao di'lle, na' we'e ake' di'll da bi llaya'l we'e ake'.
54005014	Ke len na' lle'nra' yechayna'a no'r wazeb llaban ka' da yobre, na' san aklle', na' yesgor xhi'nn ake', na' gapchi'i rill ake' kwasro, na' ka' bi we'n latj nne be'nne kello.
54005015	Ka'n nia', le ni't bal no'r wazeb xkwi'd ake ba brej yichj ake' Criston', na' ba nao ake' daxi'on na'le.
54005016	Cha' no be'nn nonlira'll Criston', na' zjani't no'r wazebe dialla ke ake', llaya'l we'e ake' da ye'j gao ake', nench bibi zed gon akre' be'nn ka' lldop ll-llay llonlira'll Criston'. Na'll sa'ke gakrenllo no'r ka' nono llra' ke ake'.
54005017	Na' ka nak be'nn ka' llnebia' be'nn ka' lldop nxenra'll Criston' toto yell, cha' llwia ake' be'nn ka' kwasro, da xhen llaya'l gak be'nn ka' xhen. Na' za'kllen' gak ake' xhen cha' llyixjwe' akre' xti'll Diosen', na' llzejnie' akre' be'nne akren' zejen.
54005018	Le nyoj xti'll Diosen' nen: “Bi wsejre lloa' bellen' nench gaoba' kate llrej llchekwba' trigon' nench lloj xhe.” Leska' nen: “Be'nn wen llin na', llaya'l si'i raxhje'.”
54005019	Bi chejle'o cha' to be'nne za'ze llxoe' do'l ko'll to be'nn gor brao, cha' bi za'rene' ye chop chonn be'nn lloe' di'll li.
54005020	Na' cha' da li ba bene' da xhinnj, llaya'lkze tiloe' rao be'nn ka' lldop ll-llay llonlira'll Criston', nench lleb yezikre be'nn, na' bi gon ake' da xhinnje.
54005021	Lla'tyoera' rwe' rao Xanllo Diosen' na' rao Jesucriston', na' rente rao angl ka' ba breje' na', nnao' gono' kan' ba bnia', na' bi yela'o be'nne, na' gonxhenzo' balze'.
54005022	Bi kwejo' kon ganze be'nnen' gape lwellj ake'n, nench kere reno' gapo' do'le cha' be'nnen' brejo'n gone' da xhinnj. Bwia nench ke gako' be'nn wen da xhinnj.
54005023	Na' dan' llak le'o, bi ye'jo' toze nis, we'j ra't xis uva.
54005024	Bal be'nne nakbie' xhej da xhinnjen' llon ake'n, na' llakbe'kze be'nne bin' llon ake', la'kze bi nna llin lla yellayrao ake'. Na' ye bal ake' llon ake' da xhinnjen', na' zoe akre' llkwa'ch ake'n, na' bi llakbe'e be'nne, zan wllin lla kate re'e akre'n.
54005025	Leska' naken ke be'nn ka' llon da wen na', nakbie'kzen cha' da wen na' llon ake', na' ye balen bi llroe'rawe da wen na' llon ake', zan bi ten ka'ze.
54006001	Be'nn ka' nxenra'll Criston', na' nak ake' be'nn wen llin ke be'nne, llaya'l gap ake' bara'nne be'nn ka' nak xan llin ke ake'n, nench nono bi nne ke dan' naollo ke Diosen', na' dan' llzejnie'llo na'.
54006002	Be'nn ka' zo xan ake', na' xan ake' na', nak ake' be'nn nxenra'll Criston', bi llaya'l wsanra'll ake' yel gap leake' bara'nne dan' nak ake' ka bi'chllo. Na' llaya'l gon ake' xchin be'nn ka' do ra'll ake', na' llaya'l llie' akre' leake', le nak ake' txhen nxenra'll ake' Criston'. Da ni bzejnie' akre', na' go'tyoe akre' kan' llaya'l gon ake'n.
54006003	Ni't be'nn llzejnie' akre' xhbab ke akse', na' bi llroe' llsed akre' di'll li ke Xanllo Jesucriston', na' llejnie' akre' krere, ne ake' kere llonen bien gonllo kan' ne Dios na'.
54006004	Be'nn ka' llon ka' lle'n akre' gak ake' xhen, na' bibi llejnie' akre'. Na' chach ake' ke no di'll o billre da ke za'ke, na' llaxhé' lwellj ake', na' llakyollrén lwellj ake', zi'chi'll lwellj ake', na' llak akre' llaxhé' be'nn leake'.
54006005	Na' ni ke llayoll lladoze llasdil llaschach ake', le da xhinnj na'n bayo' lo yichjra'llda'o ake'n, le bi nombia' ake' di'll li ke Diosen'. Na' llak akre' wroe' wsed akre' xti'll Diosen' gak akte' be'nn wnia'. Bi gono' be'nn ka' txhen be'nn ka' llon ka'.
54006006	Da likze nbaraz zollo kat gonllo kan' lle'ne Diosen', na' kat zollo nbaraz llonllo banez bi da da'o de kello.
54006007	Le to ka'zllon' bra'llo yellrio ni, na' to ka'zllo yeza'llo.
54006008	Na' cha' de da lle'j llaollo, na' cha' de xhara'nllo da llakllo, kone len llaya'l sollo yewello.
54006009	Be'nn ka' zera'll gak ake' be'nn wnia', llon ake' zre da xhinnj, leake'n darén ake' daxi'o. Na' da zan da zera'll ake' ga't ke ake' da te ke, na' ka nak dan' zera'll ake'n, llkwa'ntonten leake', na' wllin lla kweyi' ake'.
54006010	Le be'nnen' zera'll mellen' llone' biteze da xhinnj. Na' llbej yichj ake' di'll li ke Diosen' yel llzera'll ke ake'n, na'll da zan da llallayrao ake'.
54006011	Ka nak rwe' Timoteo, bi gono' kan' llon be'nn ka', le Dios na' ba breje' rwe' gono' xchine'n. Brek yichjo' gono' dan' zej lilla, ben kon kan' llazra'll Dios na', sokzo' wxenra'lloe', bllie' be'nne, bdaora'll kat de da llsa'kzi' rwe', gok be'nne cha'o.
54006012	Brek yichjo' ben ga zerao sa'kro', nench na' gono' yeolol dan' lle'ne Dios na'. Bawé lljazoreno' Diosen' ke chnare, le ba brej Diosen' rwe' lljazorenoe', na' ba be'o di'll rao be'nn zan, lle akoe' llonlira'lloe'.
54006013	Dios be'nnen' lloe' yel nban ke yeolol da de rao yellrio, na' Jesucristo be'nnen' be'e di'll li rao Poncio Pilato, leake'n nnez akre' nada'n lla'tyoera' rwe'
54006014	wzenayo' ke yeolol dan' ba bnia' ni, na' bi wxinnjo', na' bi gatra'llo' gono' da no tile rwe'. Na' ben yeolol da ka' ba llia' bia'a gono'n, llinte lla yed Xanllo Jesucriston' da yobre.
54006015	Le kat llin lla wllia Diosen' bia'a, na'tellen' yede' da yobre. Toze Dios na'n llnebie' doxhente, na' zoe' nbaraz kwis. Le ya'nnen' nake' Rey ke yeololte rey ak, na' nake' Xanllo be'nn llnebia' yezikre be'nn wnebia'.
54006016	Toze Diosen' nake' be'nn bi gatkze'. Na' beni' xhen yo' gan' zoe'n, na' ni to nono gak lljabi'ye' awllo gan' zoe' na'. Nono llra' yellrio ni, be'nn ba bre're' Diosen', na' ni ke no gakze' re'e Le'e. Llaya'l wxenra'll-lloe', le Le'en llnebie' ke chnare. Ka'n gakchga.
54006017	Na' ka nak be'nn ka' nak be'nn wnia' yellrio ni, goll ake' bi gak gake' be'nn ya'ra'lle. Na' ye akoe' bi gak nni't ake' nbaraz dan' nak ake' be'nn wnia' na', le wde ke yeolol dan' nap ake'n. Na' ye akoe' gon ake' rez, so ake' nbaraz rao Dios be'nnen' zo ke chnare. Toze Le'en llonne' yeolol da wen da yálljello, na' llonne' latj si'llo banez.
54006018	Ye akoe' nni't ake' gon ake' da wen, gon ake' yeololte da llazra'll Dios, na' leska' ye akoe' zan akre' da de ke ake', gakrén ake' be'nne, na' yewé akre' gon ake'n.
54006019	Cha' gon ake' ka', na' gaken ka to yel wnia' da bi te ke, le lle'ne Diosen' gakrene' be'nne, na' yeni't ake' nbaraz kat lljazorén ake' Le'e ke chnaren', cha' gon ake' ka'.
54006020	Timoteo, brek yichjo' ka da ki ba bzejnie' Diosen' rwe'. Bi wzenayo' ke be'nn ka' lloe' di'll da bibi za'ke, ni ke be'nn ka' lloe' di'll dan' bi zeje rebe kone di'll li ke Dios. Ziye'e ake' ne ake' lloe' ake' di'll si'n.
54006021	Be'nn ka' ba bzenay di'llen' nak ka', ba brej yichj ake' di'll li ke Diosen' dan' llejle' lli'o bill llonlira'll ake'n. Llnnaba' kwis gakrenchga Diosen' rwe'. Ka'n gakchga.
55001001	Nada' Pablo naka' postl ke Jesucriston', le Dios na'n byo'ra'lle' wse'le' nada', ka nak bchebe' we'e yel nban zejlikane ke noteze be'nn gake txhen Xanllo Jesucriston', na'llen' llona' xchine'n.
55001002	Na' llzoja' rwe' Timoteo, ba nona' rwe' ka xhi'nna'. Llnnaba' rao Xallo Dios ren rao Xanllo Jesucriston', gakrén akchgue' rwe', na' yeya'chra'll akchgue' rwe', na' wzoa ake' lo yichjra'llda'o so kwezo' nbaraz.
55001003	Nxenra'lla' Diosen' do yichj do ra'lla' kan' ben da xozxta'wa' ka', na' nnezra' lo yichjra'llda'wa' llona' kan' lle'ne Diosen'. Na' yo'y ras kate llalwilla' Diosen', do lla do yere lloa'a yel llioxken ke'e, ke da ka' llono'n.
55001004	Lljadinra'lla' bllello' ka baza'a gan' zo'on, na' zera'lla' re'e lwelljllo da yobre, na' yewera' kwis cha' ka'.
55001005	Na' llona' xhbab kwis kan' nxenra'llo' Diosen' do yichj do ra'llo', le ka'kze ben zga'tek xhna' goro' Loida, na' xhna'o Eunice, len na' nnezra' lekze ka'n llono' rwe' nna'.
55001006	Ke len na' llasnisra' rwe' da yobre, na' basa'ra'll gono' dan' bro' Diosen' lo na'o gono', kan' bxoa ta'ka'n yichjo'n.
55001007	Diosen' benne' Spíritu ke'en lli'o yo'n lo yichjra'llda'ollon', llakrenen lli'o nench bi llebllo, na' llonnen lli'o yel wak nench gonllo kan' lle'ne Dios na'. Leska' llakrenen lli'o nench nllie' lwelljllo, na' nench ke gonllo bi da nen kello.
55001008	Na'llen' llepa' rwe', bi waye'ro' go'o xti'll Xanllo Jesucriston', na' bi waye'ro' kia' la'kze yoa' lo rill ya ni, dan' llzenaya' ke Jesucriston' dan' llyixjwe'ra' xti'lle' na'. Na' llaya'l gono' kan' llona', na' gako' war cha' bi da gak ko'o, katen' chixjwe'ro' Di'll Wen ke'e na', le zokze Diosen' llakrene' lli'o kone yel wak ke'e na'.
55001009	Le Diosen' ba basre'e lli'o, na' ba breje' lli'o nench nakllo rallne'e. Bene' ka', dan' nllie're' lli'o, kere nello bi da wen benllo. Kan' za xe yellrio na'te, broe' xhnneze wse'le' Xanllo Jesucriston' nench gakrene' lli'o.
55001010	Na' nna' ba broe' Diosen' lli'o nllie'kzere' lli'o, le ba bse'le' Jesucriston' be'nn wasrá kellon'. Na' bchochj blan Jesucriston' yel wak ke yel goten', na' bene' nench bembia'llo Di'll Wen ke'en, nench na' ga't yel nban zejlikane kello.
55001011	Na' brej Diosen' nada' naka' postl ke'e, na'll bse'le' nada' nench chixjwe'ra' Di'll Wen ke Jesucriston', na' llroe' llsedra' be'nne bi nake be'nn Israel.
55001012	Na' ke len na' ll-llayrawa' ka da ki llak kia' ni, na' bi llaye'ra' ke, le nombia' Dios be'nnen' llonlira'lla'n. Na' ba ben kwina' rao ne'e, na' nnezra' nape' yel wak wkwe'je' nada' llinte lla yed Jesucriston' da yobre.
55001013	Sechicho' wzejnie'ro' be'nne di'll dan' za'ken, kan' ba benro' llzejnie'ra' na', na' seteze se'o gonlira'llo' Xanllo Jesucriston', na' llie'roe' do yichj do ra'llo'.
55001014	Na' kone yel okré ke Spíritu ke Diosen' dan' ba zo lo yichjra'llda'ollo na', wzejnie'ro' be'nne di'll li ke'en dan' ba broe' rallna'o na'.
55001015	Nnezro' be'nnen' nzi'i Figelo ren be'nnen' nzi'i Hermógenes, na' yezikre be'nn nake nada' txhen lla'a Asia, ba brej yichj ake' nada'.
55001016	Na' llnnaba' gakrenchga Xanllo Diosen' Onesíforo, ren be'nn ka' lla'a lo yo' rille'n, le bi baye're' kia' kan' yoa' lo rill ya ni, da zan ras bede' btipra'lle' nada'.
55001017	Le kan' bede' Roma ni, bene' bien bayirje' nada' to balléltere' nada'.
55001018	Na' llnnaba' rao Xanllo Diosen' gakchga wen ke'e, katen' llin lla yed Xanllo Jesucriston' da yobre. Nnézkzero' da zan ras bede' gokrene' nada' kan' bzoa' gan' nzi'i Éfeso.
55002001	Xhi'nna' da'o, llnnaba' sechicho' wxenra'llo' Xanllo Jesucriston', le Le'en ba benla'ye' rwe'.
55002002	Na' yeolol da ka' ba benro' bdixjwe'ra' rao be'nn zan, bzejnie'ren be'nn yobre, be'nn wzenay len do yichj do ra'll ake', nench na' wak wzejnie' akre'n no be'nn yobre.
55002003	Na' bdaora'll bi da sa'kzi'o chak llono' xchin Jesucristo na'. Ben ka llon to be'nn waka'a ya, be'nn bi llebe cha' bi da lljatie'.
55002004	Le to be'nn zeje de be'nn waka'a yan', bi gak gon xchine' chak zeje' rao wdilen', llbeje'n yichje' nench gone' bi dan' lle'ne xane'n gone'.
55002005	Rebe kwis ka ke be'nn llej witje, cha' bi gone' kan' llaya'l gone' na', kere gone' gan dan' sie'n cha' ka'.
55002006	Leze be'nn llon llin yi'xe, nench na' gak yezie' daxhix nell da kwia rao yay ke'e na', zga'tek llaya'l gone' llin.
55002007	Bayón ke xhbab kwasro ka da ki ba bnia' rwe', na' Xanllo Jesucristo na', gakrenchgue' rwe' chejnie'ro' yeololen.
55002008	Jadinra'll ke Jesucriston' be'nnen' babán radj be'nn wat ka', nake' xhi'nn dialla Rey da David. Le len na' llzejnie'ra' katen' lloa'a Di'll Wen ke'en.
55002009	Na' dan' llyixjwe'ra' Di'll Wen ke'e na', llsa'kzi' ake' nada' ka naken yoa' lo rill ya ni, ka yo' to be'nn wen da xhinnj. Na' kere nello rente xti'lle' na'n yo' lo rill yan'.
55002010	Na'llen' llaora'lla' biteze da llak kia', kon we'kza' xti'll Diosen', le nllie'ra' yezikre be'nn ka' ba brej Diosen', nench yesre'e leake' dan' ba nak ake' txhen Xanllo Jesucriston', na' lljazorén ake' Le'e ke chnare, gan' gak wen ke ake' na'.
55002011	Di'll ki nak da li: Cha' gatllo ni ke dan' llonlira'll-llo Criston', leska' lljazorenkzllo Le'e txhen.
55002012	Na' cha' yellayraollo, lekze gakrenlloe' txhen katen' nnebie'n. Na' cha' nnello bi nakllo be'nn ke'e, ka'kze nne Le'en bi nakllo be'nn ke'e.
55002013	La'kze cha' lli'o bi gonllo kan' ba bnello na', zan Le'en gonkze' kon kan' ne'e gone' na', le Le'en bi gak wtebrawe' gone' da ba nllie' bia'a gone'.
55002014	Jasara'll be'nn ka' nxenra'll Jesucriston' da ka' ba bzejnie'ra'n. Leska' yesnis akroe' bi naken wen rao Xanllo Dios yesdil yeschach ren lwellj ake' ke bi gaze di'lle. Bi naken wen gon ake' ka', le kat be'nn ka' lle'ne til chach ake', len na' gon bi chejle' be'nn yob akre' xti'll Diosen'.
55002015	Ben ga zerao sa'kro', nench yewé Diosen' kan' llono' na', ka llon to be'nn wen llin, bibi de sie' yel zdo' cha' llone' da lixheje. Ka' gono' rwe', wroe' wsedro' xti'lle'n lixheje.
55002016	Bi gonreno' be'nn ka' txhen be'nn ka' lloe' biteze di'll da bibi za'ke, di'll da bibi zejen ke Dios, le be'nn ka' llon ki, zejzell llbix ake' rao da xhinnjen'.
55002017	Di'll dan' nak ka' ll-lleyi'n be'nn ka', naken ka to we'e gore, kan' gok ke be'nnen' nzi'i Himeneo ren be'nnen' nzi'i Fileto.
55002018	Brej yichj ake' di'll li. Na' Llroe' llsed akre' ne ake' bi gonllo rez yebanllo radj be'nn wat ka', ne ake' ba bde ke dan'. Na' bal be'nn ka' ba nxenra'll Criston' ba llakchix akre', ni ke xti'll be'nn ka' ne ka'.
55002019	Zan ka lli'o zekzllo nxenra'll-llo di'll li ke Criston', na' llon Diosen' nench bi kwej yichjllon'. Len na' naken ka to ran yo' da none' da war. Na' nyojkze xti'll Diosen' nen: “Dios na' nnezre' no be'nn ka' zjayo' lo ne'e.” Na' lekze nyojen gan' nen: “Noteze be'nne ne'e llonlira'lle' Xanllo Diosen', llaya'l kwej yichje' billbi da xhinnj gone'.”
55002020	To rill be'nn wnia', de no leo ye'nne, na' no ye's leo de ya cha'o dan' nzi'i oro, na' de ya cha'o dan' nzi'i plat. Leze de no ye'se leo de bennj, na' de no yayra', na' billre de yay. Balen llonrén ake' llin, llon ake'n ka to da za'ke, na' ye balen bi gaze llon akre'n.
55002021	Kan' naken ke lli'o, cha' kwej yichjllo da xhinnjen', na'll gonrén Xanllo Diosen' lli'o llin, ni ke dan' llonllo da zan da wen dan' lle'nre' gonllo na'. Na' cha' ka' gonllo, nakllo ka to leo de ya cha'o dan' nzi'i oro.
55002022	Na' ka nak rwe', llaya'l kwej yichjo' biteze da xhinnj da zera'll lo ra'llda'on gono', ka da zera'll no be'nn we'o gon ake'. Bayirjla'll akre gono' nench gako' be'nn wen rao Dios, nench sechicho' wxenra'lloe' nench llie'ro' Diosen', na' nench so kwezo' kwasro ren be'nn lwelljo' ka'. Na' ben txhen yeolol be'nn llnnab okré rao Xanllo Dios, be'nn ka' nake be'nn ra'llda'o yalle.
55002023	Bi gono' txhen be'nne bi llejnie', be'nne chach lloe' ake' di'll ke nxhia, na' xti'll ake'n llxen wdile ke be'nne.
55002024	Lli'o llon xchin Dios bi llaya'l tilrenllo be'nne. Llaya'l gakllo be'nn wen be'nn cha'o rao yeolol be'nne, llaya'l gakllo wzejnie' akelloe' ke Diosen', na' llaya'l gapllo yel llxhenra'll ke leake'.
55002025	Na' kat yego'llo nez be'nn bi lle'ne wzenay di'll li ke Criston', llaya'l we'rén aklloe' di'll cha'o, na' sollo wiallo cha' Diosen' gakrene' leake', wcha'a yichjra'llda'o ake'n, na' so ake' wzenay ake' ke di'll li ke'en.
55002026	Ka'n gonllo nench yelloj ake' rao na'a daxi'on, le len na' llonen nench llon ake' kon kan' llazra'llen na'.
55003001	Leska' llaya'l nnezro' da ni: kat llin lla ba rez yed Xanllo Jesucriston' da yobre, sorao gak da nxholl.
55003002	Be'nn zan yeyoe'rao kwin ake', na' be'nn zan so yichjra'llda'o ake' ga't mell xhen ke ake'. We'e ake' di'll ke da wen na' llon ake', na' gak ake' be'nn ya'ra'lle. Nnechach ake' ke Dios, na' bill wzoa ake' xti'll xaxhna' ake'. Bi yeyazra'll ake' bi da gon Dios, bill gap ake' Le'e bara'nne.
55003003	Bi yeya'chra'll ake' be'nne, bi yezi'xhen ke lwellj ake', nnechach ake' ke be'nne, gon ake' kon da nen ke ake', gak ake' be'nn zban, na' wie akre' da nak da wen.
55003004	Wlliayi'll lwellj ake' rao be'nne llwie leake', bill lleb ake' gon ake' da xhinnj, gon ake' xhbab za'k ake' kwis, na' gon ake' da wpé leake', na' bill lljadinra'll ake' Dios.
55003005	Lekze da zan da gon ake', nench na' gake be'nne le nxenra'll be'nn ki Dios, zan bibi yel wak ke Diosen' zorén leake'. Bi gonreno' be'nn ka' txhen, be'nn ka' llon kan' ba bnia' na'.
55003006	Ka be'nn ki llon ka', lljake' do rill no'r ka' llejle' da'ze, na' llonre' akre' leake', kone di'll ke ake' ka'. Na' no'r ka' de do'l ke ake' kwis, le llon akteze' kon da nen ke ake', da nak da xhinnj.
55003007	Na' ka nak no'r ki, lla'teze lla'a ake' llzenay ake' kat no llzejnie' leake', na' bi llado'l akre' chejnie' akre' di'll li ke Diosen'.
55003008	Kan' gok kana', be'nnen' nzi'i Janes, na' be'nnen' nzi'i Jambres, bwie akre' da Moisésen', bi gokra'll ake' wzenay ake' di'll li dan' be'rene' leake'n, na' ka'kzen' nna', nna ni't be'nn wxhiye'e ka', nna' lla, llwie akre' di'll li ke Diosen'. Le nchole lo yichj ake'n yel wen da xhinnj ke ake' na', na' llsan ake' bill nxenra'll ake' Diosen'.
55003009	Na' ka nak be'nn ki, bi gak kwejrao ake' ye scha, sete llin gak ke ake' kan' gok ke Janes na' ren Jambres, llin lla kat gakbe'e be'nn zan, kreren' llzejnie' akre' yel ke llejnie' ke ake' na'.
55003010	Na' rwe' Timoteo, nnézkzero' kan' ba bzejnie'ra' rwe'n, na' kan' zoa' llona' da wen. Na' nnézkzero' lli' yichja' gona' yeolol kan' ne Dios na'. Na' zediakza' nxenra'lla' Dios biteze da llak kia'. Na' napa' yel llakxhenra'll ren lwellj be'nnacha', na' nllie' aksere'.
55003011	Na' bi llbej yichja' xchin Dios dan' llona', la'kze da zan da bsa'kzi' be'nne nada'. Na' nnézkzero' kan' ben akre' nada'n, kan' bzoa' gan' nzi'i Antioquía, na' kan' bya'a yell gan' nzi'i Iconio ren yellen' nzi'i Listra, na' kan' bllayrawa'. Na' Xanllo Jesucristo na', basre'e nada' rao yeolol dan' gok kia' na'.
55003012	Da li nni'tkze be'nn wsa'kzi' lli'o nxenra'll-llo Xanllo Jesúsen', lli'o lli' yichjllo llzenayllo xti'lle' na'.
55003013	Be'nn wen da xhinnj ka', na' be'nn waxoayay ka', zjazé akse' llon ake' da xhinnjen', siye'e ake' be'nne, na' leska' llejle' ake' ke di'll wenra'll da llayoe' be'nn yobre.
55003014	Na' rwe' Timoteo, llaya'l setezo' wzenayo' ke da ka' llejnie'ro' ke Criston', nnézkzero' naken di'll li, nnezkero' kan' nak be'nn ka' bzejnie' rwe'.
55003015	Le kan' nako' bida'oten', ba nombia'o xti'll Diosen' dan' nyojen. Xti'lle' na'n llzejnie'n lli'o llaya'l wxenra'll-llo Xanllo Jesucristo nench yesrá Diosen' lli'o.
55003016	Kwin Dios na'n bzejnie're' be'nn ka' bzoj ake' xti'lle'n, nench na' bzoj ake'n kan' lle'nre' na'. Na'llen' doxhen xti'll Dios dan' nyojen, za'ken dan' llzejnie'n lli'o ke Diosen', na' llago'n lli'o nez cha' llonllo da xhinnje, na' llzejnie'n lli'o akren' gonllo to da wen rao Diosen'.
55003017	Na' lli'o nxenra'll Diosen', llzejnie' xti'lle'n lli'o yeolol da llaya'l nnézello nench sollo gonllo yeolol da wen.
55004001	Xanllo Jesucriston' yede' da yobre nench yedyene' yel koxchis ke yeolol be'nnach, ke be'nn ban, rente ke be'nn ba got. Kat yede' na', na' sorao nnebie'. Ke len na' llasnisra' rwe' rao Xanllo Jesucriston', na' rao Dios nench gono' da ki.
55004002	Soteze so'o chixjwe'ro' xti'll Diosen'. Na' be'rén be'nn ka' di'll nench gakbe'e akre' llon ake' da xhinnje, bdil ake' ka da xhinnjen' llon ake'n, nench na' yeyat akre'n, na' bdap yel llxhenra'll katen' wzejnie' akroe' dan' llaya'l gon ake'n.
55004003	Wllin lla kat bill ye'n akre' wzenay ake' xti'll Diosen', dan' llzejnie' lli'o dan' nak da li, na' wtop ake' be'nne wzejnie' leake' ye to di'll yobre da chazra'll leakze'.
55004004	Kwej yichj ake' bill wzenay ake' ke di'll lin', na' wzenay ake' ke di'll da llayirjla'll be'nne.
55004005	Zan ka nako' rwe', llaya'l gako' be'nn yo' xhbab, na' bdap yel llxhenra'll ke yeololte da za'kzi'o, na' soteze so'o we'o Di'll Wen ke Xanllo Jesucriston' do yichj do ra'llo'. Ben yeololte dan' bro' Diosen' rao na'o gono'.
55004006	Na' ka nak nada', ba rez got ake' nada', ni ke dan' bena' xchin Dios na', da li ba ll-llin lla lljazorena' Diosen'.
55004007	Na' llawera' wak nnia' do yichj do ra'lla', ba bdilrena' dan' bi llazra'll Dios na'. Ba bena' yeolol da bro' Diosen' rallna' gona', ba bzechicha' bxenra'lla' Jesucriston'.
55004008	Na' kat lljazoa' gan' zo Diosen', na' wzoe' nada' nbaraz dan' bena' da wen chak wbana'. Na' Xanllo Jesucriston' zeje' lixheje, le wllin lla wchoybie', kon kan' nak da li ke'e na', akre gak ke yeolol be'nne, kere nadza'n wzoe' nbaraz, renkze nollre be'nne llawé zo ake' bexh ake' baten' yede' da yobre.
55004009	Ben to bien le yedtegazo' yedwia'o nada'.
55004010	Le be'nnen' nzi'i Demas na' ba bsanra'lle' nada', na' ba zeje' zjate'e yellen' nzi'i Tesalónica, de'e llirje' bi da ga't ke'e yellrio ni. Na' be'nnen' nzi'i Crescente na', ba zeje' gan' nzi'i Galacia, na' Tito na' ba zeje' yellen' nzi'i Dalmacia.
55004011	Ye toga Lucas na' nna nga'nnrén nada'. Na' te'o wche'o Marcosen' katen' yedo' na', nench gakrene' nada' ke xchin Dios dan' llona' ni.
55004012	Ka nak Tíquicon', ba bse'le' Éfeso.
55004013	Na' lle'nra' go'xo' xhadon kia', dan' bkwa'nna' yellen' nzi'i Troas rill be'nnen' nzi'i Carpo, katen' za'o na', na' leska' go'xo' yich ka' nyoj, da lliaraolle go'xo' yich ka' nak de yid da ka' ba nyoje.
55004014	Alejandro be'nn wachekw ya na', le ba bkwa'nntonte' nada'. Xanllo Dios na' we'e le'e da sa'kzie' kan' bene'n.
55004015	Na' bi gatra'llteko' kat lljatiloe', le zejteze zeje' llone' krere ke xti'll Diosen' kan' lloe'llon na'.
55004016	Kan' bde ake' nada' rao koxchis ka' da nelle, nokz no llra' gakrén nada', yeololte be'nn ka' llakra' gakrén nada', to bsanra'll akze' nada'. Dios na' yezi'xhenchaze' ke ake' dan' bi gokrén ake' nada'n.
55004017	Zan Xanllo Jesucriston' bzerene' nada' gokrene' nada', nench bia'a xti'lle'n rao yeolol be'nn ka' zjalla'a na', be'nn ka' bi nak be'nn Israel. Na' basre'e nada' rao yel got, ka'kze be'nn bará lloa' bell yi'xe, gok kia'.
55004018	Na' wasrakze Xanllo Jesucriston' nada' rao yeolol bi da gak kia', na' wakrenkze' nada' chak nna zoa' llinte lla lljazorene' gan' llie' llnebie' na'. Na' llaya'l wxenra'll-lloe' ke chnare. Ka'n gakchga.
55004019	Wapgo' Priscan' lliox ren Aquilan', leska' be'nn ka' lla'a lo yo' ke Onesíforo.
55004020	Eraston' baga'nne' yellen' nzi'i Corinto, na' bkwa'nna' be'nnen' nzi'i Trófimon' gan' nzi'i Mileto, ni ke dan' goke' yillwe'.
55004021	Na' ben bien yedo' kat za llin lla llak zay. Na' be'nn ka' nzi'i Eubulo, Pudente, Lino, Claudia na' yezikre be'nn nxenra'll Jesucriston' ganni, llwap ake' rwe' lliox.
55004022	Llnnaba' sorenchga Xanllo Jesucriston' rwe', na' gakrenchga Diosen' yeololre. Ka'n gakchga.
56001001	Nada' Pablo llona' xchin Diosen', na' naka' postl ke Jesucristo, nench gakrena' be'nn ka' brej Diosen' wxenra'll Le'e, nench nnez akre' kan' ne di'll li ke Diosen'. Na' len llzejnie'n lli'o kan' gonllo, na' dan' llazra'lle'n,
56001002	na' llzejnie'n zollo llonllo rez yellinllo gan' llia Diosen' ke chnare. Ka za xe yellrio na'te, bcheb Diosen' we'e yel nban zejlikane ke noteze be'nn wxenra'll Le'e, na' Diosen' bi siye'e biteze da ne'e.
56001003	Na' nna' ba llak dan' bllie' bia'a gak, dan' ba llzejnie'ra' be'nne xti'lle'n, le Dios be'nnen' llonn yel nban kello zejlikane broe' lo na', chixjwe'ra' xti'lle'n rao be'nn ak.
56001004	Llzoja' rwe' Tito nako' ka dogarje xhi'nna'n, ba bzejnie'ra' rwe', na' nakllo txhen nxenra'll-llo Jesucriston'. Xallo Dios na', na' Xanllo Jesucristo be'nn nak wasrá kello, gakrén akchgue' rwe', na' yeya'chra'll ake' rwe', wzoa ake' lo yichjra'llda'on so kwezo' nbaraz.
56001005	Ke len na' bkwa'nna' rwe' yellrio dan' nzi'i Creta, dan' lli' lo nisda'o, nench na' ka' wasyollo' ko' xhnnezen' ka nak dan' nna llyalljen, na' toto yell kwejo' be'nn gor brao, kon kan' golla' rwe' na', be'nn wzejnie', na' wia wyi ake' yezikre be'nne nxenra'll Jesucriston'.
56001006	Na' be'nn goren' kwejo'n, llaya'l gone' da wen, na' bibi de wde' akre' yesné ake' da xhinnje llone', na' llaya'l gake' be'nn zo toze no'r ke'e, na' cha' lla'a xhi'nne', llaya'l wxenra'll akbe' Cristo, na' bi llasdá akbe' llon akbe' da xhinnje.
56001007	Le llonen bien na', be'nnen' llwia llyi be'nn ka' llonlira'll Criston', gak ake' be'nn wen. Bi kwejo' be'nn ya'ra'lle, na' be'nn nake be'nn rok, na' be'nn wazó. Bi kwejo' be'nne llawé kwek yel wdile, ni be'nn zera'll gone' da xhinnje, nench gone' gan' mell xhen.
56001008	Be'nnen' kwejo'n, llaya'l gake' be'nn llawé wrebe' be'nn zi't rille'. Llaya'l gake' be'nn zoteze zoe' llawere' gone' da wen, na' be'nn yo' xhbab, be'nn llon da zeje lixheje, be'nn gon ka chazra'll Dios, na' be'nn llon kon ga zerao sa'kre llone' bi da nne Dios.
56001009	Llaya'l gake' be'nn ze do ra'lle', llzenaye' di'll li ke Dios dan' bzejnie're'n, nench na' wzejnie're' be'nn yobre Di'll Wen na', na' wtipra'lle' leake' nench nni't ake' chejle' ake' dan' nak da li, na' gak wroe' akre' be'nn ka' nne chach ke di'll li ke Diosen', nench na' nnez akre' kreren' llon ake'.
56001010	Da na'n nia' gono', le zjani't zan be'nn Israel ka', na' ye bale be'nn yobre llasné ake' llon ake' lli'o txhen, na' bi llzenay ake' ke Diosen'. Bibi za'k xti'll ake'n ka dan' llzejnie' akre'n, kon ziye'e ake' be'nne.
56001011	Dan' llon ake'n, lle'n akre' gon ake' gan mellre, ke len na' llzejnie' akre' da zej krere. Llaya'l gon akroe' znia, nench wani't ake' llize bill wzejnie' akre' di'll wenra'llen', le kreren' llon ake' ka'. Na' be'nn zan, ren be'nn lo yo' ke ake', llak chop akre' ke xti'll Diosen' ni ke leake'.
56001012	Kana' bzo to be'nn bayixjwe're' ke Dios, goke' be'nn Creta, na' bne'e ke be'nn wrall ke'e ka': “Be'nn Creta ka' nakteze nak ake' be'nn wenra'lle, nak ake' ka bell znia yel wen da xhinnj ke ake' ka'. Nak ake' be'nn waoxen, na' nak ake' be'nn ria.”
56001013	Da likze kan' bne'en. Ke len na' til akoe' ka da xhinnjen' llon ake' na', nench na' sechich ake' chejle' ake' xti'll Criston'.
56001014	Ka' gono' nench bill wzenay ake' ke di'll wenra'llen' llarjla'll be'nn Israel ka', na' bill wzenay ake' ke nollre be'nn ba brej yichj di'll li ke Diosen'.
56001015	Diosen' ba bene' yichjra'llda'ollon' yalle, na' bibi ll-llonen gak yichjra'llda'ollon' yalle. Zan ka nak be'nn yichjra'llda'o wen da xhinnj ka', be'nn ka' bi nxenra'll Criston', bibi de da nak xhira'll ke be'nn ka'. Le llon ake' xhbab da nak da xhinnj, na' bibi lljadinra'll ake' kat llon ake' da xhinnjen'.
56001016	Ne ake' nombia' ake' Dios, zan kon ka ne akze'n, le ne llon akteze' da xhinnje. Llon ake' da bi llazra'll Dios, nak ake' be'nn llwie xti'lle'n, na' bi llak gon ake' da wen.
56002001	Na' rwe', llaya'l wzejnie'ro' be'nne gon ake' kan' ne di'll li ke Diosen'.
56002002	Bzejnie' be'nn byio gor ka', bi gak ake' be'nn wazó, na' gak ake' be'nn de bara'nne, nench gap be'nn ka' leake' bara'nne. Bzejnie' akre' totoe' llaya'l nnebia' kwin ake', nench nni't ake' gon ake' da wen, bzejnie' akre' llaya'l sedia ake' wxenra'll ake' Diosen'. Llaya'l llie' akre' be'nne, na' gap ake' yel llxhenra'll biteze da llak.
56002003	Leska' bzejnie' no'r gor ka', nench na' gak ake' be'nn de bara'nne, na' bi nne ake' ke be'nne, na' bi ye'j ake' da llsolle be'nne. Llaya'l nni't ake' nnao ake' da wen na', nench na' nneze yezikre be'nne kan' llaya'l gon ake'n.
56002004	Na' no'r gor ka', llaya'l wzejnie' akre' no'r xkwi'd ka', nni'trén ake' kwasro be'nn xhyio ake' ka', na' llie'rén akre' xhi'nn ake' ka'.
56002005	Na' wzejnie' akroe' nnebia' kwin ake', na' gon ake' da wen nench gak ake' be'nn ra'llda'o yalle, na' gape wia rill ake' kwasro, gak ake' be'nn cha'o, na' wzenay ake' ke xhyio ake', nench nono nne ke xti'll Diosen'.
56002006	Leska' llaya'l wzejnie'ro' be'nn byio llaban ka', nnebia' kwin ake', na' gon ake' ka llaya'l gon ake'.
56002007	Na' rwe' biteze da gono', ben kon da nak wen nench re'e yezikre be'nn, akren' llaya'l gon ake'. Katen' llroe' llsedro' be'nne, bzejnie' akre' do ra'llo', na'llen' wroe'n llapo' Diosen' bara'nne.
56002008	Na' bzo broe' bsede di'll lin', nench notno nne nake' di'll xhinnj. Le cha' soteze so'o wroe' wsedro' di'll lin', na'llen' waye'e be'nn ka' nnechach ko'on, bill yellel akre' bi da nne ake' kello.
56002009	Na' goll be'nn wen llin ka', wzenay ake' ke xan ake'n, gon ake' biteze da ye'e leake', bi yelli'i ake' le'e di'lle.
56002010	Bi kwan ake' bi da de ke xan ake'n, cha'a ake' do ra'll ake' nench re'e yezikre be'nne ka da wen na' llon ake', na' gakbe'e akre' xti'll Diosen' naken da wen, Dios be'nnen' nak wasrá kello.
56002011	Diosen' nllie're' lli'o be'nnach, na' ba broe're' lle'nre' yesre'e yeolol be'nne.
56002012	Na' len na' llzejnie'n lli'o llaya'l kwej yichjllo yeolol da llonllo da bi llazra'lle', na' yeolol da zera'll-llo gonllo da bi nak wen. Totollo so kwezllo nnebia' kwinllo nench gonllo da za'ke, na' gonllo da zej lixheje, na' sollo wxenra'll-llo Dios yellrio ni.
56002013	Le chak zollo yellrio nin', zollo nbaraz chak bexhllo llin lla yed Jesucriston' da yobre, nse'e beni' xhen ke'en, nake' Dios kello be'nn nxenra'll-llo, na' be'nn nak wasrá kello.
56002014	Le'en be'e latj bet ake' Le'e, nench bnitrawe' do'l kello, na' bayibe' yichjra'llda'ollon' rao da xhinnj na', nench na' nakllo be'nn ke'e. Ka'n bene' nench yewello gonllo da wen.
56002015	Ka'n llaya'l wzejnie'ro' be'nne, na' ka'n llaya'l wtipra'llo' be'nne nench gon ake' da wen, na' tilo' be'nne llon da xhinnje, le Dios na' ba bse'le' rwe', na' ba benne' rwe' yel llnebia' nench wzejnie' akroe'. Bi we'o latje gono' billre da gon akzre' rwe' kaze.
56003001	Basa'ra'll be'nn ka' ba nxenra'll Jesucriston', llaya'l wzenay ake', na' wzoa ake' xti'll koxchis, na' ke be'nn wnebia' ke ake' ka' batteze, na' llaya'l gon ake' da wen.
56003002	Wzen akroe' bi llaya'l nne ake' ke be'nne. Bi llaya'l yesdile yeschach ake', llaya'l gak ake' be'nn cha'o, na' gap ake' yel llxhenra'll rao yeolol be'nne.
56003003	Le lli'o bi byejnie'llo kana', na' bi bzoallo xti'll Diosen'. Byejle'llo di'll wenra'lle, na' bentezllo bi da xhinnje da bzera'll lo ra'llda'ollo. Bdallo benllo kon da bawello. Bzollo bchachrén lwelljllo. Bwie be'nne lli'o, na' bwie lwelljllo.
56003004	Bixha bllin lla Diosen' be'nnen' nak wasrá kello, broe're' lli'o katek be'nn cha'o nake', na' katek nllie're' lli'o be'nnach.
56003005	Na' basre'e lli'o kere bi da wen benllo, zan baya'chra'lle' lli'on. Na'llen' bayibe' yichjra'llda'ollon' ke da xhinnj ka' benllo, na' Spíritu ke'en bakoben yichjra'llda'ollon', na' ba bayakllo ka to be'nn kobe.
56003006	Diosen' bse'le' Spíritu ke'en zorenen lli'o, le Jesucristo na'n be'nnen' nak wasrá kello na' bnnabe'n.
56003007	Na' ka' basre'e lli'o rao do'l kellon', le bllie're' lli'on bayone' lli'o be'nn wen rawe'n nench sollo kwezllo, le nnézello wllin lla yellinllo gan' llie' na' ke chnare.
56003008	Da ki ba bnia' ni, naken da li, na' gono' bien wzenay be'nn ka', wzejnie'ro'n len na'. Le be'nn ka' ba llonlira'll Dios, llaya'l kwek yichj ake' gon ake' da wen. Na' da ki ba bnia'n naken da wen, na' gakrenen noteze be'nne.
56003009	Bi gono' txhen be'nn ka' llasdil llaschach ake' ke bi gaze bi di'll da'o. Na' bi kwek yichjo' di'll da bi za'ke ke dialla da xozxta'ollo ka'. Bi gono' txhen be'nn dile llaschach ake', akre zejen dan' nyoj le' ley dan' bzoj da Moisésen', le ka nak di'll ki, bi llakrenen be'nne, na' bi naken da za'ke.
56003010	Na' cha' ren be'nn radj be'nn ka' lldop llonlira'll Jesucriston', llone' leake' chopre, bdil ake' bill gon ake' ka', na' cha' ba bdil akoe' to chop ras, na' bi llzenay ake', babej ake' ka'le.
56003011	Dan' bi llzenay ake' na', na'llen' nnézello ba nbeyi' ake', le nap ake' do'l ke da xhinnjen' llon ake' na'.
56003012	Kate wse'la' be'nnen' nzi'i Artemas o cha' Tíquico gan' zo'o na', ben bien ga zerao sa'kro' yedo', nench yellayllo yellen' nzi'i Nicópolis, le ba bachoyra'lla' soa' na'ze doxhente be'o ka' llak zay.
56003013	Na' ben yeolol da gak gono', nench gakreno' be'nnen' nzi'i Zenas, be'nnen' nzed ley na', na' Apolos na', na' kat yeza'a ake' gan' zo'o na', be'e ake' bi da gonrén ake' llin, nench ke bi yallj akre' tnez.
56003014	Na' be'nn lwelljllo ka' nxenra'll Criston', llaya'l we'la'll ake' gon ake' da nak wen, na' gakrén ake' be'nn yallje bi da yalljre'. Le llaya'l gakllo be'nn llon da za'ke.
56003015	Yeolol be'nne llaso'nrén nada' xchin Diosen' txhen ganni, llwap ake' rwe' lliox. Na' llnnaba' wapchgo' lliox be'nn ka' zoreno' na', be'nn ka' nllie' lli'o, dan' nakllo txhen nxenra'll-llo Criston'. Dios na' gakrenchgue' yeololre. Ka'n gakchga.
57001001	Nada' Pablo yoa' rill ya ni, dan' llyixjwe'ra' xti'll Jesucriston'. Timoteon' be'nn lwelljllo na' ren nada' llzojto' rwe', llwapto' rwe' lliox lláketo' rwe' dan' nakllo txhen llonllo xhen Dios na'.
57001002	Na' lekze llwapto' lliox be'nn ka' lldop ll-llay llonlira'll Jesucriston' rillo' na'. Na' leska' rwe' Apia, nako' ka be'nn zanto', na' rwe' Arquipo, llono' neto' txhen llonllo xchin Diosen', leska' llwapto' rwe' lliox.
57001003	Llnnabto' rao Xallo Diosen', na' rao Xanllo Jesucristo gakrenchgue' re', na' wzoa ake' yichjra'llda'oren' so kwezre nbaraz.
57001004	Na' rwe' Filemón, yo'y ras kate lljadinra'lla' rwe' chak llalwilla' Diosen', lloa'a yel llioxken ke'e kan' ba llono' na'.
57001005	Le ba benra' di'llen' kan' nxenra'llo' Xanllo Jesucriston', na' kan' nllie'ro' be'nn lwelljllo ka' be'nn ka' ba nxenra'll Jesucriston'.
57001006	Na' llnnaba' gakrén Diosen' be'nn ka' ba llonlira'll Jesucriston', dan' be'rén akoe' di'll kan' llono' rwe' llonlira'lloe'. Llnnaba' gakrene' leake' nench nnez akre', yeolol da wen na' llon Diosen' lo yichjra'llda'o lli'o nxenra'll Le'e.
57001007	Be'nn bi'che, llawera' na' llakchochra'lla' bnnezra' nllie'ro' be'nn lwelljo' ka' llonlira'll Jesucriston', le llakrén akoe' nench nni't ake' nbaraz.
57001008	Ke len na' dan' naka' postl ke Criston', napa' yel llnebia' nench na' llepa' rwe' bin' llaya'l gono'.
57001009	Zan nakllen wen na' ga'tyoera' rwe', ni ke dan' nllie'ro' Criston', le nada' Pablo ba naka' be'nn gor, na' lekze ka' yoa' rill ya ni, dan' llyixjwe'ra' xti'll Jesucristo na'.
57001010	Na' llnnaba' okré rao rwe', ni ke Onésimo ni, be'nnen' ba nona' ka xhi'nna'. Le chak yoa' lo rill ya nin', broe' bsedre' nench gonlira'lle' Jesucriston'.
57001011	Kana' bi goke' be'nn wen llin wen ko'o, zan nna' ba nake' be'nn wen llin wen ko'o, na' lekze ka' kia' nada'.
57001012	Na' ba llase'le' rao' da yobre, benchgare' kan' llonkzro' nada'.
57001013	Zera'lla' kwis yega'nnrene' nada' nench gakrene' nada', gone' dan' llaya'l gono' chak yoa' lo rill ya ni, dan' llyixjwe'ra' xti'll Jesucristo na'.
57001014	Zan bi lle'nra' bi da gona' to wrazza', le naken ko'o rwe' nne'o akre gona', nench do ra'llo' gono' cha' bi da wen gono', kere no zo wchie're rwe'n.
57001015	Dios na'n be'e latj baza'a Onésimon' rillo'n choll, nench yezore txhen ke chnare.
57001016	Na' nna' bill gonroe' ka llonro' kon to be'nn wen llin ko'o, le nna' ba nake' ka bi'cho' dan' nake' lli'o txhen llonlira'll-llo Xanllo Jesucriston'. Nada' nllie're', na' rwe' llaya'l-ll llie'roe', kere kan' nllie'ro' noteze be'nnach, zan kon kan' nllie'ro' be'nn lwelljo' llonlira'll Xanllo na'.
57001017	Na'llen' cha' llakro' nada' ka to bi'cho', ni ke dan' nxenra'll-llo Jesucriston', bazenia'na'we' kon kan' llonkzro' nada'.
57001018	Na' cha' bi da xhinnj benre' rwe' o cha' bi llba'ye' ko'o, nada' wayixhja'n.
57001019	Kwinkza' nada' Pablo llzoja' da ni, nada' wayixhja' cha' bi da llba'ye'. Na' bitbi nia' dan' llba'yo' rwe' kia', ke dan' ba de yel nban ko'o ke chnare.
57001020	Be'nn bi'che, dan' nxenra'll-llo Jesucriston', lle'nra' gono' dan' llnnaba' ni, ka to okré kia'. Benchga ka soa' nbaraz, le nakllo txhen ren Cristo na'.
57001021	Zoa' beza' wzenayo' kia', na' gonllo' ye ra't ker ka dan' nia' rwe' ni, ke len na' llzoja' rwe'.
57001022	Na' ye to da llnnaba', lle'nra' yedsoa' rillo'n kat yeda' gan' zoren'. Le ba beza' yob yedwia' re', kan' llnnabre rao Diosen' katen' llalwillre' na'.
57001023	Epafras yo'rene' nada' txhen rill ya ni, dan' llyixjwe're' xti'll Xanllo Jesucriston', llwape' rwe' lliox.
57001024	Na' leska' be'nn ka' llakrén nada' rao xchin Diosen', be'nn ka' nzi'i Marcos, na' Aristarco, na' Demas, na' Lucas, llwap ake' rwe' lliox.
57001025	Xanllo Jesucriston' gakrenchgue' re'. Ka'n gakchga.
58001001	Kana' Diosen' be'rene' da xozxta'ollo ka' di'll da zan ras, ka nak bse'le' be'nn ka' jatixjwe' xti'lle'n, na' nlla'a nlla'a be'e toe' toe' len.
58001002	Na' nna' ba bllin lla ba be'rén Diosen' lli'o di'll, dan' bse'l Xhi'nne'n bzejnie're' lli'o. Le Xhi'nn Dios na'n bene' yebá na' yellrio. Na' wllin lla gak rallne'e yeolol da de.
58001003	Na' ka nak Le'en, llroe're' ka be'nn za'ken nak Diosen', le ka ya'nnen' nak yichjra'llda'o Xe'e Dios na'n, nak yichjra'llda'we'n. Na' Xhi'nn Dios na', llone' nench yeolol da de bi te ke, le nape' yel wak nench llak kon ka ne'en. Le'en bzane' kwine' gote' nench baxhí bayall lli'o, ni ke da xhinnj kello na'. Bayoll na' bayepe' yebán', jallie' kwit Xe'e Diosen' chla' cha'we, na' llnebia'rene' Le'e.
58001004	Xhi'nn Diosen' za'klle' ka angl ka', be'nn ka' llon llin ke Diosen'; na' Dios na' be'e to re'e da nakll de bara'nne xhen ka angl ka'.
58001005	Le Diosen', ni to angl ka', bi nna ye'e kan' golle' Xhi'nne'n, lle'e Le'e: Rwe' nako' Xhi'nna'; nna' lla ba broe'ra' non' nako'.  Na' bi nna nne'e ka di'll ki ke noteze angl, kan' bne'e ke Xhi'nne'n, bne'e: Nada' gona' nench wroe'n naka' Xe'e, na' gona' nench wroe'n nake' Xhi'nna'.
58001006	Na' Xhi'nn Diosen' nake' be'nn le zerawe za'ke. Ke len na' kan' bse'le' Le'e yellrio ni, bne'e: Yeololte angl kia' ka', llaya'l wxenra'll ake' Le'e.
58001007	Na' bne'e ke angl ka': Angl kia' ka' be'nn ka' llon xchina', gak ake' ka be' da llechj, na' gak ake' ka bel yi'.
58001008	Zan ke Xhi'nne' na' be'e di'll, bne'e: Rwe'n nako' Dios, na' nnebia'o ke chnare. Na' ka wen na' llono' llnebia'on, llono' da zej lixheje.
58001009	Llawero' da zej lixheje, na' llwiero' da xhinnj. Ke len na' brej Diosen' rwe', ba bzoe' rwe' nbaraz ka noteze be'nne.
58001010	Na'll ne xti'll Diosen' ke Xhi'nne'n: Xana' Dios, beno' yellrion' ka bzoraoten', na' yeolol dan' llre'llo le' yebá na', da benkzo' rwe'n.
58001011	Na' wllin lla kate te ke yeolol da ka' llre'llo le' yebán', na' yellrio ni, zan rwe' bi te ko'o, zokzo' ke chnare. Na' le' yebán' ren yellrion', yeyoen ka llayoe to ra'll da ba nllin.
58001012	Na' le' yebán' ren yellrion', gono'n ka llon to be'nne kat llatobe xhe'e. Zan ka nak rwe', toze ka nakso' ke chnare, kbat llin lla te ko'o.
58001013	Ni to angl ka', bi nna ye Diosen' kan' golle' Xhi'nne' na', lle'e Le'e: Blle' kwita' cha'we ni, nnebia'llo txhen, na' gona' nench yeolol no llwie rwe', yedlle' ake' xhnia'o ni, wxhexj yichj ake' rao'.
58001014	Na' ka nak angl ka', yeolole' nak ake' be'nn wen xchin Dios, na' llse'le' leake' llakrén ake' lli'o ba basrá Diosen'.
58002001	Dan' nak Xhi'nn Diosen' be'nn za'kll ka angl ka', llaya'l wzenayllo xti'lle'n do yichj do ra'll-llo ka dan' ba bénkzello na', le wanra'll-llon cha' bi wzenayllon do yichj do ra'll-llo.
58002002	Gokra'll Diosen' wzenay da xozxta'ollo ka' ke ley ke'e dan' bdixjwe' angl ka'. Ke len na' be'e Diosen' yel llza'kzi' ke ake' da llaya'l gak ke totoe', dan' bi bzenay ake' ke'e na', ben ake' kon da bnen ke ake'.
58002003	Kere da yerallo, bi si'llo yel llza'kzi' dan' gonne' kellon', cha' bi wzenayllo xti'll Xanllo Jesúsen', Le'e bene' da za'k nench basre'e lli'o. Kwine' bdixjwe're' da nelle, na' be'nn ka' bene kan' bne'e na', ba broe' akre' lli'o naken da li.
58002004	Leska' ni ke Dios na'n ben ake' da yebánello, na' be'e leake' zan yel wak, na' kone Spíritu ke'e na', ben ake' zan da wen. Na' da ka' yeololen gok kon kan' bne Dios na', nench bnnézello xti'll Xanllon' naken da lixheje.
58002005	Kere angl ka' nnebia' kat llin lla ga't yellrio koben' dan' lloe'llo xti'll na'.
58002006	Na' nyoj ra't le' xti'll Diosen' gan' be'rén to be'nne Le'e di'lle, bne'e: ¿Noxha nak neto' be'nnachen', lli' yichjo' neto'? Na' ¿bixchen badzenia'na'o llakreno' neto'?
58002007	Na' angl ka' nak akte' ye ra't be'nn brao ka be'nnache. Beno' nench be'nnachen' nake' be'nn za'ke nench llake' xhen, na' gap ake' le'e bara'nne. Na' beno' nench gak yeolol da zjadé rao na'a be'nnach.
58002008	Na' ben Diosen' nench ni't yeolol da de xhnia' be'nnache, bibi bkwa'nn Diosen' da bi broe' rao na'a be'nnache, la'kze bi nna re'llo gak yeololen rao na'a be'nnachen'.
58002009	Na' yeololte ba yo'kze rao na'a Jesúsen', la'kze chak bzoe' yellrio ni, gokll angl ka' brao ka Le'e. Na' nna' ba bzane' kwine' gote', na'llen' ba ben Diosen' llaklle' xhenll ka leake' nench nakbie' nake' be'nn za'ke. Le dan' nllie' Diosen' lli'o be'nnach, ke len na' be'e latj got Jesúsen'.
58002010	Diosen' bene' be'nnache, na' yeolol da zjadé, nench wxenra'll-lloe'. Na' bene' wen ke lli'o, le lle'nre' be'nn zan gak ake' xhi'nne', na' yellín ake' gan' llie' na', gan' yo' beni' xhen, na' bllie' bia'a bxha'kzi' Jesúsen' nench basre'e lli'o ke chnare.
58002011	Jesúsen' ba bene' lli'o rallna'a Dios, na' nakllo Jesúsen' txhen nakllo xhi'nn Dios. Na'llen' bi llaye'e Jesúsen' ye'e lli'o nakllo bi'ch lwellje'.
58002012	Da nyojkze, Jesúsen' golle' Diosen': We'rena' bi'ch lwellja' xti'llo', na' ren be'nn ka' ndop nxenra'll ake' rwe', gola' gona' rwe' xhen.
58002013	Na'll bne Jesúsen': Nada' zoa' nxenra'll-lla' Diosen'.  Na'll ne'e da yobre: Ganni zoa' txhen ren be'nn ka' bro' Diosen' rao na', be'nn ka' ba nake ka xhi'nna'.
58002014	Lli'on ba bxhi'i Diosen' ka no xhi'nne', nakllo be'nn de be're ren llen, ke len na' gorjkze Jesúsen', nake' be'nn de be're ren llen. Na' dan' gote' na'n bzoere' bzoe' daxi'on chla're dan' nap yel waken' ll-lleyi'n be'nnachen'.
58002015	Na' bene' da bill llebllo gatllo kan' lleb yezikre be'nnach ka', nna zo ake' nban ake', lleb ake' gat ake'.
58002016	Na' dan' bede' yellrio ni, kere bede' gakrene' angl ka'n, bede' nench gakrene' lli'o nakllo xhi'nn dialla Abraham na'.
58002017	Ke len na' benen bien goke' doxhen kan' nak lli'o be'nnach, nench goke' bxoz brao kello rao Dios, na' baya'chra'lle' lli'o. Bzane kwine' ballayrawe', ni ke da xhinnj kellon', nench na' wazi'xhen Diosen' kello.
58002018	Na' dan' bllayrawe' kan' bko'yele daxi'on Le'e gone' da xhinnj, na' bi bene' da xhinnj, na'llen' nnezre' akren' gakrene' lli'o kat llko'yele daxi'on lli'o gonllo da xhinnj.
58003001	Be'nn bi'che, ba brej Diosen' lli'o nakllo rallne'e, na' llaya'l lljadinra'll-llo Xanllo Jesucristo be'nnen' bse'le'. Nake' bxoz brao kello be'nnen' llonlira'll-llo.
58003002	Jesúsen' bene' kon ka ya'nnen' bne Dios, be'nnen' bse'l Le'e chak bde'e yellrio ni, ka'kzen' ben da Moisésen' kan' gokrene' da xozxta'ollo ka' kana', be'nn ka' gok dialla ke Dios.
58003003	Na' Jesúsen' llaya'l si'lle' yel bara'nn ka da Moisésen', ka to be'nn llon to yo', llaya'l si'lle' yel bara'nn kerke be'nnen' zo chelteze lo yo' na'.
58003004	Le yeololte yo' ak, zo be'nn ben len, na' Dios na'kzen' ben yeolol da de.
58003005	Da Moisésen' goke' ka to be'nn wen llin ke Dios, bene' kon kan' bne Dios na', nench gokrene' da xozxta'ollo be'nn ka' gok dialla ke Dios na'. Na' le'en be'e di'll ke da ka' za chixjwe' Diosen'.
58003006	Na' Criston' nake' Xhi'nn Dios, na'llen' bzoe' xti'lle'n, na' nake' xan yeolol lli'o nak dialla ke Dios. Na' ka'n naken cha' sechichllo wxenra'll-llo Diosen' doxhente, na' llawello nnézello gak wen kello.
58003007	Ke len na' llaya'l wzenayllo kan' ne Spíritu ke Diosen' gan' nyoj di'llen' nen: Cha' re' yénere kate nne Diosen' re',
58003008	bi gakre be'nn ra'llda'o war, kan' baso'n be'nn ka' kana', bi bzoa ake' xti'lle'n kan' bda'ba'y ake' Diosen' latj dachen'.
58003009	Na' bda'ba'y xozxta'ore ka' nada', la'kze bre'e aktere' kan' ben akre' rao choa (40) iz.
58003010	Na'llen' goklla'a be'nn ka' blla'a ganna', na' bnia': “¿Gara dara yichjra'llda'o ake'n, bi lljadinra'll ake' nada'? Na' bill nao ake' xhnneza'n, gon ake' kan' lle'nra' na'.”
58003011	Na'llen' blla'a ake', na' bdichjbia' ke ake' bnia': “Kbat si'i ake' banez yezi'ra'll ake' kan' llazi'ra'lla' nada'.”
58003012	Be'nn bi'che, lewiá ke we're latj nnebia' da xhinnjen' re', nench ke lloj yichjre bill wxenra'llre Dios be'nnen' zo ke chnare.
58003013	Nna' chak nna de latj wxenra'll-llo Dios, lewnneyoe lwelljre yeo lla, nench ke siye'e da xhinnjen' re', na' gakre be'nn ra'llda'o war.
58003014	Da li gakllo Criston' txhen, cha' nna zollo nxenra'll-lloe' kate llinte lla gatllo, kon cha' nxenra'll-lloe' kan' bxenra'll-lloe' da nellte.
58003015	Xti'll Diosen' nyojen nen: Cha' yénere kate nne Diosen' re', bi gakre be'nn ra'llda'o war kan' baso'n da xozxta'ore ka' kana', bi bzoa ake' xti'lle'n.
58003016	Na' dan' nen ka', lloe'n di'll ke da xozxta'ollo ka' babej da Moisésen' gan' nzi'i Egipto. Ben akre' kan' goll Diosen' leake', na' bi bzenay ake', bdilrén ake' Diosen'.
58003017	Ke len na' goklla'a Diosen' leake' choa iz, ni ke da xhinnjen' ben ake' na', na' wasa't ake' kan' nna lla'a ake' latj dachen'.
58003018	Be'nn ka', bi bzoa xti'll Diosen', bdichjbia' Diosen' ke ake', bne'e bi si'i ake' yel nbarazen', yezi'ra'll ake' kan' llazi'ra'll Dios na'.
58003019	Na' llroe'n bi byejle' ake' ke Diosen', ke len na' bi gok so ake' nbaraz yezi'ra'll ake' kan' llazi'ra'll Le'e.
58004001	Na' lekze ni ke lli'on bne Diosen', be'nn chejle' xti'lle'n nni't ake' nbaraz yezi'ra'll ake' kan' llazi'ra'll Le'e. Ke len na' llaya'l bi gakllo wedenay rao Diosen'.
58004002	Lli'o ba bénello Di'll Wen na', nench gak yerallo rao da xhinnjen', ka di'll dan' bene da xozxta'ollo ka' kana', na' di'll dan' ben akre'n, bibi de benen ke ake' le bi byejle' ake' ke'e.
58004003	Na' lli'o llejle'llo kan' ne Dios na', ba zokzllo nbaraz llazi'ra'll-llo kan' llazi'ra'll Le'e. Na' nyoj dan' bne'e ke da xozxta'ollo ka', bne'e: Na'll goklla'a ake' bdichjbia', bnia': “Kbat si'i ake' banez yezi'ra'll ake' kan' llazi'ra'lla' nada'.”  Diosen' bzorao llazi'ra'lle' kan' bayoll bxie' yellrion'.
58004004	Na' zo ra't gan' nyoj xti'll Diosen' kan' bene' lla gallen', nen: Kat bllin lla gallen', billbi ben Diosen', kon bzoe' nbaraz bazi'ra'lle'.
58004005	Na' leska' nyoj kan' bne'en, nen: Kbat si'i ake' banez yezi'ra'll ake' kan' llazi'ra'lla' nada'.
58004006	Na' nna naken da li, bal be'nn bi nna chejle' ake' xti'll Diosen', na' ni't ake' bi nna so ake' nbaraz yezi'ra'll ake', kan' llazi'ra'll Le'e, na' be'nn ka' bene Di'll Wen ke'en kana' bi byejle' ake', na' bi gok yezi'i ake' banez yezi'ra'll ake', yel bi bzenay ke ake' na'.
58004007	Bde na' bne Diosen' da yobre: “Nna' wak yezi're banez yezi'ra'llre.” Na' bene' nench bzoj da rey Daviden' da ni, nen: Cha' nne Diosen' re' nna', bi gakre be'nn ra'llda'o war.
58004008	Da Josuén' bche'e da xozxta'o be'nn Israel ka', gan' bxhi'i ake' yellrio dan' be'e Diosen' leake', na' bibi gok gone' nench nni't be'nn ka' nbaraz yezi'ra'll ake'. Ke len na' bdere be'e Diosen' di'll, bne'e wllin lla cha'a be'nn yezi'i ake' banez yezi'ra'll ake'.
58004009	Ke len na' ba brej Diosen' be'nne nench gak ake' rallne'e, leake'n nni't ake' nbaraz yezi'ra'll ake' ka nbarazen' bzo Le'en.
58004010	Na' be'nn ka' ba llazi'ra'll ake', bill llon ake' ka nen ke ake', llazi'ra'll ake' kan' llazi'ra'll Diosen', ka bayoll bxie' yeolol da zjadé.
58004011	Na'llen' llaya'l we'la'll-llo chejle'llo xti'll Diosen' do yichj do ra'll-llo, nench yezi'llo banez yezi'ra'll-llo kan' llazi'ra'll Dios na', bi gak kello kan' gok ke be'nn ka' bi byejle' xti'lle'n kan' ben da xozxta'ollo ka'.
58004012	Xti'll Diosen' napen yel wak yekoben yichjra'llda'o be'nn llzenay len. Llazen lo yichjra'llda'ollo, na' llonllen ka to spad da nla llop la' rawe, le llroe'n lli'o cha' llzenayllo ke Diosen' o cha' ke kwinllo, na' llzejnie'n lli'o ka xhbab da yo' lo yichjra'llda'ollon', na' ren yeolol da zera'll-llo cha' naken da wen o cha' naken da xhinnj.
58004013	Bibi de da nga'ch rao Diosen'. Le'en nnezre' yeololte da yo' lo ra'llda'ollo, na' wllin lla kat nnabyollre' lli'o ke yeolol da benllo.
58004014	Jesúsen' be'nnen' nak Xhi'nn Diosen' ba bayepe' yebá, na' llie' gan' llia Dios na'. Nake' bxoz brao kello be'nn le zerawe za'ke'. Ke len na' llaya'l seteze sello wxenra'll-lloe' kan' ba bnello gonllo na'.
58004015	Jesúsen' be'nnen' nak bxoz brao kellon', llakbe're' bi da ka' nak da zed kello, le daxi'on gokra'llen wko'yelen Le'e gone' da xhinnj, na' la'kze bllayrawe' ka ya'nnen' llayrao lli'o, na' bi bene' da xhinnj.
58004016	Ka naken nake' bxoz brao kello, na' llaya'chra'lle' lli'o, na'llen' llaya'l yelwill-llo Diosen' gan' llie' na', bi llebllo we'renlloe' di'lle, nnabllo yezi'xhene' kello, na' gakrene' lli'o, le nllie're' lli'on.
58005001	Yeolol be'nn ka' ba gok bxoz brao ke yell Israelen', be'nn brej lwellj be'nnach ake, gok rao na'a ake' lljasán ake' bi da lljasán ake' rao Dios na', baso'te' bayi'x ak, brarj ake' xchen akba' nench bazi'xhen Diosen' do'l xhia ke da xozxta'ollo ka'.
58005002	Na' bxoz ka' bdap ake' yel llxhenra'll ke be'nn bi nna chejnie' kan' llaya'l gon ake' na', na' ren be'nn ka' ba nxoayay da xhinnjen' leake', le lekze be'nnach be'nn wen da xhinnj leake'.
58005003	Ke len na' benen bien, bxoz ka' baso'te bayi'x ak, na' brarj ake' xchenba', nench bnnab ake' yezi'xhen Diosen' da xhinnj ke ake'n ren da xhinnj ke yezikre be'nne.
58005004	Na' ni to bxoz ka' bi bayoe'rao kwin ake', na' bi brej kwin ake' gak ake' bxoz brao, Dios na'kzen' llbej leake', totoe' gak ake' bxoz brao kan' bene' breje' da Aarón.
58005005	Ka'kzen' gok ke Criston', bi bayirje' akre gone' nench gake' xhen, ni ke brejze kwine' gake' bxoz brao, Dios na'kzen' breje' Le'e, na' golle' Le'e: Rwe'n nako' xhi'nna', nna' lla ba broe'ra' bzoa' rwe'.
58005006	Na' ga yobre nyoj ye to da bne'e: Rwe' nako' bxoz ke chnare, kan' gok bxoz be'nnen' re Melquisedec.
58005007	Na' Criston' chak bde'e yellrio ni, balwille' Xe'e Diosen' be'nnen' nape' yel wak nench yesre'e Le'e bi gate', na' bnne'e zillje bllelle' bnnabe' gakrene' Le'e. Na' bxhexj yichj Criston', bene' kan' bne Xe'e na', na'll Xe'e Diosen' bzenaye', na' gokrene' Le'e nench bi bllebe' yel goten'.
58005008	Na' Criston' la'kze nake' Xhi'nn Dios, bllayraokze' yeolol da ka' gok ke'e, na' bzoe' xti'll Diosen' nench byejnie're' kan' llak ke lli'o be'nnache.
58005009	Na' bayoll gok ke'e yeolol da gokra'll Diosen', na'llen' gope' yel wak, be'e yel llasrá ke yeolol be'nn wzenay ake' ke'e.
58005010	Kan' naken Dios na'n, breje' Le'e nake' bxoz brao, nake' ka bxoz Melquisedec.
58005011	Nna dell da nnia' re' ke da ki, na' to bni' naken nnia'n, na' chejnie'ren, le bill lle'nere wzenayren.
58005012	Da xhen ba gok nxenra'llre Criston'. Ba go'l wzejnie're be'nne xti'll Diosen' chenake, na' latj wzejnie'ren na', nna yálljzere no wzejnie' re' da yobre, ka da ka' bsedre nellte. Ke len na' nakre ka to bida'o nna lla'll, latje ba llaya'l gaobe' yel wao.
58005013	Na' be'nn ka' nna yallj wsed akre' leake', nak ake' ka to bida'o nna lla'll, bi nna chejnie' akre' xti'll Diosen' kwasro, nench gon ake' da zej lixhej rao Dios.
58005014	Na' dan' ne xti'll Diosen' da nakll bni', naken ka to yel wao da llao be'nn gore. Na' be'nnen' ba llejnie' len na', wayakbe're' kat bi da yenre' cha' naken da wen o cha' naken da xhinnj, le ba yo'rawe' llzenaye' ke Dios.
58006001	Ke len na' ba llaya'l garllo, kere le da leze wiallo ka da ka' bsedllo kan' bxenra'll-llo Xanllo Jesucriston', na' bill wabi'llo wiallo akre zejen dan' llayate be'nn, o cha' akre gak ke be'nn llon da xhinnj, na' akre llaya'l wxenra'll-llo Diosen',
58006002	na' akre zejen dan' llchoa' be'nn ka' nis, na' dan' llxoa ta'kllo yichj be'nne llnnabllo gakrén Diosen' le'e. Bill yalljen wsedllo kan' gak kat yesbán Diosen' be'nn wat ka', na' katen' choybie' sa'kzi' be'nn ka' ben da xhinnje.
58006003	Na'llen' chejll-llo chi'ollo cha' Diosen' gonne' latj.
58006004	Ni't be'nn ba byo' beni' ke Criston' yichjra'llda'o ake', na' ba llakbe'e akre' kan' nak yel nban dan' llonn Criston', na' zo Spíritu ke Diosen' lo yichjra'llda'o ake'.
58006005	Ba nnez akre' xti'll Diosen' naken da wen, na' ba nombia' ake' yel wak ke Diosen' dan' wroe'llre' be'nnache.
58006006	Cha' llin to lla wsanra'll ake' chras, na' bill gonlira'll ake' Criston', na' kwej yichj ake' xti'lle'n to chi'ze, kere waklle wayat akre' ke dan' ba brej yichj ake' Le'en, le lo ra'llda'o ake' na'n, ba llon ake' txhen be'nn ka' bda'a Xhi'nn Diosen' le' yay cruzen', na' llon ake' nench be'nn yobre wie' Le'e.
58006007	Llaya'l gak yichjra'llda'ollon' ka to yellrio cha'o ga llaz be'nne. Llayoll llak yejen' doxhen, na'll llak bi da llaz ake'. Na' llak da yallje be'nn ka' llaz na'. Na'll ba benla'y Diosen' yellrion' nak ka'.
58006008	Zan be'nn ka' bi lle'ne wzenay xti'll Diosen', nak ake' ka to yellrio ga llra' yay ye'che, na' billre yi'x da bi llon llin. Yellrion' nak ka' bibi za'ken, na' ba lle'ne xane'n kweje'n yichje', na' yi'x dan' llachj rawe na', wllin lla wzeye'n.
58006009	Re' be'nn bi'che, nllie'ra' re', la'kze ba bia'a di'llen' ka', llakra' bije gonre kan' llon be'nn ka' llsanra'll xti'll Diosen', na' gonjere wen, le ba basrá Diosen' re' rao da xhinnjen'.
58006010	Diosen' zeje' lixheje, bi ganra'lle' kan' ba benre xchine'n, na' ka yel nllie'n zo lo yichjra'llda'ore, na' kan' nna llonre nna', llakrenre yezikre be'nne nxenra'll Le'e.
58006011	Na' zera'llto' totore nnaore gonre bi da ka' llaya'l gonre do yichj do ra'llre, chaga bi nna llin lla gatre, nench nnézere yellinre gan' llia Dios na'.
58006012	Lle'neto' bi gakre be'nn xhawatraz ka dan' ne Dios na'. Na' lle'neto' gonre kan' ben be'nn ka' blla'a kana', bxenra'll ake' Dios, byejle' ake' gon Diosen' kan' golle' leake' na', na' bdap ake' yel llxhenra'll bllinte lla bene'n.
58006013	Kan' goll Diosen' da Abraham na', be'nn zan gak xhi'nn dialla ke'e, bzoa kwine' gak kan' bne'e na', le nollno zo be'nn napll yel llnebia' ka Le'e.
58006014	Na' bne'e: “Da li gonkza' nench gak wen ko'o, na' cha'a be'nn zan xhi'nn dialla'o.”
58006015	Na' Abraham na' bdape' yel llxhenra'll chak breze', na'll bllin lla bzorao llak kan' bne Diosen'.
58006016	Be'nnach ka' yo'rao ake' llzo ake' Diosen' kat bi da ne ake', le llnebia'll Diosen' ka leake'. Kone ka' billbi de da gakyollrén ake' leake'.
58006017	Na' bzoa Diosen' kwine' nench nneze be'nn ka' nak xhi'nn dialla ke da Abraham na', kere da te ke dan' bne'e gone'n.
58006018	Diosen' bene' chop da ki: bne'e kan' gone', na' lekze' bzoa kwine' nench nnézello Le'en gak gone' kan' bne'e na', na' kere da te gon bi gak kan' bne'en. Na' lli'o ba llejle'llo xti'lle'n, ba bazi'xhene' kello, na' yewello nnézello yellinllo gan' llie'n, na' Diosen' bi llak we'e di'll wenra'lle.
58006019	Na' nnézello Le'en gone' kan' ba golle' lli'o. Ke len na' zello choch, ka lli' to barco kat nllejen to ya zi'i, na' lloa' xti'lle'n nen de to latj kello yebá gan' llie' llnebie'n.
58006020	Jesúsen' ba blliarawe' byoe' gan' zo Diosen', gan' nono be'nnach gok cho', na' bene' nench lli'o gak cho'llo. Le nake' bxoz brao ke chnare, nake' kan' gok bxoz Melquisedec.
58007001	Melquisedec na' goke' be'nn wnebia', na' bnebie' gan' nzi'i Salem, na' Dios be'nnen' nake zeraoze be'nn brao, breje' le'e goke' bxoz. Na' Abraham na' zaze'e rao wdile gan' jene' gan ga'y be'nn wnebia', na' Melquisedeken' jatile' le'e, na' benla'ye' le'e.
58007002	Na' kan' zaza'a Abraham na', zanse'e da jatope' da bene' gan rao wdil na', na' bene'n chi kwen, na' be'e to kwen ke bxoz Melquisedeken'. Na' Melquisedec na' zeje di'll “be'nn wnebia' zej lixheje”. Na' goke' be'nn wnebia' ke be'nn ka' lla'a gan' nzi'i Salem, zeje di'llen' “be'nn wnebia' ke be'nn zjani'te nbaraz”.
58007003	Bi nyojen cha' no gok xaxhna' Melquisedeken', na' cha' no gok xozxta'we', na' ni ke nyojzen bat gorje' na' bat gote'. Na'llen' nello Melquisedeken' nake' ka rebze Xhi'nn Diosen', na' nake' bxoz ke chnare.
58007004	Na' lewiá ke ka be'nn braon' gok bxoz Melquisedeken'. Ke len na' brej da xozxta'ollo Abraham na', to kwen rao chi kwen dan' jatope' rao na'a be'nn wnebia' ka', na' be'en bxoz Melquisedeken'.
58007005	Na' da xozxta'ollo be'nn ka' gorje rao dialla ke da Levín', be'nn ka' gok bxoz ke yell Israel na', bchixhj ake' to kwen weje rao chi kwen yeolol bi da go't ke yezikre be'nn wrall ke ake' ka', le ka'n nyojen le' ley dan' bzoj da Moisésen'. Na' yeololkze gok ake' dialla ke da Abraham, bxoz ka' na' yezikre be'nne.
58007006	Na' Melquisedeken' la'kze bi gorje' rao dialla ke da Levín', Abraham na' be'e le'e to kwen weje, rao chi kwen da ka' jatope' na', na' Melquisedeken' benla'ye' da Abraham na', be'nnen' bcheb Diosen' gonla'ye'.
58007007	Na' nnézello be'nnen' llak llonla'ye' be'nn yobre, za'klle' kerke be'nnen' llak la'y na'.
58007008	Na' be'nn ka' nak bxoz kan' ne ley dan' bzoj da Moisésen', lloe' ake' leake' to kwen weje rao chi kwen rao yeolol bi da de ke ake', na' bxoz ka' nak ake' lwellj be'nnachllo be'nn llat. Na' ke bxoz Melquisedeken', xti'll Diosen' lloe'n di'll ke'e ka to be'nn nna nbankze'.
58007009	Na' dan' be'e Abraham na' le'e da ka', wak nnello da Leví na'n be'e Melquisedeken' to kwen weje rao chi kwen da ka'.
58007010	Le bderen' gorj Levín' rao dialla ke da Abraham na', na' Leví na'n goke' xozxta'o be'nn ka' gok rao na'a ake', btop ake' da ka' be'e be'nn Israel ka' ke Diosen'.
58007011	Diosen' be'e be'nn Israel ka' ley ke'en kana', na' bxoz ka' gorj rao dialla ke Leví, be'nn ka' gok xhi'nn dialla ke be'nnen' golle Aarón na', benrén ake'n llin. Bixha bxoz ka' bibi gok gon ake' nench gak yichjra'llda'o be'nnachen' yall rao Dios. Ke len na' byallj yed ye to be'nn nak bxoz kello ke chnare, na' Le'en nake' ka bxoz Melquisedec na', kere ka da bxoz Aarón.
58007012	Na' ka nak ba zo bxoz ke chnare kello, ke len na' leska' byalljen blla'a leyen'.
58007013	Le Xanllo Jesúsen' be'nnen' nak bxoz kello, bi gorje' rao dialla ke da Levín', le nono gok bxoz rao yeolol be'nn gorje lo yo' rill Jesúsen'.
58007014	Le nnézello Xanllo Jesúsen' gorje' rao dialla ke da Judá, na' da Moisésen' bi bzoje' le' leyen' gan' nen be'nn garje rao dialla ke da Judán' gake' bxoz.
58007015	Na' nakbie'kze ba blla'a leyen', le ba zo be'nnen' nak bxoz kob kello, na' nake' ka bxoz Melquisedec na'.
58007016	Bi gorje' rao dialla ke da Leví kan' gok bxoz ka', be'nn ben llin kan' ne leyen', zan ka nake bxozen' bne Diosen' yede', naplle' yel wak le chras bi gate'.
58007017	Kin' nyoj dan' bne Diosen' ke'e, nen: Nako' bxoz ke chnare, kan' nak bxozen' re Melquisedec.
58007018	Na' bxoz ka' bne Diosen' bni't kana', bill noe' latj so ake' nna', le dan' bllia leyen' bia'a gon ake', bi gok yeka'n da xhinnj ke be'nnach to chi'ze.
58007019	Na' lekze bi gok gon leyen' gak yall yichjra'llda'o be'nnach rao Diosen'. Zan nna' ba llakll wen kello, le ba zo bxoz kello, be'nn ba baka'a do'l xhia kello to chi'ze, nench llak lljabi'yllo gan' zo Diosen'.
58007020	Bzoa Diosen' kwine' nench nnézello da li zokze Jesúsen', na' nake' bxoz kello.
58007021	Le bi bzoa kwin Diosen' kan' bwa'le' xhi'nn dialla ke Aarón na', gak ake' bxoz. Le nyojen kan' golle' Jesúsen' nen: Diosen' ba bzoa kwine' nne'e da li bi wche'e kan' golle' Le'e gone': “Nako' bxoz ke chnare, kan' nak bxoz be'nnen' re Melquisedec.”
58007022	Ke len na' zo Jesúsen' llone' nench nnézello gakrén Diosen' lli'o ke chnare kan' bne'e gone' na'. Kan' bne'e gakrene' lli'o nna', za'kllen ka dan' golle' xozxta'ollo ka' kana'.
58007023	Na' be'nn ka' gok bxoz kan' ne ley dan' bzoj da Moisés na', gok ake' be'nn zan, le ka got tweje', le bazoa akte' roraze' be'nn yobre.
58007024	Zan ka nak Jesúsen' zoe' ke chnare, ke len na' nake' bxoz kello ke chnare.
58007025	Na'llen' llak llasre'e lli'o, na' wak nnabllo rao Diosen' yezi'xhene' kello, ni ke dan' zokze' ke chnare llnnabe' okré kello rao Diosen'.
58007026	Jesúsen' nake' be'nn yálljello, gak bxoz brao kello nench gakrene' lli'o, le nake' be'nn ra'llda'o yall. Bibi da xhinnj none', na' bibi do'l nape'. Nlla're nake' ka be'nnach be'nn llon da xhinnj. Jesúsen' ba bayepe' llie' gan' llia Dios na'.
58007027	Bi nake' ka bxoz brao ka' blla'a kana', be'nn ka' tlla tlla baso'te bayi'x, brarj ake' xchenba' nench llnnab ake' yezi'xhen Diosen' ke do'l xhia ben ake'. Llayoll na' na'll llnnab ake' ke yezikre be'nn Israel ka'. Na' Jesúsen' chniaze bzane kwine', ni ke xto'l be'nnach, bet ake' Le'e le' yay cruzen'.
58007028	Be'nn ka' gok bxoz brao kan' ne ley dan' bzoj da Moisésen', gok ake' be'nn wen da xhinnj kan' nak nollre be'nne. Na' kan' ba gok zan iz bzoj da Moisésen' ley na', na'll bzoa kwin Diosen' da li to chi'ze zokze Xhi'nne' Jesúsen', nake' bxoz brao kello. Na' Le'e zoe' ke chnare, na' nak yichjra'llda'we'n kan' llazra'll Dios na'.
58008001	Da ni llonllen rao yeolol da ka' ba bnia' na': zo bxoz brao kello be'nn nakya'nne kan' lle'ne Dios na', na' ba llie' yebán' llnebia'rene' Diosen' txhen, be'nnen' nake' le zerawe be'nn za'ke.
58008002	Llone' llin gan' llia Diosen', to latj la'ye ga noncha'o Diosen', na' kere lo yo' da ben be'nnach ga we'rao ake' Le'e.
58008003	Le yeolol bxoz brao ke be'nn Israel ka', zo ake' lloe' ake' Diosen' bi da lloe' ake', na' llot ake' bayi'x llrarj ake' xchenba' rao Diosen'. Na' dan' nak Jesúsen' bxoz brao kellon', benen bien be'e kwine', bet ake' Le'e brarj xchene'n, ni ke da xhinnj kello na'.
58008004	Chenak Jesúsen' nna nake' be'nnach ke yellrio ni, bi gak gake' bxoz, le zjazó bxoz ke be'nn Israel ka', lljasán ake' bi da lljasán ake' rao Diosen', kon kan' ne ley dan' bzoj da Moisésen'.
58008005	Na' ka nak dan' llon bxoz ka' lla'a yellrio ni, llon ake'n gan' nak ka lwa'a ke dan' zo yebá gan' llia Dios na'. Na' nnézello naken ka lwa'a ke yebán', le kan' za gon da Moisésen' yoda'o dan' lladobte gan' ben bxoz ka' llin ke Diosen' kana', na' goll Diosen' le'e: “Yeolol dan' ba bnia' gonre na', legonen kon kan' ba broe'ra' rwe' kan' bzollo rao ya' na'.”
58008006	Na' da llon Jesúsen', da xhen za'kllen ka dan' llon bxoz ke be'nn Israel ka'. Na' kan' bcheb Diosen' gakrene' lli'o dan' ba be'e kwin Jesúsen', ni ke xto'l-llo na', lekze da xhen za'kllen ka dan' golle' da xozxta'ollo ka' kana'.
58008007	Le chenak ley nell na', bxha'ken nench da xozxta'ollo ka' gon ake' da wen, na' bi byalljen chixjwe' Diosen' to da kobe.
58008008	Diosen' bre're' bi gok nnao ake' xti'lle'n, na' bne'e: Wllin lla kate nnia' to da kob da gona' gakrena' re', nakre xhi'nn dialla ke be'nn ka' blla'a Israel, na' ren be'nn ka' nak xhi'nn dialla ke be'nn ka' blla'a Judá. Nada' naka' Xanre Diosen' nia' ka'.
58008009	Nlla'ren golla' da xozxta'ore ka', gona' gakrén ake' kana', bllie' akre', na' bena' nench ballach ake' rao na'a be'nn Egipto ka'. Leake' bi ben ake' kan' goll ake' na', nench gak wen ke ake'. Na' ke len na' bsana' bill gokrén ake', nada'n naka' Xanre Diosen' nia' ka'.
58008010	Na' kin' gona' gakrena' xhi'nn dialla kere ka', nakre be'nn Israel katen' llin lla: Nada' Xanre Dios gona' nench cho' yichj ake' dan' nllia' bia'a gon ake' na'. Na' gona' gaken ka to da nyoj lo yichjra'llda'o ake', na' toz nada' wxenra'll ake', na' leake' gak ake' yell kia'.
58008011	Na' ni ke yalljzen wzejnie' lwellj ake' gombia' ake' nada', na' ni ke yalljzen wzejnie' akre' no bi'ch lwellj ake', le kana' yeolole' gombia' nada', no xkwi'd no be'nn gore.
58008012	Kana'n yezi'xhena' da xhinnj ke ake'n, na' bill lljadinra'lla' da xhinnj ka' ba ben ake' na'.
58008013	Diosen' be'e di'll ke da koben' dan' bne'e gone' gakrene' lli'o, ke len na' ba nnézello ba blli'ye' ka'le dan' golle' xozxta'ollo ka' kana'. Na' da goren' dan' ba bkwase' ka'le ba rez yeranen.
58009001	Diosen' golle' da xozxta'ollo ka' kana', gakrene' leake' nench gak wen ke ake' cha' gon ake' kan' ne ley ke'e na'. Na' chak nna llon da nellen' llin, dan' golle' leake' kana', goll Diosen' leake' akren' gon ake' wxenra'll ake' Le'e, na' akren' gon ake' yoda'o gan' wxenra'll ake' Le'e yellrio ni.
58009002	Ben ake' yoda'on, na' brej ake'n chop kwenre, na' to kwenen goken gan' llo' bxoz ka', na' ganna' bzoa ake' to kandler, na' to mes ga bkwa'a ake' yet xtir da nak ke Dios. Na' bsi'i ake'n Latj La'ye.
58009003	Na' bze ake' to ra'll lo yo' na', nench goken chopre, na' dan' ye to na', bsi'i ake'n Latj gan' Llroe'rao Dios.
58009004	Na' lo da wllope na', bze ake' ye to mes de ya cha'o dan' nzi'i oro, ga bzey ake' yare, na' ye to kaj da bwazj ake' ya cha'o dan' nzi'i oro doxhente. Na' lo kaj na' bro' ake' to ye's de ya cha'o nzi'i oro, ga bro' ake' ra't yet xtir dan' nzi'i maná, na' bro' ake' xhis ke da Aarón na', dan' baga'a. Na' leska' bro' ake' yej ra'y ka', dan' byoj yeolol di'llen' bne Diosen' gon ake' nench gakrene' leake'.
58009005	Na' ko'll kaj na', bzoa ake' chop angl be'nn llroe'rao da nak ke Dios, nench nroe'n zokze Diosen' gan' xhoa kajen'. Na' nna' bi llonen bien we'llo doxhen di'll kan' nak da ki.
58009006	Bayoll ben ake' yoda'o na', bni't ake' da ka' loe na', na'll byo' bxoz ka' yeo lla lo latj la'y nell na', dan' le zote kate llo'llo, le chop kwenren' brej ake' yo'n, na' ben ake' kan' goll Diosen' leake' gon ake' we'xhen ake' Le'e.
58009007	Na' loe da wllope na', toze bxoz brao na' gok byoe' loen' tweje rao twiz. Na' ka byoe' loe na', benen bien be'xe' llen ke bayi'x ka', bllie'n rao kajen' nench bazi'xhen Diosen' ke do'l ke'e, na' bazi'xhente' ke be'nn yobre be'nn Israel ka', ni ke da xhinnj ke ake' dan' ben ake' bi gokbe'e akre' na'.
58009008	Na' dan' bi de latj cho' noteze be'nne lo da wllope na', Spíritu ke Diosen' llzejnie'n lli'o, bi nna gak cho' be'nnach gan' nak Latj gan' Llroe'rao Diosen', cha' nna llon yoda'o nell na' llin yellrio ni.
58009009	Na' yeolol dan' llon bxoz ka' lo yoda'o na', llroe'n lli'o zollo nna' kan' llak yebá gan' zo Diosen'. La'kze da zan da lloe' be'nne Diosen', na' bayi'x zan llot ake' lloe'xhen ake' Le'e, bibi yel wak nsa'a da ka' nench nnez akre' bibi do'l nap ake' rao Dios.
58009010	Na' ka nak dan' llon be'nn Israel ka' lo yoda'on, naken ke no yel wao, no nis, na' llayib kwin ake', na' billre da za'k ke kwerp ke ake' na'ze. Na' ba benen llin chak bi nna yecha'a Diosen' dan' bnao ake', na' koe' da kob na'.
58009011	Na' nna' ba ben Criston' to da wen kello, ka naken ba nake' bxoz brao kello. Na' zoe' yebán' nake' bxoz kello rao Dios, na' gan' zoe'n za'kllen ka yoda'o da ben be'nnach yellrio ni.
58009012	Na' bi be'xe' llen ke no chib no bell da'o, kan' byoe' bnnabe' nench bazi'xhen Diosen' do'l kello ka', kwinkze' be'e latj bet ake' Le'e, brarj xchene'n ni ke lli'o to chi'ze le' yay cruzen', ka'n gok byoe' gan' llia Diosen', na' bake'e do'l kellon' ke chnare.
58009013	Ley dan' bzoj da Moisésen' nyojen, nen lle'nen wlli' bxozen' be'nn Israel ka' no xchen chib, na' no xchen bell, na' llchix ake'n de, da llaga'nn kat llzey ake' to vak da'o. Len llayiben leake' chde'jze.
58009014	Zan xchen Criston' dan' badrarje' ni ke lli'o, za'kllen ka xchen bayi'xe, le len na' llayonen yichjra'llda'ollon' yall ke da xhinnj ba benllo. Ke len na' bill nlloy kellon' gatllo ni ke da xhinnj kello, na' sokzllo we'raollo Dios be'nnen' zo ke chnare. Spíritu ke'e na' gokrenen Criston' bzane' kwine', na' bake'e da xhinnj kellon', na' bibi do'l ke Criston' de.
58009015	Criston' badrarj xchene'n nench bzorao llak da koben', dan' bne Diosen' gone' nench sollo nbaraz rawe' na'. Na' ba bxie' da koben' nench balteze be'nnen' ba breje', yellín ake' gan' llie' na' ke chnare. Na' dan' got Criston' badrarj xchene' na', na'llen' wnitrawe' do'l xhia ke dan' ben be'nn ka', chak nna llon llin dan' bdixjwe're' da nell, dan' bne'e gone' na'.
58009016	Kat to be'nne ba blise' to yich da de lloe' di'lle, kat ba go'tbia' ba got be'nnen' ben dan' lloe' di'll na', kana'll gak kan' nen na'.
58009017	Le to da de lloe' di'll, bi gak kan' nen na', chak nna zo be'nnen' ben len na'. Kat ba gottelle', kana'llen' gak kan' nen na'.
58009018	Na' ka'n gok ke da nell dan' goll Diosen' da xozxta'ollo ka' gakrene' leake'. Ke len na' bllie' bia'a brarj ake' xchen bayi'x nench bxhen.
58009019	Ka bayoll be'rén da Moisésen' da xozxta'ollo ka' di'll ke yeolol dan' bne Diosen' gon ake' kan' ne ley ke'e na', na'll blli' da Moisésen' leake' xchen bell da'o, na' xchen chiv da'o dan' nchix nis. Bllie'n leake', na' benrene' llin yich xha xhi're da nben da xhna, na' ren to xhis yi'x da'o dan' nzi'i hisopo. Leska' bllie'n rao yich ka' gan' nyoj ley ke'e na'.
58009020	Na'll goll da Moisésen' leake': “Llen ni llroe'n gaken da li kan' ba bne Diosen' gone' gakrene' re'.”
58009021	Leska' bene' bllie' llen na', lo yoda'on, na' billre da ka' benrén ake' llin gan' be'rao ake' Diosen'.
58009022	Leyen' bzoj da Moisésen' nllian bia'a wlli' bxozen' llen rao yeololte bi da llonrén ake' llin, nench gaken yall rao Diosen'. Leska' ne leyen' cha' bi nna larj llen, bi yezi'xhen Diosen' ke do'l ke be'nnachen'.
58009023	Ka'n gok byalljen wlli' ake' xchen bayi'x lo yoda'on, na' bayonen yall bi da ka' llonrén ake' llin lo yoda'on, nench ben ake' llin rao Dios na', na' yoda'on naken ka to da llzejnie'n kan' nak yebá na'. Na' dan' de yebá na', byalljen to llen da za'kll.
58009024	Gan' byo' Criston' kere naken to yoda'o da ben be'nnach, dan' llroe' kan' nak yebán'. Le'en bayepe' yebán', na' bayoe' gan' llia Dios na', nench nne'e rorazllo rawe' na'.
58009025	Bxoz brao ke be'nn Israel ka', llo' ake' yoda'on twej rao to iz gan' nzi'i Latj gan' Llroe'rao Dios, na' ll-lli' ake'n xchen bayi'xe, zan Criston' tozen' be'e latj bet ake' Le'e brarj xchene'n kere da zan ras.
58009026	Chenak byalljen brarj xchene'n zan ras, ba gote' zan ras kan' bxhe yellriote chenake. Tozen' badrarj xchene'n kan' bne Diosen' ba bllin lla ke'e, nench llak llake'e do'l ke be'nnach.
58009027	Kan' ba bdixj Diosen' len ke be'nnachen', tozen' gate', na'll te na' nne Diosen' ke totoe' cha' sa'kzi'e o cha' yezie' banez.
58009028	Ka'n gok ke Criston' be'e latj gote' nench llake'e do'l ke be'nnach. Na'll llin lla yede' da yobre, kere nench yeke'e do'l ke be'nnach, zan nench yesre'e be'nn ka' bexh Le'en.
58010001	Ley dan' bzoj da Moisésen', kon bzejnie'n lli'o ra't da'o ke da wen na' ba llak kello nna' ba bed Criston'. Bi gok yecha'n yichjra'llda'o be'nn ka' bxenra'll Diosen', la'kze brarj ake' xchen bayi'x yo'y iz.
58010002	Chenak bayak yichjra'llda'o ake'n wen, kan' bet ake' bayi'x ka', na' kan' blli' bxozen' leake' xchenba' ni ke da xhinnj ke ake' ka', ba bnitrao xto'l ake'n to chi'ze chenake, na' bill gake lo yichjra'llda'o ake'n cha' da xhinnjen' ben ake', na' bill benen bien got ake' bayi'x ka' yeo iz chenake.
58010003	Na' dan' llot ake' bayi'x ka', na' billre da llon ake', ni ke da xhinnj ke ake' ka', na' llasa'ra'll ake' do'len' nap ake' to iz to iz.
58010004	Le xchen no bell da'o, na' chiv da'o ka', bi gak yeka'n da xhinnj ke be'nnach.
58010005	Kan' bed Criston' yellrio ni, golle' Diosen': Dan' llot ake' bayi'x, na' dan' lladwa'a ake' bi da lladwa'a ake' rao' na', kere da na'n lle'nro'. Zan beno' gorja' naka' be'nnach.
58010006	Dan' llot ake' bayi'x ka' llzey akeba' rao', na' yeolol da ka' llon ake' nench yezi'xheno' ke ake', kere da na'n lle'nro'.
58010007	Ke len na' bnia' kan' nyojen gan' nen: “Dios kia' ba za'a ganni, zadyena' kan' lle'nro' na'.”
58010008	Zga'tek goll Criston' Diosen': “Dan' llot ake' bayi'x ka', na' dan' lladwa'a ake' bi da lladwa'a ake' rao' na', na' dan' llzey ake' bayi'x ka' nench yezi'xheno' ke ake', kere da ka'n zera'llo', na' kere da ka'n llawero'”, la'kze ne leyen' da ka'n llaya'l gon ake'.
58010009	Na'll golle' Diosen' da yobre: “Ganni za'a zadyena' kan' llazra'llo' na'”. Ke len na' ba nnézello ba bkwase' dan' ka'le dan' gotllo bayi'xen', nench na' yezi'xhene' kello; roraz len na' brarj xchene'n nench bake'e da xhinnj kellon'.
58010010	Na' dan' ben Jesucriston' kan' lle'ne Dios na', kan' bzane kwine' bet ake' Le'e toze kana', ke len na' ba bayak yichjra'llda'ollo yall rao Dios, lli'o llonlira'll Le'e.
58010011	Na' twej twej bxoz ka', nao akse' llot ake' bayi'xen' yeo lla, na' llrarj ake' xchenba'n kan' ne leyen' llaya'l gon ake' na', la'kze cha' len bi llak yeka'n da xhinnj ke be'nnachen'.
58010012	Zan Jesucriston' toze'n bzane' yel nban ke'en, na' za'ken yesrán be'nnach ke chnare. Bayoll na' jallie' kwit Diosen' cha'we gan' llnebia'rene' Le'e.
58010013	Na'n llie' bexhe' llin lla, wxhexj yichj yeolol be'nn ka' llwie Le'e, na' wzenay ake' ke'e.
58010014	Na' dan' bsanra'll kwine' bet ake' Le'e toze kana', bene'n ni ke lli'o gakllo rallna'a Dios bayall-llo rao Le'e.
58010015	Na' Spíritu ke Diosen', lekze benen nench nnézello kan' naken na', le nyojen nen:
58010016	Kin' gona' gakrén ake' kat llin lla na'. Nada' Xanre Dios gona' nench cho' ra'llda'o ake' dan' nllia' bia'a gon ake' na'. Na' gona' gaken ka to da nyoj lo yichjra'llda'o ake'.
58010017	Leska' ne'e: Nna' bill lljadinra'lla' da xhinnjen' ba ben ake'n.
58010018	Na' kat ba bnitrao do'l kellon', bill yalljen gotllo no bayi'x, ni ke da xhinnj kellon'.
58010019	Be'nn bi'che, nna' wak cho'llo gan' zo Diosen' bi llebllo, le Jesucriston' brarj xchene'n, na' bake'e da xhinnj kellon'.
58010020	Na' wak nnello bsarje' to nez kobe, to da llonn lli'o yel nban zejlikane, le dan' gote' ni ke lli'o, wak cho'llo gan' zo Diosen', na' bill naken ka ke yoda'o da nga'ch kone ra'll da ze gan' nono gak cho'.
58010021	Na' zo bxoz brao kellon' nake' be'nn za'ke, na' nake' Xan lli'o brej Diosen' nxenra'll-lloe'.
58010022	Na' llaya'l sollo wxenra'll-llo Diosen' do yichj do ra'll-llo bi llebllo, na' llaya'l chejle'llo, xchen Jesucristo na'n baka'a da xhinnj kellon', le nnézello ba blloallo nis dan' llonlira'll-lloe'n.
58010023	Na' kan' bzoraollo be'llo di'll bnello yellinllo gan' llie' na', ka'kzen' llaya'lkze gonllo batteze, na' da likzen' yellinllo gan' llia Dios na', le zokze' llone' kan' bne'e na'.
58010024	Na' llaya'l yeyirjllo akre gonllo gakrén lwelljllo nench llie' lwelljllo, na' gonllo da wen.
58010025	Na' bi kwej yichjllo dan' llaya'l lldop ll-llayllo lloe'xhenllo Dios kan' llon bal be'nn llbej yichj ake'n. Llaya'l wasnise lwelljllo wxenra'll-llo Criston', ke nake nna' ba rez te ke yellrio ni.
58010026	Cha' nna naotezllo llonllo da xhinnjen' la'kze ba nnézello di'll li ke Criston', billre bi de da gon llin nench yezi'xhen Diosen' da xhinnj kellon'.
58010027	Na' cha' nna naollo llonllo da xhinnj, llaya'lkze llebllo Diosen', le Le'en gone' da yellayraollo cha' ka', yeyejllo lo yi' gabil ga kweyi'llo ren yeolol be'nn llwie Dios na'.
58010028	Kana' baso't da xozxta'ollo ka' noteze be'nne bi bzenay ke ley dan' bzoj da Moisésen', bi baya'chra'll ake' leake', kon cha' bni't chop chonn be'nne, toz ka bne ake' ke da xhinnjen' none' na'.
58010029	Nya'chraz kwis gak kello cha' wiello Xhi'nn Diosen', na' gákello bibi za'k xchene'n dan' brarje' bake'e da xhinnj kellon', na' cha' nnello ke Spíritu ke Dios be'nnen' nllie' lli'o. Le kan' brarj xchen Cristo na'n, bzorao llak da kob dan' bne Diosen' gone' gakrene' be'nn wxenra'll Le'e.
58010030	Nnézkzello kan' bne Diosen': “Nada' yellia' da xhinnj dan' llon ake'n, na' nada' gona' da sa'kzi' ake'.” Na' leska' nyojen nen: “Xanllo Diosen' wchoybie' akre gak ke be'nn ka' nak yell ke'en.”
58010031	Naksen da llebllo cha' lli'o nna llonllo da bill llaya'l gonllo rao Dios be'nnen' zo ke chnare.
58010032	Lelljasa'ra'll kan' bdaora'llre biteze da bxha'kzi're kan' bayoll byo' beni' ke Criston' lo ra'llda'ore.
58010033	Tweje bzi'chi'll ake' re' rao yeolol be'nn yell, na' tweje ka bchachrén ake' re', na' billre da bsa'kzi' ake' re', na' gókere kwis kan' ben akre' be'nn lwelljre ka'.
58010034	Baya'chra'llre be'nn lwelljre ka' be'nn ka' lla'a rill ya, na' gokrén akre', na' bzore nbaraz la'kze bwie be'nne re', na' bka'a ake' bi da go't keré, le ba nnézere de da za'klle keré yebán' da bi te ke.
58010035	Ke len na' bi kwej yichjre wxenra'llre Diosen', bi llebre, le wllin lla kat sore nbaraz.
58010036	Llaya'l gaora'llre kat llza'kzi're nench yeyoll gonre yeolol dan' zera'll Diosen', na' te na' wazoe' re' nbaraz ke chnare kan' bne'e na'.
58010037	Kan' nyoj xti'll Diosen' nen: Le llinte lla yed be'nnen' se'la' gan' zore na', bill llere'.
58010038	Na' be'nn ka' nak be'nn wen, ga't yel nban ke'e ke chnare, le nxenra'll ake' nada'n. Na' cha' bill wxenra'll ake' nada', bill wayazra'lla' kan' llon ake'n.
58010039	Na' lli'o bi nakllo ka be'nn ka' bill nxenra'll Le'e, be'nn ka' ba naken kweyi'. Zan lli'o zokzllo nxenra'll-lloe', na' yellinllo gan' llie' na' ke chnare.
58011001	Cha' nxenra'll-llo Diosen', nnézello wak da wen dan' bexhllo gak na', na' nnézello gon Diosen' gak kan' ne'e na', la'kze cha' bi nna re'llon.
58011002	Bal be'nn xozxta'ollo ka' ba bde, bayazra'll Diosen' leake', le bxenra'll ake' Le'e.
58011003	Dan' nxenra'll-lloe' na'n, llejle'llo kan' bnne Diosen', na' gok yebán' ren yellrio na'. Na' bi benrene' llin dan' llre'llo kan' bene' yeolol da ka' llre'llo na'.
58011004	Kana' da xozxta'ollo Abel benlira'lle' Diosen', ke len na' Abelen' be'e Diosen' to da nakll da wen, kerke dan' be'e be'nn bi'che' Caín na'. Na' dan' bawé Diosen' dan' be'e Abelen' Le'e na', na'llen' bnneze Abelen' nake' be'nn wen rao Diosen'. Na' la'kze ba got Abelen', dan' bzoe' benlira'lle' Dios na', nake' ka to be'nn nna zo llnneyoe lli'o sollo wxenra'll-llo Dios.
58011005	Na' lekze da xozxta'ollo Enoc bzoe' bxenra'lle' Dios, na' ke len na' bazi'i Diosen' le'e ka nna nbane'. Na' bi bre're' yel got, na' nollno bre'e le'e. Na' nyoj xti'll Diosen' nen, Diosen' bawere' kan' ben Enoken' chak bzoe' yellrio ni.
58011006	Diosen' bi llawere' be'nn bi nxenra'll Le'e. Le noteze be'nn yelwill Diosen' llaya'l chejle' zokze', na' chejle' Dios na'n, we'e yel nban zejlikane ke noteze be'nn nnaben' do yich do ra'lle.
58011007	Leska' da Noén', bxenra'lle' Dios, na' ka bdixjwe' Diosen' le'e ka da ka' za gak na', byejle' Noén' kan' goll Diosen' le'e na', na' bzenaye' bene' to barco gan' byoe' ren be'nn ka' lla'a ren le'e lo yo' ke'en, nench bi got ake' kan' babia nisen'. Na' dan' byejle' Noén' kan' bne Dios na', broe're' yezikre be'nn lla'a na', nap ake' do'le dan' bi bzenay ake' ke Dios. Na' lekze dan' bxenra'lle' Dios na', bne Diosen' ke'e, nake' be'nn wen rawe' na'.
58011008	Da Abraham na' leska' bxenra'lle' Dios. Na'llen' bzenaye' kan' balwill Diosen' le'e, na' golle' le'e cheje' ga de to yellrio zi'te da gak ke'e. Na' byejle' la'kze bi nombie' latjen'.
58011009	Na' Abraham na' dan' bxenra'lle' Dios na', jasoe' rall be'nn zi'te ga bne Diosen' gak ke'e. Na' bzoe' to lo yo' da lladobte, na' lekze lo yo' dan' lladob na', bzorene' xhi'nne' Isaaken', na' xhi'nn xhosoe' Jacoben', be'nn ki leska' goll Diosen' leake' gak yellrion' ke ake'.
58011010	Abraham na' bzoe' breze' rao yellrion', le bnnezre' wllin lla yelline' gan' llia Diosen' gan' nak to yell wen da ben Dios da bi te ke.
58011011	Na' Sara no'ren' nak no'r ke Abraham na', la'kze nake' be'nn will, na' ba nake' be'nn gore nench so xhi'nne', Dios na' bene' to yel wak nench bzo xhi'nne', le byejle' gonkze Diosen' kan' bne'e na'.
58011012	Ka'n gok bzo xhi'nn da Abraham na', la'kze ba nake' be'nn gor kwis. Na'llen' gok xhi'nn dialla ke'en be'nn zan kan' nak berj ka', na' kan' nak yoxh da lli' lloa' nisda'o da nono llak wrab len.
58011013	Yeolol be'nn ka' nxenra'll Diosen', bllin lla got ake'. Na' la'kze bi bxhi'i ake' da ka' goll Diosen' leake' na', bi gokllejla'll ake', na' blla'a ake' nbaraz byejle' ake' wllin lla gon Diosen' kan' bne'e na'. Na' ka' be'e ake' di'll nak ake' be'nn zi'te rao be'nn ka' lla'a rao yellrion', na' bibi rall ake' bzo yellrio ni.
58011014	Na' dan' be'e ake' di'll bibi rall ake' zo yellrio ni, broe'n bzera'll ake' yellín ake' ga yobre gan' gak rall ake' na'.
58011015	Chenak ben ake' xhbab yell gan' gorj ake' na', naksen rall ake', na' go't latj jayake' chenake, zan bi ben ake' xhbab ka'.
58011016	Bzera'll ake' yellín ake' yebán', byejle' ake' na'len' nakse rall ake', bnnez akre' nakllen wen ka yellrio ni. Na'llen' bi lliye'e Diosen' gake' Dios ke ake', na' ba bencha'we' to yell ga lla'a ake'.
58011017	Na' Abraham na' bxenra'lle' Diosen', na' bzoe' di'll kan' goll Diosen' le'e, le Dios na'n bwie' cha' gone' kan' golle' le'e, llaya'l got xhi'nne' Isaaken' rawe' na', nench gonxhene' Le'e. Na' ba zete' gote' xhi'nne'n la'kze bnnezre' goll Diosen' le'e:
58011018	“Gona' nench nni't xhi'nn dialla ko'o be'nn gak xhi'nn dialla ke Isaaken'.”
58011019	Abraham na' bachoyra'lle' gotebe', le nnezre' llak llasbán Diosen' be'nn wat. Na' Diosen' bi be'e latj gotebe'. Na' wak nnello basbanebe' radj be'nn wat la'kze bi gotbe'.
58011020	Bde na' benlira'll Isaaken' Dios. Na'llen' bne Isaaken' Diosen' gone' wen ke xhi'nne' Jacob na' ren Esaú.
58011021	Leska' da Jacoben' benlira'lle' Dios. Na'llen' kan' ba rez gate' na', bne'e Diosen' gone' wen ke xhi'nn xhosoe' ka', bi ka' gok xhi'nn da José. Na' blle'ke' bxhexj yichje'n be'xhene' Diosen' nchi'chteze to yay da'o.
58011022	Da Josén' bxenra'lle' Dios, na' byejle' wllin lla yellach be'nn wrall ke'e ka' gan' nzi'i Egipton' kan' bne Dios na'. Na'llen' ka ba rez gate' na', golle' leake' yesa'a ake' llit ke'en kat yellach ake' na'.
58011023	Kan' gorj da Moisésen', na' bxenra'll xaxhne'e ka' Dios, bi blleb ake' ka nak bi ben ake' kan' bne reyen' gon ake'n, bne'e llaya'l got ake' bida'o ke ake'n. Na' chonn be'o bkwa'ch akebe', le gokbe'e akre' nakbe' to bida'o wallejllo.
58011024	Na' bi no'ren' nak xhi'nn rey na', bazie'be' basgorebe'. Na' ka ba blli'o da Moisésen', bi gokra'lle' gon ake' le'e ka xhi'nn bi no'r ke rey ke Egipto na', le benlira'lle' Dios.
58011025	Ke len na' byazra'lle' bllayraorene' be'nn wrall ke'e ka', yeolol dan' bsa'kzi' be'nn Egipto ka' leake', na' bi gokra'lle' gonrene' be'nn Egipto ka' txhen, le nnezre' sete te ke yel llawé ke da xhinnj ka' llon leake'n.
58011026	Byazra'lle' bllayrawe' kan' bllayrao Cristo na', nench bene' kan' lle'ne Dios na', bi bzera'lle' gak ke'e yeolol yel wnia' ka da ka' de ke be'nn Egipto ka', le bnnezre' wllin lla gon Diosen' yezie' banez.
58011027	Na' dan' bxenra'lle' Dios na', bi bllebe' reyen' kan' ballach ake' gan' nzi'i Egipton', la'kze goklla'a reyen' leake', kon bzeteze bzenaye' ke Dios, le nnezre' zokze Diosen' la'kze bi llre'lloe'.
58011028	Moisésen' bxenra'lle' Diosen', na'llen' golle' da xozxta'ollo ka', be'nn lla'a toto yo' bet ake' to xhi'r da'o, na' blli' ake' xchenba'n lloa' reyj yo' ke ake'n, nench angl be'nnen' nsa'a yel goten', bibi gok gonre' bi byio nell ke toto yo' gan' blli' ake' llen na'.
58011029	Na' da xozxta'ollo ka' blla'a kana', dan' bxenra'll ake' Dios na', na'llen' ben Diosen' gok Nisda'o Xhnan' chopre, na' bara' yo bill kllolen' nench gok bla'y ake'n. Na' be'nn Egipto ka', kan' gokra'll ake' wla'y ake' nisda'o gan' bla'y be'nn ka', baseje' nisen' gan' llde ake'n, na' got ake' we'j ake' nis.
58011030	Leska' dan' bxenra'll da xozxta'ollo ka' Dios na'n, na' byechj ake' yellen' nzi'i Jericó, na' byal ze'e dan' nechj doxhen yellen', kan' byechj ake'n yeo lla rao gall lla.
58011031	Na' da no'ren' golle Rahab, no'ren' gok no'r re'e, leska' bxenra'lle' Dios, na'llen' bi blleyi'rene' be'nn Jericó ka', be'nn ka' bi ben kan' ne xti'll Dios na', le brebe' chop da xozxta'ollo ka' rille'n kan' jawiá jayí ake' ralle' na'.
58011032	Ba blla'll be'nn zanlle be'nn bxenra'll Dios, na' bi de latj wa'a di'll ke dan' ben be'nnen' golle Gedeón, na' be'nnen' golle Barac, na' be'nnen' golle Sansón, na' be'nnen' golle Jefté, na' be'nnen' golle David, na' be'nnen' golle Samuel, na' yezikre be'nn be'e xti'll Dios kana'.
58011033	Dan' bxenra'll ake' Dios na', blloj ake' ben ake' gan rao wdile ren no be'nn wnebia' ak, na' bal ake' ben ake' da wen, ye bale' bre'e akre' ben Diosen' bi da wen dan' bne'e gone' ke ake', ye bale' ben Diosen' bi bdao bell znia leake'.
58011034	Leska' dan' bxenra'll ake' Dios na', bale' bi byey ake' kan' bza'l be'nn ka' leake' lo yi', ye bale' bará ake' kan' gokra'll be'nn ka' got ake' leake' kone spad, ye bale' bayón Diosen' leake' be'nn war kan' bill bzoe akre', ye bale' gokrene' leake' gok ake' be'nn waka'a ya war, nench gon ake' gan kat tilrén be'nn waka'a ya be'nn zi't ka' leake'.
58011035	Na' blla'a no'r ak, dan' bxenra'll ake' Diosen', na'llen' basbán Diosen' be'nn wat ke ake' ka' radj be'nn wat ka'. Na' bni't be'nn yobre, dan' bxenra'll ake' Dios na' wasa'te, bi gokra'll ake' yerá ake' rao na'a be'nn wen da xhinnj ka'. Be'e ake' latj bsa'kzi' ake' leake', le bnnez akre' wllin lla yelis yesbán Diosen' leake' radj be'nn wat ka', nench yellín ake' gan' llie' na'.
58011036	Bni't ye bal be'nn bzi'chi'll be'nn leake', na' bdin ake' leake', na' bchej ake' leake' gden, na' bro' ake' leake' rill ya.
58011037	Na' be'nn ka' bwie leake'n baso'te leake', bale' bda'a ake' leake' yej, ye bale' bxhoxhj ake' leake' kone sierr, ye bale' baso'te kone spad. Na' bal be'nn ka' bxenra'll Diosen', bene bien bllach ake' yi'xre, nak ake' no xha xhi're, no xha chib. Bibi go't ke ake', nya'chraz gok ke ake' kan' bsa'kzi' be'nn ka' leake'.
58011038	Bllach ake' goslas ake' do latj dach, do ya'da'o, do ga ze broj, na' do ga zo rill bayi'xe. Yeolol da ka'n gok ke be'nn ka' bxenra'll Diosen', la'kze be'nn ka' lla'a rao yellrio ni, bwie akre' leake', ke len na' bi za'k ake' cha'rén ake' leake' txhen.
58011039	Dios na' bawere' yeolol be'nn ka' bxenra'll Le'e, na' chak bzo ake' na', bi nna gone' yeolol da wen dan' bne'e gone' ke xhi'nn dialla ke da Abraham na'.
58011040	Le gokra'lle' gone' gak ke lli'o zollo nna', yeolol da wen dan' bne'e gone' na', nench yeyoll gakllo txhen ren be'nn ka' bxenra'll Le'e kana', gakllo kan' llazra'lle' na'.
58012001	Ba bni't be'nn zan ben ake' da wen, ni ke dan' benlira'll ake' Dios na', na' dan' ben ake' na', llzejnie'n lli'o kan' llaya'l gonllo na'. Ke len na' llaya'l wkwasllo ka'le dan' ll-llon gonllo kan' llazra'll Dios na', na' kwej yichllo bi da xhinnj llonllo, le da xhinnjen' ziye'kzen lli'o. Na' llaya'l sokzllo gonllo kan' ne Dios na' bi yellie'llo.
58012002	Jesús na' bene' nench bzorao llxenra'll-llo Diosen', na' gakrene' lli'o nench sokzllo wxenra'll-lloe' yellintello gan' llie' na'. Na' llaya'l sollo gonllo xhbab ke Jesúsen', kan' bdaora'lle' dan' bxha'kzie' kan' bda'a ake' Le'e le' yay cruzen'. Bi bda'ba'ye' bi dan' ben akre' Le'e, da zan da naken da zban kwis, le bnnezre' za gon Diosen' da yewere'. Na' nna' ba llia Jesúsen' llnebia'rene' Le'e.
58012003	Llaya'l gonllo xhbab kan' bdaora'll Jesúsen' yeolol dan' bene be'nn wen da xhinnj ka' Le'e. Na' ka'kzen' llaya'l gaora'll-llo gonllo kan' lle'ne Diosen', la'kze cha' llákellon da war bi yellie'llo.
58012004	Da zan da ba bllayraore dilrenre da xhinnjen', zan bi nna wrarj xchenre.
58012005	¿Ba gonra'llre kan' ne Diosen', llnneyoere' lli'o ka llon be'nn llnneyoe xhi'nne'? Kan' nyoj xti'll Diosen' nen: Xhi'nna' da'o, bi gakro' bibi zejen dan' llonn Diosen' rwe', dan' za'kzi'o kat llono' bi da xhinnj, na' bi gakro' kat dile' rwe'.
58012006	Le Xanllo Diosen' llzejnie're' yeolol be'nn nllie're', na' lloe' da za'kzi' be'nn ba none' ka xhi'nne' kat llon ake' da xhinnj.
58012007	Llaya'l gaora'll-llo katen' llonn Diosen' lli'o da sa'kzi'llo, le llonre' lli'o ka llon be'nnachen' ren xhi'nne'. Le yeololte bida'o, llon xabe'n zi' kebe' kate llcha'be' le'e.
58012008	Na' cha' bi llonn Diosen' da sa'kzi'llo kat llontezllo da xhinnjen', zeje di'll bi nakllo xhi'nne', le yeolol be'nne ba none' ka xhi'nne', lloe' le'e da sa'kzie' kat llonkze' da xhinnj.
58012009	Yeololte xaxhna'llo basgore' lli'o yellrio ni, na' bago' ake' lli'o nez kat bi da xhinnj benllo, na' bdap aklloe' bara'nne, le ka' llaya'lkze gon ake'n. Bixha nna' yezikre llaya'l wzenayllo ke Xallo Diosen', nench na' ga't yel nban zejlikane kello.
58012010	Xaxhna'llon' chollzen' basgor ake' lli'o, na' bago' ake' lli'o nez kon ka lle'n akre'. Zan Dios na'n nnezre' bi da nak wen ke lli'o, na' dile' lli'o llonne' da sa'kzi'llo, nench gakrenen lli'o sollo gonllo da wen, na' gak ra'llda'ollon' yalle kan' nak ke Le'en.
58012011	Na' biteze da za'kzi'llo, chak llaken na', bi llazra'll-llo, zan kat ba bden na', llakrenen lli'o gonllo da zej lixheje, na' llakrenen sollo nbarazlle lo yichjra'llda'ollo.
58012012	Ke len na' lesó legón kan' llazra'll Diosen' bi yellie're.
58012013	Lesó legón da wen nench gakrenen be'nn ka' nna llakllejla'lle, akre gon ake' nench wzenay ake' ke Dios, bi kwej yichj ake' xti'lle'n.
58012014	Leyeyirj ka gonre sorenre yeolol be'nn kwasro, na' lewzenay ke Dios nench gak ra'llda'oren' yalle, le nono yellín gan' llia Diosen' cha' bi nak ra'llda'we'n yalle.
58012015	Legakrén lwelljre nench ni tore bi ganra'llre kan' nllie' Diosen' lli'o, le kat sollo bi gonllo kan' ne Diosen', llakllo ka to yay yi'x da bi lloe' latj chi'o bi da nazllo, na' ll-lli'oll da xhinnjen', na' ka' wakte be'nn zanll gon da xhinnj.
58012016	Bi lljatilre no're bi nak no'r keré, na' be'nn byio bi nak be'nn keré. Na' bi wiere da nak da za'k rao Dios kan' ben be'nnen' golle da Esaú, bche'e ren yel wao, yel nak la'y dan' be'e Diosen' le'e dan' gorje' goke' be'nn nelle.
58012017	Nnézkzere bde na' gokra'lle' yezie' dan' bene' rao na'a be'nn bi'che'n, na' billbi gok gone' yeyake'n rao ne'e, la'kze to bllelle' billbi gok gone'.
58012018	Nlla'ren llak ke lli'o nna', kan' gok ke da xozxta'ollon' kana', kan' be'e Diosen' leake' ley ke'en. Kan' betje' rao ya' gan' nzi'i Sinaí, byechj bel yi' rao ya'n blle' llen, bayak xchole, na' bda be'.
58012019	Ben akre' bllell trompeten', na' ben akre' be'rén Diosen' leake' di'lle. Na' blleb ake' kwis, na' go'tyoe akre' Moisésen' bill we'rén Diosen' leake' di'lle.
58012020	Blleb ake' kwis, le ba goll Diosen' leake' noteze cha' lljabi'y rao ya' na', llaya'l got ake' le'e wda'a ake' le'e yej, leska' gon ake' la'kze no bayi'xe.
58012021	Na' da nllebraz xhen na' gok rao ya'n, rente da Moisésen' bne'e: “Lleba' kwis, na' to xhiztita' kan' llaken.”
58012022	Lli'o llonlira'll-llo Criston', ba naksllo txhen Dios be'nn zo zejlikane, na' ren yeolol angl ke'e ka' lla'a yebá llonxhen ake' Le'e, be'nn ka' nak be'nn zan kwis. Na' wak nnello ba jabi'yllo rao ya' gan' nzi'i Sión, leska' nzi'n Jerusalén da lli' yebá gan' zo Dios na'.
58012023	Na' nakllo txhen yeolol be'nn lldop ll-llay llonlira'll ake' Jesucriston' gateze, be'nn nyoj ra ake' yebá na', le' libr ke Diosen'. Na' yeolol lli'o llonlira'll-lloe' na', nakllo ka to bi nell lo yo', bi si'i bien ke xaxhna'be'. Na' nakllo txhen Dios be'nnen' choyrawe' ke yeolol be'nnach cha' de do'l ke ake'. Leska' nakllo txhen be'nn ba wasa'te, be'nn gok be'nn wen rao Dios na', nna' ba nak ake' kan' lle'ne Dios na'.
58012024	Na' nakllo txhen Jesúsen' be'nnen' brarj xchen, nench bzorao llak da koben' bne Diosen' gak gakrene' be'nnach. Na' brarj xchene'n nench bnitrao Diosen' do'l kellon'. Na'llen' za'kll xchen Jesúsen', ka xchen da Abelen' dan' brarje' kan' bet bi'che'n le'e.
58012025	Da xhinnj kwis naken cha' bi wzenayllo ke Diosen' kate nne'e lli'o. Bene' nench bxha'kzi' da xozxta'ollo ka', kan' bi bzenay ake' xti'lle'n dan' be'rén da Moisésen' leake' yellrio ni kana', na' wsa'kzi'lle' lli'o cha' bi wzenayllo xti'lle'n, dan' lloe'rene' lli'o gan' zoe' yebá na'te.
58012026	Le bxho' kan' betj Diosen' rao ya' Sinaín' nench be'rene' da xozxta'ollo ka' di'lle. Na' nna' ba bne'e: “Wllin lla kat gona' xo' ye to yellrio ni, na' kere yellrio nizen' xo', rente da llre'llo le' yebá na'n xiz aken.”
58012027	Na' dan' ba bne'e gone' xo' ye to, zejen te ke yeolol da ka' ben Diosen' dan' llre'llo, zan bi te ke Diosen', na' ke yeolol da wen da llone' da bi llre'llo.
58012028	Ke len na' llaya'l we'llo yel llioxken ke Diosen', dan' gone' lljazollo nbaraz gan' llnebie' na', na' kere da te ke da wen na' gak kello gan' zoe' na'. Leska' llaya'l gakbe'llo be'nn za'k nak Diosen', nench wxenra'll-lloe' do yichj do ra'll-llo kan' lle'nre' na'.
58012029	Le Dios kellon' nake' ka to bel yi', na' ll-lleyie' da bibi za'ke.
58013001	Sochga yel nllie' lo yichjra'llda'ore.
58013002	Na' bi ganra'llre dan' llaya'l wrebre be'nn za'k zi't rillren'. Bal xozxta'ollo ka' breb ake' be'nn zi'te rill ake'n, na' breb ake' angl ke Dios, ni ke gokbe'e akzere'.
58013003	Llaya'l lljadinra'llre ke be'nn lwelljllo ka' lla'a rill ya nench gakrén akre'. Llaya'l gonre xhbab, gákere renkze re'n yo're rill yan'. Na' bi ganra'llre be'nn lwelljllo ka' bi da llsa'kzi' be'nne leake'. Na' llaya'l gonre xhbab, gákere renkze re'n llak ke re', kan' llak ke be'nn ka'.
58013004	Na' re' nchayna're yeololre lesó do ra'llre rao no'r keré, na' rao be'nn keré, bi tarenre be'nn yobre, le Dios na' wsa'kzie' be'nn lljatile be'nn yobre.
58013005	Bi sera'll-llo, llaya'l sollo yewello bi da da'o de kello, le Diosen' ba bne'e: “Bi ganra'lla' re', na' bi kwej yichja' re'.”
58013006	Ke len na' bibi de da llebllo, na' wak nnello: Xanllo Diosen' zoe' llakrene' nada'. Bi lleba' cha' bi da gone be'nnach nada'.
58013007	Lelljadinra'll be'nn ka' blla'a be'rén re' xti'll Diosen'. Lewayón xhbab kan' ben ake'n, lenni't lewxenra'll Dios kan' ben leake' na'.
58013008	Na' Jesucriston' lekze kan' nej nnase, ka'kze nake' nna' lla, na' ka'kze gake' ke chnare.
58013009	Bi we're latj siye'e be'nn re', bi di'll yobre da llzejnie' akre' re', le da xhen nlla'a llroe' llsede bale'. Zan nbaraz naken dan' llroe' Diosen' lo ra'llda'ollon', ni ke dan' nllie're' lli'o, len na' llakrenen lli'o, ker da ka' llasné be'nne ye'j gaollo. Ka nak da ka' ne ake' llaya'l ye'j gaollo nench yewé Diosen' lli'o, bi nna gakrenen be'nn ka' ne ka'.
58013010	Bxoz ka' be'e ake' da llaya'l we'e ake' kan' batna', na' bdao akte' bayi'x ka' bet ake'n. Na' dan' got Criston' ni ke lli'o, ba zi'llo yel nak la'y ke Diosen' ke dan' bene' na'. Na' bxoz ka' bi gak si'i ake'n.
58013011	Na' be'nn ka' nak bxoz brao ke be'nn Israel ka', twej rao to iz llot ake' bayi'x, nench lljwa'a ake' xchenba'n lo yoda'on gan' nzi'i Latj Ga Llroe'rao Dios, nench llnnab ake' yezi'xhene' do'l ke ake'. Na' llzey ake' bayi'x ka' lloa' yellte.
58013012	Na' ka'n gok ke Jesúsen' dan' bet ake' Le'e lloa' yell Jerusalén na', bzane kwine' nench na' bake'e do'l kellon' ren xchene' dan' brarje' na'.
58013013	Na'llen' llaya'l wxenra'll-llo Jesúsen', na' kwej yichjllo yeolol bi da benllo batna', la'kze cha' wie no be'nn lli'o kan' llonllon'.
58013014	Gateze zollo da te ke yellrio ni, zan llonkzllo rez yellinllo gan' llie' na', yell dan' bi te ke na'.
58013015	Dan' ba baka'a Jesucriston' do'l kellon', llaya'l we'llo yel llioxken ke Dios chak nna nbanllo, na' we'xhenlloe' kate we'llo xti'lle'n.
58013016	Na' bi gatra'll-llo gonllo da wen, na' we'llo arke sa'kello we'llo gakrenllo be'nn bi de ke, le ka'n llazra'll Diosen', na' llonxhenlloe' kat llonllo ka'.
58013017	Lewzenay ke be'nn ka' lle re' kan' lle'ne Diosen' gonre, na' legón kan' ne ake' gonre, le leake'n llwia llyi ake' re' nench gakrén ake' yichjra'llda'oren', na' leake' wadé ake' di'll rao Diosen', cha' akren' ben ake'. Lewzenay ke ake' nench yewé akre', na' dan' llon ake'n bi gaken da zede, le cha' bi wzenayre ke ake', bibi da wen gak keré.
58013018	Lennab nench gakrén Diosen' neto'. Nnézeto' llonto' kan' llazra'lle' na', na' lle'neto' gontezto' da wen.
58013019	Na' lla'tyoera' re' yelwillre Dios, nnabre gonne' latj le yedtia' gan' zore na'.
58013020	Na' nna' zo Diosen' nzoe' lli'o nbaraz. Le'en balis basbane' Xanllo Jesucriston' radj be'nn wat ka', le dan' brarj xchene'n le' yay cruzen', bzorao llak da kobe da bne Diosen' gone' gakrene' be'nn wxenra'll Le'e. Na' kere da te ke dan' bne'e gone'n. Na' dan' nllie' Xanllo Jesucriston' lli'o, nake' ka to be'nn llap xhi're, be'nn llon da wen kwis ren xhi'r da'o ke'e ka'.
58013021	Na' llnnaba' gakrén Diosen' re' biteze da yálljere nench sore gonre yeolol kan' lle'nre' na', na' gone' yichjra'llda'ollon' kan' lle'nre', dan' nombia'llo Jesucristo na'. Lewxenra'll Jesucriston' to chi'ze. Ka'n gakchga.
58013022	Be'nn bi'che, llnnabchga' bi gákere zed dan' bzoja' llnneyoera' re' ni, le ra'tzen' ba bzoja' re'.
58013023	Na' llyixjwe'ra' re', be'nn bi'chllo Timoteon' ba balloje' rill yan', na' zoa' bexhe' ganni. Na' cha' ba byob bare'e ni, na' wchie' katen' yedwia' re' na'.
58013024	Ka nak nada', llwapa' re' lliox ren be'nn brao ka' be'nn ka' llzejnie' re', na' llwia llyi ake' re', na' leska' nollre be'nn nxenra'll Dios yeolol akte' llwapa' lliox. Be'nn lwelljllo ka' za'k gan' nzi'i Italia, leska' llwap ake' re' lliox.
58013025	Dios na' gakrenchgue' re'. Ka'n gakchga.
59001001	Nada' Santiago naka' be'nn wen llin ke Dios, na' ke Xanllo Jesucriston'. Llwapa' re' lliox, re' nakre chllinn (12) kwe' xhi'nn dialla da Israel, re' nxenra'llre Jesucriston' na' naslasre yellrio ni.
59001002	Be'nn bi'che, llaya'l yewello kwis kat llak bi da llak kello.
59001003	Na' kate llak bi da llak kellon', llroe'n cha' zello da war nxenra'll-llo Diosen'. Na' cha' ka' llonllo na', nnézello wakrenen lli'o nench gapllo yel llxhenra'll ke biteze da llak kello.
59001004	Ke len na' llaya'l gapre yel llxhenra'll biteze dan' llak ke re', na' sere war wxenra'llre Diosen' nench gakre kan' lle'nre' na'.
59001005	Cha' noteze re' bi nnézere akren' lle'ne Diosen' gonllo, lewnnab wzejnie're' re', na' wzejnie'kzere' re', le llawere' llakrene' lli'o, na' bi dile' lli'o kat llnnabllo gakrene' lli'on.
59001006	Na' kate nnabllon na', llaya'l gonlira'll-llo gonnkze'n, na' bi gakgánello. Le be'nn llakganre cha' we'en le'e, ba llone' ka to nisda'o llej lljata'n, to ni to na', kat llde to be' rawe na'.
59001007	Be'nn llakganre cha' we'e Diosen' dan' nnabe' na', bi kwexhe' cha' we'e Diosen' dan' llnnabe'n, le bi llejle' ke Dios.
59001008	Be'nn llon ka' bi nnezre' bi xhbaben' llone', bi llakbe'e yichjra'llda'we'n bin' lle'nre'.
59001009	Be'nn bi'chllo nxenra'll Dios, cha' nake' be'nn ya'ch, llaya'l soe' nbaraz, le nake' be'nn za'k rao Diosen'.
59001010	Na' be'nnen' nak be'nn wnia' llaya'l soe' nbaraz kat llxhexj yichje' rao Diosen', le yel wnia'n naken da te ke, kan' llak ke yej da'o zjalla'a yi'xe.
59001011	Kat nna' willen' znia kwis, le llkwadte yi'x ka', na' llyinnj xhla'y yejen', na' bill nla'n nbaraz. Ka'n llak yej da'o ka', na' lekze ka'n gak ke be'nn wnia' ka', yenit yerán ake' rao xchin ake'.
59001012	Cha' llaora'll-llo bi da llak kello, na' zediallo wxenra'll-llo Dios, na'llen' zollo nbaraz. Na' kat te dan' za'kzi'llon', kana'n banrenllo Diosen' ke chnare kan' bne'e gak ke yeolol lli'o nllie' Le'e.
59001013	Na' kat lli'o nen gonllo da xhinnjen', bi nnello Dios na'n llko'yele lli'o gonllo da xhinnjen', le Diosen' bi llko'yelre' be'nne gone' da xhinnj, leska' Le'e bibi de wko'yelen Le'e gone' da xhinnj.
59001014	Yel llzera'll kello dan' yo' lo yichjra'llda'ollon', llonen nench llzera'll-llo llonllo da xhinnj.
59001015	Na' cha' lli'o ba llonllo ka dan' zera'll lo yichjra'llda'ollon', na' zollo llonllo da xhinnjen', na'llen' wllin lla kwej yichj Diosen' lli'o, bill yellinllo gan' llie' na'.
59001016	Be'nn bi'che, bi siye'e kwinre.
59001017	Dios be'nnen' zo yebá, Le'en llse'le' da wen na' llak kello, na' bi da de kello. Xallo Dios be'nnen' ben will, be'o, na' berj ka' nench llseni'n kello, llone' nench gak wen kello, na' bi llache'e ka gone' kello, zotez zoe' llone' wen.
59001018	Byazra'll Diosen' bakobe' yichjra'llda'ollon' kan' byejle'llo ke di'll li ke'en. Na' bakobe' yichjra'llda'ollon' nench lliaraorenllo be'nn nell ka' byejle' ke'e.
59001019	Ke len na' be'nn bi'che, llaya'l zga'tek wzenayllo, na' llaya'l gonllo xhbab kat za nnello, na' bi yóbello gaklla'llo.
59001020	Le kat llaklla'llon', bi llak llonllo wen kan' lle'ne Dios na' gonllo.
59001021	Ke len na' llaya'l kwej yichjllo yeolol da xhinnj ba benllo, na' yeolol da llwie Diosen', da blli'o bxhe lo yichjra'llda'ollo ka bi nna wxenra'll-lloe'. Len na' llaya'l wxhexj yichjllo wzenayllo di'll li ke Diosen', dan' ba yo'kze lo yichjra'llda'ollo na', len wasrá lli'o.
59001022	Na' llaya'l gonllo dan' ne di'll li ke Diosen' gonllo, kere kon yénzello kan' nen na'. Le cha' kon llénello kan' nen na', na' bi gonllon, kwinzllon' ba llaziye'e kwinllo cha' ka' llonllo.
59001023	Be'nn llene di'll li ke Diosen', na' bi llone' kan' nen na', ba llone' ka to be'nn llwia lloa'rawe' lo yejwan.
59001024	Le kon llwie' kan' nak lloa'rawe'n, na' llayoll llwie'n na', le llayanra'llte' kan' nake' na'.
59001025	Zan be'nnen' zokze llzenaye xti'll Diosen' do yichj do ra'lle', na' llone' kan' nen na', bi llayanra'lle'n, be'nn na'n zoe' nbaraz, le xti'll Dios na'n llakrenen le'e biteze da llone'.
59001026	Cha' no llake llonkze' kon ka ne Diosen', na' bi llwie' ka kwell nne'e, kwinze' ziye'e kwine'. Le cha' bi nak xti'lle'n wen rao Dios, bi za'k dan' ne'e nxenra'lle' Diosen'.
59001027	Cha' lle'nello gonllo kan' llawé Xallo Diosen', llaya'l gakrenllo no xkwi'd wazebe, na' no no'r wazeb ak, cha' bi yallj akre', na' kwej yichjllo bill gonllo da xhinnj da llon be'nn bi nombia' Dios.
59002001	Be'nn bi'che, Xanllo Jesucriston' nake' be'nn zerawe za'ke, na' cha' wxenra'll-lloe', toz kan' llaya'l gónello noteze be'nne, kere balze'n gonllo xhen, na' ye bale gónello kaze.
59002002	Cha' ra' chop be'nne gan' lldop ll-llayllo llonllo Jesucriston' xhen, na' toe' nake' be'nn wnia' nake' ra'll cha'o nak nbaraz, na' ngo' xhbene' to ya cha'o dan' nzi'i oro, na' be'nnen' ye to nake' be'nn ya'ch, na' nake' to ra'll da wllin kwis,
59002003	na' cha' gonllo xhen toze be'nn wnia' na'ze yelloe': “Rao siy nile blle' ga kwe'o kwasro”, na' yello be'nn ya'chen': “Na'le jasé”, o cha' yelloe': “Blle'teze rao yo na'ze”,
59002004	bi naken wen rao Diosen', le cha' ka' llonllo, ba llala'llo be'nne, na' ba llroe'llo noren' za'ke, na' noren' bibi za'kteke. Ke len na' bi llonllo wen, le bi nak yichjra'llda'ollo wen na'.
59002005	Be'nn bi'che, ba brej Diosen' zan be'nn ya'ch, nak ake' rallne'e, na' llonlira'll ake' Le'e. Na' nni't ake' nbaraz kat yellín ake' gan' llie' na' llnebie', kan' gak ke noteze lli'o nllie' Le'e.
59002006	Zan re' llonre be'nn ya'ch ka' ka be'nn bibi za'ke. Na' llonre be'nn wnia' ka' xhen kwis ka to be'nn za'ke. Rencha' leake'n llsa'kzi' ake' re', llxhoblle'o ake' re' do rao koxchis.
59002007	Lekze leake'n llalli'i llasné ake' da nak krere ke Jesucristo be'nnen' nxenra'll-llo, be'nnen' nak be'nn za'k.
59002008	Ley dan' nak lliarao rao yeolol xti'll Diosen' nen: “Lellie' lwellj be'nnachre ka nllie' kwinre.” Cha' da li llonre kan' nen na', llonre wen.
59002009	Na' ley ke Diosen' llchoyraon keré, napre do'le cha' balze be'nne llonre xhen, na' ye bale' llónere ka be'nn bibi za'ke.
59002010	Le cha' to be'nne nawe' llone' yeolol kan' ne ley na', na' cha' to da da'o ba bxinnje', ke doxhenkze ley na'n ba bxinnje' cha' ka'.
59002011	Dios na'kzen' bne'e: “Bi tarenre no'r bi nak no'r keré, na' be'nn byio bi nak be'nn keré”, leska' bne'e: “Bi gotre be'nne”. Na' la'kze cha' bi darenllo no'r yobre, o be'nn byio bi nak be'nn kello, cha' ba nakllo be'nn wen xhia, naksen xhia kello rao ley na'.
59002012	Xti'll Diosen' llakrenen lli'o nench bi wzenayllo ke da xhinnjen'. Na' llaya'l we'llo Di'll Wen, na' sollo gonllo billre kan' nen na', le Diosen' gonne' da sa'kzi'llo cha' bi llonllo kan' nen na'.
59002013	Diosen' we'e da wsa'kzi' be'nn ka', bi llaya'chra'll lwellj be'nnache. Zan be'nn ka' llaya'chra'll lwellj be'nnache, ka'kze yeya'chra'll Diosen' leake'.
59002014	Be'nn bi'che, cha' to be'nne nne'e nxenra'lle' Jesucriston' de di'llze, na' bi llone' da wen, ¿wak dan' nxenra'lle' na'ze wasrán le'e rao da xhinnjen'?
59002015	Gonkello xhbab chet ka' zjani't bal be'nn lwelljllo nxenra'll ake' Jesucriston', na' bi de da ye'j gao ake', bi de no xhara'n ake'.
59002016	Na' cha' yezlloe': “Lelljayakze wen wen, Dios gakrene' re' llélere da ye'j gaore”, na' bi we'e aklloe' bi da ka' llyallj akre', ¿bixha zejen na' cha' to ka'ze ye aklloe'?
59002017	Len na' cha' kon to nnezllo nxenra'll-llo Jesucriston', na' ni ke llonzllo da wen, bikzbi zejen dan' nnello nxenra'll-lloe'.
59002018	Zjani't be'nne llasné ake': “Rwe' nxenra'llo' Jesucriston', na' nada' llona' da wen.” Broe'chk nada' dan' nxenra'llo'n, na' bi gono' da wen, na' nada' wroe'ra' rwe' dan' nxenra'lla'n kone da wen ka' llona'n.
59002019	Rwe' llejle'o toze Diosen' zo, llonkzo' wen. Leska' llejle' daxi'o ka', toze Diosen' nake' be'nn za'ke, na' xhiz aken lleb aken.
59002020	¿Bi nnezro' bibi za'k dan' nello nxenra'll-llo Jesucriston' cha' bi llonllo wen? Kere wakrenen lli'o cha' nnello ka' de di'llze nxenra'll-lloe'.
59002021	Da xozxta'ollo Abraham na', broe're bxenra'lle' Dios dan' bzenaye' ke'e, bzanre' xhi'nne' Isaaken' gotebe' nench gone' xhen Diosen'. Na' dan' bzoe' xti'll Dios na', na'llen' bne Diosen' ke'e, nake' be'nn wen rawe'.
59002022	Na' nnézello kan' ben da Abraham na', kere to bxenra'llze' Diosen' ka'zen', bene' yeolol da golle' le'e. Na'llen' broe'n bxenra'lle' Dios.
59002023	Ke len na' gok dan' nyoj xti'll Diosen' ke le'e, nen: “Abraham na' bxenra'lle' Dios, na'llen' bne Diosen' ke'e, nake' be'nn wen rao Le'e.” Na' leska' nyoj ke Abraham na', goke' migo ke Dios.
59002024	Na' llre're na', Diosen' ne'e nakllo be'nn wen rawe', ni ke dan' llonllo na', kere dan' nello nxenra'll-lloe' na'zen'.
59002025	Lekze ka' gok ke da Rahab goke' to no'r re'e, na' bzenaye' ke Dios dan' brebe' be'nn chop ka' jawiá ralle' na'. Na' bawe' leake' jayake' ye to nez yobre, nench bi je'x be'nn waka'a ya ke rey na' leake'. Na' dan' gokrene' be'nn ka', broe'n llonlira'lle' Dios. Na' bwia Diosen' nake' be'nn wen rawe' na'.
59002026	Le kin' naken: Cha' to be'nne billbi bich yoe', ba nakse' be'nn wat. Ka'kzen' naken ke lli'o, cha' nello llonlira'll-llo Diosen', na' bi llonllo da wen.
59003001	Be'nn bi'che, neto' llroe' llsédeto' xti'll Diosen' be'nn yobre, wza'kzi'llto' cha' bi gonto' kan' nen na'. Na'llen' nia' re', kere le gakte rao na're wroe' wsédere be'nn yobre xti'll Diosen'.
59003002	Yeololtello llonllo da xhinnj, zan cha' to be'nne bi llone' da xhinnj rao xti'lle' na', nakse' be'nn wen, na' wzoekzere' nnebia' kwine' cha' ka'.
59003003	Kate llgo'llo to ya lloa' kabay nench llonnba' latj llo'xlloba', na' llejba' gateze lle'nello chejrenlloba'.
59003004	Leska' be'nn ka' llsa'a barco xhen ka', llonrén ake' llin to yay da'oze da llsa'a ake'n nench chejen gateze lle'n akre', la'kze cha' ll-lli'y to be' xhen len.
59003005	Ka'kzen' naken ke roll-llon'. To da da'o rizzen' naken, na' llak nnerenllon di'll za'ke. Na' ka nak to yi' da'o riz, wak wzeyen to ya'da'o xhen, ka'kzen' naken ke roll-llon' kate nnerenllon di'll xhinnj.
59003006	Roll-llon' naken to da llonll da xhinnj xhen rao doxhen kwerp kellon'. Roll-llon' naken ka to bel yi' da llra' to ni na'ze, llzeyen biteze da de, le cha' lloe'llo di'll xhinnj, llonen gan nench sollo gonllo da xhinnj doxhente nbanllo. Na' katen' nnello, naken ka da za'a gabilen'.
59003007	Llak llnebia'llo yeololte bayi'xe, ba zo tap nia'na'a, ba zo xire, ba nxhob le'e, na' ba lla'a lo nis. Ba bzo be'nn maxh leakba'.
59003008	Zan ka nak roll-llon' nono zo be'nn soe len, nench bi we'renllo di'll xhinnj. Le zoteze zon lloe'n di'll xhinnj, na' di'll xhinnj dan' lloe'n, na' naken ka yerb ke to bel znia.
59003009	Ren roll-llo na' llonllo xhen Dios be'nnen' nak Xallo. Na' lekze kone roll-llo na', nello yel ya' ke lwelljllo, be'nn ka' ben Diosen' kan' nak Le'e na'.
59003010	Lloa'llo na' ll-lloj di'll wen kat llalwill-llo Diosen', na' lekze na' ll-lloj di'll xhinnj kat nnechachllo ke lwellj be'nnachllo. Be'nn bi'che, da ni bi llaya'l gonllo.
59003011	Nnézello ga llar nisen', bi gare nis da nak sia gan' llar nis zbapj.
59003012	Be'nn bi'che, leska' to yay higo bi llbian daxhix nzi'i aceituna, na' yay uvas ni ke kwiazen higo. Na' leska' gan' llar nisen', kere ware nis da nak sia ga llare nis zbapjen'.
59003013	Cha' nol re' nnere nakre be'nn si'n llejnie're xti'll Diosen', llaya'l gonre yeolol kan' llazra'll Dios na'. Llaya'l gonre da wen, na' bi yeyoe'raoze kwinre, na'llen' nroe'n nakre be'nn si'n.
59003014	Zan cha' llwie lwellj be'nnachre, na' lle'nere gakre be'nn braoll ka be'nn lwelljre ka', bi llaya'l nnere nakre be'nn si'n, le ziye'zren cha' ka' nere.
59003015	Bi napre yel si'n da za'a yebá, le xhbab keré na' za'n ke daxi'on, na' nna llonre da xhinnj kon kan' ne ra'llda'ore na', kan' llon be'nn ka' bi nombia' Dios.
59003016	Le gan' llwie lwelljllo, na' llakyollrén lwelljllo, ganna' llroe'n bi llejnie'llo kan' llonllo, na' llonllo biteze da xhinnje.
59003017	Kat llonn Diosen' lli'o yel si'n ke'en, lle'nello gonllo yeolol da wen. Lle'nello sorén lwelljllo nbaraz, na' nakllo be'nn xhenra'lle, na' wxhexj yichjllo nench wzenay ke lwelljllo. Na' leska' yeya'chra'll lwelljllo, na' gonllo da wen ke ake', na' toz ka gónello noteze be'nne. Na' biteze da gonllo, gonllon do ra'll-llo.
59003018	Na' cha' llawello so kwez be'nne nbaraz, na' llakrenllo yezikre be'nne, nench so kwez ake' nbaraz, na' llakrenen nench gon be'nn ak da wen.
59004001	¿Bixchen llakdilre llchachrén lwelljre? Llonre ka' dan' yo' nyaz da xhinnjen' yichjra'llda'ore, llnebia'n re' nench llonre ka nen keré.
59004002	Zera'llre kwis bi da ga't keré, na' dilre chachrén lwelljre, na' lle'ntere got lwelljre nench na' ga't dan' zera'llre na'. Na' kere bi ga't keré dan' lle'neren', ka naken llonre da xhinnjen', na' bi llnnabre rao Dios nench gonne' ga't dan' yálljere na'.
59004003	Na' kate llnnabre rao Diosen' nench gonne' bi dan' lle'nere ga't keré, kere gonne'n, le to lo ra'llda'oren' lle'nere ga't dan' zera'llre, nench gonre ka nen keré.
59004004	Ba llonre ka to no'r zo xto, no'r bill llejle' ke xhyiwe'. Dan' llzenayre ke dan' ne xhbab keré na', llonre txhen be'nn ka' bi nombia' Dios, na' ll-lliayi'llre Diosen'. Na' cha' lle'nello gonrenllo be'nn wen da xhinnj ka' txhen, ba ll-lliayi'll-llo Diosen', bill nllie'lloe' ka llaya'le.
59004005	Llonjere xhbab bibi za'k xti'll Diosen' gan' nen: “Spíritu ke Diosen' dan' zo lo yichjra'llda'ollon', zera'llen kwis wzoallo xti'll toze Diosen'.”
59004006	Diosen' llakrene' lli'o kwis, nench na' llzenayllo ke toze Le'e. Na'llen' nyoj xti'll Diosen' nen: “Diosen' llwiere' be'nn ka' llayoe'rao kwin, na' llakrenkze' be'nn ka' nak nexjra'lle'.”
59004007	Ke len na' llaya'l serenllo Dios, na' gonllo war bi wzenayllo ke daxi'on. Cha' ka' gonllo, wkwaskze daxi'on ka'le.
59004008	Lesó leyelwill Diosen', na'll soe' gakrene' re'. Llaya'l kwej yichjre da xhinnj ka' llonre. Na' cha' llákere wakse wxenra'll-llo Diosen', na' gontezllo bi da za'ra'll lo ra'llda'ollon', kreren' llonre xhbaben' chet ka', na' llaya'l we're latj yeyón Diosen' yichjra'llda'oren' yalle.
59004009	Legakzede, na' legake, na' lekwell. Yel llawé kerén' lewacha'n yel bell, na' yel zo nbaraz kerén' leyezoya'che.
59004010	Llaya'l wxhexj yichjre rao Xanllo Diosen', na'll Diosen' gone' nench gakre xhen.
59004011	Be'nn bi'che, bi llaya'l nnechachllo ke lwelljllo. Be'nn nnechach ke lwellje' na', ll-lliayi'lle lwellje'n, be'nn na'n nne'e ke ley ke Dios, llzoe' leyen' ka'le. Na' be'nn ka' llon ka', bi llzoe' di'll kan' ne ley na'n. Llone' ley ke Diosen' ka to da bi za'ke.
59004012	Toze Dios na'n bdixje' leyen', na' toze Le'en za'ke wchoyrawe' ke totollo cha' de do'l kello. Na' toz Le'e za'k yesre'e be'nn lo yi' gabil, na' lekze Le'en za'k nench yese'le' be'nn lo yi' gabilen'. Zan lli'o nono nakllo nnello ke be'nn lwelljllo nape' do'le.
59004013	Na' nna' lewiá ke, re' nere: “Nna' ren wxe, chejllo yell zi'te, na' lljasollo to iz, na' ga'ollo bi da wayo'tllo, na' gonllo gan.”
59004014	Na' ni ke nnézzere bin' gak keré wxe. Le ¿akre nak yel nban kellon'? Da li naken ka to bej da llroe'rao chollze, na' le llaranten.
59004015	Llaya'l nnere: “Cha' Xanllo Diosen' gonne' yel nban, na'll gona' da lle'nra' gona'.”
59004016	Zan da xhinnjen' llonre llayoe'rao kwinre, ba llwiare akre gonre.
59004017	Na' be'nnen' nnezre' akren' llaya'l gone' da wen, na' bi llone'n, naken xhia ke'e rao Dios.
59005001	Ka nak re' be'nn wnia', re' bi lljadinra'llre Diosen' legosia' lekwell, ke da ba za'a wsa'kzi' re'.
59005002	Ka nak rao Diosen' dan' de kerén' naken ka to da ba llbeyi', na' ra'll cha'o kerén' naken ka to da ba llde.
59005003	Na' xhmellre na' dan' nak de ya cha'o nzi'i oro ren dan' nzi'i plat, ba naken ka da ba llbia re. Len na' kat llin lla yellayraore kwis lo yi' gabil. Ba blle' yichjre toze da wpa're mell xhen, ka'kze ba zo da gon Diosen' keré sa'kzi're.
59005004	Llaya'l wayonre xhbab ka bénere no be'nn wen llin keré, be'nn ya'ch ben wrap keré. Ka nak da bi bdixhj akre' ka llaya'le. Ke len na' nonen re' be'nn wen da xhinnj. Len na' llaklla'a Diosen', llzenaye' kan' llosia' be'nn wen llin ka', Dios be'nnen' nape le zerawe yel wak xhen.
59005005	Na' zotez zore lle'j llaore kwasro, na' llonditjere da de keré llonre kon ka nen keré. Na' dan' llonre ka'n, nakre ka to bayi'x ba llonchie' yeyakba' ba za, kat llin lla goteba'.
59005006	Na' dan' ga lli're llonre yel koxchis, ba bse'lre be'nn bet ake' be'nn ben da wen, na' bi bda'ba'y ake' re'.
59005007	Ka nak re' be'nn bi'che, legap yel llxhenra'll bi da llak keré, le ba rez yed Xanllo Jesucriston' da yobre. Be'nn ka' llaz lla'nne, llzo ake' bexh ake' gak dan' naz ake'n, le dan' naz aken' naken da za'ke. Na' llap ake' yel llxhenra'll bexh ake' llde rinnen', le kate ba brexh yej na', na'tellen' yetop ake' dan' goz ake'n.
59005008	Ke len na'n bitez da llak keré, llaya'l gapre yel llxhenra'lle, na' gondipra'llre wxenra'llre Xanllo Jesucriston', le ba zo rez yede' da yobre.
59005009	Be'nn bi'che, bi gao xhia ke lwelljre cha' bi dan' llak keré, nench ke wzanll Diosen' do'l keré, le Le'en nake' be'nn gon yel koxchis, na' ba rez yede' da yobre.
59005010	Lewayón xhbab ke be'nn ka' be'e xti'll Xanllo Diosen' kana'. Bitez bi da bsa'kzi' be'nne leake', na' bdaora'll ake'.
59005011	Na' neto' lláketo' nbaraz ke be'nn ka' bzo akteze benchochra'll ake', bxenra'll ake' Dios la'kze bllayrao ake'. Na' ba bénere xti'll be'nnen' golle Job kan' bdaora'lle' benlira'lle' Diosen', la'kze da zan da bxha'kzie'. Na' ka bde dan' bxha'kzie' na', bzoall Diosen' le'e nbarazlle kerke kan' bzoe' da nellte. Ka'n nak Diosen' na' llakrene' lli'o, leska' llaya'chra'lle' lli'o.
59005012	Na' ke nake da ki be'nn bi'che, kbat wzoazre yebán', ni yellrio ni, na' billre da yobre di'll lin' lloe're. Cha' nnere waken, waksen; cha' nere bi gak, bi gaksen na', nench ke wxoa Diosen' do'l ko'llre.
59005013	Notezre kat bi da llak keré, llaya'l yelwillre Dios. Na' notezre kat zore nbaraz, llaya'l golre gonre xhen Dios.
59005014	Cha' no llak no yillwe', llaya'l gaxhe' be'nn ka' llap llwia be'nn ka' llonlira'll Jesucriston'. Na' wtop ake' ra't ceit yichj be'nnen' llak yillwe'n, yelwill ake' Dios nnab ake' yeyake' kone yel wak ke Xanllo Jesucriston'.
59005015	Na' kat yelwillre Xanllo Diosen', llaya'l chejle're ke'e, na' Xanllo na' walise' le'e; na' cha' bi da xhinnj ba bene', wazi'xhenkze' ke'e.
59005016	Ke len na' llaya'l wxoarapllo rao be'nn lwelljllo, na' yelwill-llo Dios wnnab ke lwelljllo nench yezollo wen cha' bi dan' llak kellon'. Le cha' nakllo be'nn wen rao Dios, Diosen' lléntere' kate yelwill-lloe', na' llone' da zan da wen da llnnábelloe'.
59005017	Lewiá ke Elías be'nnen' be'e xti'll Dios kana'. Goke' ka lli'o be'nnach. Na' balwille' Diosen' do yichj do ra'lle', na' bnnabe' bi gak yejw, na' bzoa Diosen' xti'lle', bi gok yejen' chonn iz ye achje.
59005018	Na'll da yobre balwille' Diosen', bannabe' yese'le' yejen' da yobre, na'll base'l Diosen' len, na' bayak bi da goz be'nn ka' da yobre.
59005019	Be'nn bi'che, kat to be'nn lwelljllo ba brej yichje' dan' nak da li dan' bzejnie' Diosen' lli'o, llaya'l gakrenlloe' nench yeyatre' da xhinnj ke'en bene'n.
59005020	Lle'nra' nnézere, kat llonllo nench noteze be'nne yeyatre' do'l ke'en, llakrenlloe' nench yesrá Diosen' le'e rao yel got ke chnaren'. Na' wazi'xhene' xto'le'n la'kze cha' da zan da ba bene'.
60001001	Nada' Pedro naka' postl ke Jesucriston', na' llzoja' yich ni ke re', naslasre gan' nzi'i Ponto, na' gan' nzi'i Galacia, na' gan' nzi'i Capadocia, na' gan' nzi'i Asia, na' gan' nzi'i Bitinia. Lli'o llonlira'll-llo Jesucriston' nakllo ka be'nn zi'te, ren yezikre be'nne lla'a yellrio ni.
60001002	Kon kan' broe' xhnneze kana'te, Xallo Diosen' breje' lli'o nench bacha'a Spíritu ke'en yichjra'llda'ollon', na' bro'n lli'o rao na'a Diosen'. Ka'n bene' nench llzenayllo ke Diosen', na' nench Jesucriston' zoe' llayone' yichjra'llda'ollon' yalle, dan' brarj xchene'n le' yay cruzen' ni kello. Llnnaba' rao Diosen' gakrenchgue' re', na' wzoe' yichjra'llda'oren' so kwezre nbaraz.
60001003	Llaya'l we'raollo Diosen' le Le'en nak Xa Xanllo Jesucriston'. Le Diosen' llaya'chra'lle' lli'o, na'llen' bakobe' yichjra'llda'ollo, na' bene' nench sollo rez yellinllo gan' llie' na', le Jesucristo na' babane' radj be'nn wat ka'.
60001004	Dios na' gone' ga gak da wen kello, to da nbaraz kwis da bi yenit da bi te ke, to da ngo'cha'we' gaken kello kat yellinllo yebá na'.
60001005	Kone yel wak xhen ke Diosen', llkwe'jen lli'o rao da xhinnjen' dan' llonlira'll-lloe' na', ka'n llone' chak bi nna llin lla re'llo da nbarazen' gonne' kello kat yellinllo gan' llie' na'.
60001006	Ke len na' sore nbaraz la'kze da zan da ll-llayraore to chi'i weje.
60001007	Dan' nxenra'llre na' naken ka ya cha'o nzi'i oro, le kat cheyen na', yeroe'n da nak wen, na' yelloj da bi nak wen. Kan' nakse dan' llonn Diosen' latj llak keré. Na'llen' nakbie' llonlira'llre kat bi llak keré. Na' dan' nxenra'llre na', za'kllen ye ra't ka ya cha'o dan' nzi'i oro. Na' katen' yed Jesucriston' da yobre, Diosen' we'e di'll nne'e benre wen, na' gonne' yel bara'nn xhen keré.
60001008	La'kze bi nna re're Jesucriston', nllie're'. Na' nxenra'llkzre' la'kze bi llre're' nna'. Ke len na' zokzre nbaraz kwis. Na' katek nbaraz zore na', to ni ke llakzre we're di'll ren be'nn ka' katken' llawere na'.
60001009	Na' dan' llonlira'llre Jesucriston', wllin lla yesrá Diosen' re'.
60001010	Be'nn ka' be'e xti'll Diosen' kana', bsedyoll ake' kan' yeya'chra'll Diosen' lli'o zollo nna'.
60001011	Spíritu ke Criston' bzorenen leake', bzejnie'n leake' yed Criston' yellrio ni, na' sa'kzie', na' yeyoll na', wroe' Diosen' nake' be'nn za'k kwis. Na'llen' bsed akya'nne', na' bayirjyoll ake', noxha ya'nnen' wse'l Diosen' gakrene' lli'o, na' batxhan' yede'.
60001012	Na' bzejnie' Diosen' leake' ke da ka' bzoj ake'n, nench byejnie' akre' gaken ke lli'o lla'a nna', na' kere ke leake'. Na' nna' Spíritu dan' za'a gan' zo Diosen', ba benen bni't be'nn badtixjwe' re' Di'll Wen ke Criston', na' di'll ke'en naken rebe ren dan' bzoj be'nn ka' be'e xti'll Diosen' kana'. Na' rente angl ke Diosen' lle'n akre' chejnie' akre' akren' llakrén Diosen' lli'o.
60001013	Ke len na' llaya'l cho' yichjre gonre ga zerao sa'kere nench gonre kan' llazra'll Diosen'. Llaya'l sore yewere gon Diosen' gak wen keré kat llin lla yed Jesucriston' da yobre.
60001014	Na' dan' nakre xhi'nn Diosen' llaya'l wzoare xti'lle', na' bill gonre da xhinnjen' byo' ra'llda'oren' kana', kan' bi nna chejnie're ke Diosen'.
60001015	Dios na' ba breje' lli'o nak rallne'e, na' Le'e nake' be'nn ra'llda'o yalle. Na' kon ka nak Le'e be'nn ra'llda'o yalle, lekze ka'n llaya'l gakllo be'nn ra'llda'o yall rao yeolol bi da llonllo.
60001016	Le xti'll Diosen' nyojen': “Legak be'nn ra'llda'o yall kan' naka' nada', naka' be'nn ra'llda'o yalle.”
60001017	Re' llalwillre Diosen' na' llere': “Xato' Dios”, Diosen' be'nnen' llwia ka gone' ke totollo lli'o cha' napllo do'le kon kan' nak dan' llonllo, na' toz kan' llonkze' ke yeolol-llo, ke len na' llaya'l llebllo bi gonllo da bi llazra'll Diosen' chak nna zollo yellrio ni.
60001018	Nnézkzello ba babej Diosen' lli'o rao da ka' bzejnie' da xozxta'ollo ka' lli'o, da ka' bibi za'ke. Na' re' nnézkzere kwasro ka nak dan' bdixhje' nench basre'e lli'o, bi bdixhje'n ren da llde ke, ka nak no mell plat, na' no mell de oro.
60001019	Cristo na' ya'nnen' bse'l Diosen' badrarj xchene'n da za'ke, na' bzane' yel nban ke'e gote' nench babeje' lli'o rawe dan' bibi za'ken. Criston' nake' ka to xhi'r da'o, ba bibi yillwe' da'a, ba bibi llake.
60001020	Za xe yellrio na'ten' brej Diosen' Criston', na' bse'le' Le'e ganni nna' ba rez yeyoll yellrion', nench gakrene' lli'o.
60001021	Ni ke Cristo na'n zollo llonlira'll-llo Dios. Dios na'n basbane' Criston' radj be'nn wat ka', nench broe'n nak Criston' be'nn za'ke. Na'llen' zollo llonlira'll-llo Diosen', na' llonllo rez gon Diosen' wen kello.
60001022	Na' da llakrén Spíritu ke Diosen' lli'o, ba llzenayllo di'll li ke Diosen', na' llonllo kan' nen na'. Ke len na' ba bayall ra'llda'ollon', na' do ra'll-llo ba nllie'llo yezikre be'nn nxenra'll Jesucriston'. Na' ka'kze llaya'l gonllo, llaya'l llie' lwelljllo do yichj do ra'll-llo, kere de di'llzen' nnello ka'.
60001023	Xaxhna' lli'o zollo yellrio ni, nak ake' be'nn llat, na' kere dan' gorjllo ke leake'n nakllo xhi'nn Diosen', naksllo xhi'nne' le bakobe' yichjra'llda'ollon', kan' byejle'llo xti'lle' na'. Na' xti'lle'n naken ke chnare, kere da te ken'.
60001024	Llak kan' nyojen, nen: Yeolol be'nnach llde ke ake' ka llde ke yi'xe, na' yeolol dan' llawé be'nnach yellrio ni, da llak akre' za'ken, naken ka to yej yi'xe. Llyech yi'xen', na' llyechrente yej ke na'.
60001025	Zan xti'll Diosen' naken ke chnare, kere da te ken'.  Na' xti'lle' na' naken Di'll Wen dan' ba bdixjwe'to' re'.
60002001	Ke len na' llaya'l kwej yichjllo yeolol da xhinnj llonllo. Bi siye'llo, bi gonllo nench gake be'nne lli'o be'nn wen, bi yexhe'llo be'nne, bi nnello di'll yel ya' ke be'nne.
60002002	Na' llaya'l gonllo ka to bida'o za llarjte, lle'nebe' ga'llbe' xhi'lle', ka'n llaya'l gon lli'o sera'll-llo yénello xti'll Diosen', le naken da wen, na' kate llénellon na', llakrenen lli'o nench llonllo kan' llaya'l gon lli'o ba de yel wasrá kello,
60002003	ka nak ba bembia'llo yel nllie' ke Xanllo Cristo na'.
60002004	Llaya'l lljabi'yllo gan' ze Xanllo Jesucriston', be'nnen' llonn yel nban zejlikane kello. Be'nn zan llwie Le'e, la'kze Diosen' breje' Le'e nench llakrene' lli'o, na' Le'en za'ke rao Diosen'. Ke len na' Jesucriston' nake' ka to yej wen da brej be'nne, nench gaken yej skin rille'n, bixha be'nn wen llin ka', bi byo'ra'll ake'n, na' baka'a ake'n chla're.
60002005	Na' lli'o napllo yel nban dan' llonlira'll-llo Jesucriston'. Ke len na' naklloe' txhen, na' nakllo ka yej da ba nkwe'e ga llone' yo'. Na' nakllo ka rill Dios gan' zorene' lli'o. Leska' nakllo ka bxoz be'nn ka' nak rao na'a Dios, le nakllo rao na'a Diosen', na' llakrén Jesucriston' lli'o, nench sokzllo wxenra'll-llo Diosen' kon kan' llazra'lle' na'.
60002006	Na' nyoj xti'll Diosen', nen: Wse'la' to be'nne yell Sión na', na' nake' ka to yej da za'ke, da brej be'nne nench gaken yej skin rille'. Na' be'nn gonlira'll Le'e, kbat yeyatre' dan' bxenra'lle' Le'e.
60002007	Na' ke lli'o llonlira'll-llo Jesucriston' nake' be'nn za'ke. Zan be'nn bi llonlira'll Le'e, nyojkze da ni ke ake', nen: Yej dan' bi byo'ra'll be'nn wen yo' ka', gonrén ake' llin, len na' ba naken yej skin.
60002008	Na' leska' nen: Naken ka to yej da lljache'o be'nne, na' ka to yej da llgo' nie', ll-llixen le'e.  Lljache'o be'nn ka', le bi llejle' ake' xti'll Diosen'. Na' Diosen' bllie' bia'a gak ke ake' ka'.
60002009	Lli'o ba brej Diosen' llonlira'll-lloe'. Na' kone Le'e ba nakllo ka to be'nn llnebia', na' ba none' lli'o ka bxoz. Breje' lli'o nench nakllo yell xhen ke'e, na' naktello ka no dialle'e, le lle'nre' chixjwe'llo ka da wen xhen na' llone' na'. Le'en babeje' lli'o rao da xhinnjen' benllo na', na' broe' beni' xhen ke'en lo yichjra'llda'ollo, nench na' sollo gonllo da wen.
60002010	Kana' bi nxenra'llre Diosen', na' bi gokre yell ke'e, zan nna' ba nakre yell ke'e. Kana' bi nna yeya'chra'lle' re', zan nna' ba baya'chra'll Diosen' re'.
60002011	Nllie'ra' re' be'nn bi'che, lla'tyoera' re' gonre xhbab, yellrio ni bi naken rallre. Len na' bi gonre biteze da xhinnj da nen ke xpe'r-ren', le cha' ka' gonre, wllonen so yichjra'llda'ore nbaraz rao Diosen'.
60002012	Lesó legón da wen nench be'nn ka' bi llonlira'll Diosen', re'e akre' re' llonre da wen, la'kze ll-lliayi'll ake' re' nna', ne ake' nakre be'nn wen da xhinnj, na' wllin lla re'e akre' llonre da wen, na' gon ake' xhen Diosen' kat llin lla choybie' ke totoe'.
60002013	Dan' llonlira'llre Xanllo Criston', lewzenay ke yeolol be'nn ba bzoa be'nnach nench nnebia' ake' re'. Lewzenay ke be'nn llnebia' doxhen gan' zollon'.
60002014	Na' leska' lewzenay ke be'nn wnebia' ka' llse'l reyen', le leake'n nak rallna'a ake' we'e ake' be'nn wen da xhinnj ka' yel llza'kzi' ke ake', na' gon ake' xhen be'nn ka' llon kan' llaya'l gon ake' na'.
60002015	Diosen' lle'nre' gonllo da wen nench na' be'nn ka' bi llejnie', be'nn nchol yichjra'llda'o ake', bi llel akre' di'll da nne ake' kello.
60002016	Llaya'l sollo nbaraz dan' bill yo'llo rao na'a daxi'on, na' bi gonllo xhbab wakll gonllo bi da xhinnj. Zan gonllo da wen le ba yo'llo rao na'a Diosen'.
60002017	Llaya'l gapllo bara'nne yeolol be'nne. Na' llaya'l llie'llo be'nn lwelljllo be'nn nxenra'll Jesucriston'. Llaya'l llebllo Diosen', na' gapllo be'nn llnebia' lli'o bara'nne.
60002018	Re' llon xchin be'nne, lewzenay ke xanren', legap ake' bara'nne. Kere ke be'nn ka' nak be'nn wenzen' wzenayre ke, renkze be'nn nak be'nn znian' wzenayre ke ake'.
60002019	Cha' bibi da xhinnj nonre, na' llsa'kzi' ake' re', wawekze Diosen' cha' llonre banez bi da llon akre' re'.
60002020	Zan bibi za'ken cha' ba benre da xhinnj, na' ba llsa'kzi' ake' re'. Zan cha' llonre to da wen, na' llsa'kzi' ake' re', len na' za'k rao Dios.
60002021	Le Diosen' breje' lli'o nench bi wayechjllo kat bi gone be'nne lli'o, leska'n bxha'kzi' Criston' ni ke lli'o, bene' banez bi da gok ke'e, bxha'kzie' nench na' wiallo kan' gonllo.
60002022	Criston' bibi da xhinnj bene', ni to di'll wenra'll bi bne'e.
60002023	Kan' bchachrén ake' Le'e, bibi di'll ballie' leake'. Kan' bsa'kzi' ake' Le'e, bi bne'e yeyakte ke be'nn ka', kan' llon akre' Le'en. Kon ben kwine' rao na'a Diosen', le nnezre' Dios na'kze wchoye' akre gone' ke be'nn ka' llon ka'.
60002024	Criston' bzane' yel nban ke'en bet ake' Le'e le' yay cruzen', na' zanoe' yeolol da xhinnj kello ka'. Ke len llaya'l gakllo ka to be'nn wat rao da xhinnj de rao yellrio ni, na' sollo gonllo da wen. Na' dan' goke' we'e na', bayone' lli'o.
60002025	Le lli'o gokllo ka xhi'r da'o ba bnite xanba', zan nna' ba bayakllo ka ba ballele xan, le Cristo na' llap llwie' lli'o, yo'llo rao ne'e.
60003001	Leska' re' no're nchayna're, llaya'l wzenayre ke xhyiore, le bal ake' bi nna nnez akre' xti'll Diosen', na' cha' re' llzenayre, gakbe'e akre' xti'll Diosen' naken da wen, na' wxenra'll ake' Diosen',
60003002	kate re'e akre' llap akre' bara'nne, na' nak ra'llda'oren' yall rao Dios.
60003003	Na' kere tetere yezocha'ore, na' wapa' yichjraore, na' wlliarize kwinre ya cha'o nzi'i oro, na' gakre no ra'll cha'o. Bibi de gakrén dan' re', nench gak yichjra'llda'oren' yall.
60003004	Dan' nak lliarao, gak ra'llda'ore wen. Na' za'kllen rao Dios gakre be'nn nexjra'lle, ke da ki bi te ke.
60003005	Kana' blla'a no'r ak be'nn benlira'll Dios, na' ben kwin ake' rao ne'e. Leake'n gok ake' be'nn nexjra'lle, na' bzoa ake' xti'll xhyio ake'n, bi da goll ake' leake'.
60003006	Kan' ben da Sara, no'r ke da xozxta'ollo Abraham, bzoe' xti'll xhyiwe'n, na' golle' le'e: “Xana'”. Na' re' cha' sotezre gonre da wen, na' bi llebre, na'll nne ake' nakre xhi'nn da Saran', le llonre kan' bene' na'.
60003007	Leska' re' be'nn byio, leska' llaya'l gakre be'nn wen rao no'r keré, na' gap akre' bara'nne, le bi nak ake' be'nn war ka re' be'nn byio. Le yeololkzllon', nllie' Dios llonne' yel nban kello, kan' nonnkze' ke leake'. Na'llen' llaya'l gon akere' wen nench bibi wllon kat yelwillre Diosen'.
60003008	Yeolol-llo llaya'l toz ka gakllo, na' llaya'l yeya'chra'll-llo cha' bi llak ke be'nn lwelljllo. Llaya'l llie'lloe' do ra'll-llo ka no be'nn bi'ch lwelljllo, na' llaya'l gakllo be'nn cha'o rao be'nn lwelljllo, na' bi gonllo xhen kwinllo.
60003009	Cha' bi da xhinnj llone be'nne lli'o, bi wnnabllo yeyakte da xhinnj ke'e. Cha' no be'nn llchache' kello, bibi yelli'llo ke'en, yezillre nnabllo gak da wen ke ake', le ka'n ba bzoa Diosen' lli'o gonllo, nench gonnen latj sollo nbaraz.
60003010	Ka'n gonllo, le nyojen nen: Be'nn lle'ne so kweze nbaraz, llaya'l wsa'ke' yel nne, na' bill we'e di'll xhinnj, na' bill we'e di'll wenra'lle.
60003011	Llaya'l kwej yichje' da xhinnj ka', na' gone' da wen. Llaya'l kwe' yichje' gone' ga zerao sa'ke', nench sorén be'nn lwellje' wen.
60003012	Le Xanllo Diosen' zoe' llwie' be'nn llon da li, na' llzenaye' kat llalwill ake' Le'e. Zan be'nn wen da xhinnj ka', ba nwia Diosen' gone' da sa'kzi' ake'.
60003013	¿Noxha gak wkwa'nntont re', cha' zotezre llonre da wen do yichj do ra'llre?
60003014	La'kze cha' bi da llsa'kzi' be'nne lli'o, dan' naollo da zej to li, nbaraz wzoa Diosen' lli'o. Na' bi llaya'l llebllo be'nn ka', na' bi gakgánello.
60003015	Zan llaya'l wxenra'll-llo Criston' lo ra'llda'ollo, le nake' Xanllo. Na' batteze llaya'l sollo kwexhllo nench yelli'llo xti'll be'nne cha' nnabre' lli'o, bixchen zollo rez yellinllo gan' llia Diosen' ke chnare. Na' llaya'l gap aklloe' bara'nne, we'rén aklloe' di'll cha'o.
60003016	Na' llaya'l gonllo nench nnézello lo ra'llda'ollo bibi do'l kello de rao Dios, na'llen' kat bi da nne ake' kello dan' nxenra'll-llo Criston', na' nnez akre' llonllo wen, na' waye'e akre'.
60003017	Wenre sa'kzi'llo ni ke dan' llonllo da wen na', cha' ka'n lle'ne Diosen' gak kello, kerke da sa'kzi'llo llonllo da xhinnj.
60003018	Le Criston' lekze bxha'kzie'. La'kze bnawe' da zej da li rao Dios, be'e latj gote' ni ke xto'l be'nnach chniaze, na' dan' bene' ka' za'ken ke chnare. Gote' nench bzoe' lli'o nbaraz rao Dios. Na' la'kze bet ake' Le'e, babankze' radj be'nn wat ka' rao Spíritu.
60003019	Rao Spíritu ke'e na', byeje' jatixjwe're' xti'll Diosen' rao be'nn ka' zjalla'a ba neyj ake' gan' sa'kzi' ake' ke chnare.
60003020	Leake'n bi bzenay ake' ke Diosen' kana', la'kze bdape' yel llxhenra'lle ke leake', breze' wzenay ake' kan' ben Noén' to barco xhen na'. Na' to chopgue' byo' loen', na' bi blleyi' ake', xo'n akze' byo' lo barcon' bará ake' lo nisen'.
60003021	Na' dan' gok ka' llonen ka ke lli'o ll-lloa nis nna', le ba barallo rao da xhinnjen'. Na' kere blloallo nisen' nench bayakte kwerp kellon' yalle, zan bnnabllo bayone' yichjra'llda'ollon' yalle, nench nnézello bibi do'l kello de. Na' ba nak ra'llda'ollon' yalle nna', dan' babán Jesucriston' radj be'nn wat ka'.
60003022	Na' nna' ba bayep Jesucriston' yebá gan' jallie' cha'we gan' llia Diosen', na' llxhexj yichj yeololte angl, na' yeololte no nap yel llnebia' llzenay ake' ke'e.
60004001	Criston' goke' be'nn de be'r llen, na' bxha'kzie' yellrio ni, len na' llaya'l gonllo kan' bene', na' gonllo war kat sa'kzi'llo. Le cha' ba bxha'kzi'llo, llakrenen bill llzenayllo ke da xhinnjen'.
60004002	Na' bill sollo gonllo da xhinnjen' chak nna nbanllo, bill gonllo kon da nen ke lli'o be'nnach, zan sollo gonllo da llazra'll Dios na'.
60004003	Kana' benre ka llon be'nn ka' bi nxenra'll Dios. Benre da nak zdo', benre kon da bzera'll ra'llda'ore, bzóllere, benre llakia ga llonre no lnni, na' we'jre, na' benlira'llre no lwa'a keré, no yej wzan da ka' bne Diosen' bi llaya'l wxenra'll-llo.
60004004	Na' ke len na', be'nn ka' nna nao llon da xhinnj ka', llabán akre' bill llonrén akre' txhen, na' nnechach ake' ke re'.
60004005	Zan wllin lla kat nnabyolle Diosen' leake' yeolol da ka' ben ake', Le'en beze wchoybie' akre gak ke be'nn nna nban, ren be'nn ba wasa'te.
60004006	Le ke len na' bse'le' be'nn bdixjwe' Di'll Wen ke'en rao be'nn ba wasa't. Diosen' gokra'lle nni't be'nne nbaraz ke chnare kan' zo Le'e, la'kze nchoye' de yel got ke yeolol be'nnach yellrio ni.
60004007	Ba zo rez yeyoll yellrion'. Len na' llaya'l sollo gonllo da wen, na' gonllo ka be'nn llnna' yere, na' sotezllo yelwill-llo Dios.
60004008	Na' da nakll lliarao, llie' lwelljllo do yichj do ra'll-llo, le kat nllie' lwelljllo, llazi'xhenllo ke be'nn kat biteze da llon akre' lli'o.
60004009	Na' llaya'l wrebllo no be'nn lwelljllo kate yed ake' gan' zollon', na' bi yelli'lloe'.
60004010	Kon kan' ba gokrén Diosen' totollo, na' llonne' lli'o bi da llak llonllo, na' llaya'l gonrenllon llin gakrén lwelljllo, le nlla'a nlla'a de da nonne' ke totollo llonllo.
60004011	Cha' Diosen' nonne' kello chixjwe'llo xti'lle'n, na' llaya'l chixjwe'llon. Na' cha' nonne' kello gakrenllo be'nne, llaya'l gakrén aklloe' do yichj do ra'll-llo, le kone Dios na'kzen' llak llakrén aklloe'. Kate bi da gonllo, gonllon ka gak Diosen' xhen dan' bse'le' Jesucriston' kello. Za'ken gonlloe' xhen zejlikane, na' za'ken nnebie' zejlikane. Ka'n gakchga.
60004012	Nllie'ra' re' be'nn bi'che, na' lle'nra' bi gakgánere kan' llak kerén' llsa'kzi' be'nne re' kwis. Bi naken da yebánere, da llaya'lkze gaken.
60004013	Ke len na' llaya'l yewere katen' llza'kzi're dan' nxenra'llre Criston', le llak keré kan' gok ke Criston' kan' bxha'kzie'. Leska' yewere sore nbaraz kate llin lla yed Cristo be'nnen' za'k kwis.
60004014	Nbarazen' llak keré katen' zi'chi'll be'nne re', dan' llonlira'llre Criston', le Spíritu ke Diosen' dan' za'ken llakrenen re'. Be'nn ka' llsa'kzi' re'n, ll-lliayi'll ake' Criston', zan re' llonre' xhen.
60004015	Na' cha' sa'kzi're, wenre gaken ni ke dan' llonre da wen na', kere ni ke dan' nakre be'nn wen xhia, be'nn wan, be'nn wen billre da xhinnj o cha' llchix xhbab keré radj bi da llak ke be'nn yobre.
60004016	Le cha' sa'kzi're ni ke Cristo na', bi waye're kan' llak kerén', zan lewe'rao Diosen' da ba llonlira'llre'n.
60004017	Ba bllin lla sorao gak yel koxchis ke Xanllo Diosen' lo yo' rille', gan' lldop ll-llay be'nn ka' llonlira'll Le'e. Na' cha' ba bzorao yel koxchis ke'en ren lli'o, ¿akre' gak ke be'nn ka' bi llzenay lloa' xti'll Diosen'?
60004018	Na' ka nak be'nn wen ka' zjak lixhej ganne yerá ake', na'll be'nn ka' bi nxenra'll Diosen', na' nao akse' llon ake' da xhinnj, ¿akre wayollrén be'nn ka' da xhinnj ke ake' ka' lla?
60004019	Ke len na' kate sa'kzi'llo dan' llonllo kan' lle'ne Diosen', llaya'l sokzllo gonllo da wen, na' gon kwinllo rao na'a Dios, le Le'en bene' lli'o be'nnach, na' zokze' llakrene' lli'o.
60005001	Lla'tyoera' re' be'nn gor ake, nllojre nench llyi llwia lwelljre llonlira'llre Criston'. Nada' leska' nlloja' llwia llyia' be'nn ka' ba nxenra'll Xanllon', na' bre'ra' bxha'kzi' Criston', na' lloe'rena' be'nne di'll kan' goken, na' lekze nnezra' wllin lla yellina' gan' llie', gan' yo' beni' xhen ke'e na'.
60005002	Legap lewiá be'nn ka' ben Diosen' rao na're, ka llon to be'nn lla'a xhi'r da'o ke'e na' llapeba'. Legonen do yich do ra'llre kan' lle'ne Dios na', na' bi gonre gákere no llchie' re' gonren na', na' bi gonren nench gonre gan mell, leyewé legonen do yichj do ra'llre.
60005003	Na' ka nak be'nn ka' wiare na', bi gon akere' zi'd znia nench wzenay ake' keré, legonteze kan' lle'ne Dios na', nench re'e akre' kan' llonre na', na' wia ake' lekze ka'n llaya'l gon leake'.
60005004	Xanllo Jesucriston' nake' ka xan yeololte gop xhi're. Na' kate yede' da yobre, kana' wzoe' re' nbaraz kwis cha' benre xchin Diosen' do ra'llre, na' kere da yeyoll yedó ka dan' gonne' re'n.
60005005	Na'll leska' re' bi llaban ak, lewxhexj yichjre rao be'nn ka' nbeje llwia re'. Na' yeololre lewxhexj yichjre wzenay ke lwelljre, le: Diosen' bi llazra'lle' be'nn ya'ra'll ka', zan llakrene' be'nn nak be'nn nexjra'lle.
60005006	Llaya'l gakllo be'nn nexjra'lle rao Dios be'nn yel wak xhen na', nench llin lla gone' gakllo xhen.
60005007	Na' yeolol bi da zed kello, llaya'l wkwa'nnllon rao na'a Diosen', le Le'en llape' lli'o.
60005008	Llaya'l gonllo bien gonllo da za'ke, na' sollo bi gatra'll-llo, le dateze daxi'on lli'naon, lle'nen ko'n lli'o nez xhinnjen', le llawén wlleyi'n lli'on, na' llayirjla'llen akre gonen, llonen ka llon to bell yi'x znia, llosia'ba' yirjba' ba gaoba'.
60005009	Llaya'l sello war, bi wzenayllo ke daxi'on, na' sello war wxenra'll-llo Jesucriston', le nnézello be'nn bi'chllo ka' nxenra'll ake' Le'e doxhen yellrio, lekze ka'n za'kzi' ake' doxhenkze kan' llak kello ni.
60005010	Zan kate ba bde dan' za'kzi'llo choll yellrio ni, Dios na'kze gone' gak yichjra'llda'ollon' kan' lle'nre' na', nench soello gonlira'll-lloe', na' sello war. Le nllie' Diosen' lli'o, na' llakrene' lli'o biteze da llak kello, na' ba breje' lli'o llonlira'll-llo Criston', nench yellinllo gan' llie' na', gan' yo' beni' xhen ke'e na'.
60005011	Llaya'l sollo gonlloe' xhen ke chnare, le ya'nnen' za'ke, na' llnebia'lle' ka nollre. Ka'n gakchga.
60005012	Be'nn bi'chllo Silvano na', le'en nllie'ra' kwis, zeteze ze'e llone' kan' llaya'l gone' na', ba bzoje' xti'lla'n le' yich ni. Na' le' yich ni lla'tyoera' re' sokzre gonre wen, na' llzejnie'ra' re' kan' ba gokrén Diosen' re', nench nnézere nllie'kzere' re'. Ke len na' wxenra'llkzre'.
60005013	Be'nn ka' ba brej Diosen' lldop ll-llay llonlira'll ake' Xanllo Jesucriston' gan' nzi'i Babilonia, llwap ake' re' lliox. Na' leska' Marcos be'nnen' nona' ka xhi'nna', llwape' re' lliox.
60005014	Na' katen' lladop llallayre, lewno'p na'a lwelljre katen' wap lliox lwelljren', nench wroe'n nllie' lwelljre. Na' llnnaba' so kwezchgare nbaraz, re' nxenra'll Criston'. Ka'n gakchga.
61001001	Nada' Simón Pedro llona' xchin Jesucriston', bse'le' nada' naka' postl ke'e. Llzoja' re' ba llonlira'llre Jesucriston'. Le'e bene' nench nxenra'llre' kan' llon neto', le zeje' lixheje nake' Xanllo Dios be'nn wasrá kello.
61001002	Llnnaba' gakrenchga Diosen' re', na' wzoe' yichjra'llda'oren' so kwezre nbaraz dan' nombia're Jesús be'nnen' nak Xanllon'.
61001003	Dan' nap Diosen' yel wak xhen na', ba llonne' lli'o yeolol da yálljello, nench na' de yel nban kello, na' gonllo kan' lle'nre' na'. Llonne' da ka' le ba nombia'llo Criston', na' Cristo be'nnen' brej lli'o, nake' be'nn za'k be'nn cha'o.
61001004	Na' dan' nake' be'nn za'k na', na'llen' ba bne'e gakrene' lli'o, na' gone' da wen kello. Za'k dan' bne'e ka', le kan' bne'e na' llakrenen lli'o, nench yeyak yichjra'llda'ollon' wen kan' nak ke Le'e, na' gak kwej yichjllo da xhinnj dan' ll-lleyi' be'nn bi nxenra'll Dios, llon ake' kon ka nen ke xpe'r ake'.
61001005	Ke len na' lli'o nxenra'll-llo Jesucriston', llaya'l gonllo ga zerao sa'kello nench gonll-llo wen ye ra'te, na' nench chejnie'llello.
61001006	Na' gonllo ga zerao sa'kello nench bi nnebia' da xhinnjen' lli'o. Llaya'l setezllo wxenra'll-llo Dios kat bi da za'kzi'llo, na' llaya'l sokzllo gonlloe' xhen.
61001007	Na' llaya'l llie'llo be'nn lwelljllo be'nnen' llonlira'll Jesucristo na', na' lekze llie'llo yeololte be'nne.
61001008	Le cha' naollo llonllo yeolol da ki, na'llen' gakllo kan' llaya'l gak lli'o nombia'llo Xanllo Jesucriston', na' bi nnitrao dan' ba nxenra'll-lloe'n.
61001009	Na' no be'nne bi llon da ki ba bnia' gonllo na', nchol yichjra'llda'we'n, na' bi nna chejnie're' kan' llaya'l gone' na'. Nakbie' ba gonra'lle' ba bayib Diosen' ra'llda'we'n bi da xhinnj ka' bene' do kana'.
61001010	Be'nn bi'che, len na' gonllo ga zerao sa'kello, nench na' chejle'llo da li ba brej Diosen' lli'o llonlira'll-lloe'. Na' cha' gonllo ka', kbat kweyi'llo.
61001011	Na' nbaraz wareb Diosen' lli'o kate yellinllo gan' llia Xanllo Jesucriston' llnebie' ke chnare, be'nnen' nak wasrá kello.
61001012	Ke len na' bi gatra'lla' yo'y ras we'rena' re' di'lle ke da ka' ba bnekza' re', nench lljadinra'llre, la'kze ba nnézere kan' bnia' na', llgoa' ltip re' wxenra'llre di'll li ke Diosen' dan' ba nnézkzere.
61001013	Na'llen' llakra' chak nna nbana', yepa' re' da ki nench lljadinra'llre.
61001014	Nnezra' wyobjelle gata' nada', le ka'n ba bzejnie' Xanllo Jesucriston' nada'.
61001015	Ke len na' gona' kon ga zerao sa'kra' nench lljadinra'llre kan' bnia' da ki kat ba gota'.
61001016	Ka nak dan' bzejnie'to' re' ke yel wak ke Xanllo Jesucriston', na' ke dan' yede' da yobre na', kere di'll da bdirjla'll neto' postlen', le bre'kze yejraoto' kan' broe' Diosen' yel za'k ke Jesucriston'.
61001017	Bre'toe' kan' be'e Xallo Diosen' Le'e yel bara'nn xhen na', na' kan' bzechj Dios be'nnen' za'k xen na' Le'e to beni' xhen, na' bne'e: “Be'nn nin' xhi'nna' nllie'ra' llawere', na' llaza'kra'lla' kan' nake'n.”
61001018	Neto' béneto' kan' bne Dios be'nnen' zo yebán', kan' zerento' Xanto'n rao ya' gan' gok ka'.
61001019	Napkzllo xti'll Diosen' dan' bzoj be'nn ka' be'e xti'll Diosen' kana', na' nnézello naken da li. Na' gonkzre wen cha' chejle're da ka' bzoj ake'n, na' wseni'n lo yichjra'llda'ore ka llon to yi', llseni'n ga nak xchole. Bi llaya'l lljachie'llo, wzenayllo yeo lla chak llin lla yed Criston' da yobre, na' ko'lle' beni' ke'en lo yichjra'llda'ollon'. Na' katen' yede' na', gonen ka llak kat llra' berj xsiren' kat ba lleni'.
61001020	Na' da ni naken da lliarao xhen chejnie'llo: di'll dan' bzoj be'nn ka' be'e xti'll Diosen' kana', ni ton bi chejnie'llon to wrazllo.
61001021	Le ni to da ka' bzoj ake'n, bi naken xhbab ke leakze'. Zan nak ake' be'nn gok rao na'a Dios, na' bne ake' dan' goll Spíritu ke Diosen' leake', na' bzoj akte'n.
61002001	Kana' blloj bal be'nn Israelen' bxhiye'e ake', basné ake' lloe' ake' xti'll Dios, na' ka'n gonkze no be'nn ak wzejnie' akre' re' di'll wenra'llen' wxe willje. Yeyirjla'll ake' ka gon ake' wzejnie' akre' re' di'll dan' wlleyi' re', ni ke gakbe'zere. Wkwas ake' ke Xanllo Jesucriston' ka'le, be'nnen' basrá lli'o, zan wllin lla kweyi' ake'.
61002002	Be'nn zan nnao leake', gon ake' ka nen ke ake' no da xhinnj. Na' ni ke leake' lloj be'nne ne ake' bibi za'k Di'll Wen ke Diosen' dan' llroe' dogarj nez wen na'.
61002003	Na' be'nn wenra'll ka' sera'll ake' wka'a ake' xhmellre. Len na' wzejnie' akre' re' da garjla'll leakze', nench we'e akre' mell. Bixha kana'te nchoybia' Diosen' ke ake' kweyi' ake'.
61002004	Bi bazi'xhen Diosen' ke angl ka', kan' ben ake' da xhinnjen', lo yi' gabil bse'le' leake' gan' nak xchole, na' zjalla'a ake' nllej ake' gden chak llin lla we'e leake' yel llza'kzi' ke chnare.
61002005	Leska' bi bazi'xhene' ke be'nn ka' blla'a yellrio ni kana', kan' bzo da Noé. Ben Diosen' to yejsi'o xhen da blleyi' leake'. Bdixjwe' da Noén' leake' kan' llaya'l gon ake' da zej lixhej. Na'llen' basrá Diosen' le'e ren ye gall be'nn lwellje'.
61002006	Na' bachoyra'll Diosen', lekze blliayie' yell gan' bsi'i ake' Sodoma, na' ren yell gan' bsi'i ake' Gomorra kana', yel wen da xhinnj ke be'nn ka' blla'a yellen'. Bzeye'n bayakten de. Na' bene' ka' nench llasnisre' be'nn ka' za za'k, we'e yel llza'kzi' ke ake' cha' bi wzoa ake' xti'lle'n.
61002007	Na' ka blliayie' yell ka', na' basre'e be'nnen' golle Lot be'nnen' gok be'nn wen rawe' na', le Lot na'n goke lo ra'llda'we' ka da xhinnj ka' ben be'nn ka blla'a yell ka'.
61002008	Loten' goke' to be'nn wen, na' bllayrawe' lo ra'llda'we' ka nak bre're', na' benre' yeo lla ka dan' ben be'nn ka' da bi llaya'l gon ake'.
61002009	Xanllo Dios na' nnezre' akre gone' yesre'e lli'o nxenra'll-lloe', ka nak da ka' za'k, lle'nen kwej yichjlloe', na' nnezre' akre gone' nench be'nn ka' bi nak be'nn wen rawe' na', so ake' sa'kzi' ake' kat llin lla wchoye' ke ake' ke chnare.
61002010	Dios na' we'e da sa'kzi' be'nn ka' llon akteze' kon da nen ke xpe'r ake'. Leake'n bibi bara'nn llap ake' Xanllo Dios. Ni ke lleb akze' llon ake' kon da nen ke ake', nnechach ake' ke yeololte wnebia' ake.
61002011	Na' ka nak angl ke Diosen', la'kze nak aklle' be'nn warll ka lli'o be'nnach, na' nap ake' yel llnebia' xhenll ka lli'o, na' leake'n bi llayaxhj akre' bi da nne ake' ke no be'nn za'k rao Dios.
61002012	Na' ka nake be'nn ki llzejnie' akre' di'll wenra'llen', nnechach ake' ke da ka' bi llejnie' akre'n. Nak ake' ka bayi'xe, le bayi'xen' kon llon Diosen' llarj akba', na' lljaxen be'nnach leakba' llaso'teba'. Ka'kzen' kweyi' be'nn ka' llzejnie' di'll wenra'llen'.
61002013	Ba llayrao ake' kan' bsa'kzi' ake' be'nn yobre. Na' llase'j llasaoxen ake' yeo lla. Na' kat lladopren' llzore lnni, leake'n za'k ake' gan' lla'ren', bill lliye'e akzre' cha' bi llon bi ne ake', le ka'n ziye'e da xhinnjen' leake'. Llak akre' zo ake' nbaraz, llon ake' kon da nen ke ake'.
61002014	Kate llre'e akre' no're, zera'll ake' gonrén ake' leake' da xhinnj, bi lljachie' akre' llon ake' da xhinnj. Na' llko'yel akre' be'nne bi nna gombia' Jesucristo, nench gonrén ake' da xhinnjen'. Be'nn ka' llzejnie' di'll wenra'llen', bayo'rao ake' zera'll ake' bi de ke be'nne. Len na' llwie Dios kan' llon ake'n.
61002015	Le ba bsanra'll ake' nez li ke Diosen'. Ba bka'a ake' nez xhinnj na'le, kan' ben da Balaam be'nnen' be'e xti'll Diosen' kana', be'nnen' gok xhi'nn da Beor. Balaam na' gokra'lle' chixhj ake' le'e, nench nnabe' sa'kzi' be'nn ak.
61002016	Na' to burr ba bi llak nne, ben Diosen' bnneba' ka to be'nnach, na' bdilba' le'e ke yel ke llejnie' ke'en, nench na' bill gone' da xhinnj ke'en.
61002017	Be'nn ki nak ake' ka to bej yeche ga bibi nis llia, na' nak ake' ka to bej ze yebá da ll-lli'y to be' xhen. Na' nlloyen ke ake' sa'kzi' ake' lo gabilen' ke chnare ga nak xchol kwis.
61002018	Le lloe' ake' di'll wallojllo kwis llayoe'rao kwin ake', na' llko'yel akre' be'nn za ballach lo da xhinnjen', nench gon ake' da xhinnj yobre da nakll zdo', da lle'n akre' gonrén xpe'r ake'n, ka da llonkze no be'nne bi nombia' Dios.
61002019	Be'nn ka' llzejnie' di'll wenra'llen' lle ake' leake', wzo aklle' nbaraz gon ake' biteze da nen ke ake', la'kze nak ake' ka to be'nn wen llin ke no da nak yel zdo'. Le yeololkzllo nakllo ka to be'nn wen llin ke da xhinnjen' kat llonllo kon da nen kello.
61002020	Na' be'nn ka' ba nombia' Xanllo Jesucristo be'nnen' basrá lli'o, ba balloj ake' rao da xhinnj ka' nak zdo' rao yellrio ni, na' cha' da xhinnjen' gonen leake' gan da yobre, we'e ake' latj gon ake' da xhinnjlle, ka'kze yellayrao aklle' kerke kan' gok rao dan' balloj ake' da nell na'.
61002021	Wenre chenak bi bembia' akse' xhnnez Diosen' dan' zej lixhej na', kerke da brej yichj ake' nez wen na', dan' bllia Diosen' bia'a gonllo.
61002022	Ba benen ke ake' ka ke to di'll dan' ne: “Be'kwn' bayaoba' da bayebba', na' kuchen' ba bwazje'n, ba jallo'ba' lo bennj da yobre.”
61003001	Be'nn bi'che, nllie'ra' re', yich wllopen' dan' llzoja' re' ni. Na' llopten' ba bzoja' dan' lle'nra' gonre xhbab lixheje.
61003002	Lelljasa'ra'll di'll dan' bzoj be'nn ka' gok rallna'a Dios be'e ake' xti'lle'n kana'. Leska' lelljasa'ra'll dan' nllia Xanllo bia'a gonllo, be'nnen' nak wasrá kello, di'll dan' ba bzejnie' postl ka' re'.
61003003	Da ni naken to da lliarao chejnie'ren'. Ka naken ba zo rez yeyoll yellrio ni, lloj be'nn wtitj akre' xti'll Diosen', gon ake' kon kan' nen ke ake'.
61003004	Na' wtitj akre' da nak ke Diosen' nne ake': “¿Batxhan' gak kan' bne Diosen' dan' yed Criston' da yobre? Ba got xozxta'ollo ka', na' toz ka nna llakse kan' bxhe yellriote.”
61003005	Be'nn ka' llasné ka', bi lle'n akre' gon ake' xhbab kan' ba ben Diosen'. Kan' bxhe yebá ren yellrio, to bneze' gaken, na' le gokten kan' bne'en. Bxhe yellrion' radj nisda'on, na' nechjen doxhenen.
61003006	Na' da ka' bene'n, bllin lla ka blliayie'n kone yejsi'on gok kan' babia nisen' doxhen yellrio.
61003007	Na' yebán' ren yellrion', nllia Diosen' bia'a nak aksen kan' naken kana', na' kat llin lla gak yel koxchisen', kana' wzeye'n katen' gone' da sa'kzi' be'nn wen da xhinnj ka' ke chnare.
61003008	Na' re' be'nn bi'che, nllie'ra' re', na' lle'nra' bi ganra'llre da ka' nia'n, le Xanllo Diosen' toz ka llakre' tlla, ka to mir iz, na' to mir izen' llakre'n ka tlla.
61003009	Bal be'nne llak akre' ba blle Xanllo Jesucriston', bi nna yede' da yobre kan' bne'e kana'. Kere nello ll-llere'n, nna llape' yel llxhenra'll ke lli'o be'nnachen', na' lle'nre' ni tollo bi kweyi'llo. Lle'nre' yeolol-llo yeyátello da xhinnj kellon'.
61003010	Na' Xanllo Jesucriston' yede' da yobre ka bi gakbe'e be'nne, ka llon to be'nn wan kat lloe' lo yo' ga lljalane', na' bi llakbe'e akre'. Kana' gak to llakia llebraz, na' kweyi' yeolol da ka' llre'llo le' yebán', kweyi' aken lo yi' xhen na', leska' yellrion', na' da zjadé rawe na', chey aken.
61003011	Na' kan' llwiallo te ke yeolol bi da de, llaya'l wiallo ka da ka' llonllo, na' sollo gonllo da wen, na' wxenra'll-llo kwis Xanllon'.
61003012	Na' llaya'l so kwezllo batxhan' llin lla gon Diosen' gak yel llza'kzi', na' gonllo ka yob gaken. Ka lla na' ga'lnninn le' yebán', na' dan' llre'llo le' yebá na', ga'lnninn aken, na'll yerán aken.
61003013	Zan lli'o zollo rez yekobe' le' yebán' ren yellrio na', kan' ba bne Dios na', ga ga't da zej lixheje.
61003014	Ke len na' be'nn bi'cha' nllie'ra', chak bezllo da ki gak na', llaya'l gonllo ga zerao sa'kello nench na' sollo nbaraz rao Dios, nench bibi do'l ga't kello da gon lli'o be'nn wen da xhinnj.
61003015	Na' llaya'l gakbe'llo Xanllo Diosen' nape' yel llxhenra'll ke lli'o be'nnach nench yesre'e lli'o. Leska'n ba bzoj be'nn bi'chllo Pablo be'nnen' nllie'llon', lloe' di'll ke yel si'n na', ba be'e Diosen' le'e.
61003016	Na' yeolol yich ke'e ka', lloe'n di'll ke da ka' ba bzoja' na', la'kze bzoje' bal da nak bni' chejnie'llo. Na' be'nn bi nna chejnie're' xti'll Diosen' kwasro, na' bi nna wxenra'llya'nne' Le'e, llejnie' akre' da ka' nlla're, ka'n llon ake' llchok ake' xti'll Diosen', na' billre da ka' nyoj na', na' len na' ngo'n leake' nez da wlleyi' leake'.
61003017	Ke len na' be'nn bi'che, nllie'ra' re', ba nnézere da ka' bzoja' re'. Na' lewiá bi chejle're xti'll be'nn ka' bi llzoa xti'll Diosen', be'nn llon da zej krere, nench ke bixre bill gonre kan' lle'ne Dios na'.
61003018	Na' legakbe'lle kan' llakrén Xanllo Jesucriston' re' na' gombia'llre', Jesucristo be'nnen' basrá lli'o ke chnare. Llaya'l gonlira'll-lloe' nna', na' ke chnare. Ka'n gakchga.
62001001	Llyixjwe'to' re' ke be'nnen' nzi'i xti'll Dios, be'nnen' lloe' yel nban zejlikane ke be'nn llonlira'll Le'e. Ba zokze' kan' bxhe yellriote. Na' neto' Postl bzenayto' xti'lle'n, bre'toe' na' bdantoe'.
62001002	Le'en gorje' radj be'nnach na' bre'toe', na'llen' lloe'to' xti'lle'n. Llyixjwe'to' re', Le'en be'nnen' nsa'a yel nban zejlikane, zorenkze' Xallo Diosen', na' ba broe'rawe' neto'.
62001003	Llyixjwe'to' re' ke be'nnen' bre'to'n, na' be'nnen' bzenayto' ken', nench na' gonrenre neto' txhen. Le ka nak neto' ba nakto' toze ren Xallo Diosen', ren Xhi'nne' Jesucristo na'.
62001004	Na'llen' llzojto' re' le' yich ni, nench na' sore yewere.
62001005	Neto' bzenayto' ka be'e Xanllon' di'lle, na' llyixjwe'to' re', Diosen' nake' beni', na' bibi da xchol de rawe'.
62001006	Na' cha' nnello llonllo txhen Diosen', na' llonkzllo da xhinnje, bi lloe'llo di'll li. Na' dan' llonllon' bi zejen to li.
62001007	Ka nak Diosen' nake' ka beni', na' cha' lli'o dallo rao beni' ke'en, na'llen' nakllo toze, na' yichjra'llda'ollon' yega'nnen yalle, le Xhi'nne' Jesucriston' brarj xchene'n nench na' bake'e yeolol da xhinnj benllo.
62001008	Cha' nnello bitbi do'l kello de, ziye'e kwinllo, bi lloe'llo di'll li.
62001009	Zan cha' lli'o wxoarapllo rao Diosen', Le'e nake' be'nn li, be'nn cha'o, na' wazi'xhenkze' yeolol dan' llonllon', wnitrawe' yeolol da xhinnj kellon'.
62001010	Cha' nnello bitbi da xhinnj nonllo, llonllo Diosen' ka to be'nn wenra'lle, le bi llejle'llo di'll li ke'e na'.
62002001	Re' nakre ka xhi'nna' da'o ak, llzoja' re' di'll ki nench na' bibi da xhinnj gonre. Na' cha' no gon da xhinnjen', zokze Jesucristo be'nnen' llon dan' zej lilla, na' llnnabe' yezi'xhen Xallo Diosen' kello.
62002002	Jesucriston' brarj xchene'n ni ke lli'o llon da xhinnj nench bake'e xto'l-llon', na' ker ke balzllon' brarj xchene'n, ke yeololkze be'nn lla'a yellrion' brarje'n.
62002003	Na' cha' llonllo kan' ne Dios na', na'llen' wak nnello ba nombia'lloe'.
62002004	Na' cha' nello ba nombia'lloe', na' bi llonllo kan' ne'e na', ziye'zllon' cha' ka', na' bi nna cho' di'll li ke'en lo yichjra'llda'ollo.
62002005	Cha' llonllo kan' ne'e na', ba nllie'llo Diosen' kan' llaya'l llie'lloe'n. Na'llen' nnézello ba naklloe' txhen.
62002006	Na' noteze lli'o cha' nello nakllo txhen Diosen', llaya'l sollo gonllo ka da wen na' ben Jesucristo na'.
62002007	Re' be'nn nllie'ra', dan' llzoja' re' gonre ni, bi naken to da kobe. Naken to di'll da ba be'renkza' re' kan' bzoraore llonlira'llre Jesucristo na', le naken di'll dan' ba bénkzere.
62002008	Zan dan' llepa' re' gonre na', naksen ka to da kobe, le ba broe' Criston' re' naken da za'ke, na' lekze re' llroe're naken da za'ke. Ba bzorao llde ke yeolol da ka' llwie Diosen'. Na' ba bzorao llre'llo da wen na' llon Diosen', naken ka to beni' da llseni'.
62002009	Noteze la'kze cha' nnello dallo rao beni' ke Diosen', na' llwie lwelljllo, nna ncholkze lo yichjra'llda'ollon'.
62002010	Noteze cha' nllie' lwelljllo, da li dallo rao beni' ke Diosen', billbi de da wlli'y lli'o rao da xhinnjen'.
62002011	Na' cha' llwie lwelljllo, nchole lo ra'llda'ollon', kon to zejllo ka ga zeje to be'nne lchol, be'nn bi llre'e garen' cheje', le da xhinnj na' ba ncholen lo yichjra'llda'ollon'.
62002012	Ganni llzoja' re' nakre ka xhi'nna' da'o, ka nak Dios na', ba bazi'xhenkze' keré dan' llonlira'llre Jesucriston'.
62002013	Ba bzoja' da ki ke re' be'nn gore, le ba nombia're Jesucriston' be'nnen' ba zokze kan' bxhe yellriote. Ba bzoja' da ki ke re' be'nn we'o llaban, le ba bzoere bi ben daxi'o re' gan. Da yobre nia' re', ba bzoja' da ki ke re', nakre ka xhi'nna' da'o, le ba nombia're Xallo Diosen'.
62002014	Ba bzoja' da ki ke re' be'nn gore, le ba nombia're Jesucristo be'nnen' ba zokze ka bxhe yellriote. Leska' ba bzoja' da ki ke re' bi we'o llaban, le ngo' yichjre xti'll Diosen', na'llen' ba bzoere bi ben daxi'on re' gan.
62002015	Bi yewere da xhinnjen' de rao yellrion'. Cha' yewello da xhinnjen' de rao yellrion', zeje di'lle bi nllie'llo Xallo Diosen'.
62002016	Le yeolol da xhinnj da de rao yellrion', ka nak yel zera'll da xhinnjen' lle'ne xpe'rllon', na' da xhinnj ka' zera'll yejraollon', na' yel llaljen', ker ka da ka'n lle'ne Xallo Diosen' gonllo. Da kin' naksen da xhinnj da de rao yellrio ni.
62002017	Na' da te ke dan' de yellrio ni, na' dan' llzera'll be'nne bi llzenay ke Dios. Zan be'nnen' llon kon kan' ne Dios na', wbankze be'nnen' ke chnare.
62002018	Re' nakre ka xhi'nna' da'o ak, ba rez llin lla yeyoll yellrio ni. Neto' ba bzéneto' re', wllin lla yed be'nn wlliayi'll Criston', le nna', be'nn zan ba za'k ll-lliayi'll ake' Criston'. Ke len na' ba llroe'n ba zo rez llin lla yeyoll yellrio ni.
62002019	Radjllo nizen' blloj be'nn ka' blliayi'll Criston'. Le kere do ra'll ake'n benrén ake' lli'o txhen llonlira'll-llo Criston'. Le chenak do ra'll ake' ben ake' txhen, nna zo aklle' llonrén ake' lli'o txhen chenake. Na' dan' ba balloj ake' na', nakbie'kze bi nak ake' be'nn llon lli'o txhen.
62002020	Zan ka nak re', Cristo na' ba benne' re' Spíritu ke Diosen', na'llen' yeolol-llo nnézello kan' ne di'll li ke Diosen'.
62002021	Llzoja' re' da ni, le ba nombia're di'll li ke Diosen', kere nnello bi nna gombia'ren na', na' leska' nnézkzere ni to di'll wenra'll bi ren di'll li ke'en.
62002022	¿Noxha be'nn nak be'nn wenra'lle? Be'nn wenra'llen' nak be'nnen' nne'e kere Diosen' bse'l Jesúsen', be'nnen' nak Cristo nench nnebie'. Be'nnen' ne ka' llwiere' Criston', na' llzoe' Xallo Diosen' chla're ren Xhi'nne' Cristo na'.
62002023	Na' no be'nne lloe' di'llen' nne'e notno Jesucristo bse'l Diosen', le'en bi zerén Xallo Diosen' le'e. Na' be'nnen' lloe' di'll nne'e Dios na' bse'le' Jesucriston', zorenkze Xallo Diosen' le'e.
62002024	Na' ka nak re', lesó lewzenay ka da ka' ba bzéneto' re', kan' bzoraore llonlira'llre Cristo na'te. Na' cha' wzoatezre di'll ke'en, na' ka' sorenkze Xallo Diosen' re' ren Xhi'nne' Cristo na'.
62002025	Na' Jesucriston', dan' ba bne'e gonne' na', gonne' yel nban zejlikane kello.
62002026	Ba bzoja' re' da ni, ba bia'a di'll ke be'nn ka' lle'ne siye'e re'.
62002027	Jesucriston' ba benne' Spíritu ke Diosen' cho'n lo ra'llda'oren', wzejnie're'n re' yeolol dan' llaya'l chejnie're na'. Na' ka nak Spíritu ke Diosen' lloe'n di'll li, bi ziye'n. Na' dan' zorenen re' llzejnie're'n re', na' bill yálljere no wzejnie' re' bi da ka' nak da li. Ke len na' lewzenay dan' bzejnie' Spíritun' re', na' lesorenteze Jesucriston'.
62002028	Na' nna' xhi'nna' da'o, llaya'l sotezllo wzoallo xti'll Criston' nench bi lleblloe' katen' yede' da yobre, na' bi si'llo zdo' katen' re'llo ba bre'en.
62002029	Na' ba nnézello Xanllo Diosen' zeje' llone' kan' llaya'l gone'n, leska' llaya'l nnézello cha' zejllo llonllo kan' llaya'l gonllo na', naksllo xhi'nn Dios.
62003001	Legakbe'e kan' nllie' Xallo Diosen' lli'o dan' ne'e nakllo xhi'nne'. Na' ka nak be'nn ka' bi llonlira'lle Diosen', bi llayombia' akre' lli'o, le bi nombie' akre' Diosen'.
62003002	Bi'cha' da'o ak nllie'ra', ba nakllo xhi'nn Dios, na' bi nna wroe'n akren' gakllo. Zan nnézello katen' yed Jesucriston' da yobre, kana'n re'lloe' akren' nake' na', na' yeyak yichjra'llda'ollon' kan' nak yichjra'llda'we' na'.
62003003	Na' yeololte be'nn ze bexhe' baten' yede' da yobren', llaralre' llayib lo yichjra'llda'we'n nench yeyaken yalle, kan' nak ra'llda'o Jesucriston' naken yalle.
62003004	Noteze be'nne zoe' llone' da xhinnje, bi llone' kan' ne Diosen' gonllo, le kat llonllo da xhinnjen', llyichjllo dan' nllia Diosen' bia'a gonllo na'.
62003005	Nnézkzello bed Jesucriston' yellrio ni nench yeke'e xto'l lli'o be'nnach, na' ka nak Le'e, bibi da xhinnj none'.
62003006	Na' cha' lli'o llzoatezllo xti'lle'n, bibi da xhinnj llonllo, zan cha' lli'o zokzllo llonllo da xhinnjen', bi llejle'llo ke'e, bi nna gombia'lloe'n cha' ka' llonllo.
62003007	Xhi'nna' da'o, bi we're latje no siye'e re'. Cha' llonllo da wen kan' llaya'l gonllo na', zejkzllo lilla kan' zej Xanllo na'.
62003008	Na' cha' zollo llonllo da xhinnje, naksllo xhi'nn daxi'o, le daxi'o na'n zokzen llonen da xhinnj ka bxhe yellriote. Ke len na' bed Xhi'nn Diosen' yellrio ni nench wchochj wlane' dan' llon daxi'on.
62003009	Cha' norllo ba non Diosen' lli'o ka xhi'nne', bill llaya'l gonllo da xhinnj, le ba bakobe' yichjra'llda'ollon', na' bill gonllo da xhinnjen', le ba nakllo xhi'nn Dios.
62003010	Na' gannin' llroe'n noxhan' nake xhi'nn Diosen', na' noxhan' nake xhi'nn daxi'on: cha' noteze be'nne bi zoe' llone' da wen, na' bi nllie're' be'nn lwellje', bi nake' xhi'nn Dios chet ka'.
62003011	Ba bénkzello da ni kan' bzoraollo llonlira'll-llo Jesucristo na': llaya'l llie' lwelljllo.
62003012	Bi gakllo kan' gok da Caín, goke' txhen daxi'on bayot bi'che'n. ¿Nnézere bixchen bete' le'e? Yel be'nn wen da xhinnj ke'e na'n bene' ka', na' be'nn bi'che' na' bzoe' bene' da wen.
62003013	Na' bi yebánere, be'nne bi'che, kate be'nn ka' bi llonlira'lle Diosen' wie akre' re'.
62003014	Nnézkzello bill llnebia' yel goten' lli'o, na' ba de yel nban zejlikane kello, le ni'tllo nllie' lwelljllo. Zan be'nnen' bi nllie' lwellje', ba llnebia' yel goten' le'e.
62003015	Noteze be'nne cha' llwie lwellje', nakse' be'nn wen xhia rao Dios. Na' nnézkzello be'nn wen xhia ka', cha' bi wayat akre' ke da xhinnj ke ake'n, bi de yel nban zejlikane ke ake'.
62003016	Jesucriston' bzanre' yel nban ke'en ni ke dan' nllie're' lli'on, ke len na' llaya'l nnézello kan' gon lli'o, zane yel nban kellon' ni ke be'nn lwelljllo.
62003017	Na' cha' bi da de kello, na' nnézello be'nn lwelljllon' yalljre'n, cha' lli'o bi llaya'chra'll-lloe', bi gak nnello: “Nllie'ra' Diosen'.”
62003018	Xhi'nna' da'o ak, bi llie' lwelljllo de di'llze. Llaya'l llie' lwelljllo do yichj do ra'll-llo, na' sollo wia lwelljllo.
62003019	Cha' llonllo kan' bnia' na', nnézello llonllo txhen Dios be'nnen' lloe' di'll li na', na' gakbe'llo lo yichjra'llda'ollo ni'tllo wen rao Dios.
62003020	Na' cha' llákello lo yichjra'llda'ollo nakllo be'nn wen da xhinnj rao Diosen', Diosen' za'klle' kerke yichjra'llda'ollo, na' Le'en nnezre' yeololte.
62003021	Kan' naken be'nn bi'cha' nllie'ra', cha' llakbe'e lo ra'llda'ollon' bibi do'l kello de, bi de llebllo Diosen'.
62003022	Na' Le'en gonne' biteze da nnábelloe', le llzoallo di'll bia'a ke'en dan' ne'e gonllo na', na' llonllo kan' llazra'lle' na'.
62003023	Na' da ni nllia Diosen' bia'a gonllo, gonlira'll-llo Xhi'nne' Jesucriston' do yichj do ra'll-llo, na' llie' lwelljllo, kon kan' nak di'll bia'a ke'e na'.
62003024	Na' cha' llonllo kan' nak di'll bia'a ke'e na', zerenkzllo Diosen', na' Dios na' zerenkze' lli'o. Na' kin' nnézello Diosen' zerene' lli'o: ka nak Spíritu ke'en ba benne'n yo'n lo ra'llda'ollo.
62004001	Re' bi'cha' nllie'ra', bi chejle're cha' no be'nne nne ake' lloe' ake' di'll da goll Spíritu ke Dios leake'. Zga'tek lewiá cha' naken di'll da bzejnie' Dios o cha' bi naken ka'. Lewiá, le ba ll-llach be'nn zan be'nn ziye'e ne ake' lloe' ake' di'll da goll Diosen' leake'.
62004002	Na' ki gak nnézello cha' da lin' bzejnie' Spíritu ke Diosen' leake' ka di'llen' lloe' ake'n: yeolol be'nne we'e di'll ne ake' Jesucriston' nake' be'nn bse'l Dios, na' gorje' radj be'nnach, nnézello yo' Spíritu ke Diosen' lo yichjra'llda'we' na'.
62004003	Na' be'nn ka' lloe' di'll ne ake' Jesucriston' bi nake' be'nn bse'l Diosen', bibi Spíritu ke Dios yo' yichjra'llda'o be'nn ka'. Be'nnen' ne ka' lloe' di'll da ll-lliayi'll Criston'. Ba bénere yed da wie Criston'. Na' nna' ba bra'n ba llwieren Le'e.
62004004	Xhi'nna' da'o ak, ba nakre Diosen' txhen, ba benre gan rao be'nn wenra'll ka', le Diosen' zorén re', naklle' be'nn yel wak kerke dan' zo ren be'nn ka' lla'a yellrion'.
62004005	Be'nn ka' bi llzoa xti'll Diosen' lloe'rén ake' be'nn ak di'll ke da llak yellrio, na' llawé be'nn ka' lla'a rao yellrio ni, llzenay ake' ke ake'.
62004006	Ka nak lli'o, ba nakllo Diosen' txhen, na'llen' yezikre be'nn nombia' Diosen', llzenay ake' di'll ka' lloe'rén aklloe'n, na' be'nn ka' bi nak be'nn ke Dios, bi llzenay ake' di'll kellon'. Na'llen' nnézello non' yo' Spíritu ke Diosen' llzejnie'n le'e di'll li, na' non' yo' spíritu da lloe' di'll wenra'll.
62004007	Re' nakre be'nn nllie'ra', llaya'l nni'tllo llie' lwelljllo, le Dios na'n zokze llone' nench nllie' lwelljllo. Na' be'nnen' nllie' lwellje' nakbie' nake' xhi'nn Dios, na' nombie're' Diosen'.
62004008	Be'nnen' bi nllie' lwellje' bi nnezre' kan' nak Diosen', le ba nnézello Diosen' nake' be'nn nllie'.
62004009	Ka'n ben Diosen' broe're' kan' nllie're' lli'o, bse'le' Xhi'nne'n yellrio ni nench banllo ke chnare, cha' lli'o gonlira'll-lloe'.
62004010	Ki nak yel nllie' dogarje: Bi nnello lli'on bllie'llo Diosen', Lere'n bllie're' lli'o, na'llen' bse'le' Xhi'nne' Jesucriston' nench brarje' xchene' ni ke lli'o llon da xhinnj nench bake'e xto'l-llon'.
62004011	Re' be'nn nllie'ra', dan' nllie' Diosen' lli'o, leze ka'kzen' gon lli'o llie' lwelljllo.
62004012	Ni to be'nne bi nna re're' Diosen'. Zan cha' lli'o nni'tllo llie' lwelljllo, nakbie' zorenkze Diosen' lli'o, na' nllie'lloe' kan' llaya'l llie'lloe' na'.
62004013	Nnézello zerenllo Diosen', na' ka' zerén Le'en lli'o, dan' ba bse'le' Spíritu ke'en zon lo ra'llda'ollo na'.
62004014	Na' neto' ba bre'to', na'llen' lloe'to' di'll nnézeto' bse'l Xallo Diosen' Xhi'nne'n nench yesre'e be'nnach rao da xhinnjen'.
62004015	Na' cha' lli'o llejle'llo, na' lloe'llo di'll nello Jesucriston' nake' Xhi'nn Dios, Diosen' zerenkze' lli'o, leska' lli'o zerenllo Diosen'.
62004016	Na' ka nak lli'o ba nnézello, na' llejle'llo nllie' Diosen' lli'o. Diosen' zokze' nllie're' be'nnach, le ka'n nak yichjra'llda'we'. Na' cha' zollo nllie' lwelljllo, na'llen' zerenllo Diosen', na' Le'e zerene' lli'o.
62004017	Dios na' zokze' llakrene' lli'o nench llie' lwelljllo kan' llaya'l llie' lwelljllo na', ka'n llon Diosen' nench ke lleblloe' kate llin lla gone' yel koxchis ke yeolol be'nnach. Le lli'o lla'llo rao yellrio ni, nllie' lwelljllo kan' llon Jesucristo na'.
62004018	Cha' nllie'llo Diosen' kan' llaya'le, bibi de llebllo. Yel nllie' dogarje llaka'n yel lleben' ka'le. Cha' llebllo, naksen da llsa'kzi' lli'o chet ka', na' cha' nna llebllo, llroe'n bi nna llie'llo Diosen' kan' llaya'l llie'lloe' na'.
62004019	Lli'o nllie'llo Diosen', le zga'tek Le'en bllie're' lli'o.
62004020	Na' cha' norllo nello: “Nada' nllie'ra' Dios”, na' llwie lwelljllo, da na'n naken da wenra'lle. ¿Akre gonllo llie'llo Diosen' be'nn bi llre'llo, cha' bi nllie' lwelljllo be'nn llre'tello?
62004021	Na' ba bllie' bia'a kan' llaya'l gonllon': cha' nllie'llo Le'e, leska' llaya'l llie' lwelljllo.
62005001	Cha' lli'o llejle'llo Jesucriston' nake' be'nne bse'l Dios, naksllo xhi'nn Dios. Na' cha' nllie'llo Xallo Diosen', ka'kzen' llaya'l llie' lwelljllo, le be'nn lwelljllon' xhi'nn Dioskzen'.
62005002	Kate zollo nllie'llo Diosen', na' llonllo kan' ne di'll bia'a ke'e na', na'llen' nnézello leska' nllie'llo yezikre be'nn ka' nak xhi'nn Dios.
62005003	Cha' nllie'llo Diosen', llonllo kan' ne di'll bia'a ke'e na'. Na' di'll bia'a ke'e na', bi naken da bni' gonllon.
62005004	Yeolol be'nn ba nak xhi'nn Diosen', zoe akre' llkwas ake' da xhinnjen' de yellrion' ka'le. Na' dan' nxenra'll-llo Jesucristo na'n, zoello llkwasllo da xhinnjen' ka'le, na' bill llonllon.
62005005	Nollre no llzoe wkwase da xhinnjen' de yellrio ni ka'le, le zeraoze be'nnen' llejle' ke Jesús be'nnen' nake' dogarj Xhi'nn Dios, leake'n llzoe akre' llkwas ake' da xhinnjen' ka'le.
62005006	Kin' ben Jesucriston' chak bede' yellrio ni, blloe' nis na' brarj xchene'. Kere nello to nis na'zen' blloe', rente xchene' na'n brarjrene'. Ka'n ne Spíritu ke Diosen', le Spíritu na' lloe'n di'll li.
62005007	Na' zjani't chonn be'nne llgo' da li yebán', lloe' ake' di'll ke Jesucriston': Xallo Diosen', ren be'nnen' nzi'i Xti'll Dios, na' ren Spíritu ke Dios na'. Na' be'nn chonn ki, tozen' nak akse'.
62005008	Leska' chonn da llgo' da li rao yellrio ni ke Jesucriston': Spíritu ke Dios na', na' dan' gok kan' blloe' nis, na' dan' gok kan' brarj xchene' na'. Na' yonnte da ki goken toz ka lloe' ake'n di'lle.
62005009	Le chet ka' llejle'llo xti'll be'nnachen', za'ktelle xti'll Diosen' si'llon, le Diosen' ba be'e di'll ke Xhi'nne' Jesucriston'.
62005010	Na' cha' llejle'llo nak Jesucriston' Xhi'nn Dios, zokze xti'll Xanllo Diosen' lo ra'llda'ollo. Na' cha' lli'o bi llejle'llo ke Diosen', na' llonlloe' ka to be'nn wenra'lle dan' bi llejle'llo di'll dan' lloe' ke Xhi'nne' na'.
62005011	Xti'll Dios na'n llzejnie' lli'o wa't yel nban zejlikane ke be'nnachen' cha' gonlira'll ake' Xhi'nne' Jesucriston'.
62005012	Kin' naken cha' lli'o llonlira'll-llo Jesucriston', dekze yel nban zejlikane kello. Na' cha' bi llonlira'll-lloe', bibi yel nban zejlikane de kello.
62005013	Llzoja' re' di'll ki, re' llejle're Jesucriston' nake' Xhi'nn Diosen', nench nnézere de yel nban zejlikane keré.
62005014	Na' bi llebllo llalwill-llo Diosen', le nnézello zie' xti'll-llon' kate llnnabllo rawe'n da llazra'lle'.
62005015	Na' kate nnézello zie' xti'll-llon' biteze da llnnábelloe', na' nnézello gonne' da ka' ba bnnabllo na'.
62005016	Cha' llwiallo be'nn lwelljllo llone' da xhinnj da bi lljasán le'e rao yel got ke chnare, llaya'le nnabllo rao Diosen' gakrene' le'e nench yezoe' wen rao Diosen' da yobre, kon cha' naken da xhinnj da bi lljasán le'e rao yel got ke chnare. Le de yel got ga kweyie' ke chnare. Len bi naken zi nnia' nnabre gakrén Diosen' leake'.
62005017	Cha' llonllo biteze da xhinnj napkzllo do'le, zan kere yeolol da xhinnjen' llonllo na'n wsa'n lli'o rao yel goten'.
62005018	Nnézello cha' ba bacha'a Xallo Diosen' yichjra'llda'ollon', bill sollo gonllo da xhinnjen', le zo be'nnen' nake Xhi'nn Diosen', llkwase' lli'o rao daxi'on, ke len na' bi zoen wlleyi'n lli'on.
62005019	Nnézello zerén Dios lli'o, na' be'nn ka' bi llzoa xti'lle'n, daxi'on llnebia'kzen leake'.
62005020	Nnézello ba bed Xhi'nn Diosen', na' badzejnie're' lli'o nench bembia'llo Xe'en, be'nnen' nake dogarje Dios. Na' ni'tllo toze ren be'nnen' nake dogarje Dios, na' nakllo toze ren Xhi'nne' Jesucriston'. Le'en nake' dogarje Dios, na' llonne' yel nban zejlikane ke be'nne llonlira'll Le'e.
62005021	Xhi'nna' da'o ak, lewiá ke wxenra'llrizre lwa'a lsa'k ka'. Ka'n gakchga.
63001001	Nada' naka' be'nn gore brao, na'llen' llzoja' rwe', no're. Rwe'n ba brej Diosen' llzenayo' xti'lle'n, na' ren xhi'nno' ka'. Da lin' nllie'ra' re', na' kere nadza', renkze yeolol be'nn nombia' ak di'll li ke Diosen', nllie' akre' re'.
63001002	Nllie'to' re' dan' yo' di'll li ke Diosen' lo ra'llda'ollo, na' zon gakrenen lli'o ke chnare.
63001003	Xallo Diosen', na' ren Xhi'nne' Xanllo Jesucriston', gakrén akchgue' re', yeya'chra'll ake' re', na' wzoa ake' yichjra'llda'oren' so kwezre nbaraz, le ba nombia're di'll li ke Diosen', na' ba nllie' lwelljre.
63001004	Le bawera' ka bnnezra' xhi'nno' ka', ba zjani't akbe' llaso'n akbe' kan' ne di'll li ke'en, da ka' ba bllia Xallo Diosen' bia'a gonllo.
63001005	Na' nna' lla'tyoera' rwe' no're, kere llzoja' rwe' di'll bia'a koben', le da ba bénkzello kan' bzoraollo llonlira'll-llo Jesucriston' dan' ne: llaya'l llie' lwelljllo.
63001006	Cha' nllie'llo Diosen', na' gonllo kan' ne di'll bia'a ke'e na'. Na' ba nnézkzere kan' nllie' bia'a llie' lwelljllo, le kan' bzoraore llonlira'llre Jesucristo na'te, bzejnie'to' re' llaya'l llie' lwelljllo.
63001007	Be'nn zan ba bllach yellrio ni, llzejnie' akre' krere, le llroe' akre' ne ake', kere be'nn bse'l Dios Jesucriston' be'nnen' bed gorje radj be'nnachen'. Noteze be'nn ne ka', be'nn wxhiye'e aken', na' llwie akre' Cristo na'n.
63001008	Lewiaya'nn nench na' si're dan' llaya'l si're, ke nak dan' ba benre na', le nxholl bi si're dan' ba llwia Diosen' gonne' re'.
63001009	Cha' kon to lli'o llzoallo dan' broe' bsed Criston' ka'le, na' llzenayllo billre da llzejnie' be'nne, bill zerén Diosen' lli'o cha' ka' llonllo. Na' cha' zotezllo llzenayllo dan' bzejnie' Criston', Xallo Dios na' ren Xhi'nne' Cristo na', zorenkze' lli'o.
63001010	Na' cha' no be'nn yede gan' zore, na' lle'nre' we'rene' re' da bi nake xti'll Cristo na', bi wrebre' rillren', ni lliox bi wapre.
63001011	Le cha' wrebre', na' nnello ba llonrenre' txhen llonre da xhinnjen' llone' na'.
63001012	Nna dell da zan da nnia' re', na' bill lle'nra' wzoja'n le' yich ni. Le llbexha' yeda' gan' zore na', na' we'rena' re' di'll lloa' nench sollo nbaraz kwis.
63001013	Xhi'nn be'nn biro'n, no'ren' be'nnen' brej Diosen' nench wzenaye' ke'e, llwap ake' re' lliox. Ka'n gakchga.
64001001	Nada' naka' be'nn gore brao, na'llen' llzoja' di'll ki ko'o rwe' nllie'ra', Gayo. Do ra'lla' llakra' rwe'.
64001002	Be'nn bi'che, llnnaba' rao Diosen' gak wen ko'o, na' so'o wen rao yel nban ko'o, kan' ba zorén yichjra'llda'o na'.
64001003	Bawera' kwis ka bara' to chope be'nn lwelljllo ka', lloe' ake' di'll kan' llono', na' kan' zoteze zo'o llono' wen, dan' llzenayo' di'll li ke Diosen' do yichj do ra'llo'.
64001004	Na' billre bi de da llawellra' llnnezra' llzenay be'nn ka' di'll li ke Diosen' do yichj do ra'll ake', be'nn ka' nak ka xhi'nna'.
64001005	Bi'cha' nllie'ra', llono' wen llakreno' be'nn lwelljllo ka', na' katek wen na' llonro' be'nn zi'te ka'.
64001006	Neto' lldop ll-llayto' ganni llonlira'llto' Jesucriston', leake' ba be'rén ake' neto' di'lle kan' bllie' akroe'n. Na' kat yed ake' da yobre gan' zo'o, gakrén akchgoe' nench yego' ake' nez da yobre, le leake'n llon ake' xchin Diosen'.
64001007	Leake' ba bllach ake' lloe' ake' xti'll Criston', le ba nxenra'll ake' Le'e. Na' bi nna wze ta'k ake', bi si'i ake' ke be'nn ka' bi llejle' ke Criston'.
64001008	Ke len na' llaya'le wrebllo be'nn ka', kone ka' gakrén aklloe' gon aklle' nench gaslas xti'll Diosen'.
64001009	Ba bzoja' re' lldop ll-llayre llonlira'llre Jesucriston', zan ka nak Diótrefes na', lle'nre' gake' be'nn brao ga zeraoze, na' bi llzenaye' keto'.
64001010	Ke len na' kate yeda' yedwia' re', na' tile', le de'e ll-lliayi'lle' neto', na' lloe' di'll wenra'lle keto'. Na' kere da na'zen' dan' llone'n, na' lekze ka' bi llrebe' be'nn lwelljllo ka' za'k zi'te rille'n, na' kate no be'nn lwelljllo ka', lle'n akre' wreb ake' leake', na' llabejte' leake' ka'le radj be'nn ka' lldop ll-llay llonlira'll Jesucriston'.
64001011	Bi'cha' nllie'ra', bi gono' txhen be'nn ka' llon da xhinnjen', zan benrén txhen be'nn ka' llon da wen na'. Be'nn ka' zoteze zoe' llone' da wen, leakse'n nombia' ake' Dios, na' be'nn ka' zoteze zoe' llone' zre da xhinnj, leake'n bi nombia' ake' Dios.
64001012	Yeololze be'nn lloe' ake' di'll wen ke Demetrion', to nakbie' zeje zejrene' di'll li ke Diosen'. Lekze ka' neto' lloe'to' di'll llone' da wen, na' nnézere lloe'to' di'll li.
64001013	Nna dell di'll zan we'rena' re', zan bill lle'nra' wzoja'n le' yich ni.
64001014	Le llbexha' yellayllo, na' we'llo di'll kat ba zollo txhen.
64001015	Sochga yichjra'llda'ore nbaraz. Be'nn ka' nllie' rwe'n zjani't ganni, llwap ake' rwe' lliox. Leska' llnnaba' lewap lliox twej twej, be'nn ka' nllie'llo gan' zo'o na'.
65001001	Nada' naka' be'nn wen llin ke Jesucristo, na' naka' be'nn bi'ch Jacobo. Llzoja' re' ba brej Xallo Diosen' nench nakre be'nn ke'e, re' nkwe'j Xanllo Jesucriston' rao da xhinnjen' dan' nakre' txhen na'.
65001002	Llnnaba' rao Xallo Diosen' waya'chra'lle' re', na' wzoe' yichjra'llda'oren' so kwezre nbaraz, na' gakbe're nllie're' re'.
65001003	Be'nn bi'che nllie'ra', gokra'lla' kwis wzoja' re', na' wzejnie'ra' re' kan' ben Xanllo Jesucriston' nench basre'e lli'o. Ba benen bien llzoja'n, na'll llnneyoera' re' gondipra'llre, na' chejle're di'll li ke Diosen' da bzejnie're' lli'o to chi'ze, lli'o nakllo rallne'e.
65001004	Ni't bal be'nne ziye'e ake' nench llákere llon ake' re' txhen. Bi llzenay ake' ke Diosen', ne ake' nllie'kze Diosen' lli'o, na' wakse gonllo dan' nen kello, llazi'xhenkze' kello. Na' llkwas ake' ke Diosen' ka'le, be'nnen' llaya'l wzenay yeolol be'nnach ke'e, na' ren Xanllo Jesucriston'. Kana'te byoj xti'll Diosen' nen, be'nn ka' llon ka' yellayrao ake' kwis, ni ke da xhinnj ke ake' ka'.
65001005	La'kze ba bnnézere yeolol kan' goken, lle'nkzera' lljadinra'llre Xanllo Diosen' be'nnen' basrá da xozxta'o be'nn Israel ka' rao na'a be'nn Egipto ka', bde na' blleyie' yeolol be'nn bi byejle' ke'e.
65001006	Na' zan angl ka' bi gokra'll ake' gon ake' dan' bllia Diosen' bia'a gon ake', na' gokra'll ake' gak ake' be'nn braoll. Na'll bllach ake' gan' bllia Diosen' bia'a so ake'n. Na'll bse'l Diosen' leake' gan' nak xchole, na' zjadé ake' nllej ake' gden ke chnare, nench sa'kzi' ake' kat llin lla wchoybia' Diosen' ke ake'.
65001007	Ka nakse be'nn ka' blla'a yell gan' bxhi'i Sodoma ren yell gan' bxhi'i Gomorra, na' yezikre yell nechj to kwite, leake'n ben ake' kon da nen ke xpe'r ake'n, bzorén ake' be'nn bxhej, ben ake' leake' ka no xho'r ake'. Len na' nak da xhinnj, na'llen' bse'l Diosen' yi' da jazey yell ka', na' blleyi' ake'n. Na' ka'n bene' na', llasnisre' lli'o be'nnach ga't yel llza'kzi' ke chnare lo yi' gabil ke be'nn ka' bi llzenay ke'en.
65001008	Leska'kze be'nn ka' llroe' llsede re' di'll wenra'llen', llebia'kze zjani'te llon ake' da xhinnj ne ake' ba bre'da'o akre', na' ne ake' nakse wen dan' llon ake'n: llon ake' da nen ke xpe'r ake', bi lle'n akre' wzenay ake' ke Xanllo Diosen', na' llasnnechach ake' ke angl ka', be'nn ka' nak be'nn za'ke.
65001009	Na' nlla're ben angl ke Diosen', le kana' gok chnia ka angl braon' re'e Miguel gokyollrene' daxi'on, le gokra'll daxi'on yeyoa'n da Moisésen' kan' gote'n. Na' la'kze Miguelen' nake' angl brao ke Diosen', bi bayaxhjre' wchachrene' daxi'on, to gollze'n: “Xanto' Diosen' tilrene' rwe'.”
65001010	Na' ka nak be'nn ki nnechach ake' ke biteze da bi llejnie' akre', na' nao akse' llon ake' kon da nen ke xpe'r ake'n, ka llon bayi'x ba bi llejnie', na' da ka' llon ake'n ll-lleyi'n leake'.
65001011	Nya'chraz gak ke ake' dan' zo ake' llwie lwellj ake' kan' ben da Caín, na' lloe'la'll ake' llon ake' da xhinnj, nench gon ake' gan mell kan' ben da Balaam. Yichj ake' xti'll be'nn ka' brej Diosen' nnebie' leake', ka'kze bi bzenay be'nnen' golle da Coré kana'. Kan' blleyi' da Corén' yel bi bzenay ke'e, ka'kzen' kweyi' be'nn ki.
65001012	Na' kate re' lle'j llaore txhen, nakbie'kze nllie' lwelljre, leake' na' llaoxen ake' ka nen ke ake', latj gon ake' wen ke be'nn lwellj ake'. Bibi za'k dan' llon ake'n, dan' llon ake' na', naken ka bzi'o da dop le' ra'll lliche, nak ake' ka to be'nn gop xhi're, na' bi lloe'la'll ake' gap ake' xhi'r ka'. Leska' nak ake' ka to bej da nray be' dan' bi nsa'a yej, na' ka to yay xhix da bibi llbia kat ll-llin lla kwian, na' latj kwian na', llyechen, na' llachjen llje'ten rao yo.
65001013	Nak ake' ka nisda'o da llas lletj, na' llallo'nnen blli'n ga nak rao yo lloa' nisda'on. Na' nak ake' ka berj da bill llia ga llaya'l kwian, le Dios na' ba nyixje' ke ake', sa'kzi' ake' ke chnare gan' nak xchole kwis.
65001014	Na' Enoc be'nnen' gok be'nn galle rao dialla Adán na', leska' be'e di'll da bzejnie' Diosen' le'e ke be'nn ka' llroe' llsede di'll wenra'lle, kan' bne'e: “Bre'ra' za'rén Xanllo Diosen' angl zan kwis ke'en,
65001015	nench choybie' sa'kzi' yeolol be'nn nap do'le. Yeolol be'nn ka' bi bzenay ke'en, sa'kzi' ake' ke chnare dan' ben ake' da xhinnj kwis bi bzenay ake', na' dan' bnnechach ake' ke'e.”
65001016	Na' ka nak be'nn ka' llroe' llsede re' di'll wenra'llen', zoteze zo ake' llakbe'y akre' ke Diosen', bibi llazra'll ake'. Llon akteze' kon bi nen ke ake'. Ren xti'll ake'n llayoe'rao kwin ake', na' llpe aktere' be'nn yobre nench llon ake' gan mell.
65001017	Zan re' be'nn bi'cha' nllie'ra', llaya'l yesa'ra'llre di'll ka' be'e postl ka' brej Xanllo Jesucriston'.
65001018	Bne ake': “Katen' ba zo rez yed Xanllo Jesucriston', nni't be'nn bi chejle' ke Diosen', na' wtitj akre' Le'e, na' gon ake' kon da nen ke ake' da nak zdo'.”
65001019	Na' be'nn ki llon ake' nench re' bi llak re' toze. Llon ake' xhbab da zera'll xpe'r ake', le bi yo' Spíritu ke Diosen' lo yichjra'llda'o ake'.
65001020	Zan re' be'nn bi'cha' nllie'ra', llnneyoera' re' gondipra'llre sere war, chejle're di'll li ke Diosen' dan' za'k na'. Na' leyelwill Diosen' kon kan' wzejnie' Spíritu ke'en re'.
65001021	Na' lesó legakbe'e nllie' Diosen' re'. Na' dan' llaya'chra'll Xanllo Jesucriston' lli'o, gonne' yel nban zejlikane kello. Ke len na' lesó lekweze baten' gak kan' gone'n.
65001022	Bal be'nne llakgan akre' akren' gon ake' kan' ne Dios na', na' lewzejnie' akre'.
65001023	Legón ga zerao sa'kere nench yelloj ake' rao nez xhinnjen', na' bi kweyi' ake'. Na' be'nn ka' llon da xhinnjen', leska' llaya'l yeya'chra'll aklloe', do llebllo do llwiello dan' llon ake'n, na' wiallo nench bi gonrén aklloe' txhen.
65001024	Na' Dios be'nnen' zerao nap yel wak, llkwe'je' lli'o nench ke bixllo, na' llwie' bibi do'l kello ga't kat yellinllo rawe' gan' yo' beni' ke'e na'. Kana' yewello.
65001025	Le toze Dios na'n, Le'en nake' be'nn si'n, na' nake' be'nn wasrá kello. Nake' xan yeolol be'nnach, na' billre da zjadé. Llaya'l gonxhenlloe' ke chnare. Ka'n gakchga.
66001001	Diosen' bzejnie're' Jesucriston' di'll ki nench wroe're' be'nn ka' llonlira'll Le'en dan' ba zo gak. Na'll ba bse'le' to be'nne nak angl ke'e, nench bzejnie're'n nada' Juan, naka' be'nn llon xchine'.
66001002	Na' llzoja' di'll li ke'en, na' yeolol da ba bre'ra', na'llen' nnezra' da li bne Diosen' ki gak, le Jesucristo na'n bzejnie' nada'.
66001003	Nbaraz ke be'nn ka' wrab dan' llzoja' ni, na' be'nn ka' yene di'll ka' da ka' za gak, na' gon ake' kan' nen na', le ba zo rez gak kan' nen na'.
66001004	Nada' Juan llzoja' re', zjalla'a galle yell gan' nbane Asia, lldop ll-llayre llonlira'llre Jesucriston'. Diosen' ren Spíritu ke'en gonla'y ake' re', na' wzoa ake' re' nbaraz, Diosen' zokze', na' ba zokze' ka za xe yellriote, na' zokze' ke chnare. Na' Spíritu ke'en naken ka galle Spíritu zen rawe' gan' llie' llnebie' na'.
66001005	Na' Jesucriston' gonla'ye' re', nake' be'nn lloe' di'll li ke Dios. Nake' be'nn lliarao babane radj be'nn wat ka', na' bill llnebia' yel goten' Le'e. Na' llnebie' yeolol wnebia' lla'a yellrio ni. Na' nllie're' lli'o bzane' kwine', bet ake' Le'e brarj xchene'n, nench na' basre'e lli'o ke da xhinnj benllo.
66001006	Na'llen' ba breje' lli'o nnebia'renlloe', na' gakllo ka to no bxoz, na' sollo wxenra'll-llo Xanllo Diosen'. Le'en gonllo xhen ke chnare, le zokze' llnebie' ke chnare. Ka'n gakchga.
66001007	Nna wiákere kat yede' lo bej na', yeolol be'nne re'e akre' Le'e, rente be'nn ka' baso't Le'e. Na' be'nn zjalla'a toto latj yellrio ni, ka re'e akre' Le'en, na'll yesbell ake'. Kan' ba bnia' na'n gak. Ka'n gakchga.
66001008	“Nada' naka' ka ti'ch di'll nelle, na' ka ti'ch di'll ga llayollen, ka to be'nn bxe bi da bxie', na' wasyollte'n.” Ka ne Xanllo Diosen' be'nnen' nap yel wak xhen na', be'nn zokze, na' ba zokze' kan' bi nna xe yellrion', na' zokze' ke chnare.
66001009	Nada' Juan, ni ke dan' nona' txhen Cristo na', naka' re' txhen llonllo kan' ne Jesús na', na' llnebia' Diosen' lli'o, toze ka llone be'nn ka' lli'o, llsa'kzi' ake' lli'o ni ke xti'lle' na', na' llakrén Jesucriston' lli'o nench llakllo war bi da llak kello. Na' dan' ba bia'a xti'll Diosen' ren dan' ba bia'a da li ke Jesucriston', ke len na' be'x ake' nada' yoa' rill ya gan' re Patmos, gan' nak to yellrio da lli' lo nisda'o.
66001010	Na' to lla nak la'y ke Xanllon', ben Spíritu ke Diosen' bre'da'ora', na' ko'llra' benra' ke to chi'i be'nn bnne zillj kwis.
66001011	Na' golle' nada': —Nada' naka' ka ti'ch di'll nelle, na' naka' ka ti'ch di'll gan' llayollen, ka to be'nn lliarao, na' naktia' ka be'nn za naore. Bzoj to le' yich da ki re'ro'n, na' wse'lo'n rao be'nn ka' lla'a galle yell ka' zjalla'a gan' nbane Asia, gan' lladop ll-llay be'nn ka' llonlira'll nada', yell ka' nzi'i Éfeso, Esmirna, Pérgamo, Tiatira, Sardis, Filadelfia, na' Laodicea.
66001012	Na' bayechja' bwia' noxhan' bnne nada', na' bre'ra' gall kandler de ya cha'o dan' nzi'i oro.
66001013	Na' kllol kandler gall ka' bre'ra' to be'nn nak ka be'nnach. Nake' to ra'll tonne ballinten xhnie', na' ngo' lloa' lchoe'n to baydon da nak de ya cha'o dan' nzi'i oro.
66001014	Na' yich yichje'n naken da lliche ka xhi're ka beye. Na' yejrawe'n naken llaktit ka yi' da lla'lnninne.
66001015	Na' nie' ka' llaktiten, bre'ra'n ka to ya da xhoa rao yi' llarjen. Na' chie'n nenen ka ga de to yeo kat yollen da xhen.
66001016	Na' ne'e cha'we na', no'xe' gall berj, na' lo lloe' na', ll-lloj to spad da nla llop la' rawe. Na' lloa'rawe' na' naken llaktit, ka ga nna' will kat nna'n znia.
66001017	Na'll ka bre're'n, byala' xhnie'n bacholra'lltia'. Na'll bli ne'e cha'wen' bxoe'n yichja', na' ne'e: —Bi llebo'. Nada' naka' ka be'nn lliarao, na' naktia' ka be'nn za naore.
66001018	Naka' be'nn nsa'a yel nban. Gota' kana', na' babana' radj be'nn wat ka', na' zokza' ke chnare. Na' no'xa' xhiya ke yel goten', na' xhiya ke gan' llayej be'nn ba got.
66001019	Na' nna' bzoj da ka' ba bre'ro'n, na' di'll ke da ka' llak nna', na' ke da ka' za gak.
66001020	Le nono nna nneze bi zejen ke berj gall ki no'xa' na', na' ke gall kandler de ya cha'o dan' nzi'i oro, na' kin' zejen: berj gall ka' zeje di'll gall be'nne lloe'rene xti'lla'n, gall kwen be'nn ka' lldop ll-llay llonlira'll nada' gan' nbane Asia. Na' ye galle kandler ka' zejen gall kwen be'nn ka' llonlira'll nada'.
66002001	’Ki wzojo' be'nnen' bse'la', lloe' xti'lla' ren be'nn ka' lldop ll-llay llonlira'll nada' gan' nzi'i Éfeson': “Nada' no'xa' berj gall ka' lo na'a cha'wen', na' da'a kllol kandler gall ka' dan' nak de ya cha'o dan' nzi'i oro, na' llepa' re':
66002002	Nnezyollra' ka wen na' llonre na', zere da war llonre xchina'n. Na' nnezra' bi llrebre be'nn llon da xhinnj, le ba bre'kzere kan' llon be'nn wenra'll ka', llasné ake' nak ake' postl kia', nnézkzere kere dogarje postl aken'.
66002003	Na' ba ballayraore, na' ba gokxhenra'llre, na' ba benre xchina' do ra'llre, ni ke dan' nllie're nada', na' bi nna gatra'llre.
66002004	Zan nna' de to da bi llazra'lla' kan' llonren': bill nllie're nada' kan' bllie're nada' kana'.
66002005	Ke len na' lewayón xhbab kan' ba benren', na' lewayate lewayón kan' benre kana'. Cha' bi wayátere da ka' llonren', weda' yedka'a re', bill gakre kandler kia' cha' ka'.
66002006	Leska' de to da llayo'ra'lla' kan' llonren': llwiere da xhinnjen' ka da ka' llon be'nn ka' nzi'i nicolaítas, be'nn ka' llasné ake' wakse gontezre da xhinnj, leska' bi llazra'lla' nada' kan' llon ake'n.
66002007	Re' zo nayre da llene, lewzenay kan' ne Spíritu ke Diosen', llen re' lldop ll-llayre llonlira'llre nada' gateze: Re' soere bi kwej yichjre xti'lla' ni, nada' gonna' da gaore da llbia rao yay ke Xanllo Diosen', dan' zo latj nbaraz dan' lloe' yel nban.”
66002008	’Na' ki wzojo' be'nnen' bse'la', lloe' xti'lla'n ren be'nn ka' lldop ll-llay llonlira'll nada' gan' nzi'i Esmirna: “Nada' naka' be'nn lliarao, na' naktia' ka be'nn za naore, be'nn ba got, na' babane' radj be'nn wat ka', na' llepa' re:
66002009	Nnezyollra' ka wen na' llonre na'. Nnezra' za'kzi're. Nnezra' nakre be'nn ya'che, zan re' nakre ka be'nn wnia'. Na' nnezra' katke nnechach be'nn Israel ka' keré, na' ne ake' ba brej Diosen' leake' nench gone' wen ke ake'. Rencha' bi breje' ka be'nn ka', le bi llonlira'll ake' Le'e, nak ake' be'nn nak txhen dan' nak xan daxi'o ak.
66002010	Bi llebre da ka' za gak kerén', le dan' nak xan daxi'o ka'n, gonen nench ko' ake' balre rill ya, nench na' wroe'n cha' soen wsanra'llre xti'lla'n. Na' rao do chi lla wsa'kzi' ake' re'. Lesoteze lewzoa xti'lla'n la'kze cha' got ake' re', nada' gonna' yel nban keré ke chnare.
66002011	Re' zo nayre da llene, lewzenay kan' ne Spíritu ke Diosen', llen re' lldop ll-llayre llonlira'llre nada' gateze: Re' soere bi kwej yichjre xti'lla' ni, bi gak keré kan' gak ke be'nn ka' sa'kzi' ke chnare, dan' ne'e yel got wllope.”
66002012	’Na' ki wzojo' be'nnen' bse'la', lloe' xti'lla'n ren be'nn ka' lldop ll-llay llonlira'll nada' gan' nzi'i Pérgamo: “Nada' no'xa' spad dan' nla llop la' rawe, na' llepa' re':
66002013	Nnezyollra' ka wen na' llonren'. Na' nnezra' zore gan' llnebia' daxi'on, na' zore llzoare xti'lla'n. Bi llbej yichjre xti'lla'n dan' llejle'ren', na' ni ke brej yichjzre' kan' baso'te Antipas be'nnen' be'e xti'lla'n gan' zore na', gan' lla'a be'nn zan be'nn ka' llon txhen dan' nak xan daxi'o ka'.
66002014	Zan de to chop da llonre da bi llazra'lla'. Ni't balre llzejnie' lwelljre wakse gontezre bi da xhinnj. Kan' nakse dan' bzejnie' da Balaam ke be'nnen' nzi'i Balaken' kana', dan' bko'yelre' be'nn Israel ka' nench bdao ake' yel wao da llia rao lwa'a dios ke ake' na', nench benrén xpe'r ake' da lle'n akre' da nak zdo'.
66002015	Leska' ni't balre naore dan' llwiera' nada', dan' llroe' llsede be'nn ka' nzi'i nicolaítas.
66002016	Len na' lewayate ke da xhinnjen' llonren'. Cha' bi yeyáteren', ba za'a na' yedtilrén ake' kone dan' ll-lloj lo lloa' ni, naken ka to spad.
66002017	Re' zo nayre da llene lewzenay ke dan' ne Spíritu ke Diosen', llen re' lldop ll-llayre llonlira'llre nada' gateze: Cha' nol re' soere bi kwej yichjre xti'lla' ni, na' gonna' re' to yet nga'che da za'ke da nono nna re'e yellrio ni, ka dan' ne maná, na' gonna' tweje yej llich keré, ga nyoj rare da nak to da kobe da nono nombia', toze re' gaken keré gombia'ren.”
66002018	’Na' ki wzojo' be'nnen' bse'la', lloe' xti'lla'n ren be'nn ka' lldop ll-llay llonlira'll nada' gan' nzi'i Tiatira: “Nada' naka' dogarje Xhi'nn Dios, na' nak yejrawa'n llaktit ka ga lla'lnninne, na' nia' ka' llaken ka to ya da nak llel-llibe llaktiten, na' llepa' re':
66002019	Nnezyollra' ka wen na' llonre na', nnezra' zore nllie're nada', nxenra'llre nada', llonre xchina'n, na' llonre banez biteze da llak keré, na' nnezra' ba llonllre wen ye ra't kerke kan' llonre batna'.
66002020	Zan de to da llonre da bi llazra'lla': dan' lloe're latj ren no'ren' llon ka da Jezabel no'ren' bnebia' kana'. Lle'e re' nake' be'nn llroe' llsedre' xti'll Dios, rencha' da wenra'llzen' ziye'ze be'nn ka', nench na' gonrén ake' yel zdo' xpe'r ake'n, na' gao ake' yel wao da ll-llia ake' rao lwa'a ke dios ke ake' llonlira'll ake'.
66002021	Ba breza' cha' yeyate no'ren' ka dan' llone'n, na' bi llsanra'lle'n, na' bi llbej yichje' ka zdo'n llone'n.
66002022	Ke len na' gona' gake' to yillwe' da sa'kzi'rene' rao gan' llxhoe'n, na' leska' sa'kzi' be'nn ka' llonrén le'e yel zdo', nara'chek cha' bi wsanra'll ake' dan' llzejnie're' leake'n dan' lle'e leake' wak gon ake'.
66002023	Na'll gona' yesa't xhi'nne' ka', nench gakbe'e yeolol kwen be'nn ka' lldop ll-llay llonlira'll nada' gateze, na' wayakbe'e akre' nada' nnéztera' bi xhbab yo' lo yichjra'llda'o ake', na' gona' so totoe' nbaraz o cha' sa'kzi' ake' kon kan' nak dan' ba ben ake' na'.
66002024	Na' re' zore Tiatiran' bi llonre kan' llroe' llsede no'r wenra'llen', na' bi nsedre dan' ne ake' llzejnie' akre' ke daxi'on dan' nono nombia', bi nnia' billre da gonre da yobre.
66002025	Kon sokzre gonre da wen kan' llonkzre llinte lla yeda' da yobre.
66002026	Notezre be'nne cha' bi kwej yichje' xti'lla'n, na' cha' soere' soteze gone' kan' nllia' bia'a na', kat yeda' da yobre, gona' nnebia'rén ake' nada' yell ka' zjalli' yellrion'.
66002027	Kan' ba benn Xa'n nada' yel llnebia' na', gona' nnebia' ake' yell ka' war kwis. Na' be'nn ka' bi llzenay, wlleyi' ake' leake' ka llxhoxhje' to ye's de yo.
66002028	Na' wa'a latj ke ake' serén ake' be'nnen' nak ka berj rsire.
66002029	Re' zo nayre da llene, lewzenay kan' ne Spíritu ke Diosen', llen re' lldop ll-llayre llonlira'llre nada' gateze.”
66003001	’Leska' ki wzojo' be'nnen' bse'la', lloe' xti'lla'n ren be'nn ka' lldop ll-llay llonlira'll nada' gan' nzi'i Sardis: “Nada' napa' Spíritu ke Dios dan' nak ka galle spíritu, na' no'xa' berj ka' galle, na' llepa' re': Nnezyollra' kan' llonre nere nbanre, zan nakre ka be'nn wat.
66003002	Lewayón xhbab kan' llonre, na' lewxenra'll-ll nada', legón kan' nia' na', chaga bi nna llin lla kweyi're, le bi nak dan' wen dan' llonre na', na' bi yewé Diosen' ka'.
66003003	Lesó lelljadinra'll xti'lla' dan' bzejnie' be'nn ka' re', na' dan' bénere kana'. Na' lewzenayen, nench wayátere da xhinnj kerén'. Le chet ka' bi yebanra'llre, yeda' gan' zeren' ka za'a to be'nn wan, na' ni ke nnézzere baten' yeda'.
66003004	Zan zjarenkze balre be'nn Sardis, bi benre bzi'o ra'llen' benn Diosen' re'. Na' kat llin lla gonna' to ra'll llich gakre, tarenre nada', le ba za'kre tarenre nada' gonre nada' txhen.
66003005	Na' cha' soere bi kwej yichjre xti'lla'n, la biteze gak keré rao yellrio ni, na' gonna' ra'll llichen' gakre, na' kbat yelana' raren' le' yich kia'n gan' nyoj ra yeolol be'nn nape yel nban zejlikane, na' we'rena' Xa'n di'll, na' ren be'nn ka' nak angl ke'e ka', nakre nada' txhen.
66003006	Re' zo nayre da llene, lewzenay kan' ne Spíritu ke Diosen', llen re' lldop ll-llayre llonlira'llre nada' gateze.”
66003007	’Na' ki wzojo' be'nnen' bse'la', lloe' xti'lla'n ren be'nn ka' lldop ll-llay llonlira'll nada' gan' nzi'i Filadelfia: “Naka' Be'nn La'y, na' llonteza' kan' bnia' gona'n. Na' no'xa' xhiya ke da David be'nnen' bnebia'. Kate llsarja' cho' be'nne gan' llia Diosen', ni to nono gak yeseje', na' kate llseja', bi gak cho' be'nne, na' ni to nono gak wsarje, na' llepa' re':
66003008	Nnezyollra' ka wen na' llonre na', na'llen' ba bsarja' to ga tere ga nono gak yeseje. Na' la'kze bi nar-re, ba llzoare xti'lla', bi brej yichjren' kan' biteze baso'n akere' re'.
66003009	Bal be'nn Israel ka' zjalla'a gan' zoren', llasné ake' ba brej Diosen' leake', na' gone' wen ke ake'. Non ka ne akze'n, bi breje' leake', le bi llonlira'll ake' Le'e. Nak ake' be'nn wxhiye'e nao ake' ke xan daxi'o ka'. Na' wllin lla kat gona' gap ake' re' bara'nne, nench gakbe'e akre' nllie'ra' re'.
66003010	Ni ke dan' bi brej yichjre xti'lla'n, la'kze bsa'kzi' ake' re', ke len na' yellojre wen kate llin lla sa'kzi' yeolol be'nnach. Kana'n wroe'n ke toto be'nnach, cha' bxenra'll ake' nada' o cha' bi bxenra'll ake' nada'.
66003011	Ba rez yeda' da yobre, lesotip lewxenra'll nada' nench nono yeka'a ke nak dan' ba nwia' gonna' re'.
66003012	Cha' re' ba bzoere bi kwej yichjre xti'lla'n, wllin lla gona' re' choch, na' gona' re' ka to bdop ke yoda'o brao ke Diosen', le yellinre gan' zo Dios na'n, na' yega'nnrenre' ke chnare. Na' totore wzoja' roxhgaren' ra Dios kia', na' ra yell ke'en, Jerusalén dan' nake da kobe da yetj yebá, na' totore wzoja' roxhgaren' ra'a nada' da nak da kobe.
66003013	Re' zo nayre da llene, lewzenay kan' ne Spíritu ke Diosen', llen re' lldop ll-llayre llonlira'llre nada' gateze.”
66003014	’Na' ki wzojo' be'nnen' bse'la', lloe' xti'lla' ren be'nn ka' lldop ll-llay llonlira'll nada' gan' nzi'i Laodicea: “Llona' nench llak kan' zera'll Diosen', lloa'a di'll li da naken. Naka' txhen ren Diosen' kan' bxhe yellriote, na' llepa' re':
66003015	Nnezyollra' kan' llonren', ni ke nakzre ka to da zay, ni ke nakzre ka to da la. Nia' ka' le ni ke lloe'la'llzre wxenra'llre nada', na' ni ke llatra'llzre. Wéntere chenak nakre ka to da zay o chenak nakre ka to da la.
66003016	Na' ni ke dan' nakre ka to da ba'l, na' bi nakre ka to da zay, na' ni ke nakzre ka to da la, waxheja' re' ka'le.
66003017	Re' nere: Be'nn wnia' nakto' na' ba nnia'to', na' bibi llyálljeto'. Na' bi llakbe're nakre be'nn zban rao Dios. Bi llakbe're nakre ka to be'nn lchole, na' ka to be'nn dá gal yid.
66003018	Ke len na' llepa' re', llaya'l si're da gonna' re', da nak da za'klle ka ya cha'o dan' nzi'i oro dan' ba bzey ake' nench baga'nnen dogarje. Si're da gonna' re', nench da li sore nbaraz. Na' lennab yezi'xhena' keré nench gak ra'llda'oren' yalle, kan' nak xhara'n be'nn nak ra'll llich kwis. Ka'n gonre nench bill re'ra' re' ka to be'nn dá gal yid, be'nn llaya'l gake zdo' ke. Na' leyecha'a yichjra'llda'oren', na' bill gakre ka to be'nn lchole, be'nn yallj yejrawe'n rmell nench yere're.
66003019	Kon be'nn nllie'ra' na', dile' na' llsa'kzie'. Ke len na' llaya'l kwek yichjre, na' leyeyate ke da xhinnj kerén'.
66003020	Na' ganni nia' re', llona' ka to ke be'nn zellá lloa' yo' keré, nne'e zillje, na' cha' nol re' yénere, na' wsarjre choa', na' wzenayre kia', na'll gaorena' re' xche' txhen, na' re' gaorenre nada' txhen.
66003021	Na' cha' soere bi kwej yichjre xti'lla' ni, wllin lla yedlle'renre nada' gan' llia' llnebia' na'. Ka'n bena' nada', bzoera' bena' gan kan' bne Xa' na', na'llen' ba llia' llnebia'rene' txhen.
66003022	Re' zo nayre da llene, lewzenay kan' ne Spíritu ke Diosen', llen re' lldop ll-llayre llonlira'llre nada' gateze.”
66004001	Bde na', bre'da'ora' nyarj le' yebán', naken ka to lloa' yo' ke be'nne. Na' benra' da yobre bnne be'nn bne da nelle zillj kwis, ka'kze bell to trompet, golle' nada': —Byep gan' zoa' ni, nench na' wroe'ra' rwe' da ka' za gak.
66004002	Na'll le bente Spíritu ke Diosen' bre'da'ora' yebá gan' llia be'nnen' llnebie'.
66004003	Na'll le bre'tera' be'nnen' llia llnebia'n, nake' llaktit ka'kze llaktit yej kese dan' nzi'i jaspe ren dan' nzi'i cornalina. Na' to da nak ka to bchit byechjen gan' llie' llnebie'n, na' naken llaktit ka llaktit to yej dan' nzi'i esmeralda.
66004004	Na' kwit Diosen' gan' llie' na', zjalli' ye tapalloa (24) be'nn nak be'nn brao, be'nn llnebia'rene'. Nak ake' ra'll lliche, na' zjando's yichj ake'n twej corona de ya cha'o da nzi'i oro.
66004005	Na' gan' llia Diosen', llep yes llak llakia na' llachj. Na' rawe gan' llie' na', zjani't galle yi' da lla'lnninne, yi' gall ka' nak aken Spíritu ke Dios.
66004006	Na' doxhen rawe gan' llie' na', nllirj to da llaktit da nak ka yej kes, na' nla'n ka ga de nis xhen. Na' zjani't ye tap be'nn nechj ake' Le'e. Na' zjallia da zan yejrao ake' do ko'll ake' do rao ake'.
66004007	Be'nn nellen' nake' ka to bell yi'xe, na' be'nn wllope na', nake' ka to belle, na' be'nn wyonne na', nak lloa'rawe'n ka be'nnach, na' be'nn wdape na', nake' ka to bsia ba ze rao lla.
66004008	Na' be'nn tap ka', zjazó xir ake' xop wejen', na' zjallia zan yejrao ake' do lo xir ake' do lo ko'll xir ake'. Na' do lla do yer llasné ake': Nakla'ye', nakla'ye', nakla'ye', Xanllo Diosen' be'nnen' nap le zeraoze yel wak xhen. Ba zokze', na' zokze' kan' za xe yellriote, na' zokze' ke chnare.
66004009	Na' yo'y ras kat be'nn tap ka' lloe' ake' di'llen' kan' nak Dios be'nnen' llia llnebia'n, be'nnen' za'k kwis, be'nnen' zo ke chnare, na' llon ake' Le'e xhen, na' lloe' ake' yel llioxken ke'e,
66004010	na'll be'nn tapalloa ka', lla't ake' slloa're rao Diosen', llon ake' Le'e xhen gan' llie' na', na' llni't corona ke ake'n xhnie'n, llasné ake':
66004011	Xa Dios, za'ko' wxenra'llto' rwe', soto' gapto' rwe' bara'nne na', we'to' di'll ke yel wak xhen ko'on, le rwe'n beno' yeolol bi da de, na' rwe'n byazra'llo' ka', na'llen' ni't aken, na' gok aken.
66005001	Na' bre'ra' be'nnen' llia llnebia'n, kone ne'e cha'we na', no'xe' to yich da ndoblol, na' llop la'ten nyoje ke rawe ke ko'lle, na' neyjten nyi'chen ren galle sey.
66005002	Na' bre'ra' to angl war, na' bnne'e zillje, ne'e: —¿No nake be'nn za'k wche'ze sey ki, nench llach yichen' lla'n na'?
66005003	Na' ni to nono llra' wchache yich ka', ni yebá, ni yellrio ni, ni gan' lla'a be'nn wat ka', ni to nono bllelkze wche'ze'n, na' wia ake'n akre naken.
66005004	Na' bllella' kwis, le nono zo be'nn za'k wchache' yich ka' wrabe'n, na' ni ke llakze wia ake'n akre naken.
66005005	Na' to be'nn nake be'nn brao golle' nada': —Bi kwello'. Wiachek, na' zo be'nnen' gorj rao dialla ke Judá, na' gok da xozxta'we' da Daviden', na' dan' nape' yel llnebia' xhen na', nake' ka to bell yi'x. Na' Le'e za'ke' wxhoxhje' sey ka' gallen', na' wchache' yich ka'.
66005006	Na' bre'ra' gan' lli' be'nnen' llnebia' radj be'nn tap ka' zjallia xiren', na' kllol gan' lla'a be'nn tapalloa ka' (24). Bre'ra' ka to xhi'r da'o ban' ba bet ake', ka xhi'r ba llia gall loze, na' gall yejraoba'. Na' yejraoba' gallen' zejen zokze Spíritu ke Diosen' doxhen yellrio, llonen kan' ne'e na'.
66005007	Na' be'nnen' bre'ra' ka to xhi'r da'on, jaxie' yichen' no'x be'nnen' ne'e cha'we, be'nnen' lli' llnebia' na'.
66005008	Na' ka jaxie' yich na'n, be'nn tap ka', na' ren be'nn tapalloa ka', le go't akte' slloa're rawe'n. Na' twej arpa zjano'x be'nn brao ka', na' twej ye's de ya cha'o dan' nzi'i oro ga llzey ake' yare, na' yar na' zeje di'llen', lloe'rén ake' Diosen' di'll kat llalwill ake' Le'e, be'nn ka' nxenra'll Le'e.
66005009	Na'll bel be'nn ka' to da kobe dan' ne'e: Za'ko' jaxi'o yichen', na' bxhoxhjo' seyen' nyi'chen na', le bzane yel nban ko'o, bet ake' rwe'. Brarj xcheno' nench bnitrao' da xhinnj keto', nench nakto' rallna'a Dios, nakto' be'nn wde wdere yell xhen, na' wde wdere yell da'o, na' wde wdere dialla keto', na' llakto' wde wdere di'll da de rao yellrio.
66005010	Na' brejo' neto' nench nakto' ka to be'nn wnebia', na' zoto' nxenra'llto' Diosen' ka bxoz, na' ka llin lla, nnebia'to' rao yellrio ni.
66005011	Na'll bwia' na' benra' chi'i angl zan kwis, ni ke bzoezra' wrab ake'. Zjazellá angl ka' to kwit be'nnen' llia llnebia' na', na' ganna' zerén be'nn tap ka' zjallia xire na', ren be'nn brao tapalloa ka'.
66005012	Na' benra' lloe' ake' di'll zillje, ne ake': Be'nnen' nak ka xhi'r da'on, bzane kwine' ni ke lli'o be'nnach, na' za'ke wxenra'll-lloe', le Le'en llnebie' doxhente, na' yo' rao ne'e yeololte da zjadé. Nake' be'nn si'n war, na' nape' yel wak xhen. Llaya'le we'lloe' yel bara'nne, na' we'llo di'll nake' be'nn za'ke.
66005013	Na' lekze benra' yeolol be'nn zjalla'a yebán', na' yellrio ni, na' be'nn zjalla'a xhanre yellrio, na' be'nn zjalla'a lo nisda'o, lloe' ake' di'll ne ake': Lloe'raoto' Dios be'nnen' llia llnebia'n, na' be'nnen' nake ka xhi'r da'o, nape' yel bara'nn, na' nake' be'nn za'ke. Na' nape' yel wak xhen kwis nna', ren ke chnare.
66005014	Na' be'nn tap ka' zjallia xiren', ne ake': —Ka'n gakchga. Na' be'nn tapalloa ka' le go't akte' slloa're, be'xhen ake' Dios be'nnen' zo ke chnare.
66006001	Ka nak sey gall ka', bre'ra' be'nnen' nak ka xhi'r da'on bxhoxhje' sey nellen', na' be'nn tap ka' zjallia xiren', toe' bnne'e zillj kwis ka'kze ga llachj to yi'wzi'o, bne'e: —Da, na' wia da ni.
66006002	Na' ka bwia' na', bre'ra' to kabay lliche, na' be'nnen' llia ko'llba' na' no'xe' to arco. Na' bzoa ake' to corona yichje' ka to be'nn brao, na' ba zeje' zjatilrene' be'nn ka' llwie le'en, na' wa lljene' leake' gan.
66006003	Be'nnen' nak xhi'r da'o na', bxhoxhje' sey wllopen', na' benra' bnne be'nn wllopen' llia xir na', bne'e: —Da, na' wia da ni.
66006004	Na'll blloj ye to kabay, na' nakba' ba xhna, na' be'nnen' llia ko'llba' na', gok rallne'e gone' bill cha'a be'nn ka' lla'a yellrion' nbaraz yeso't lwellje', na' be'e ake' le'e to spad xhen.
66006005	Na' be'nnen' nak ka xhi'r da'o na', bxhoxhje' sey wyonnen', na'll benra' bnne be'nn wyonnen', be'nnen' llia xir na', bne'e: —Da, na' wia da ni. Na'll bwia', na' bre'ra' to kabay gasje, na' be'nnen' llia ko'llba' na', no'xe' to xhgo'nse.
66006006	Na'll benra' bnne to be'nne do gan' lla'a be'nn tap ka', be'nn ka' zjallia xir na', golle' be'nnen' llia ko'll kabay gasjen', lle'e le'e: —Byej jalliayi' nbaz trigon' ren xhoa' dan' nzi'i cebada nench na' bi gaken wen, na' gaken win, na' xop ya nbaz trigon' sa'ken ka to raxhj ake' da gon ake' gan ke tlla llin, na' xop ya xhoa' cebadan' sa'ken ka to raxhj ake' da gon ake' gan tlla llin, zan bi wlleyi'o ceiten' ren xis uva.
66006007	Na' be'nnen' nak xhi'r da'on, bxhoxhje' sey wdapen', na' benra' bnne be'nn wdapen' llia xiren', bne'e: —Da, na' wia da ni.
66006008	Na' bwia', na' bre'ra' to kabay gache, na' be'nnen' llia ko'llba'n nzie' Yel Got, na' be'nnen' nzi'i Latj Gan' Lla'a Be'nn Wat, zeje' nawe' le'e, na' gok rallne'e ra't yellrion' nench na' bxie' wdile, na' gat be'nn zan, na' bene' win. Na' bene' yillwe' nench wasa't ye zanlle', na'll bene' wasa't be'nn zanlle kone ba znia zjalla'a yellrio betba' leake'.
66006009	Na' be'nnen' nak xhi'r da'on bxhoxhje' sey ga'ye, na' bre'ra' gan' lla'a be'nn ka' yebán', na' xhan bkoy na', bre'ra' be'nn ka' baso't ake', ni ke dan' bzenay ake' xti'll Diosen', na' dan' be'e ake' di'll, bne ake' nxenra'll ake' Jesucristo na'.
66006010	Na' be'nn wat ka' bnne ake' zillje, ne ake': —Xa Dios, rwe' nako' be'nn nak la'y kwis, na' llontezo' kon kan' bne'o na'. ¿Batxhan' gono' yel koxchis ke be'nn ka' zjalla'a yellrion', be'nn ka' bet neto' na'? ¿Baten' wasa'kzi' akoe' dan' brarj ake' xchento' na'?
66006011	Na'll be'e xha totoe' da llich da gok ake'. Na' lle'e leake' yezi'ra'll aklle' ye choll chak yeza'a be'nn llaya'l yesa't kan' got be'nn ka' bxenra'll Criston', be'nn nak ka bi'ch ake.
66006012	Na' be'nnen' nak xhi'r da'on, bxhoxhje' sey wxhopen', na' bwia', na' le bxho'te to da xhen, le gokte willen' gasje ka to ra'll gasje da llak be'nn zo yel wan, ni ke dan' de yel got ke'e na', na' doxhen be'on bayaken xhna ka'kze llen.
66006013	Na' berj ka' bexj akten rao yellrio, ka llyinnj no higo llia rao yay, kate dá to be' xhen da llchinnj len.
66006014	Na' le' yebá na', bayaktekzen ka to yich da ndoblol, na' ya' ka' yeololen, no yellrio da'o ka' zjalli' lo nisda'on, bcha'a xhichne ake.
66006015	Na' yeolol be'nn lla'a yellrion', yeolol be'nn wnebia', yeolol no xan be'nn waka'a ya, yeolol be'nn brao be'nn wnia' ak, yeolol be'nn llon xchin be'nne, na' ren nollre yezikre be'nne, yeolole' bkwa'ch ake' do xhan broj, do radj yej xhen da zjallia rao ya' ka'.
66006016	Na' lle ake' ya' ka' ren yej ka': —Lewka'chga bdinnj, bixen wkwa'chen neto' nench bi re'e Diosen' neto', be'nnen' llia llnebia'n, nench ke gonn be'nnen' nak xhi'r da'o da sa'kzi'to'.
66006017	Le ba bllin lla sa'kzi' yeolol be'nne, na' nono soe ke dan' gaken.
66007001	Bde na' bre'ra' tap angl ak, zjazé ake' tap skin ke yellrion', bza'y ake' be'n nench bi wyechjen yellrion', na' ren rao nisda'o, na' ren gan' lla'a yay ak.
66007002	Na' bre'ra' ye to angl be'nn za'a gan' llra' willre, na' no'xe' to sey ke Dios be'nnen' zo ke chnare. Na'll bnne anglen' zillje, balwille' angl ka' ye tap, be'nn ka' ba bene' rao na'a ake' lljalleyi' ake' yellrio ren lo nisda'o.
66007003	Na'll lle'e leake': —Bi wlleyi're yellrion', ni nisda'o, ni yay ka' wayolltelle wchi'chto' sey ke Dios kellon' roxhga be'nn ka' nxenra'll Le'e.
66007004	Na' benra' bal be'nn ka' nak, be'nn ka' bchi'che' seyen' be'nn za'k rao yeolol lkwe' be'nn Israel ka', na' yeolole' gok ake' to gayoa tapayon mire (144,000).
66007005	Chllinn mire (12,000) za'k rao dialla ke da Judá, chllinn mire rao dialla ke da Rubén, chllinn mire rao dialla ke da Gad,
66007006	na' chllinn mire rao dialla ke da Aser, chllinn mire rao dialla ke da Neftalí, chllinn mire rao dialla ke da Manasés,
66007007	na' chllinn mire rao dialla ke da Simeón, chllinn mire rao dialla ke da Leví, chllinn mire rao dialla ke da Isacar,
66007008	na' chllinn mire rao dialla ke da Zabulón, chllinn mire rao dialla ke da José, chllinn mire rao dialla ke da Benjamín.
66007009	Na' bayoll na' bwia' da yobre, na' bre'ra' zjazé be'nn zan rao Diosen' gan' llie' na', na' gan' ze be'nnen' gok ka xhi'r da'o, na' nak ake' be'nn zan kwis. Ni ke llakze no wrab leake', be'nn wde wdere yell xhen, wde wdere yell da'o, na' wde wdere dialla be'nn ak, na' nak ake' be'nn llak wde wdere di'll da de yellrion'. Na' yeolole' nak ake' ra'll llich, na' no'x ake' zi'n.
66007010	Na' llawé akre' besia' ake' zillje, llasné ake': Dios kello be'nn lli' llnebia'n, na' Jesucristo be'nn nak ka xhi'r da'o, leake'n ba basrá ake' lli'o.
66007011	Na' yeolol angl ka' nechj, zjazellá ake' kwite gan' llie' na', na' be'nn brao tapalloa ka' (24), na' ren be'nn ye tap ka' zjallia xire, yeolole' le go't akte' slloa're rao yon', llon ake' Diosen' xhen,
66007012	ne ake': Llak kan' llaya'l gaken, Dios keto'. Za'ko' wxenra'llto' rwe' ke chnare, nako' be'nn za'k kwis, nako' le zerawe be'nn si'n, za'ko' gonnto' rwe' yel llioxken, na' gonnto' rwe' yel bara'nn ke chnare, llia'o llnebia'o doxhen, na' napo' yel wak xhen. Ka'n gakchga.
66007013	Na' to be'nn braon' nak be'nn tapalloa ka' txhen, golle' nada': —¿Nnezro' no nake be'nn ki nak ra'll llichen', na' gan' zaya'k ake'?
66007014	Na'll llepa' be'nnen': —Rwe' nnezro', bi nnezra' nada'. Na'll ne'e: —Be'nn kin' ballayrao rao na'a be'nn ka' bsa'kzi' leake' rao yellrio ni, na'llen' ba nak ake' ra'll llichen', le bxenra'll ake' be'nnen' brarj xchen ka xhi'r da'o.
66007015	Ke len na' ni't ake' rao Diosen' gan' llie' llnebie'n, llon ake' Le'e xhen do lla do yere. Na' Dios be'nnen' llia llnebia'n, zoe' llape' leake'.
66007016	Bill llbil lldon ake', na' willen' bill llzeyen leake', ni ze'y bill llak akre'.
66007017	Le be'nnen' nak ka xhi'r da'o na', ze'e rao Diosen' kllole gan' llie' llnebie' na', na' Le'en llwia llyi leake', wche'e leake' gan' llra' nis dan' nsa'a yel nban zejlikane, na' Dios na' gone' nench bill ra' nis rao ake.
66008001	Kate bxhoxhj be'nnen' nak ka xhi'r da'on sey gallen' da nyi'ch yich na', na' gok lli yebán' ka achj hor.
66008002	Na' bre'ra' gall angl ka', zjazellá ake' rao Diosen', na' be'e leake' twej trompet.
66008003	Na'll badsellá ye to angl lloa' bkoy dan' ze rao Diosen'. Na' no'x anglen' to ye'nn yare de ya cha'o dan' nzi'i oro gan' lla'a yar zan, na' bllie'n rao yi' barjen' dan' llia rao bkoy na'. Ka'n ben anglen' nench bene' txhen chi'i be'nn ka' lloe'rao Diosen' llalwill ake' Le'e batteze.
66008004	Na'll bzolla'a llen ke yaren' no'x anglen', bllie'n rao Diosen' kone xti'll be'nn ka' lloe'rao Le'en.
66008005	Na'll bxhi'i anglen' yi' dan' llia rao bkoyen' blle'en lo ye'nn yare, na'll bza'len rao yellrion', na' gochj, na' gok llakia, byep yes na'll bxho'.
66008006	Na' angl gall ka' zjano'x trompet ka', le bze akte' xhnid wkwell ake'n.
66008007	Angl nellen' bkwelle' trompet ke'en, na'll le blle'te yej se'de nchixen yi' rente llen da bzale' rao yellrion'. Na' ye ra'tze ke gok achj yay lla'a rao yellrion' byey aken, leska' byey doxhente yi'x ga' da zjadé rao yellrion'.
66008008	Na' le bkwellte trompet ke angl wllopen', na' to da nak ka to ya', bra'llen lla'lnninnen jaye'tten lo nisda'on. Na'll ye ra'tze ke gok achj nisda'on bayaken llen.
66008009	Na' ye ra'tze ke gok achje ba, zjalla'a lo nisda'on wasa'tba', leska' ye to kat barco ka' llasdá rao nisda'on blleyi' aken.
66008010	Na'll bkwell trompet ke angl wyonnen', le bra'llte to berj xhen le' yebán', lla'lnninnen ka to yi' yell yay. Jaye'ten lo yeo zan, ye ra'tze ke gok achje yeo ka' ren gan' llar nisen'.
66008011	Berj na' nzi'n Da Nak Zla'. Na' ye ra'tze ke gok achj nisen' goken zla', na' be'nn zan wasa't dan' wase'j ake' nisen' nak zla'n.
66008012	Na'll bkwell trompet ke angl wdapen', na'll ye ra'tze ke gok achj willen' kweyi', leska' ye to kat be'on blleyi'n, na' leska' ye ra'tze ke gok achj berj ka' kweyi' aken. Na' da ka' blleyi'n bill bseni'n. Ke len na' to bacholze ye ra'tze ke gok achj lla achj yere, na' gok xchole.
66008013	Na'll le bwiatia', na' bre'ra' to angl dá rao lla kllol yebá na', na' benra' bnne'e zillj kwis, ne'e: —¡Nya'chraz ke re' be'nn lla'a yellrio, ka nak za wkwell trompet ke angl ka' ye chonne!
66009001	Na'll bkwell trompet ke angl wga'yen', le bre'tera' bra'll to berj le' yebán', jaye'tten rao yellrion'. Na'll le be'te Diosen' len xhiya, nench wsarjen yell zitj dan' nak lo yi' gabil.
66009002	Na'll bsarjen yellen', na' bzolla'a to llén xhen ka llak lo horn kat lla'den yi'. Na' bkwe'j llén na' rao will, ren rao lla na'.
66009003	Gan' bzolla'a llén na', bllach bichsoa zan, zjakba' rao yellrion', zjatill akba' be'nne, ka llon xhban leo, ba ll-llach rao yellrio.
66009004	Na'll goll Diosen' leba' bibi góneba' yi'x ya' ka', ni da naz ake', ni yay lla'a rao yellrio, na' be'e latj chill akba' be'nn ka' bi nyi'ch sey ke Dios roxhga ake'.
66009005	Na' bi be'e latje gotba' leake', kon cha'a akba' ga'y be'o, wsa'kzi' akba' be'nn ka'. Na' kat chillba' be'nn ka', la ake' ka llrallo kat yill xhban leo lli'o.
66009006	Na' kat yeso'n akba' ka', na'll nnab be'nn lla'a yellrio gat ake', na' bi gat ake', ye'n akre' bill so ake' yellrio, na' bi gak ka dan' llnnab ake'n.
66009007	Ka nak bichsoa ka' bre'ra'n, nak akzba' ka kabay ba lljak rao wdilre, na' yichj akba'n naksen ka ba nzoa corona de ya cha'o dan' nzi'i oro, na' lloa'rao akba'n naksen ka lloa'rao be'nnre.
66009008	Na' llia yichj akba' ka yich yichj no'r, na' lay akba'n naksen ka lay bell yi'xre.
66009009	Na' nak akba' to da nak de ya da llakrén kwerp ke akba'n, na' xir akba'n llonen llakia ka ga zjak kabay zan, ba nxhob karret ba zjak rao wdile.
66009010	Na' rao xhban akba'n zjazón xhle'chba', naken ka ke xhban leo nench chillba' be'nne, na' be'e latj wsa'kzi' akba' be'nne rao ga'y be'o.
66009011	Na' dan' llnebia' bichsoa ka', naken angl dan' ll-lleyi' da za'a lo yi' gabile, len na' nzi'n Abadón di'll Hebreo, na' leska' nzi'n Apolión di'll griego.
66009012	Ba bde yel llza'kzi'n to kwen na', na' za za'a ye chopen dan' wlleyi'n.
66009013	Na'll bkwell trompet ke angl wxhopen', na' benra' bnne to be'nne gan' zo bkoy de ya cha'o dan' nzi'i oro, dan' ze rao Diosen', bkoy da llia loze dap skinte.
66009014	Na'll balwille' angl wxhopen' no'x trompeten', lle'e le'e: —Basell dap angl ka' nllej lloa' yeo dan' nzi'i Eufrates.
66009015	Na'll baselle dapte angl ka', be'nn ka' ba bllie' bia'a, bi iz, bi be'o, na' bi lla, yeso'te be'nnach, ye ra'tze ke gak achj weje be'nn lla'a rao yellrio.
66009016	Na' benra' lla'a ka chop gayoa millón (200,000,000) be'nn waka'a ya ke ake' zjallia ko'll kabay ake.
66009017	Kin' gok bre'da'ora' kabay ka', na' be'nn ka' zjallia ko'll akba'n, nak ake' to de ya da nkwa'ch lcho' ake', na' ya na' nla'n ka klor ke yi', na' da sul, na' da gache. Na' yichj kabay ka', nak aken ka yichj bell yi'xe, na' lo lloa' akba'n, ll-llachen yi' ren llén, na' ren dan' nzi'i azufre da lla'lnninne.
66009018	Ye ra'tze ke gok achje be'nn lla'a yellrion' wasa'te kone yi', na' ren llén, na' ren azufre dan' bllach lo lloa' kabay ka'.
66009019	Na' benrén lloa' akba' na' llin, na' ren xhban akba' nench bet akba' be'nnach, xhban akba'n goken ka bel znia, zote yichj akba' nench bdi'nnen be'nne.
66009020	Na' be'nn ka' baga'nn bi goten', ni ke bayat akzre', ni ke bsan akze' dan' lloe'rao ake' daxi'o ka', na' lwa'a ke ake' ka', da nake de ya cha'o dan' nzi'i oro, de ya cha'o dan' nzi'i plat, de yan' nzi'i bronce, de yej, na' de yay, la'kze bi llre'e lwa'a ka', na' bi nne aken, na' bi llak sa'a aken.
66009021	Ni ka' bi bayat akzre' yel kan' llon ke ake'n, ka dan' llot ake' be'nne, na' da llonrén ake' txhen be'nn walla'a ake, na' ren da llonrén xpe'r ake' yel zdo', ni dan' llban ake' da de ke be'nne.
66010001	Na' bre'ra' ye to angl be'nn nak war betje' yebán', na' nechje bej, na' zo to bchit yichje'n, na' lloa'rawe'n naken llaktit ka llak will, na' nie' ka' naken ka bdop da lla'lnninne.
66010002	Na' no'xe' to yich da'o da ba bse'se'. Na' le bzoate chla' nie' cha'wen' lo nisda'on, na' dan' ye chla' rbese na', bzoe'n rao yellrio.
66010003	Na'll besie' zillj kwis, ka llosia' ban' nzi'i bell yi'xe. Na' ka besie' na', bnne yi' wzi'o gall ras, na' toto yi' wzi'o ka' benen ke ga bnne ake'.
66010004	Bayoll gok ka', gokra'lla' wzoja' di'll ka' benra' chak bnne yi' wzi'o ka', kat benra' bne to be'nne zo yebán' nada': —Bi wzojo' di'llen' benro' chak bnne wzi'o ka', bkwa'chen lo ra'llda'o.
66010005	Na'll le bliste na'a anglen' yebáre, be'nnen' nzoa chla' nie' cha'we lo nisda'on, na' ye chla'n rao yellrio.
66010006	Na'll bne'e, da li wak kan' bne Dios be'nnen' zo ke chnare, be'nnen' ben yebá, na' yeolol da llia le' yebá na', na' bene' yellrio, na' yeolol da zjani't rawe na', bene' nisda'o, na' yeolol ba lla'a lo nisda'o, na' da zjani't loe na'. Na' bne'e: —Bill llere Diosen' gone' bi da ka' lle'nre' gone' na'.
66010007	Kate llin lla wkwell angl wgallen' trompet ke'en, kana'llen' gak dan' ba bne Diosen' gak, kan' ba golle' be'nn ka' be'e xti'lle'n, dan' nono bnneze kana'.
66010008	Na'll da yobre bnne be'nnen' zo yebán' nada', bne'e: —Byej jaxhi'i yich da'on no'x angl be'nnen' zellá na', be'nnen' nzoa chla' nie'n rao nisda'on, na' ye chla'n rao yellrio.
66010009	Na'll bya'a gan' ze anglen' jannaba' yichen'. Na'll goll anglen' nada': —Be'xen bdaon. Na' lo lloa'o na', gakro'n xhix ka blli'nda'o ke beser, na' lo le'o na', yeyaken zla'.
66010010	Na'll be'xa' yichen' no'x anglen' bdawa'n. Na' lo lloa' na', gokra'n xhix ka blli'nda'o ke beser, bixha ka bllinen lo lia' na', bayaken zla'.
66010011	Na'll goll anglen' nada': —Llaya'l we'o xti'll Diosen' da yobre, na' chixjwe'ro' kan' gak ke zan yell da'o ka', na' ke yell xhen ka', na' ke be'nn nne wde wdere di'll da de yellrio ni, na' ke zan be'nn wnebia' ak.
66011001	Na'll benn anglen' nada' to xhis yia da nak ka da llonrén ake' llin ga ll-llix ake' yo, na'll lle'e nada': —Byej jallixe yoda'o braon', na' bkoy gan' llzey ake' bi da lloe'rao ake' Dios, na' wrabo' bale be'nn zjalla'a nxenra'll Le'e.
66011002	Zan bi wllixo' lia're, le ba naken rallna'a be'nn bi nak be'nn Israel, be'nn bi nxenra'll Dios, leake'n yeso'n ake' ka lle'n akre' rao yell ke Diosen', rao chopayon (42) be'o.
66011003	Na' wse'la' chop be'nne we'e xti'lla'n, na' gak ake' ra'll gasj, ka be'nn zo yel wan, na' chixjwe' akre' xti'lla'n rao to mir chop gayoa wyon (1,260) lla.
66011004	Be'nn ka' chopen' nak ake' ka yay olivos ka' chope na', na' ka chop kandler ka' zjazó rao Dios, be'nnen' nake xan yellrio.
66011005	Na' cha' no lle'ne bi gonre leake', le llojte yi' lo lloa' ake', na' wzeyen be'nn ka' lle'ne bi gone leake'.
66011006	Be'nn ka' we'e xti'lla'n, wak gon ake' bi gak yejw chak chixjwe' akre' xti'lla'n, na' wakte gon ake' yeyak nisen' llen batteze lle'n akre', gon ake' gak bi da yellayrao be'nn lla'a yellrio.
66011007	Na' kat yeyoll we'e ake' xti'lla' na', na'll lloj to bell xi'o lo gabil gan' nake lo yell zitj, go'xba' leake', tilrenba' leake', gotteba' leake'.
66011008	Na' kwerp ke ake' ka', wni't ake'n lao ya'a ke yell brao gan' baso't ake' Xanllo Jesucriston'. Yellen' naken ka Sodoma ren Egipto.
66011009	Na' chonn lla choa will be'nn za'k zan yell da'o, na' zan yell xhen, na' be'nn nak wde wdere dialla, na' be'nn ka' llak wde wdere di'll da de yellrio ni, wia ake' be'nn wat ka', na' bi we'e ake' latj ga'ch ake'.
66011010	Be'nn ka' zjalla'a yellrio ni, yewé akre' dan' wasa't be'nn ka' chope, na'll we'e lwellj ake' bi da we'e lwellj ake', le yewé akre' dan' bill ni't be'nn ka' llak akre' llsa'kzi' leake' dan' lloe'rén ake' leake' xti'll Diosen', le llakbe'y akre' leake'n.
66011011	Na' bde chonn lla choa will na', bre'da'ora' basbán Diosen' be'nn ka' chopen', bazellá ake' da yobre, na' yeolol be'nn ka' bre'e leake'n, blleb ake'.
66011012	Na' llopte be'nn ka' ben akre' goll Diosen' leake' zillje: —Ledá, lewayep nile. Na' bre'e be'nn ka' llwie leake'n, bayep ake' lo bejen', zjayake' yebán'.
66011013	Na' ka bayep ake' le' yebá na'n, le bxho'te, na' blleyi' ra't yellen', gall mir be'nn wasa't kan' bxho' na'. Na' be'nn ka' baga'nnen' blleb ake' kwis, na'll balwill ake' Diosen' kwis, be'nnen' zo yebán'.
66011014	Ba bde yel zi' wllopen', na' za za'a da wyonnen'.
66011015	Na' bkwell trompet ke angl be'nn gallen', na' benra' bal be'nn ka' zjalla'a yebán', bnne ake' zillje, bne ake': Doxhen yel llnebia' ke yellrion', ba naken rao na'a Xanllo Diosen', ren Cristo be'nnen' breje' llnebia' ke chnare.
66011016	Na' be'nn tapalloa ka' (24) zjalli' kwit Diosen', le go't akte' slloa're rao yon', lloe'xhen ake' Diosen',
66011017	bne ake': Llonto' yel llioxken ko'o Xa Dios, rwe' nako' be'nn yel wak xhen. Ba zo'o ka bi nna xe yellrio, na' ba bzorao llnebia'o ren yel wak xhen ko'o, nench gak kan' llazra'llo' na'.
66011018	Be'nn yell ka' lla'a yellrio ni, goklla'a ake' rwe'. Na' ba bllin lla wsa'kzi' akoe'. Ba bllin lla gono' yel koxchis ke yeolol be'nn ka' ba wasa'te. Na' gono' nench nni't be'nn ka' nbaraz, be'nn ka' llon xchino'n, ren yeolol be'nn ka' brejo' nak be'nn bxenra'll rwe'. Yeololte be'nn bxenra'll rwe' nni't ake' wen, no be'nn gore no xkwi'de. Leska' ba bllin lla kweyi' be'nn ka' blleyi' da de rao yellrio.
66011019	Na'll byarj yoda'o braon' zo yebá gan' lloe'rao ake' Diosen', na' bre'ra' kaj la'y gan' blla'cha'o ake' xti'lle'n, dan' goll Diosen' be'nn Israel ka' gon ake' nench gakrene' leake'. Na' bre'ra'n byep yes, gok llakia gochj, na' bxho' na' blle' yej se'de.
66012001	Bre'da'ora' to da yebánello le' yebán', bre'ra' to no're nechje' willen', na' naken ka xhe'e. Na' nreje' lo be'on, na' nzoe' to corona da llia chllinn (12) berj.
66012002	Na' no'r na' noe' bda'o, na' llosie', llake' bes ke yel san.
66012003	Na' bre'ra' ye to da nak zi yebánello le' yebán', bre'ra' to bel xi'o ba zo galle yichj to ba xhen kwis nakba'. Nakba' ba xhna, na' llia chi lozba', na' toto yichjba'n xhoan twej corona.
66012004	Na' kone xhbanba' na', blle'lle'oba' ra't berj da ka' llia yebán', na' bza'lba'n rao yellrion'. Na'll le brezteba' xhnie' no'ren', ba rez so bda'o ke'e na', nench gaoba' bda'o ke'en kate ra'be'n.
66012005	Kat le bxhante no'ren' to bida'o byio, bi nnebia' yeolol yell ka', na' gonbe' wzenay ake' kebe'. Na' le bazi'te Diosen' lebe' gan' llie' llnebie' na'.
66012006	Na'll baxhonnje no'ren' belen', bayeje' to latj dach ga bencha'o Diosen' ke'e, ga we'e ake' da ye'j gawe' rao to mir chop gayoa wyon (1,260) lla.
66012007	Bde na' gok to wdile yebán', le angl brao re Miguel ren angl ka' llakrén le'e, bdilrén ake' bel xi'o ban' llia galle yichjen', ren angl ke belen', be'nn ka' bayak daxi'o.
66012008	Na' belen' ren daxi'o ka' bi bzoe akre'n angl be'nnen' nake be'nn ke Diosen', na' billbi latj go't ke belen' yebán'.
66012009	Na' angl ke Diosen' bza'l ake bel xi'on rao yellrio, ban' nak xan daxi'o ka', ban' zo kana'te nakba' ba wxhiye'e, na' leba'n Satanás, na' nna zokzba' nna', ziye'ba' be'nne.
66012010	Na'll benra' bnne to be'nn zo yebán' zillj kwis ne'e: —Ba bllin lla yesrá Dios kellon' be'nn ka' llonlira'll Le'en, ba bllin lla llakbe'llo nap Diosen' yel wak xhen, ba bllin lla llnebie' nench gak kon da llaya'l gak. Ba bllin lla Cristo be'nnen' breje' nnebia'n, ba llnebia'rene' Le'e. Gak da llaya'l gak, le daxi'o dan' ba bzo rao Diosen' do lla do yer, blliayi'llen be'nn llonlira'll Criston', ba babej ake'n ko'llre.
66012011	Be'nn ka' benlira'll Criston' ben ake' gan, le bzoe akre' gopra'll ake', kan' be'e ake' di'll dan' byejle' ake' ke Jesucriston', na' byejle' ake' dan' brarj xchene', ni ke lli'o goke' ka xhi'r da'o, na' bi blleb ake' cha' biteze gok ke ake', na' bzo ake' xhnid la'kze gat ake'.
66012012	Ke len na' llaya'l yewé be'nn lla'a yebá, llaya'l gosia're yel llawé, zan re' lla'a yellrion' nya'chraz gak keré, ren re' lla'a nisda'o, le ba betj daxi'on gan' zore, na' llaklla'n le ye chollzen' de latj ke.
66012013	Na'll ka gokbe'e bel xi'on bza'l akeba' rao yellrion', gokra'llba' wrayba' no'ren' bxhan bida'o byion'.
66012014	Bixha be'e Diosen' chop xir no'ren' da xhen, ka xir bsia nench byeje' latj dach ga bill gok chej belen', latj gan' bencha'we' ke'e gan' we'e da ye'j gawe' chonn iz ye achje.
66012015	Na' blloj nis xhen lo lloa' belen' goken to yeo xhen, bllinen gan' zo no'ren', na' wa'chachen le'e.
66012016	Bixha Diosen' bene' byarje rao yellrion', gokrenen no'ren' we'n nisen' blloj lo lloa' belen'.
66012017	Na'll goklla'a belen' no'ren', na' byejba' jatilrenba' yezikre xhi'nn xhosoe' ka', dan' llzoa ake' xti'll Diosen', llon ake' kon kan' bllia Diosen' bia'a, na' zo ake' nxenra'll ake' xti'll Jesucriston'.
66013001	Na' bzia' lloa' nisda'on, na' bre'ra' blloj to bell xi'o lo nisda'on. Zo galle yichjba', na' llia chi lozba', na' toto lozba' nzoan twej corona. Na' toto yichjba'n nyojen raba' da lltitje Dios.
66013002	Bellen' nakba' ka ba znia ban' nzi'i leopardo, na' nia'na'ba'n naken ka nia'na'a ban' nzi'i oso, na' lloa'ba'n naken ka lloa' bell yi'xe. Na' bel xi'o ban' zo gall yichj, be'ba' bellen' yel wak, na' yel llnebia' keba'n nench bnebia'ba'.
66013003	Na' bre'ra' to yichj bellen' naken we'e, naken ka da gatrenba', na' bayakba'. Na' yeolol be'nne babán akre' dan' bayakba' na', na' benrén akeba' txhen.
66013004	Yeololze be'nn be'rao ake' belen' dan' be'ba' yel llnebia' ke bell xi'on, na' leska' be'rao ake' bell xi'on, bne ake: —Nono llra' be'nn nape yel llnebia' xhen ka bell ni, na' nono soe tilrén leba'.
66013005	Na' be'e ake' latje ke bellen' benxhen kwinba', na' bnneba' zban ke Diosen'. Na' gok rallna'ba' nnebia'ba' chopayon (42) be'o.
66013006	Na'll bnneba' zban ke Diosen', na' ke latj le' yebán' gan' zoe' na', na' ren ke yezikre be'nne zjalla'a yebá na'.
66013007	Na' go't latj ke bell xi'on bdilrenba' be'nn ka' nak rallna'a Dios, na' bi bzoe akereba'. Na' be'e latj bnebia'ba' yeolol yell xhen, yeolol yell da'o, yeolol dialla be'nn, na' yeolol be'nn llak wde wdere di'll da de yellrio ni.
66013008	Na' yeolol be'nn zjalla'a rao yellrio, be'nn bi nyoj ra ake' le' yich ke be'nn ka' ga't yel nban ke ake', bxenra'll ake' bellen', le ka bxhe yellriote bzoj be'nnen' nak ka xhi'r dao, ra yeolol be'nn nnezre' ga't yel nban zejlikane ke ake' le' yich ke'en, le'e nake' xhi'r da'on baso't ake'.
66013009	Cha' no zo nay, lewzenay dan' nia' ni.
66013010	Be'nnen' ba naken go'x ake' wsej ake' le'e, go'x akse' le'e na' cheyje'. Na' be'nnen' ba naken gate' kone spad, kone spad na' gate'. Ke len na' llaya'l sechoch lli'o ba brej Diosen' nak rao ne'e, gapra'll-llo bi da llak kello, na' seteze sello wxenra'll-lloe'.
66013011	Bde na' bre'ra' ye to bell xi'on ba blloj lo yo. Na' zo chop lozba' da nak ka loz xhi're, na' bnneba' kan' bnne bel xi'o ban' zo gall yichj na'.
66013012	Na' bell xi'o nellen' benba' nench nnebia' bell xi'o wllopen' ka leba', na' bell xi'o wllopen' benba' nench yeolol be'nn lla'a yellrio, wxenra'll ake' bell xi'o nellen' ban' bayak we'e keba' dan' nak zi gatrenba'.
66013013	Na' bell xi'o wllope na', benba' da zan da babane be'nne kone yel wak keba' na', na' benba' nench ra'll yi' le' yebán', yexjen rao yellrio, re'e be'nne.
66013014	Na' benba' da ka' gan' zo bell xi'o nellen', bxhiye'ba' be'nn lla'a yellrio nench ben akeba' txhen. Na' gollba' be'nn ka', ben ake' to lwa'ba' da nak ka bell nell na', bell ban' gok yichjba' we'e kone spad, dan' nak zi got leba', na' bayakba'.
66013015	Na' gok rallna'a bell wllopen' gonba' nne lwa'a lsa'kba'n, na' gokte bnnen, na' blliaba' bia'a baso'te be'nne bi wxenra'll len.
66013016	Na' bell xi'o wllopen' leska' benba' bien bzo yeolol be'nne sen ke bellen', na'a ake' cha'we o cha' roxhga ake', no be'nn gore no bida'o ak, na' be'nn wnia', be'nn ya'che, no be'nn nak be'nn wen llin ke be'nne, na' be'nn bi nak be'nn wen llin ke be'nne.
66013017	Na' be'nn bi soe' sen ke bellen' o raba' o ka to nbab raba' na', bibi gok bi sie' bi da sie', na' bibi gok go'te.
66013018	Yálljello yel si'n na', nench chejnie'llo da ki. Be'nne chejnie're wak wie' ka to nbab raba'n, le to ka'tzen' nbab ra to be'nnach, na' naken xop gayoa wyon xope (666).
66014001	Ka bwia' na' bre'ra' be'nnen' nak ka xhi'r da'on, zelle'e rao ya' dan' nzi'i Sión, na' ren to gayoa tapayon mir (144,000) be'nn yobre. Nyoj roxhga ake'n ra xhi'r da'on ren ra Xe'e.
66014002	Na' benra' llak llakia yebán', ka ga de yeo xhen, na' ka nen kat llachj yi'wzi'o, na' ka ga lla'a be'nn zan, llsill ake' dan' ne arpa to chi'ze.
66014003	Na' bel ake' to da kobe rao Diosen', na' rao be'nn tap ka' zjallia xir na', na' rao be'nn brao tapalloa ka' (24) gan' llia Dios na'. Nollre no be'nne gok gol len, zerao be'nn to gayoa tapayon mir ka'ze, gok bsed ake' dan' bel ake'n, leake'n basrá Criston' chak nna ni't ake' yellrio.
66014004	Be'nn ka' bel ake'n nak ake be'nn bi jatil no're, bdapchi'i kwin ake' nench gok ake' yall rao Diosen'. Nao akteze' xhi'r da'on gateze zeje', na' basre'e leake' nench nak ake' be'nn ke'e, na' be'nn ke Dios. Na'llen' nak ake' ka to da llarap ake' da nelle, da be'e ake' Diosen' ren xhi'r da'on.
66014005	Gaga be'e ake' di'll wenra'lle, na'llen' bibi do'l de ke ake' rao Dios.
66014006	Na'll bre'ra' ye to angl le' yebán' de'e rao lla. Na' bdixjwe're' Di'll Wen ke Diosen' da bi te ke rao be'nn zjalla'a yellrio, ren be'nn wde wdere yell xhen, na' wde wdere yell da'o, na' wde wdere dialla ke be'nnach, na' be'nn llak wde wdere di'll da de yellrio.
66014007	Bnne'e zillje, lle'e leake': —Lelleb Diosen', na' lewe'xhene', le ba bllin lla gone' yel koxchis ke be'nnach. Lewxenra'll Dios be'nnen' ben yebán', na' yellrio, na' nisda'o, na' do ga llar nis.
66014008	Ye to angl za'a ko'llre, bne'e: —Ba bllin lla kweyi' yellen' nzi'i Babilonia dan' nak da brao. Ba bllin lla kweyi' yell ke be'nn ka' bkwas ake' ka'le ke Diosen', na' bpe akre', na' bko'yel akre' yeolol be'nne bnao ake llon ake' kan' llon leake' na', na' nnello gok ake' ka be'nn bzollre', le benrén ake' le'e txhen rao da xhinnj ke'en.
66014009	Na'll ye to angl zej ko'lltere be'nn wyonne, na' bnne'e zillje, na' bne'e: —Cha' no be'nne wxenra'lle bell xi'on ren lwa'a keba' na', na' we'e ake' latje so ake' sen ke bell xi'on roxhga ake' o na'a ake',
66014010	Diosen' ba bllie' bia'a sa'kzi' ake' gan' lla'lnninn dan' nzi'i azufre rao be'nn ka' nak angl ke Dios, na' rao be'nnen' nak ka xhi'r da'o na'.
66014011	Ke chnare chas llén ke yi' gan' sa'kzi' be'nn ka' nxenra'll bell xi'on ren lwa'a keba' na', na' be'nne zjazó sen keba'n roxhga ake' o na'a ake'n, bi yezi'ra'll ake' ke yel llza'kzi'n do lla do yere.
66014012	Ke len na' llaya'l gakxhenra'll-llo, lli'o nakllo rallna'a Diosen', na' llzoallo di'll dan' nllie' bia'a gonllo na', na' bi llbej yichjllo dan' nxenra'll-llo Jesúsen'.
66014013	Na'll benra' to be'nn zo yebán' na' bne'e: —Bzoj da ni: “Nbaraz ke be'nn ka' nxenra'll Xanllon' llinte lla gat ake'.” Na' Spíritu ke Diosen' nen: —Da li kwisen' nni't ake' nbaraz, le yezi'ra'll ake' rao xchin ake', na' xchin ake' da ka' ben ake' na', len wroe'n yeolol da wen da ba ben ake'.
66014014	Na'll bwia' da yobre, na' bre'ra' to bej lliche le' yebán', na' ko'll bej na' llia to be'nne nake ka Be'nnen' Gorj Radj Be'nnach. Na' nzoe' to corona de ya cha'o dan' nzi'i oro, na' no'xe' to ya da látit lloe' dan' nzi'i hoz.
66014015	Na' blloj ye to angl loe gan' lloe'rao ake' Diosen' yebá na', na' bnne'e zillje, llalwille' be'nnen' llia ko'll bejen': —Bxhi'i ya da látit ko'on, na' barap, le ba bllin lla yetopo' dan' bllia rao yellrion', le ba byechen.
66014016	Na' be'nnen' llia ko'll bejen', le be'xte' ya dan' látit rawen', na' batope' dan' bllia rao yellrion'.
66014017	Na'll blloj ye to angl loe gan' lloe'rao ake' Diosen' yebán', na' leska' no'xe' ye to da látit rawe.
66014018	Na'll blloj ye toe' be'nn yo' rallne'e yi' da lla'le kwit bkoy gan' lloe'rao ake' Diosen'. Na' angl na' bnne'e zillje, na' balwille' be'nnen' no'x ya da látiten', na' lle'e le'e: —Ba we uvas dan' llia rao yellrion'. Bachoyen kone ya ko'o dan' nlátit na', nench yetopllon.
66014019	Na'll bachoy anglen' uvas dan' llia rao yellrion' kone ya dan' látit ke'e na', dan' no'xe' na', na'll batope'n bza'le'n to lo da nak ka cha' xhen ga llsi ake'n lloj xise. Zeje di'll Dios na', batope' be'nn ka' bi bzoa xti'lle'n, na' broe' leake' ga sa'kzi' ake' yellayrao ake'.
66014020	Na' gan' bxha'kzi' ake'n naken lloa' yell, na' lo dan' nak ka cha' xhen gan' blle'e uvas ka', brarj llen xhen dan' nak xchen ake' na', na' bllinen ka to sibe lloa' kabay, na' bllirjen chonn gayoa mir (300,000) metr.
66015001	Na' bre'ra' le' yebán' to da yel wan xhen da nak zi yebánello. Bre'ra' galle angl be'nne gon ake' gall yel zi', nench yeyoll wroe' Diosen' ka gone' dan' llaklle'e be'nn ka' llon da xhinnjen'.
66015002	Leska' bre'ra' to da nllirj da nak ka yej kes, na' nla'n ka ga de nis xhen, na' nchixen yi'. Lloa' nisda'o na', zjazellá be'nn ka' bzoe bi bxenra'll ake' bell xi'on, na' lwa'a dan' nak ka leba', na' bi be'e ake' latje wzoaba' leake' sen keba'n, na' ka to nbab raba' na'. Na' zjano'x ake' tweje dan' ne arpa da be'e Diosen' leake'.
66015003	Na' lloe'xhen ake' Dios llol ake' to da bsede da Moisésen' be'nn Israel ka', be'nnen' ben xchin Dios kana'. Leska' llol ake' to da naken da bsede xhi'r da'o leake', nen: Xa, Dios, yeolol dan' beno' ren yel wak xhen ko'o na', naken da wen kwis, na' da nak zi yebánello. Yeolol dan' llono'n zejen lixheje, na' naken da za'ke. Rwe'n llnebia'o yeolol yell ka'.
66015004	Nono llra' be'nn bi llaya'l llebe rwe', Xanto'. Nono zo be'nn bi llaya'l wxenra'll rwe'. Toze rwe' nako' be'nn nak la'y. Na' be'nn lla'a yeolol yell, yed ake' rao'n wxenra'll ake' rwe', le ba bre'e akre' dan' ba beno', na' ba nnez akre' zejkzen lixheje.
66015005	Bde benra' da na', na'll bwia', na' bre'ra' byarj yebán' gan' lloe'rao ake' Diosen', latj la'y zeje di'll Dios na'n ze ganna'.
66015006	Na' bre'ra' gall angl ka', blloj ake' gan' lloe'rao ake' Diosen' yebá na', zjano'x ake' da gon ake' galle yel zi' yellrio ni. Angl ka' nak ake' ra'll lliche xhi're, ra'll cha'o ga zeraoze, na' yeolole' ngo' lloa' lcho' ake' twej baydon da nak de ya cha'o dan' nzi'i oro.
66015007	Na' bre'ra' be'nn tap ka' zjallia xiren', ni't ake' rao Diosen', na' toe' be'e angl gall ka' twej leo da'o de ya cha'o dan' nzi'i oro, da zjayoll balla'te da llon yel zi' rao yellrion', na' zejen da llon Dios be'nnen' zo ke chnare ke be'nn ka' bi llzenay ke'e.
66015008	Na' doxhen gan' lla'a ake' yebán', lloe'rao ake' Diosen' blle' ka llén xhen ni ke yel nbaraz ke Diosen', da nsa'a yel wak xhen ke'e na', na' nono gok cho' gan' lloe'rao ake' Le'en, le bi nna yeyoll gak yel zi' ka' gallen' dan' nsa'a angl gall ka'.
66016001	Benra' bnne to be'nn zillj kwis, zoe' gan' nak latj la'yen', lle'e angl gall ka': —Lelljak lelljararje dan' yoll lo leo kerén' rao yellrion', na' gona' sa'kzi' ake'.
66016002	Na'll byej angl nellen', jararje' dan' yoll lo leo ke'en rao yellrio, na' yeolol be'nn ka' zjazó sen ke bell xi'on, na' nxenra'll ake' lwa'a dan' nak ka leba', bllia ake' we'e xhen we'e zban, na'll bra ake' kwis.
66016003	Na'll jararje angl wllopen' dan' yoll lo leo ke'en lo nisda'on, na' bayak nisda'on llen ka llen ke be'nn wat, na' wasa't yeolol ba lla'a lo nisda'on.
66016004	Na'll jararje angl wyonnen' dan' yoll lo leo ke'en lo yeo ka', na' yeolol ga llar nis, na' leska' bayaken llen.
66016005	Na'll benra' bnne angl be'nnen' llap nis dan' de rao yellrion', lle'e Diosen': —Rwe'n nako' Dios be'nn nak lixheje, ba zokzo' ka za xe yellriote, yel be'nn li ko'o ba nchoybia'o da ka' llak ni.
66016006	Le be'nn lla'a yellrio ni, ba baso'te' be'nn ka' be'e xti'llo'n, na' ba baso'te' nollre be'nn bxenra'll rwe'. Na'llen' ba beno' ye'j ake' llen ni, dan' brarj ake' xchen be'nn ka'. Na' ka' llaya'lkze gak ke ake'n kan' llak ke ake' nna'.
66016007	Na'll benra' bnne to be'nne lloa' bkoyen', bne'e: —Xa Dios, rwe'n napo' le zerawe yel wak xhen, llono' dan' llaya'l gono', na' llono' da zej lixheje kat bi da llchoybia'o ke be'nne.
66016008	Na'll jararje angl wdapen' dan' yoll lo leo ke'en rao willen', na' bzey willen' be'nnach ka'.
66016009	Na' be'nn ka' byey ake', na' bi bayat akre' ni ke bayoe'xhen akze' Dios, yezikre blliayi'll ake' Diosen', be'nnen' be'e latje llak da ki.
66016010	Na'll jararje angl wga'yen' dan' yoll lo leo ke'en gan' lli' bell xi'on llnebia'ba'n, na' doxhente bayak xchol gan' llnebia'ba'n, be'nnach ka' to llyi'nn roll ake' katken' llallayrao ake'n.
66016011	Na' bi bsan akse' bill gon ake' da xhinnjen', blliayi'll aklle' Diosen' be'nnen' llia yebá na', la'kze llallayrao ake'.
66016012	Na'll jararje dan' yoll lo leo ke angl wxhopen' lo yeo xhen dan' nzi'i Eufrates, na' bayo'j yeon' nench byarj to nez ga te be'nn wnebia' ka' za'k do gan' llra' willre.
66016013	Na' bre'ra' chonn daxi'o da nak ak ka loll bcheko. Ton bllojen lo lloa' bel xi'on zo gall yichj na', ye ton bllojen lo lloa' bell xi'o na', na' ye ton blloj lo lloa' be'nnen' lloe' di'll wenra'll na', nench nxenra'll ake' bell xi'o na'.
66016014	Na' daxi'o ki ben aken yel wak da babane be'nne, na' jatop aken yeolol be'nn wnebia' ka' zjalla'a do gateze yellrio ni, nench tilrén ake' Dios be'nnen' nap le zerawe yel wak xhen kat llin lla.
66016015	Na' Xhi'nn Diosen' bne'e: —Ba rez yeda' da yobre, ka llin to be'nn wan llillize. Nbaraz ke be'nn ka' zjani't bez ake' nada' kat yeda', llon ake' ka be'nn llap xhara'n, nench ke ta ake' gal yid ake', na' re'e be'nn ka' yel zdo' ke ake'n.
66016016	Na'll daxi'o ka' batop ake' be'nn ka' nak wnebia' lla'a yellrio ni, to latj gan' nzi'i Armagedón di'll Hebreo.
66016017	Na'll jararj angl wgallen' dan' yoll lo leo ke'en rao lla, na'll benra' bnne Diosen' latj la'yen' zillje, gan' zoe' lloe'rao ake' Le'e yebá gan' llie' na', bne'e: —Ba gok da llaya'l gak.
66016018	Na' byep yes, gok llakia, na' gochj, na' bxho'. Bxho'lle da xhenll ka to llxho'kze chak ba blla'a be'nn yellrio ni.
66016019	Na' yell dan' nakll da brao yellrion' goken chonnre, leska' blleyi' yezikre yell da zjalli' rao yellrio ni. Diosen' jadinra'lle' yell Babilonian', na' ka da xhinnj ka' baso'ne' nench na' wsa'kzie' leake'.
66016020	Na' ka da xhen na' bxho'n, barante yeolol yellrio dan' zjalli' lo nisda'on, na' yeolol ya' ak.
66016021	Na' blle' yej se'd yele rao yellrion', da nak ka do tap rrob wej btekon be'nne. Na'll blliayi'll be'nn ka' Diosen' ke dan' ballayrao ake'n, ke nak yej se'd xhen ka' bsa'kzi' leake'n.
66017001	Na'll bed to angl gall ka' no'x ake' leo de ya cha'o, na' lle'e nada': —Da ke, wroe'ra' rwe' kan' gon Diosen' sa'kzi' no'r bra'on lli' lo nisda'o ka', no'ren' nak no'r re'e.
66017002	Yeolol be'nn wnebia' lla'a yellrio, ba bawé akre' bzenay ake' ke'e, na' nnello nak ake' ka xtoe', na' leska' yeolol be'nn lla'a yellrio, bawerén akre' le'e, na' gok ake' ka be'nn bzollre', le benrén ake' le'e txhen rao da xhinnj ke'en.
66017003	Na' chak ben Spíritu ke Diosen' bre'da'ora' da ki, bche'e anglen' nada' to latj dache. Ka bllina' na', bre'ra' to no're llie' ko'll bell xhna ban' llia gall yichj na', na' llia chi lozba', na' doxhen kwerp keba'n nyojen di'll da dilrén Dios.
66017004	No'ren' nake' to ra'll dan' nchix da morad na' da xhna, na' none' nbaraz kone ya cha'o dan' nzi'i oro, ren yej cha'o, ren yej dan' nzi'i perlas. Na' no'xe' to leo de ya cha'o dan' nzi'i oro, balla'te yollen to da zejen llawere' llone' da nen ke xpe're', na' billre da llwie Dios.
66017005	Na' roxhgue'e na', nyojen di'll da nen akre nake', di'll da bi byejnie' be'nnach, nen: “Naka' yell Babilonia, na' naka' be'nn brao. Naka' xhna' no'r re'e ake, na' xhna' da zban da de rao yellrion'.”
66017006	Na' bre'ra' zolle no'ren', bawe'je' xchen be'nn ka' nake be'nn ke Dios, be'nn ka' be'e di'll nxenra'll ake' Jesúsen'. Na' ka bre'ra' no'ren', na'll babanra'.
66017007	Na'll goll anglen' nada': —¿Bixchen llabanro'? Wzejnie'kzera' rwe' bi zejen dan' bre'ro' no'ren' llia ko'll bell xi'on zo gall yichj, na' llia chi lozba'.
66017008	Bellen' bre'ro'n bzoba' bnebia'ba' choll, zan bill nnebia'ba' nna', yellojba' lo yell zitjen' dan' nak lo gabil gan' yo'ba'n. Te na' yeyo'ba' sa'kzi'ba' ke chnare. Ka bxhe yellriote bzoj Diosen' ra be'nn ka' nap yel nban zejlikane le' yich ke'e na'. Na' be'nn ka' bi nyoj ra ake' le' yich ke'e na', yebán akre' kat re'e akre' yebán bell xi'on, ban' bzo batna', na' nna' bi zoba', na' soba' da yobre.
66017009	Yálljello yel si'n na', nench chejnie'llo da ni. Da gall yichj bellen' naken gall ya' gan' lli' no'ren'.
66017010	Na' leska' zejen gall be'nne wnebia'. Ga'ye' ba bzo ake' bnebia' ake', na' ba bnit yel llnebia' ke ake'n. Toe' llnebia' nna', na' be'nnen' ye to bi nna re'lloe', za yede' yednnebie', na' kat yede'n chollze yednnebie'.
66017011	Na' bell ban' bzo kana', na' bill zoba' nna', zejen ye to be'nn wnebia', be'nn xo'ne. Nake' to be'nn ka' galle bnebia' ake', na' nnebie' da yobre, na' Diosen' gone' kweyie', na' sa'kzie' ke chnare.
66017012	’Na' chi lozba' ka' bre'ro'n, zejen chi be'nn wnebia' ka' be'nn za za'ke nench nnebia' ake'. Na' nnebia'rén ake' bellen' txhen chollze.
66017013	Na' yeololte be'nn chi ka', toz ka gon ake', ko' ake' rao na'a bellen' yel llnebia' ke ake'n, na' billre da llak llon ake'.
66017014	Na' tilrén ake' be'nnen' nak ka xhi'r da'on, na' be'nnen' nak ka xhi'r da'on gone' gan rao wdilen', le Le'en nake' Xanllo, be'nn llnebia' rao yezikre be'nn wnebia', na' nake' Rey, be'nn llnebia' rao yeololte rey. Na' be'nn ka' non le'e txhen na', nak ake' be'nn ba brej Diosen', be'nn ka' nxenra'll akya'nne' Le'e biteze da gak.
66017015	Na'll goll anglen' nada': —Nisda'o ka' bre'ro' gan' lli' no're re'e na', zejen be'nn zan kwis, be'nn yell, na' zan yell xhen ake, na' be'nn llak wde wdere di'll de yellrio.
66017016	Na' be'nn ka' nak ka chi loz bell xi'o, wie akre' no'ren', na' wsanra'll ake' le'e yekwa'nn akte' gal yidze, te yeyoll na', gao ake' xpe're'n, na' wzeyrén akte'n lo yi'.
66017017	Le Dios na'n we'e latj gak ake' toze, gon ake' yeolol da ka' nne bell xi'o na', na' gon ake' yel llnebia' ke ake'n rao na'a bellen', nench na' gak yeolol da ka' ba bne Diosen'.
66017018	Na' no'ren' bre'ro'n nake' yell brao kwis da llnebia' be'nn wnebia' ka' zjalla'a doxhen yellrio.
66018001	Bde na' bre'ra' betj ye to angl be'nn bza'a yebán' rao yellrion', na' gok rao ne'e yel llnebia' xhen na', nench gok kan' bne'e na', byeni' yellrion' kone beni' ke'en nse'e na'.
66018002	Na' bnne'e zillje, bne'e: —Ba bllin lla kweyi' Babilonian' yell brao na'. Ba bllin lla yeyaken xhichna' daxi'o. Ba bllin lla yeyaken ga cha'a ba llia xire ba xi'o ake.
66018003	Kweyi'n, le be'nn ka' lla'a yell Babilonia na'n, le bko'yel akre' be'nn zjalla'a yeolol yell ak, na' gok ake' ka be'nn bzollre', le benrén ake' leake' txhen rao da xhinnj ke ake'. Na' be'nn wnebia' lla'a yellrio ben ake' da llawé xpe'r ake' ren be'nn Babilonia ka', na' be'nn ka' llo't bi da llo't, gok ake' be'nn wnia', le be'nn Babilonia ka' benditje akre' da go't ke ake'.
66018004	Na'll benra' ye to be xhnne da za'a yebá, na' bne'e: —Re' nak xhi'nna', lelloj yell Babilonian' nench bi gonrenre be'nn ka' da xhinnj, nench ke sa'kzi'rén akre'.
66018005	Le do'l xhen de ke be'nn Babilonia ka', na' Diosen' lljadinra'lle' yeolol bi da xhinnj ba ben ake'.
66018006	Sa'kzi' akchga no'r re'en, zeje di'll be'nn yell Babilonia, dan' ba bsa'kzi' ake' be'nne. Yellayraochgue' da xhenll ka da ba benre' be'nne.
66018007	Lewe'chgue' yel llza'kzi' ke'e, katken' bene' kan' go't da wen da cha'o ke'e, le lo ra'llda'we' na' bne'e: “Kere da te ke yel llnebia' kia' ni, ni ke yega'nnza' ka no'r wazeb, ni ke llojze nis bell rawa'.”
66018008	Ke len na' toze lla gak dan' llakre' bi tekze ke'e. Be'nn zan gat, na' be'nn zan kwell ake', na' bil ton ake', na' chey ake' lo yi', le Xanllo Diosen' nape' yel wak xhen, wsa'kzie' leake' ke da xhinnjen' ba ben ake'n.
66018009	Be'nn wnebia' ka' zjalla'a yellrio, be'nn bnao be'nn Babilonia ka' ben ake' da xhinnj, na' ben ake' ka da nen ke ake', leake'n kwell ake', na' yebán akre' kat re'e akre' chas llén dan' chey yellen'.
66018010	Na' lljasé ake' zi'tre wia ake' kan' llak ke be'nn Babilonia ka', lleb ake' kwis, na'll nne ake': —¡Nya'chraz llak ke yell brao, Babilonian', yell braoll ka yeololte yellen'! Ba bllin lla kweyi'n choll da'oze.
66018011	Na' be'nn we't ka' zjalla'a yellrion' kwell ake', na' yebán akre' kat kweyi' yellen', le nollno llra' si'i dan' go't aken'.
66018012	Dan' llo't ake'n naken de ya cha'o nzi'i oro, de ya cha'o dan' nzi'i plat, de yej za'ke, na' de yej cha'o dan' nzi'i perla, na' ra'll cha'o de lino, na' de sed, na' ra'll morad, na' ra'll da xhna, na' yeololte da nak de yay la' xhix, na' billre yay za'ke, na' ren da nak de llit da nak nbaraz da nzi'i marfil, na' de ya cha'o dan' nzi'i kobr, na' de ya, na' de yej cha'o dan' nzi'i mármol.
66018013	Nollno si'i no kner ke ake'n, no ceit xhix, no yare, na' da la' xhix dan' nzi'i mirra, na' ye to da la' xhix dan' nzi'i olíbano, no xis uva, no ceit ke yel wao, no yezje, no trigo, no burr, no blli'n, no xhi're, no kabay, no karret, no be'nne ba nda'o nak be'nn wen llin ke to chi'ze.
66018014	Na' be'nn we't ka' nne ake' ke yellen': —Ba bde ke yeolol daxhix ka', na' yeolol da ka' byazra'll be'nn Babilonia ka' si'i ake' kone yel wnia' ke ake'n, kere no si'll da ka' nna'.
66018015	Na' be'nn we't ka', be'nn ka' be't da bxhi'i be'nn Babilonia ka', se ake' zi'tre lleb ake' kan' llallayrao be'nn ka', na' yebán akre' yesbell ake'.
66018016	Na'll nne ake' zillje, ne ake': —¡Nya'chraz ba gokrize ke yell braon'! Be'nn blla'a yell ni, gok ake' ra'll cha'o ra'll za'ke, no ra'll morad, no ra'll xhna. Wa bzocha'o ake' nbaraz kone ya cha'o ren yej za'ke da llaktit, na' ren yej cha'o nzi'i perla.
66018017	Na' nna' choll da'oze blleyi' yeolol da cha'o ke ake'n. Na' yeololte xan barco ka', na' yeololte be'nn lljak lo barco, ren be'nn llon ak llin lo barco, na' nollre be'nn llon ak llin lo nisda'on, yeolole' se ake' zi'tre.
66018018	Na' re'e akre' llas llén, na' lley yellen', na'll nne ake': —Bi nna kwe' ye to yell yobre ka yell ni doxhen yellrio.
66018019	Na'll wllia ake' yo bichte yichj ake' yel llabane, na'll kwell ake' nne ake': —¡Nya'chraz gokrize ke yell brao ni! Ren yel wnia' ken, le gok ake' be'nn wnia', yeololte no xan barco, yeololte no be'nn llon llin lo nisda'on, na' nna' choll da'oze blleyi' yellen'.
66018020	Na' re' lla're yebán', leyewé, re' bse'l Diosen' gokre postl ke'e, na' re' bse'le' be're xti'lle'n, na' yezikre re' nak be'nn ke'e, leyewé le Dios na' ba bchoyrawe' kweyi' be'nn ka' bsa'kzi' re'.
66018021	Na'll ye to anglen' nap yel waken' broe' ye to yej xhen da nak ka yej yich, bza'len lo nisda'on, bne'e: —Kan' gak ke yell Babilonian', yeranen kan' barán yej xhen ni, bza'la'n lo nisda'o na', kbatlle re'llon da yobre.
66018022	Kbatlle yénello gol dan' ne arpa yellen', kbatlle wkwell wakwell ka' no bllej no trompet. Kbatlle ller be'nn nsed gone' xchinrazre da gonrene' llin, ni llakia ke be'nn llot bi da llote' lo yej yich yénello yellen'.
66018023	Kbatlle re'llo beni' ke dan' llseni'n, na' kbatlle yénello lnni ke be'nn llon yel wachayna'a. Kweyi' be'nn ka' llo't lla'o rao yellen', be'nn ka' nak be'nn brao rao yellrion', le be'nn Babilonia ka' ba bxhiye'e ake' be'nn zjalla'a yeolol yell kone yel walla'a ke ake'n.
66018024	Be'nn Babilonia ka', bet ake' be'nn be'e xti'll Diosen', na' nollre be'nn brej Diosen' gak ake' be'nn ke'e. Na' rao yell na' baroe'rawe bet ake' yezikre be'nne.
66019001	Bde na' benra' be'nn zan kwis lla'a yebán', lloe'rao ake' Dios, ne ake' zillj: ¡Gakxhenchga Diosen'! Nake' wasrá kello, na' nake' be'nn za'ke, na' nape' yel wak xhen.
66019002	Le yel koxchis ke'en naken da li. Ba bchoybie' kweyi' yell brao na' dan' nak ka to no'r re'e na', le na'n zjalla'a be'nn ka' bko'yele be'nn lla'a doxhen yellrio, nench bi bzoa ake' xti'll Diosen'. Ba bchoybie' kweyi' be'nn Babilonia ka', llaya'l sa'kzi' ake' dan' bet ake' be'nn ka' bxenra'll Le'e.
66019003	Na'll bne ake' da yobre: —¡Gakxhenchga Diosen'! Ke chnare chas llén gan' chey yellen'.
66019004	Na' be'nn tapalloa ka' (24) ren be'nn ye tap ka' llia xiren', le go't akte' slloa're rao yon', lloe'rao ake' Diosen' gan' llie' na', ne ake': —¡Ka'n gakchga! ¡Gakxhenchga Diosen'!
66019005	Na' nen bnne ye to be'nn gan' llia Diosen', ne'e: Yeolol lli'o llon xchin Diosen' llaya'l wxenra'll-lloe', lli'o lleblloe', no be'nn gore no bida'o ak.
66019006	Na'll benra' be xhnne ke be'nn zan lloe'rao ake' Diosen', na' nen ka ga de yeo xhen ake, na' ka ga llachj yi'wzi'o, ne ake': ¡Gakxhenchga Diosen'! Le le'en nape' yel wak, na' ba bzorao llnebie'.
66019007	Yewello sollo nbaraz kwis we'raolloe'. Le ba bllin lla gak yel wachayna'a ke be'nnen' nak ka xhi'r da'on. Ba zo no'ren' sie' xho're'.
66019008	Ba be'e ra'll cha'o da nake', ra'll lliche xhi're.  Na' ra'll cha'o da llich na', zeje di'll da wen dan' llon be'nn ka' ba brej Diosen', nak ake' ka no'ren' za wchayna'a na'.
66019009	Na'll goll anglen' nada' da yobre: —Bzoj da ni: “Nbaraz ke be'nn ka' ba goxhe' lljak katen' gak lnni ke yel wachayna'a ke be'nnen' nak ka xhi'r da'on.” Na'll bne anglen': —Di'll nin' goll Diosen' nada' naken di'll li.
66019010	Na'll bzoa xhiba' xhnie' anglen' nench we'rawe', na' bi benne' latje, bne'e: —Bi gono' ka'. Nada' naka' be'nn wen xchin Dios kan' nakso' rwe' ren be'nn lwelljo' ka', be'nn bi llbej yichje' xti'll Jesús na'. Benxhen Dios na'. Na' be'nn lloe' xti'll Jesúsen', zokze Spíritu ke Diosen' llzejnie'n leake' nench lloe' ake' xti'lle'n.
66019011	Na' bre'ra' yebán' ka to da nyarje, na' bre'ra' to kabay lliche, na' llia to be'nne leba'. Be'nnen' llia leba'n na' nzie' Be'nn Llon Kon Kan' Ne'e, na' Lloe' Di'll Li. Zeje' lixheje kan' llchoybie' sa'kzi' be'nn ka' bi llon kan' ne'e na', na' dilrene' da xhinnj na'.
66019012	Na' bre'ra' yej rawe' ka' naken llaktit ka yi' da lla'lnninne, na' zan corona zjazó yichje'n, na' nyoj ye to re'e roxhgue'en da nombia' toze Le'e.
66019013	Na' nake' to ra'll da dop llen, na' nzie' Xti'll Dios.
66019014	Na' be'nn nak be'nn waka'a ya ke Diosen' nao ake' Le'e, nak ake' ra'll cha'o da nak llich yalle, na' llia ake' twej kabay lliche.
66019015	Na' lloe' na' ll-lloj to spad da nlátit rawe' da gone' we'e yell ka' bi llzoa di'll kan' ne'e na'. Na' kat nnebie' na', wsa'kzie' leake', na'll wzenay ake' ke'e. Na' wdie' leake' ka to le' yay yetj, na' sa'kzi' be'nn ka' ba ben da xhinnjen', le Dios be'nnen' nap yel wak xhen na', llaklle'e kan' ba ben ake'n.
66019016	Na' le' xhe'e na', na' le' xhichje' na', nyoj di'll ki nen: “Naka' Rey ke yeololte rey ak, na' naka' Xan yeololte be'nn wnebia'.”
66019017	Na'll bre'ra' to angl zelle'e lo willen', na'll besie' balwille' yeololte chod ak llasdá le' yebán', lle'eba': —Ledá, leyedope ganni gaore to xche' xhen da gonn Diosen' keré.
66019018	Ga't xpe'r be'nn wnebia' ak, xpe'r no xan be'nn waka'a ya ak, xpe'r no be'nn war ak, xpe'r kabay ak, na' ren ke be'nn wllia leba', na' ke yeololte be'nne, no be'nn gok be'nn wen llin ke be'nne, na' rente be'nn bi ben xchin be'nne, na' no xkwi'de, na' no be'nn gore.
66019019	Na' bre'ra' bell xi'on, ren yeolol be'nn wnebia' ka' zjalla'a yellrio ren be'nn waka'a ya ke'e ka', ba badop ake' nench tilrén ake' Jesús be'nnen' llia ko'll kabay llichen', ren be'nn waka'a ya ke'e ka'.
66019020	Na' bellen' gokba' rallna'a Jesúsen', na' leska' gok ke be'nnen' be'e di'll wenra'llen', be'nnen' ben yel wak nench bxenra'll be'nne bell xi'on, ren lwa'a keba' na', na' bzo ake' sen keba'n. Llop akteba' gok rao na'a Jesúsen' rente be'nnen' be'e di'll wxhiye'e na', nna nbanteba' bza'l akeba' lo yi' gabil gan' lla'lnninn dan' nzi'i azufre, na' naken to yi' xhen dan' nak ka to nisda'o.
66019021	Jesúsen' be'nnen' llia kabay llichen' bete' yezikre be'nn ka' nao bell xi'on kone spad dan' blloj lloe' na', na'll yeolol chod ka' to berj akeba' bdao akba' xpe'r ake'n.
66020001	Bayoll na' bre'ra' to angl be'nn zo yebá, betje' no'xe' xhiya ke yell zitj dan' nak lo gabil, na' no'xe' to gden xhen.
66020002	Anglen' be'xe' bel xi'on, ban' bra' kana'te. Leba' llnebia'ba' daxi'o ka', na' leba'n Satanásen'. Anglen' bchejeba' gden to mir iz.
66020003	Bayoll bchejeba' na', le bza'lteba' lo yell zitj gabilen', na' le bsejte' lloa' yell zitjen', na' bchi'chte'n to sey nench bill siye'ba' be'nnach chak llin to mir iz. Kat te to mir izen', kana'll yeselleba' gden na' nench yellojba' ye choll.
66020004	Na' bre'ra' gan' lljachia be'nn ka' llnebia', na' bllia ake' rawe na', be'nn ka' bro' Diosen' rao na'a ake' gon ake' yel koxchis ke be'nnach. Na' bre'ra' be'nn ka' bchoy ake' yen, ni ke dan' be'e ake' xti'll Jesúsen', na' ni ke dan' bxenra'll ake' Diosen', na' bi be'rao ake' bell xi'on, ren lwa'a keba' na', na' leska' bi be'e ake' latj so sen keba' roxhga ake' o na'a ake' na'. Na' basbán Diosen' leake' radj be'nn wat ka', na' nnebia'rén ake' Criston' to mir iz.
66020005	Be'nn ki gok be'nn nell babán ake' radj be'nn wat ka'. Na' bi babankze be'nn ka' yela', bllinte gokll to mir iz, kana'llen' babán ake'.
66020006	Nbaraz nni't be'nn ka' basbane' radj be'nn wat ka' da nelle, be'nn ka' ba brej Diosen' nak be'nn ke'e. Bi gak ke ake' kan' gak ke be'nn ka' yellayrao ake' ke chnare bi da xhinnj ba ben ake', da na'n nello yel got wllope. Len na' ni't ake' nxenra'll ake' Dios, na' nxenra'll ake' Cristo na', na'llen' gak ake' bxoz, na' nnebia'rén ake' Criston' to mir iz.
66020007	Kate ba gok to mir iz na', we'e Diosen' latje yelloj xan daxi'o ka' lo yell zitj lo gabil na', gan' bseyje' na'.
66020008	Na' yellojen na' siye'n be'nne da yobre, be'nn zjalla'a yeolol yell ka' lla'a yellrio. Siye'n be'nn ka' nzi'i Gog na' Magog, yetopen leake' tilrén ake' Criston', gak ake' be'nn zan kwis ka yoxh da lli' lloa' nisda'o, da nono llak wrabe.
66020009	Na' bre'da'ora' be'nn zan llebraz ka', bza'a ake' doxhen rao yellrio, na' jake' gan' lli' yell dan' nllie' Diosen', gan' zjalla'a be'nn ka' ba breje' nak ake' be'nn ke'e. Na't ka byechj ake' yellen', le bente Diosen' bexj yi' le' yebán' bzeyten leake'.
66020010	Na' ka nak xan daxi'o ka' dan' bxhiye'e be'nne lla'a yellrio, angl ke Dios na' bza'le'n lo yi' gabil gan' lla'lnninn dan' nzi'i azufre, na' yi' xhen na' naken ka to nisda'o, gan' bza'l ake' bell xi'on ren be'nnen' be'e di'll wenra'll, nench bxenra'll be'nnach bell xi'o na'. Na'll yellayrao ake' ke chnare.
66020011	Na'll bre'ra' gan' llia Diosen' naken to da xhen da nak da llich kwis. Na' yellrion' rente yebán' baranten chras nollno bre'kze len, gallga gokse yezi'ra'llen ga yobre.
66020012	Na' bre'ra' be'nn ba got, be'nn gore be'nn xkwi'de, na' no bda'o, zjazellá ake' rao Diosen'. Na'll bse's Diosen' yich ka' dan' nyoj yeolol da ben totoe'. Bayoll na' bse'se yich gan' nyoj ra be'nn ka' de yel nban zejlikane ke. Na'll bene' yel koxchis ke ake' kon ka ben ake', chak bzo ake' yellrio, le yeolol da ben ake' na', nyojen le' yich.
66020013	Yeolol be'nn wasa't lo nisda'on, balloj ake' zjazellá ake' rao Diosen', na' yeolol be'nn wasa't ga yobre, leska' balloj ake' zjazellá ake' rawe'n, nench na' bene' yel koxchis ke totoe' kon ka ben ake' chak bzo ake' yellrio.
66020014	Na'llen' yel got gan' lla'a be'nn wat ka', Diosen' bza'len lo yi' gabil dan' nak da xhen ka to nisda'o. Na' dan' got be'nn ka' blla'a lo yi' na', len na' yel got wllope ke ake'.
66020015	Yeolol be'nn bi bzoa xti'll Diosen', yeolol be'nn bi nyoj ra ake' gan' nyoj ra be'nn, de yel nban zejlikane ke ake', bza'l Diosen' leake' lo yi' na'.
66021001	Bde na' bre'ra' le' yebán' ba bayaken da kobe leska' yellrion', le yebán' da gok da nelle na', na' yellrio da nell na' ba barán aken. Leska' billbi nisda'o go'te.
66021002	Nada' Juan bre'ra' yell ke Diosen', Jerusalén kobe dan' lli' yebán' gan' zo Diosen', betjen rao yellrio. Nonen nbaraz ka ke to no're ba bayone' nbaraz wchayne'e.
66021003	Na' do gan' llia Dios na', benra' bnne to be'nn zillje, ne'e: —Wiacheke, ba betj Diosen' zorene' be'nnach, na' sorenteze' leake', le breje' leake' nench nak ake' yell ke'e.
66021004	Dios na' gone' bibi gak ke ake' da soya'ch ake', da kwellrén ake', nollno gat, nollno chey la, le ba bde ke yeolol da ka' go't yellrio nellen'.
66021005	Na'll bne be'nnen' llia llnebia'n, ne'e: —Lewiá ke, nada' llakoba' yeololte bi da zjadé. Leska' bne'e: —Bzoj di'll ki ba benro' na', le naken di'll li, na' gak kan' bnia' na'.
66021006	Bayoll na' bne'e nada': —Ba gok da llaya'l gak. Nada' naka' ka ti'ch di'll nelle, na' naktia' ka ti'ch di'll ga llayollen, ka to be'nn bxe bi da bxie', na' wasyollte'n. Be'nne bile, nada' we'e nis da ye'je' dan' nsa'a yel nban, na' bitbi sa'kren.
66021007	Be'nne nxenra'll nada', cha' ba bzoere' bi wsanra'lle' xti'lla'n, da wen gak ke'e ka di'llen' ba be'kza' na', nada' gaka' Dios ke'e, na' le'e gake' xhi'nna'.
66021008	Na' ka nak be'nn ka' blleb xhnneza', na' be'nn bi llonlira'll nada', na' be'nn ka' llaso'n dan' bi llazra'lla', na' be'nn wen xhia ka', na' be'nn darén ak no'r yobre o be'nn byio yobre, na' be'nn llon txhen yel walla'a, na' be'nn llonlira'll lwa'a ak, na' yeolol be'nn lloe' di'll wenra'lle; yeolol be'nn ka'n llaya'l sa'kzi' ake' ke chnare lo yi' xhen dan' nak ka to nisda'o, lo yi' gabil gan' lla'lnninn dan' nzi'i azufre. Na' dan' gak ke ake' na', len na' nello yel got wllope.
66021009	Na'll bre'ra' to angl gall ka' be'nn ka' be'x leo ka' galle, da ka' yollte da brarj ake', nench gok yel zi' le zerawe yellrion'. Badbi'ye' gan' zia' na', na' lle'e nada': —Da ke, wroe'ra' rwe' be'nnen' nak ka to no'r za wchayna'a, na' Jesucristo be'nnen' nak ka to xhi'r da'on bet ake', na' nnello Le'en si'i no'ren'.
66021010	Na' Spíritu ke Diosen' benen nench bache'e anglen' nada' to rao ya' xhen da nak sibe, na' broe're' nada' yell Jerusalén na', dan' nake yell ke Dios. Zon yebá na', na' lletjen rao yellrion'.
66021011	Na' yellen' goken llaktit kone beni' dan' nsa'a Diosen'. Na' llaktit ken naken ka to yej da za'ke, ka yej dan' nzi'i jaspe dan' llre'llo ka yej kes.
66021012	To ze'e sib xhen nechj yellen', na' zjazó chllinn (12) kwen ga nak zi cho'llo, na' toto gan' nyarj na', zjazé twej angl. Na' le' gan' cho'llo na' nyoj ra chllinn kwe' be'nn ka' bxe chllinn kwe' dialla be'nn Israel ka'.
66021013	Na' le' ze'e dan' zo chla' yellen' gan' llra' willre zjazó chonne gan' nak zi cho'llo, na' gan' llen willre zo ye chonnen, na' yichjre zo ye chonnen, na' lle'lre zo ye chonnen.
66021014	Na' ze'e dan' nechj yellen', yo' chllinn yej xhen rane, na' le' yej ka' nyoj ra chllinn be'nn ka' nak postl ke Jesucristo be'nnen' nake ka xhi'r da'o na'.
66021015	Na' angl be'nnen' be'rén nada' di'll na', no'xe' to ya da nak de ya cha'o dan' nzi'i oro da gonrene' llin wllixe' yell na', ren ze'e na', na' lloa' gan' nak zi cho'llo.
66021016	Yellen' toz ka naken de zra'ye ren de zdonre. Anglen' bllixe' yellen' kone yan' no'xe' na', na' goken chop mir chop gayoa (2,200) dan' nzi'i kilómetro chla' wejen', ka tonn nake zra'ye na', ka to sib naken.
66021017	Na'll bllixe' ze'e dan' nechj yellen', na' goken to gayoa tapayon (144) tchit dan' nombia' be'nnache, len na' benrén anglen' llin bllixe'n.
66021018	Ze'e dan' nechj yellen' naken de yej da za'ke da nzi'i jaspe, na' doxhen yellen' naken de ya cha'o, na' nla'n ka to yej kes da nak yalle.
66021019	Na' yej dan' lla'a ran ze'e dan' nechj yellen' nonen len nbaraz. Da nellen' naken de yejen' nzi'i jaspe; da wllope na' naken de yejen' nzi'i zafiro; da wyonne na' naken de yejen' nzi'i ágata; da wdape na' naken de yejen' nzi'i esmeralda;
66021020	da ga'ye na' naken de yejen' nzi'i ónice; da wxhope na' naken de yejen' nzi'i cornalina; da galle na' naken de yejen' nzi'i crisólito; da xo'ne na' naken de yejen' nzi'i berilo; da ga na' naken de yejen' nzi'i topacio; da chi na' naken de yejen' nzi'i crisopraso; da chnej na' naken de yejen' nzi'i jacinto; na' da chllinn na' naken de yejen' nzi'i amatista.
66021021	Na' gan' nak zi cho'llo da chllinn kwen ka', nak aken chllinn yej cha'o dan' nzi'i perla, toton naken de yej cha'o nzi'i perla. Na' nez ke yellen' naken de ya cha'o dan' nzi'i oro, na' naken ka yej kes da nak yalle.
66021022	Na' bibi yoda'o bre'ra' yellen', le be'nn ka' zjalla'a yell na', ni't ake' rao Xanllo Dios, be'nnen' nape yel wak xhen, na' rao Jesucristo be'nnen' nak ka xhi'r da'o, leake'n nxenra'll be'nn ka' lla'a yellen'.
66021023	Be'nn ka' lla'a yellen', bibi will bibi be'o yallj akre' wseni'n yellen', le beni' dan' nechj Dios na', llseni'n ke ake' rente beni' da nsa'a be'nnen' nak ka xhi'r da'o.
66021024	Na' beni' ke Dios na' wseni'n ke be'nn za'k yeololte yell zjalla'a yellrio, be'nne llonlira'll Dios, na' be'nn wnebia' lla'a yellrio we'xhen ake' Dios, we'e ake' Le'e bi da za'ke da cha'o da de ke ake', ren no yel bara'nn xhen ke ake'.
66021025	Bi cheyj gan' nak zi cho'llo da ka' ni't yellen' te lla, le ganna' bill gale.
66021026	Na' yel za'k yel nbaraz da zjadé yeolol yell, ren yel bara'nn da zjadé ke be'nn wnebia' ka', we'e ake'n Diosen'.
66021027	Yell na' kbat gak cho' be'nn llon da zban. Bi gak cho' be'nne llon biteze da llwie Dios, na' be'nne lloe' di'll wenra'lle. Zeraoze be'nne ka' nyoj ra ake'n le' yich ke Jesucriston', be'nnen' nak ka xhi'r da'o, na' nyoj ra ake' ga't yel nban ke ake' ke chnare, leakze'n gak cho' ake'.
66022001	Na'll broe' anglen' nada' yeo gan' yolle nis da lloe' be'nnachen' yel nban zejlikane. Nisen' naken ka yej kes le nyan kwis. Na' ll-llojen gan' llia Dios na', ren Jesucristo be'nnen' za'krebe' ka xhi'r da'o.
66022002	Na' kllol nez xhen ke yellen', na' llop la'te lloa' yeon' zjazó yay da lloe' yel nban. Na' llbian daxhix chllinn (12) ras rao to iz, lloe'n daxhix tbe'o weje, na' be'nn yell ka' llonrén ake' xhla'yen' llin, nench wayonen be'nn lla'a yeolol yell ka' biteze da llak akre'.
66022003	Na' billbi da xhinnj ga't da llwie Dios, na' yel llnebia' ke Diosen' ren ke Jesucristo, be'nnen' nak ka xhi'r da'o so ake' yellen'. Na' be'nn ka' bxenra'll Le'en we'rao ake' Le'e.
66022004	Na' re'e akre' Xanllo Diosen', na' yoj re'en roxhga ake'.
66022005	Na' billbi xchol gake. Na' be'nn ka' zjalla'a na', billbi beni' ke no da llseni', na' billbi will yallj akre', le beni'n nechj Xanllo Dios na'n, wseni'n ke ake'. Na' nnebia'rén ake' Le'e ke chnare.
66022006	Na'll goll anglen' nada': —Yeolol di'll ki ba benro'n naken da li, gak kon kan' ba bneto' na'. Xanllo Dios na' llsenie' lo yichjra'llda'o be'nne lloe' ak xti'lle'n, na' llzejnie're' leake' akren' nne ake', Le'en bse'le' nada' zadzejnie'ra' be'nn llon xchin Dios, nench wroe' akre' da ka' ba za'a aken.
66022007	Na'll bne Jesúsen': —Le za'tia'. Nbaraz ke be'nn ka' byejle' ke xti'lla'n, nyojen le' yich ki.
66022008	Nada', Juan, benra', na' bre'ra' da ki ba bzoja' ni. Na' bayoll benra', na' bre'ra' na', jazoa' xhiba' xhnia' anglen', be'nnen' broe' nada' da ki, na' gokra'lla' we'rawe'.
66022009	Bixha anglen' bne'e: —Bi gono' ka', nada' naka' to be'nn wen xchin Dios kan' nakso' rwe', na' kan' nake be'nn lwelljo' ka' ba brej Diosen' lloe' xti'lle'n, na' kan' nak yeolol be'nn ka' llejle' da ka' nyoj le' yich ni. Benxhen Dios na'.
66022010	Leska' golle' nada': —Bi wkwa'cho' di'll ka' ba bzojo'n, le da ba zo rez gaken.
66022011	Na' be'nn ka' llon da xhinnj, nnao aklle' yeso'ne'n, na' be'nn ka' llaso'n da nak zdo', yeso'nlle'n. Na' be'nn ka' llon da wen, nnao aklle' gon ake' da wen na' llon ake'n. Na' be'nnen' ba ben kwine' rallna'a Diosen', bit yelloje' lo na'a Diosen'.
66022012	Jesúsen' bne'e: —Le za'tia', na' wayoa' be'nnach kon ka ba ben totoe'.
66022013	Nada' naka' ka ti'ch di'll nell, na' naktia' ka ti'ch di'll gan' llayollen, nada' naka' ka to be'nn bxe bi da bxie', na' wasyollte'n, na' naktia' ka to be'nn zej raote, na' ka be'nn zej xhante.
66022014	Nbaraz ke be'nn ka' ba bayib xhara'n ake'n. Leake'n gak gao ake' daxhix dan' llbia rao yay dan' nsa'a yel nban zejlikanen', na' gak cho' ake' yellen'.
66022015	Zan ka nak be'nn ka' llon da zban, be'nn llon txhen yel walla'a, be'nn llon da nen ke xpe'r ake', na' be'nn wen xhia, na' be'nn llonlira'll lwa'a ake, na' yeolol be'nn lloe' di'll wenra'lle, na' llawé akre' wzenay ake' di'll wenra'lle, yeolol be'nn ka' bi gak cho' ake' lo yell kia'n.
66022016	—Nada' Jesús ba bse'la' angl kia'n, nench badzenre' rwe' yeolol da ka' ba bzojo' na'. Na' llaya'l we'on be'nn ka' lldope ll-llay llonlira'll nada'. Nada' naka' xhi'nn dialla rey David, na' naka' ka berj rsire.
66022017	Na' Spíritu ke Diosen', na' leska' lli'o nxenra'll-llo Jesúsen', llelloe': —Le yobte yedo'. Na' be'nnen' llenen', nne'e: —Dachga. Na' be'nnen' llbilra'lle', yedchgue', na' noteze be'nn lle'nre', ye'jchgue' nis dan' lloe' yel nban zejlikane, na' bibi sa'kren.
66022018	Na' llasnisra' re' llzenay kan' ne yich ni, ke da ka' za gak, na' cha' no wzanlle ka dan' llia le' yich ni, Dios na'kze gonlle' yel zi' ke'e, ka dan' nyoj le' yich ni.
66022019	Na' cha' re' yeka're dan' llia le' yich ni, Dios na' yelane' raren' le' yich ke'en, gan' llia ra be'nn ka' de yel nban zejlikane ke, na' bi gak yeyo're yell ke'en, na' bibi da wen gak keré dan' nyoj le' yich ni.
66022020	Na' Jesús, be'nnen' bzejnie' nada' yeolol da ka' bzoja' na', ne'e: —Da likze le zaza'tia' da yobre. Ka'n gakchga. Le yobte yedo' Xanto', Jesús.
66022021	Xanllo Jesucriston' gakrenchgue' yeololtere. Ka'n gakchga.
