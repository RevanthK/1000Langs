40001001	Ya'a ka kuu sivi ndi'i ñayiu jana'a ja ka okuu tatatno'o Jesukristu ja ka kuu ndikin tata ndee David vi ndee ndikin tata Abraham.
40001002	Abraham ni okuu yua Isaac, te Isaac ni okuu yua Jacob, te Jacob ni okuu yua Judá jin sava ka ñani de.
40001003	Te Judá ni okuu yua Fares vi Zara, te nana nduu tee ya'a ni okuu Tamar. Te Fares ni okuu yua Esrom, te Esrom ni okuu yua Aram.
40001004	Te Aram ni okuu yua Aminadab, te Aminadab ni okuu yua Naasón. Te Naasón ni okuu yua Salmón.
40001005	Te Salmón ni okuu yua Booz. Nana tee ya'a ni okuu Rahab. Te Booz ya'a ni okuu yua Obed. Nana tee ya'a ni okuu Rut. Te Obed ya'a ni okuu yua Isaí.
40001006	Te Isaí ni okuu yua rey David. Te rey David ya'a ni okuu yua Salomón ja ni oo se'e de jin ñasi'i tee ni onani Urías.
40001007	Te Salomón ni okuu yua Roboam. Te Roboam ni okuu yua Abías. Te Abías ni okuu yua Asa.
40001008	Te Asa ni okuu yua Josafat. Te Josafat ni okuu yua Joram. Te Joram ni okuu yua Uzías.
40001009	Te Uzías ni okuu yua Jotam. Te Jotam ni okuu yua Acaz. Te Acaz ni okuu yua Ezequías.
40001010	Te Ezequías ni okuu yua Manasés. Te Manasés ni okuu yua Amón. Te Amón ni okuu yua Josías.
40001011	Te Josías ni okuu yua Jeconías vi sava ka ñani de. Te ka oo de kuia ni ka tnii ña ñayiu ñuu Babilonia ja kua'ankuei jin de.
40001012	Te nuu ka oo de ñuu Babilonia yun, te yun ni jinkoo ndikin tata de. Te Jeconías ni okuu yua Salatiel, te Salatiel ni okuu yua Zorobabel.
40001013	Te Zorobabel ni okuu yua Abiud. Te Abiud ni okuu yua Eliaquim. Te Eliaquim ni okuu yua Azor.
40001014	Te Azor ni okuu yua Sadoc. Te Sadoc ni okuu yua Aquim. Te Aquim ni okuu yua Eliud.
40001015	Te Eliud ni okuu yua Eleazar. Te Eleazar ni okuu yua Matán. Te Matán ni okuu yua Jacob.
40001016	Te Jacob ni okuu yua José yii María. Ña'a yun ni okuu nana Jesús, ia nani Kristu.
40001017	Yun te ni jinkondee Abraham guaa ndee David kuu uxi kuun tata. Te guaa ndee David vi guaa ndee nuu ni ka jiso ña ñayiu Babilonia kuu uxi kuun ka tata. Te guaa ndee nuu ni ka oo de ñuu Babilonia vi guaa ndee nuu ni kii Kristu kuu inka uxi kuun tata.
40001018	Sua'a ni kuu nuu ni kaku Jesukristu. Nana ya María, ja ni ndita nda'ui ja vi tnanda'i jin José, su ama ka ja vi tnanda'i, te ja ni ni'i lului ni sa'a Espíritu ia Dios.
40001019	Su José yii María, chi tee ndaa kuu de, te tu ni kuini de ja kuña'a de jakanoo ña, te ni ndakani ini de ja xndendoo ña de sua'a ni, ja tu na in kuni.
40001020	Yun ndakani ini de, te ni kixin de, te ni skuni ña in ia jinokuechi nuu maa Dios, te jiña'a ya: ͏―͏José, ndikin tata ndee David, ma koyu'u ron ja tnanda'a ron jin María ja kokuu ñasi'i ron, chi lulu ña ja ñu'u jian, maa Espíritu ia Dios ni sa'a.
40001021	Te koo in seyii ña, te vi xnani ron jin Jesús, chi sui skaku ni'nu ñayiu ñui nuu yika kuechi ͏―͏jiña'a ya sua'a.
40001022	Ndi'i ya'a ni kuu nagua ja na skunkuu tno'o maa ia Dios ja ni ka'an tee ni ndakani tno'o ya ndee jana'a nuu jiña'a de:
40001023	Ya'a oo in ña'a lule ja chia'an ka kuni sa'un ña teyii, te jinku'un lulu ña, te kakui, te vi xnani ron jin Emanuel. Sivi ya'a junkui'nu inio ja ia Dios oo jion.
40001024	Te nuu ni ndoto José ja ni kixin de, te ni sa'a de nagua ni tatnuni ia jinokuechi nuu maa ia Dios, te ni ka tnanda'a de jin ña.
40001025	Su tu ni nitna'a de jin ña guaa ndee nuu ni kaku se'e ña, te ni xnani de jin Jesús.
40002001	Te kuia ni otatnuni rey Herodes, ni kaku Jesús ñuu Belén ja tnii Judea, te ni kikuei tee ndichi ja ni ka oskua'a de siki kimi, vajikuei de ichi nuu kana nikandii, te ni jinokuei de ñuu Jerusalén.
40002002	Te ka jikan tno'o de: ͏―͏¿Ndenu ni kaku in suchi luluu ja kokui rey kotatnuni nuu ñayiu judio? Chi ni ka jini san kimi ndee ichi nuu kana nikandii, te vajikuei san ja vi chiñu'u san lulu yun ͏―͏ka jiña'a de sua'a.
40002003	Te nuu ni jini so'o rey Herodes, te ni kunini ndeva'a ini de, saa ni ndi'i ñayiu ñuu Jerusalén ni ka kunini ini.
40002004	Yun te ni ndaxtutu de ndi'i sutu ka kuu nija'nu jin sava tee ka kaxtno'o Ley Moisés nuu ñayiu ñuu yun, te ni jikan tno'o ña Herodes ndenu kokuu ja kaku Kristu.
40002005	Te ka jiña'a tee yun: ͏―͏Ñuu Belén ja tnii Judea kuu nuu kakui, chi saa ndee nuu tutu ni tee tee ni ndakani tno'o ia Dios ndee jana'a nuu ka'an sua'a:
40002006	Maa ron, ñuu Belén, ja tnii Judá, masu in ñuu lule sa'un ka kuu ron ne'u ñuu na'nu Judá, chi nuu ron kee in tee kotatnuni te koto de ndi'i ñuu rin Israel, ka'an sua'a ͏―͏ka jiña'a de.
40002007	Yun te ni ka'an yu'u ña Herodes jin tee ndichi yun, te ni jikan tno'o ndaa de na mamaa kiuu ni tuu kimi yun.
40002008	Yun te ni tetniuu ña de kua'ankuei tee yun ñuu Belén, te jiña'a de: ͏―͏Kua'ankuei ni te vi kakan tno'o ndandaa ni siki lulu yun, te nuu ni ka ndani'i ni jin, te vi kaxtno'o ni, na kuni san nagua suni na ki'in san ja chiñu'u san jin ͏―͏jiña'a de sua'a.
40002009	Yun te nuu ni ndi'i ni ka onini de tno'o ni ka'an rey yun, te kua'ankuei de. Yun te ni ka ndakuni de kimi ni ka jini de guaa ndee nuu ni kekuei de ichi nuu kana nikandii. Yun te ni nukoxtno'o ti nuu de vi guaa ndee nuu ni kentakuei de nuu oo lulu yun, te ni junkuiin ti.
40002010	Te nuu ni ka jini de ja ni jinkuiin kimi yun, te ni ka kusii ndeva'a ini de.
40002011	Yun te ni kiukuei de ve'e yun, te ni ka jini de lulu yun jin nanai María, te ni ka jinkuiin jiti de, te ni ka chiñu'u de lulu yun, te ni ka june de nuu ka nee de ja vi skuta'u de lulu yun. Ni ka jiña'a de oro vi suja vixin vi inka suja nani mirra.
40002012	Yun te ni skuni ña jani ja ma vi ndajiokuiin de nuu oo Herodes, te ni ka ndajiokuiin de inka ichi kuano'okuei de ñuu de.
40002013	Te nuu kuano'okuei tee ndichi yun, te ni kixin José, te ni skuni ña in ia jinokuechi nuu ia Dios, te jiña'a ya: “Ndakoo te kuaka lulu jian jin nanai, te vi kunu yu'u kua'ankuei Egipto. Te yun ni vi koo ron guaa ndee na kaxtno'o maa rin, chi ndanduku Herodes lulu jian ja ka'ni de jin”, jiña'a ya.
40002014	Yun te ni ndoto de, te ni jaka de lulu yun jin nanai nuu jakuaa yun, te kua'ankuei de Egipto.
40002015	Te yun ni ka oo de guaa ndee nuu ni ji'i Herodes, nagua ja na skunkuu tno'o maa ia Dios ja ni ka'an tee ni ndakani tno'o ya ndee jana'a nuu jiña'a ya sua'a: “Ndee Egipto ni ndakana rin se'e rin”.
40002016	Su ama ka ja kuu Herodes, te ni jini de ja ni ka xnda'u ña tee ndichi yun, guaa ni kiti ndeva'a ini de. Te ni tetniuu de ni ka ja'ni ndindi'i suchi yii kueli, suchi uu kuia, vi suchi kueli ka ja ka oo ñuu Belén vi ndi'i ñuu yatni yun, nagua kiuu ni ka kaxtno'o tee ndichi yun ja ni ka jini de kimi.
40002017	Saa te ni skunkuu tno'o ni ka'an Jeremías, tee ni ndakani tno'o ia Dios ndee jana'a nuu jiña'a de sua'a:
40002018	Ni ka jini so'o ndi'i ñayiu ñuu Ramá ja ni ka nda'i ni ka kana, te vi saa ndee ka kaki'i ni ka ja ka tna'u ndeva'a ini, chi ni ka nda'i ndikin tata Raquel ja ja'a se'e ña, te ña ni ka kachi ña ja vi ndusii ini ña, chi ni ka ji'i se'e ña.
40002019	Su nuu ni ya'a kiuu ni ji'i Herodes, te oo José Egipto, kixin de nuu ni skuni ña ia jinokuechi nuu maa Dios,
40002020	te jiña'a ya sua'a: “Ndakoo te ndakuaka suchi luluu jian vi nanai, te kuano'okuei nuu ñuu ron Israel, chi ja ni ka ji'i ñayiu ni ka oka'an ja vi ka'ni jin”.
40002021	Yun te ni ndakoo de, te ni ndakuaka de suchi luluu yun jin nanai, te mandii de nuu ñuu de Israel.
40002022	Su nuu ni jini so'o de ja Arquelao tatnuni nuu tniuu ndi yua de nuu ñuu Judea, te ni yu'u de ja no'o de yun. Te ni chindetu gua'a ña Dios nuu jani ja ma no'o de yun, guaa kuano'okuei de in ñuu ja tnii Galilea.
40002023	Yun te ni ndajinokuei de ja ni ka oo de ñuu Nazaret, nagua ja na skunkuu tno'o maa Dios ja ni ka'an tee ni ndakani tno'o ya ndee jana'a nuu jiña'a de ja konani suchi luluu yun “tee ñuu Nazaret”.
40003001	Te kiuu yun ni jino Juan, tee skuandute nuu ñu'u te'a Judea kaxtno'o de nuu ñayiu ni ka kututu yun.
40003002	Te jiña'a de sua'a: ͏―͏Vi ndatna'u ini ni, te kiukuei ni ichi ia Dios, chi ja oo yatni ja kii ya ja tatnuni ya.
40003003	Te suu siki Juan ya'a ni ka'an Isaías, tee ni ndakani tno'o maa ia Dios ndee jana'a nuu ni ka'an de sua'a: Koo in tee kana jaa ndee nuu ñu'u te'a, te kachi de: “Vi sava'a ni ichi nuu vaji Jito'o, te vi ndasa'a ndaa ni ichi, chi vaji ya”, ni tee Isaías sua'a.
40003004	Te ni oni'nu Juan sa'ma ni kuva'a jin ixi kameyu, te ni onu'ni chii de in sinchu ñii, te ni ojaa de tika langosta vi nduxi yuku.
40003005	Yun te ni ka kututu ñayiu ñuu Jerusalén vi ñayiu ndi'i ñuu ja tnii Judea vi ñayiu ka oo yatni yu'u yute Jordán nuu oo de.
40003006	Te ni ka na'mai yika kuechi nuu ia Dios, te ni skuandute ña Juan yute Jordán yun.
40003007	Su nuu ni jini de ja vajikuei kua'a ñayiu fariseo vi ñayiu saduceo ja vi kuandute, te jiña'a de sua'a: ͏―͏Se'e tatatno'o koo, ¿na in ni kaxtno'o ja kuu vi kaku ni'nu ni nuu tnundo'o ja oo yatni ja tetniuu ia Dios?
40003008	Vi sa'a ndaa ni na kuinio in yutnu gua'a ja kuun javixin, te vi ndatna'u ini ni, te kiukuei ni ichi ia Dios.
40003009	Te ma vi kokuu teyii ni ja vi kondakani ini ni: “Tatatno'o Abraham ka kuo”, chi ka'an ndaa san ja ia Dios, chi kuu ndasa'a ya guaa ndee yuu ya'a ja kokuu tatatno'o Abraham.
40003010	Chi ja oo tua'a ia Dios jin kaa ja ka'nde ya yo'o yutnu yun, te yun kuu ja ndi'i yutnu ja tu na kiti vixin kuun, te ka'nde ya, te tnaa ya nuu ñu'u.
40003011	Su sein, chi ja ndaa ja jin ndute uun ni skuandute san ñayiu ka ndatna'u ini, te kiukuei ichi ia Dios. Su yun te kii tee kuu ka'nu ka saa maa san ja vini masu nagua kuu sa'un san ja kuu konee san ndijan de. Su maa de kuu ia ja skuandute ña jin Espíritu ia Dios, te suni teñu'u ya ñayiu tu ka kandija.
40003012	Chi nee ya arkia ya ja xtechi ya triu. Te tava'a siin ya triu nuu saka, te teñu'u ya paja nuu kokai ja ma nda'va nikuii nikani. Saa kokuu jin ñayiu ͏―͏jiña'a Juan sua'a.
40003013	Yun te ni kee Jesús Galilea, te kua'an ya nuu oo Juan yute Jordán, te ni jino ya ja skuandute ña de.
40003014	Su tu kuini Juan, chi jiña'a de sua'a: ͏―͏Ru'un, chi sua'a kuini rin ja skuandute ña ron, te ¿nau ja saa maa ron vaji ja skuandute ña rin?
40003015	Su yun te jiña'a Jesús: ͏―͏Kuandetu, chi saa te vi skunkuo nagua kuini maa ia Dios ja oo ndaa. Yun te ni skuandute ña de.
40003016	Te nuu ni jandute Jesús, te nuu ni nana ya nuu ndute, te vi ore saa ni ndanune andivi. Yun te ni ndia'a ya ja makuun Espíritu ia Dios na kuinio in sata, te ni jinkoxnee siki ya.
40003017	Yun te ni ka'an in tno'o ndee andivi, te jiña'a sua'a: ͏―͏Suchia'a kuu se'e rin ja kutoo ndeva'a rin, te kusii ini rin jin ͏―͏jiña'a tno'o yun.
40004001	Yun te ni jaka ña Espíritu jin Jesús ja kua'an ya nuu ñu'u te'a, nagua ja koto tnuni ña Tachi.
40004002	Te ni ondite ya uu xiko kiuu vi uu xiko jakuaa, yun te ni kokin ya.
40004003	Te ni jino Tachi ja koto tnuni ña jin ya, te jiña'a sua'a: ͏―͏Nuu ndija ron ja Se'e ia Dios kuu ron, te tatnuni nuu yuu ya'a ja na vi nduu xtaa ͏―͏jiña'a.
40004004	Yun te jiña'a ya sua'a: ͏―͏Yoso nuu tutu ii ja masu maintno'o xtaa kuu ja koteku ñayiu, chi suni ndi'i tno'o ka'an ia Dios kuu ja tekui.
40004005	Yun te ni jaka ña Tachi ja kua'ankuei ya ñuu ii Jerusalén, te ni skaa ña ndee nuu sukun siki veñu'u ka'nu.
40004006	Yun te jiña'a sua'a: ͏―͏Nuu ja ndija ron ja Se'e ia Dios kuu ron, te ndagua makee ndee nuu ñu'u, chi yoso nuu tutu ii, te ka'an sua'a: “Maa Dios tetniuu ia ka jinokuechi nuu ya ja vi koto ña jin ron, te vi kotnii nda'a ron nagua ja ma kachi ja'a ron jin ni in yuu”, ͏―͏jiña'a.
40004007	Yun te jiña'a tuku Jesús: ͏―͏Suni yoso nuu tutu ii ja ma koto tnuni ron Jito'o ron Dios.
40004008	Yun te ni jaka tuku ña Tachi yun jin ya in yuku sukun sukun, te ni xne'e ndikuiti ñuu ka oo nii ñuyiu nuu ka tatnuni ñayiu kuika vi ndikuiti ja sii ini oo ñuyiu ya'a.
40004009	Yun te jiña'a sua'a: ͏―͏Ndi'i ya'a taa rin nuu ron nuu ja junkuiin jiti ron nuu rin, te chiñu'u ña ron ͏―͏jiña'a.
40004010	Yun te jiña'a Jesús sua'a: ͏―͏Kua'an, vi Tachi, chi yoso nuu tutu ii ja maintno'o Jito'o ron Dios kuu ia chiñu'u ron, te kunukuechi ron nuu maintno'o ya.
40004011	Yun te ni xndoo ña Tachi, te kua'an. Te ni kekuei ia ka jinokuechi nuu maa ia Dios, te ni ka chituu ña jin Jesús.
40004012	Te nuu ni jini so'o Jesús ja ni ndesi Juan vekaa, te ni ndajiokuiin ya Galilea.
40004013	Su ni xndoo ya ñuu ya Nazaret, te ni ja'an ya ja koo ya ñuu Capernaúm, yatni yu'u ndute mar nuu ka oo tatatno'o Zabulón jin Neftalí.
40004014	Saa nagua ja na skunkuu tno'o ni ka'an Isaías, tee ni ndakani tno'o ia Dios ndee jana'a nuu jiña'a de sua'a:
40004015	Ñuu nuu ka oo tatatno'o Zabulón vi tatatno'o Neftalí, ichi ja kua'an ndute mar inka jioo yute Jordán ja kuu Galilea nuu ka oo ñayiu sava ka tatatno'o,
40004016	ñayiu ka oo nuu nee, te vi kuni ja ye'e ni'nu. Chi ndi'i ñayiu ka sa'a jakue'e ja ka oi nuu kati ja vi kui, vi kuni ja ndaye'e ni'nu in ñu'u ja tetniuu maa ia Dios, ni ka'an de sua'a.
40004017	Te ndee kiuu yun ni jinkondee Jesús kaxtno'o ya, te jiña'a ya sua'a: ͏―͏Vi ndatna'u ini ni, te kiukuei ni ichi ia Dios, chi oo yatni ja tatnuni ya.
40004018	Te jika Jesús yatni yu'u ndute mar Galilea, te ni jini ya uu ñani, in de kuu Simón ja suni nani de Pedro, vi inka de nani Andrés. Te ka oo de ka skee de ñunu de nuu ndute mar yun, chi tee ka tau chiaka ka kuu de.
40004019	Te jiña'a ya sua'a: ͏―͏Ne'ekuei ni vi kondikin ña ni, te na kaxtno'o san ja vi kokuu ni tee vi tau ñayiu nuu ichi kue'e, nagua ka tau ni chiaka.
40004020	Te vini ni ka xndoo tee yun ñunu de, te ni ka jata ndikin ña de jin ya.
40004021	Te nuu ni ka ya'a de jin ya yun, te ni jini ya uu ka ñani, in de kuu Jacobo, te inka de kuu Juan, se'e Zebedeo, te ka oo de jin yua de nuu barco ka ndakiku de ñunu de. Te ni kana ña ya jin nduu de ja vi kondikin ña de.
40004022	Te vini ni ka xndoo tee yun yua de nuu barco yun, te kua'ankuei de jin ya.
40004023	Yun te kua'an Jesús ja ni jika nuu ya nii Galilea ja kaxtno'o ya taka ve'e nuu ka skua'a ja kuu ve'e ii sinagoga ja ka oo in in ñuu yun. Te ni kaxtno'o ya tno'o va'a naxa tatnuni ia Dios, te ni ndasa'a ya ndi'i ñayiu ka ku'u kue'e vi ndi'i ja ka jatui.
40004024	Yun te ni jitenuu ndi'i jaka'nu ni sa'a ya nii ñuu ja tnii Siria. Te ni kikuei jin ñayiu ka ku'u ndinuu nuu kue'e na kuinio ñayiu ka jatu ka jani'ni vi ñayiu ka ñu'u ña tachi, vi ñayiu ka ji'i yi'i vi ñayiu ka ndutuchiin ja ña kuu vi kaka, te ni ndasa'a ña ya.
40004025	Te ni ka jata ndikin ña kua'a ndeva'a ñayiu Galilea vi saa ni ñayiu Decápolis, vi ñayiu Jerusalén, saa ni ñayiu Judea vi ñayiu ka oo jioo yute Jordán jin Jesús.
40005001	Te nuu ni jini Jesús kua'a ndeva'a ñayiu, te ni kaa ya in nuu yuku, te ni jinkoo ya. Te yun ni ka nutna'a ña tee ka skua'a jin ya.
40005002	Te ni jinkondee ya kaxtno'o ya sua'a:
40005003	͏―͏Na ta'u na ndetu ñayiu ka sa'a nda'u ka sa'a kei mai nuu ia Dios, chi vi koi nuu tatnuni ya.
40005004	’Na ta'u na ndetu ñayiu ka kusuchi ini, chi ndasa'a sii ini ña maa ia Dios.
40005005	’Na ta'u na ndetu ñayiu ka sa'a nda'ui mai, chi vi kuta'ui ñunde'i nuu ia Dios ja vi koi.
40005006	’Na ta'u na ndetu ñayiu ja ka yichi ka kokin ja vi sa'a ndai nagua kuini maa ia Dios, chi chituu ña maa ya ja vi sa'i nagua ka kuini.
40005007	’Na ta'u na ndetu ñayiu ka jini ja ka kunda'u ini sava ka ñayiu, chi vi ndani'i ja kunda'u ini ña ia Dios jin mai.
40005008	’Na ta'u na ndetu ñayiu ka oo vii ini anui, chi vi kuni ia Dios.
40005009	’Na ta'u na ndetu ñayiu ka nduku ja vi koo mani jin ndi'i ñayiu, chi vi konani se'e ia Dios.
40005010	’Na ta'u na ndetu ñayiu ka tna'a tnundo'o nuu ka sondikin ña jin ja ka sa'i tniuu ndaa, chi vi ni'i ja vi koi nuu tatnuni maa ia Dios ndee andivi.
40005011	’Nase inu ta'u inu ndetu ni nuu ja ja ja'a san na vi nani vi ndujin ña ñayiu jin ni, te vi ka'an u'u ña jin ni, vi vi xtavi kuechi ña nani kuu kuechi.
40005012	Su vi kokusii ndeva'a ini ni, chi ka'nu in ja vi kuta'u ni nuu jinokuei ni nuu ia Dios oo ndee andivi, chi suni saa kua'a jakue'e ni ka sa'a ñayiu yun jin tee ni ka ndakani tno'o maa ia Dios ndee jana'a.
40005013	’Maa ni ka kuu na kuinio ñii ñuyiu ya'a. Te nuu ja ñii yun na nduu uun, te tu naxa sa'a kao ja nduu axe. Chi tu nagua jiniu'u sa'un ka, chi nani ja kateo kuu, te vi kuain ni'nu ñayiu.
40005014	’Maa ni ka kuu na kuinio ñu'u ja ye'e ni'nu nuu ñuyiu ya'a. Te in ñuu ka'nu oo in nuu tinduu ma kuu tayu'u maa.
40005015	Ni ma xnuo in lámpara te sa'o chii jatnu, chi sua'a sonee sukuon nagua ja koye'e ni'nu nuu ndi'i ñayiu ka oo ve'e yun.
40005016	Te saa vi koye'e ni'nu ni nuu ñayiu ñuyiu ya'a, nagua ja na vi kuni ndi'i tniuu gua'a ka sa'a ni, te suni vi ndakuanta'ui nuu Tata Dios oo ndee andivi.
40005017	’Ma vi koka'an ni ja vaji san ja xnaa san Ley ni jiña'a ia Dios nuu Moisés, ni nagua ni ka okaxtno'o tee ni ka ndakani tno'o maa ia Dios ndee jana'a, chi masu vaji san ja xnaa san, chi vaji san ja skunkuu san nagua yoso.
40005018	Vi ka'an ndandaa san ja visi na naa ñuyiu ya'a vi andivi, su ni in puntu ni in letra ja yoso nuu Ley ma naa guaa ndee ndikuiti skunkuu.
40005019	Te yun guaa na in tu jantno'o nagua tatnuni Ley yun, visi in tno'o luluu tu jantno'o de, te saa kaxtno'o de nuu ñayiu, te in tee luluu ni kokuu de nuu tatnuni ia Dios oo ndee andivi. Su na in jantno'o te kaxtno'o tno'o yoso nuu Ley yun, te kokuu de in tee ka'nu nuu tatnuni ya.
40005020	Ka'an ndaa ndija san ja nuu ma vi koo gua'a ka ni saa tee ka kaxtno'o Ley Moisés vi saa ni ñayiu fariseo, te ma kuu ndiukuei ni nuu tatnuni ia Dios oo ndee andivi.
40005021	’Ja ni ka onini ni ja ni ka oka'an ndee jana'a ja ma ka'ni ni ñayiu, chi na in ja'ni ndiyi, te ki'in nuu tee netniuu ja tniuya'ui yika kuechi.
40005022	Su sein, chi ka'an san ja na in kiti ini nuu ñani, te ki'in nuu nda'a tee netniuu. Te na in nani ñani, te ki'in nuu nda'a tee ka netniuu na'nu ka. Te na in ka'an ja xtau tnia'a ñani, te kendoi nuu ñu'u ja kokai nikuii nikani.
40005023	’Yun guaa nuu ja kua'an ni soko ni nuu ia Dios, te yun ni ndaka'an ni ja skiti ini tna'a ni jin ñani ni,
40005024	te xndendoo ni ja soko ni nuu ya, te kua'an ni xtnañu'u ka ndakanta'u ni nuu ñani ni. Yun te saa ndajiokuiin ni soko ni.
40005025	’Nuu ja na in kuini ja tnaa ña nuu tee ja'nde kuechi jin ni, te ñama koo ni ja vi sa'a ndaa ni jin de ichi nuu kua'ankuei ni, nagua ja ma tnaa ña de nuu tee ja'nde kuechi yun, te tee yun tatnuni de nuu ndaja'a de, te vi kasi ña vekaa jin ni.
40005026	Te ka'an ndaa ndija san ja ma kee ni vekaa yun guaa ndee tniuya'u ndi'i ni ja tavi ni.
40005027	’Ja ni ka onini ni nagua ni ka oka'an ndee jana'a ja ma vi skindee tna'a ni.
40005028	Su ka'an ndaa ndija san ja na in tee jio'o inka ñasi'i ja ni xtau kuechi de anu de ja ja'a ñasi'i yun.
40005029	’Nuu saa, te nuu ja nduchi nuu kua'a ni sa'a ja kanakau ni nuu kuechi, te tau ni, te skana ni, chi gua'a ka kuu ja skunaa ni in nuu ni masu ja ki'in ndi'i ni jin yiki kuñu ni nuu andeya.
40005030	Axi nuu ja nda'a kua'a ni sa'a ja kanakau ni nuu kuechi, te ka'nde ni, te skana ni, chi gua'a ka kuu ja skunaa ni in nda'a ni, masu ja ki'in ndi'i ni jin yiki kuñu ni nuu andeya.
40005031	’Suni ni ka oka'an ndee jana'a ja na in tee xndoo tna'a jin ñasi'i de, te na kuña'a de in tutu ja kendoo ña.
40005032	Su sein, chi ka'an san: Na in tee xndoo tna'a de jin ñasi'i de, te jini de ja masu yitna'a ña jin inka teyii, te masu vatuka sa'a de, chi june de ichi ja sa'a ña kuechi ñuyiu jin inka teyii. Te na in ndakuaka tna'a jin ña'a ni kendoo yun, te skindee de yii xtnañu'u ña.
40005033	’Te suni ja ni ka oo nini ni ja ni ka oka'an ndee jana'a: “Ma vi kee yu'u ni nuu ia Dios sua'a ni, chi vi skunkuu ni na tno'o ni ka ka'an ni nuu ya”.
40005034	Su sein, chi ka'an san sua'a: Ma vi kee yu'u ni ja vi ka'an ni: “¡Mañu'u tikayi san!” ni ichi andivi, chi nuu tatnuni ia Dios kuu,
40005035	te ni nuu ñuyiu, chi nuu jain ni'nu ya kuu, ni nuu Jerusalén, chi ñuu nuu tatnuni maa ya kuu.
40005036	Ni ma vi kee yu'u ni jin xini ni, chi ma kuu vi ndasa'a kuijin ni axi vi ndasa'a nde'i ni ni invaa ixi xini ni.
40005037	Su vi koka'an ni: “Saa”, nuu ja saa kuu, axi “ña'a”, nuu ja ña'a. Chi nagua ka ndasonee ka ni, te jakue'e kuu.
40005038	’Te ja ni ka onini ni ja ni ka oka'an ndee jana'a: “Nuu ja in ñayiu jaxin tna'a, te tau nduchi nuu inka ñayiu, te suni vi ndatau nduchi nui, axi nuu ja in ñayiu kene'e no'o inka ñayiu, te suni vi ndene'e no'i”.
40005039	Su sein, chi ka'an san sua'a: Ma vi kondajione'e ni na jakue'e ka sa'a ña ñayiu. Chi nuu ja na in kani jiki nuu kua'a ni, te suni jione'e ni inka jiki nuu ni, te na kani.
40005040	Te na in sa'a tno'o kiti ini ja kindee su'nu ni'nu ni, te suni kuña'a ni ndee soo su'nu ni'nu ni.
40005041	Te na in tenini ña ja kuiso ni ndatniuu de sagua ore, te majinsia'a ni in ore.
40005042	Na in jikan nagua jiniu'i, te kuña'a ni. Te na in kinuu na in guaa kuu, te kuña'a ni, ma kokuu xii ni.
40005043	’Te suni ja ni ka onini ni ja ni ka oka'an ndee jana'a: “Ka'an too ni ñayiu ka kuu tna'a kuikin ni, te skexiko ni ñayiu ka jini u'u tna'a jin ni”.
40005044	’Su sein, chi ka'an san sua'a: Ka'an too ni ñayiu ka jini u'u ña jin ni, te ndakuanta'u ni nuu ia Dios ja ja'a ñayiu ka xtau tnia'a ña, te vi sa'a va'a ni jin ñayiu ka skexiko ña, vi ndakuatu ni ja ja'a ñayiu ka sondikin ña ja vi sa'i jakue'e jin ni,
40005045	nagua ja vi kokuu ni se'e Tata Dios, ia oo ndee andivi, chi maa ya sa'a ja kana nikandii siki ñayiu kue'e vi ñayiu gua'a, vi skuun ya sau nuu ka oo ñayiu ka sa'a nagua kuini ya vi ñayiu tu ka sa'a gua'a.
40005046	Chi nuu ja ka'an too ni na in ñayiu ka'an too ña jin ni, te ma vi ni'i ya'u ni, chi suni saa ka sa'a ñayiu kue'e ja ka tno'o ña xu'un kuano'o ñuu Roma.
40005047	Axi nuu ja na maa ni tna'a ni ndakan tno'o ni naxa kui, te nagua kuu jagua'a ka ka sa'a ni, te suni saa ni ka sa'a ñayiu sava ka tatatno'o ja tu ka jini ia Dios.
40005048	Te yun guaa vi kokuu ni ñayiu ndaa, nagua oo maa Tata Dios ndee andivi, ja ia ndaa kuu ya.
40006001	’Vi koto ni maa ni, te ma vi skata ni maa ni nuu ka oo kua'a ñayiu jagua'a ka sa'a ni ja vi kuni, chi nuu saa na vi sa'a ni, te ma vi ni'i ya'u ni nuu Tata Dios, ia oo ndee andivi.
40006002	’Te nuu ka skuta'u ni ñayiu ka kuu nda'u, ma vi xta'i ni trompeta, nagua ka sa'a ñayiu inu jani ini ja ka xtundosoi mai nuu chitu kua'a ñayiu ve'e ii sinagoga axi taka nuu ya'u, nagua ja vi ndasa'a ka'nu ña ñayiu, ka ka'in. Su sein, chi ka'an ndaa san ja ñayiu yun, chi ja ni ka ni'i ya'ui.
40006003	Su maa ni, nuu ka skuta'u ni ñayiu ka kuu nda'u, ma kuni nda'a satni ni nagua sa'a nda'a kua'a ni,
40006004	nagua ja ni in ñayiu ma vi kuni nagua ni skuta'u ni ñayiu ka kuu nda'u, chi Tata Dios ja ndia'a ña ya nagua sa'a ni nuu tu na in jini, te tniuya'u ña ya nuu vi kuni kua'a ñayiu.
40006005	’Te nuu ka ndakuatu ni, ma vi sa'a inuu ni jin ñayiu inu jani ini, chi ka kutoo ndeva'i ja ka nukuiin, te ka ndakuatui ini ve'e ii sinagoga vi saa ni taka nuu ya'u nagua ja vi kuni kua'a ñayiu jagua'a ka ndakuatui. Su sein, chi ka'an ndaa san ja ñayiu yun, chi ja ni ka ni'i ya'ui.
40006006	Su maa ni, nuu vi ndakuatu ni, mandiukuei ni ini ve'e ni, te vi ndakasi ni ye'e ni, te vi ndakuatu ni nuu Tata Dios nuu oo maa ni ya jin ni. Te Tata Dios ja ndia'a ña ya ja siun ka ndakuatu yu'u ni, te tniuya'u ña ya nuu vi kuni kua'a ñayiu.
40006007	’Te nuu ka ndakuatu ni, ma vi kondajiokuiin ni vi koka'an ni tno'o tu jiniu'u, nagua ka sa'a ñayiu sava ka tatatno'o ja tu ka jini ia Dios, ja ka ka'in ja kua'a tno'o ka jikain, te ñama ka konini Dios.
40006008	Ma vi kosa'a ni nagua ka sa'a tee yun, chi ja jini maa Tata Dios nagua kuu ja ja'ni ña jin in in ni ndee nuu chia'an ka ja vi kakan ni.
40006009	Sua'a vi ndakuatu ni: Tata Dios ja oo ni andivi, ka chiñu'u san sivi ni, chi ia ii kuu ni.
40006010	Ja na kii ni tatnuni ni, te sa'a ni nagua kuini ni ja na koo ñuyiu ya'a, nagua oo andivi.
40006011	Ka'an mani ña ni ja na koo ja vi kokaa san ndi'i ni kiuu.
40006012	Te kuaka'nu ini ni ndi'i jakue'e ka sa'a san nagua ka jaka'nu ini san jakue'e ka sa'a ña ñayiu jin san.
40006013	Te ma kuandetu ni ja junkau san nuu jakue'e, chi sua'a skaku ni'nu ña ni nuu jakue'e yun. Chi maa ni kuu ia tatnuni vi ia ka'nu ndeva'a, vi ye'e tajan ni nikuii nikani. Saa na kokuu. Sua'a vi ndakuatu ni.
40006014	’Chi nuu ja ka jaka'nu ini ni jakue'e ka sa'a ña ñayiu jin ni, te suni kuaka'nu ini Tata Dios, ia oo ndee andivi, jakue'e ka sa'a ni.
40006015	Su nuu ja ma vi kuaka'nu ini ni jakue'e ka sa'a ñayiu, te suni Tata Dios, chi ma kuaka'nu ini ya jakue'e ka sa'a ni ͏―͏jiña'a ya.
40006016	’Te nuu ka oo ndite ni, ma vi skata ni maa ni ja ka kusuchi ini ni, nagua ka sa'a ñayiu inu jani ini. Chi ka xne'i mai ja ka kusuchi ini, nagua ja vi kuni ñayiu ja ka oo nditei. Su sein, chi ka'an ndaa ndija san ja ñayiu yun, chi ja ni ka ni'i ya'ui.
40006017	Su maa ni, nuu ka ondite ni, vi ndachi'i ni tatna xini ni, te vi ndakate ni nuu ni,
40006018	nagua ja ma vi xne'e ni maa ni nuu ñayiu ja ka ondite ni. Chi maintno'o maa Tata Dios, ia oo yu'u, na kuni. Te maa Tata Dios, ia ndia'a yu'u ña, na tniuya'u ña ya nuu vi kuni kua'a ñayiu.
40006019	’Ma vi ndioo ini ni ja vi tava'a ni kua'a jakuika oo ñuyiu ya'a ja vi koneva'a ni, chi kiuu tikixin vi kuxi te junaa, te suni kiukuei kui'na te vi su'u.
40006020	Chi andivi kuu nuu vi tatutu ni ja vi koneva'a ni, chi yun kuu ja ma kiuu tikixin, te ni ma kuxi ja junaa, ni kui'na ma kiuu ja su'u.
40006021	Chi nuu oo jakuika ka neva'a ni, te suni yun vi koo anu ni.
40006022	’Nduchi nuu ni kuu in lámpara ja ye'e nii nuu yiki kuñu ni. Yun guaa nuu ja ka oo va'a nduchi nuu ni, te ye'e nii nuu yiki kuñu ni.
40006023	Su nuu ja tu ka oo va'a nduchi nuu ni, te nii yiki kuñu ni oo nuu ñunee. Yun guaa nuu ja nduchi nuu ni tu ye'e, te oo ni jin ñunee, te ¡nase nenee janee oo jin ni!
40006024	’Te ni in ni ma kuu vi kunukuechi ni nuu uu jito'o ni, chi vi skexiko ni in de, te vi ka'an too ni inka de. Axi vi ka'an va'a ni nuu in de, te vi ka'an u'u ni nuu inka de. Suni saa ni maa ni, chi ma kuu vi kunukuechi ni nuu ia Dios vi nuu xu'un.
40006025	’Te yun guaa sein, chi ka'an san sua'a: Ma vi kondi'ni ni nagua kuu ja vi kaa ni ja vi ko'o ni ja vi koteku ni. Te ni ma vi kondi'ni ni jin yiki kuñu ni, nagua vi kui'nu ni. Chi ka ndee ka ja ka teku ni saa ja vi kaa ni. Te suni ndee ka yiki kuñu ni saa sa'un vi kui'nu ni.
40006026	Te vi kondia'a ni tisala ka ndagua andivi ya'a ja ni tu ka jitu ti, ni tu ka ndaxtutu ti ja vi kaa ti, ni tu ka neva'a ti yaka ti. Te visi ni saa, te maa Tata Dios, ia oo ndee andivi, jiña'a ja ka jaa ti. Te vi'i ka tu maa ni, te ka ndee ya'u ka ni nuu ia Dios saa kiti ndagua yun.
40006027	Te visi na vi kondi'ni ndeva'a ni, su ma kuu vi ndaskua'nu ni yiki kuñu ni ni in yiki.
40006028	’Te ¿nau ja ka ndi'ni ndeva'a ni jin sa'un vi kui'nu ni? Vi kondia'a ni naxa ka ja'nu ita yuku ja luu ka ndaa, te tu ka satniuu ni tu ka kunu.
40006029	Su sein, chi ka'an san sua'a: Ja ni Salomón jin ndi'i javii ni oneva'a de, te ni tu ni oni'nu de nagua luu ka ndaa ita yun.
40006030	Chi nuu ja saa skui'nu ia Dios ita yuku yun ja vitna ka oi te xtnee kekuei nuu ñu'u ja vi kai, te vi'i ka tu maa ni ja ma skui'nu ña ya, visi ñayiu tu ka kandija gua'a ka kuu ni.
40006031	Yun guaa ma vi kondi'ni ni ja vi koka'an ni: “¿Nagua kuu ja vi kao? ¿Nagua kuu ja vi ko'o vi na sa'un vi kui'nuo?”
40006032	Chi ndi'i ya'a ka nduku ñayiu ñuyiu ja tu ka kandija. Su Tata Dios, ia oo ndee andivi, ja jini ya ndi'i ya'a kuu ja ka ja'ni ña jin ni.
40006033	Su xtnañu'u ka vi nduku ni ja vi koo ni nuu tatnuni ia Dios, te vi sa'a ni nagua kuini ya, te na'a maa ya ja taa ya ndi'i nagua ka ja'ni ña jin ni.
40006034	Yun guaa ma vi kondioo ini ni nagua kokuu kiuu xtnee, chi kiuu tnee suni koo tno'o ndi'ni, chi in in kiuu ka ndiso mamai jakue'e.
40007001	’Ma vi xtavi kuechi ni inka ñayiu, nagua ja ma xtavi kuechi ña ia Dios jin maa ni.
40007002	Chi na in xtavi kuechi ñayiu, te suni ndaxtavi kuechi ña ia Dios jin. Chi nagua ka chikua'a ni, te saa ni vi nukikua'a maa ni.
40007003	¿Te nau ja ka ndia'a ni mi'i inee nuu in ñani in tna'a ni, te nuu maa ni, te tu ka ndakondia'a ni vitu ja ndesi nuu maa ni?
40007004	¿Te naxa kuu vi kuña'a ni nuu in ñani in tna'a ni: “Kuandetu ni na tau san joo mi'i inee nuu ni”, te saa in vitu ndesi nduchi nuu maa ni?
40007005	Se'e ndijani ini, xtnañu'u ka vi xtajioo ni vitu ja ndesi nduchi nuu maa ni jian, nagua ja kuu vi kondia'a gua'a ni ja vi tau ni mi'i inee nuu in ñani in tna'a ni.
40007006	’Te ma vi kuña'a ni in ja ii nuu ti'ina, chi kana saa ndiokuiin ti siki maa ni, te skuechi ña ti jin ni. Ni ma vi kuña'a ni ja ii ja kuu na kuinio yuu vii ndeva'a nuu kini, chi vatuni kuain ni'nu ti.
40007007	’Vi kakan ni nuu ia Dios, te na taa ya. Vi nduku ni, te vi ndani'i ni. Vi kana ni, te na ndakune ia Dios ye'e.
40007008	Chi ndi'i ñayiu jikan, te ni'i. Te na in nduku, te ndani'i. Te na in kana, te ndakune ia Dios ye'e.
40007009	’Axi na in maa ni nuu ja jikan se'e ni xtaa, te ¿a kuña'a ni in yuu?
40007010	Axi nuu ja jikain in chiaka, te ¿a kuña'a ni in koo ja kai?
40007011	Su nuu ja maa ni ja ka kuu ni ñayiu kue'e, te ka jini ni vi kuña'a ni jagua'a nuu se'e ni, te vi'i ka tu maa Tata Dios, ia oo ndee andivi, chi taa ya jagua'a nuu ja vi kakan ni nuu ya.
40007012	’Te ndi'i nagua ka ka'an ni ja vi sa'a ñayiu jin ni, te suni saa ni vi sa'a ni jin mai, chi nuu ja siun ka sa'a ni, te ka skunkuu ni Ley vi saa ni tno'o ni ka tee tee ni ka ndakani tno'o maa ia Dios ndee jana'a.
40007013	’Vi nduku ndee ni ja kiukuei ni ye'e kuiñi, chi jite ye'e vi nune ndeva'a ichi ja jaka ña nuu vi junaa ñayiu, te kua'a ndeva'a ñayiu kua'ankuei ichi yun.
40007014	Su kuiñi ye'e vi kuiñi ichi ja jaka ña nuu vi koteku ni, te joo ni ñayiu ka ndani'i ichi yun.
40007015	’Vi koto gua'a ni maa ni, chi kikuei ñayiu vi xnda'u ña ja vi ka'in ja tno'o ia Dios ka ndakani. Chi vi koka'on ja na kuinio ndikachi ka kui, su ini anui, chi xnda'u ña na kuinio va'u lobo ja kaa ña ti.
40007016	Su ndi'i nagua ka sa'i, te vi kuni ni na ñayiu ka kui. Chi ma kuu vi ndaxtutu ni uva nuu tnu iñu na'nu, axi tichi iuu nuu tnu iñu kanchu.
40007017	Chi ndi'i yutnu gua'a kuun kiti vixin gua'a, te ndi'i yutnu kue'e kuun kiti kue'e.
40007018	Chi ma kuu kuun in kiti kue'e nuu yutnu gua'a, te suni ma kuu kuun in kiti vixin gua'a nuu yutnu kue'e.
40007019	Ndi'i yutnu ja tu kuun kiti vixin gua'a, te'nde tnu, te kee tnu nuu ñu'u.
40007020	Te saa ni kuu jin ñayiu yun, chi jin tniuu sa'i, te vi kuni ni na ñayiu kui.
40007021	’Masu ndi'i ñayiu ka ka'an jin san: “Jito'o maa san kuu ni”, kiukuei nuu tatnuni ia Dios ndee andivi, chi maa ni ñayiu ka sa'a nagua kuini maa Tata Dios, ia oo ndee andivi, ka kuu ja kiukuei.
40007022	Chi kua'a ndeva'a ñayiu vi ka'an jin san kiuu yun: “Jito'o, jin sivi maa ni ni ka okaxtno'o san nuu ñayiu nagua kokuu, te suni jin sivi ni ni ka oskunu san tachi, te suni jin sivi ni ni ka osa'a san kua'a javii java'a”, vi kachi.
40007023	Yun te kuña'a san: “Tu jini sa'un ña san. Vi kujioo ni nuu san, chi ni no'o ni jakue'e ka sa'a ni.”
40007024	’Te nani kuu ñayiu ka nini tno'o ka'an san ya'a, te ka skunkui, skintna'a inuu san jin in tee ndichi ja ni sa'a de ve'e de siki kava.
40007025	Te ni kuun sau vi ni kee teñu'u, te ni jinki'i tachi, te ni tee sua'a tee sua'a jin ve'e yun, te tu ni junkau, chi nukuiin gua'a siki kava yun.
40007026	Su nani kuu ñayiu ka nini tno'o ka'an san ya'a, te tu ka skunkui, skintna'a inuu san jin in tee vasa ja ni sa'a de ve'e de siki ñuti.
40007027	Te ni kuun sau vi ni kee teñu'u, te ni jinki'i tachi, te ni tee sua'a tee sua'a jin ve'e yun, te ni ndonso, te vi yun ni naa ndi'i ͏―͏jiña'a Jesús sua'a.
40007028	Te nuu ni ndi'i ni ka'an ya tno'o ya'a, te ni ka sa'u kuii kuiti ini ñayiu yun ja ka ndakani ini tno'o ni kaxtno'o ya.
40007029	Chi ni kaxtno'o ya nagua ka'an in tee tatnuni, masu nagua ka ka'an tee ka kaxtno'o Ley.
40008001	Te nuu ni nuu Jesús nuu yuku yun, te ka ndikin ña kua'a ndeva'a ñayiu.
40008002	Yun te ni jino in tee ku'u kue'e ndi'yi te'i, te ni jinkuiin jiti de nuu ya, te jiña'a de: ͏―͏Jito'o san, nuu ja kuini ni, te kuu ndasavii ña ni joo ja na nduva'a san.
40008003	Yun te ni sonee ya nda'a ya siki de, te jiña'a ya: ͏―͏Kuini san, te nduvii ni. Yun te vi ore saa kua'an kue'e yun.
40008004	Te jiña'a Jesús: ͏―͏Masu ja koka'an ni nuu ni in ñayiu ja ni ndasa'a ña san. Kua'an ni te xne'e ni maa ni nuu sutu, te suni soko ni nagua ni tatnuni Moisés, nagua ja vi kuni ñayiu ja ni nduva'a ni jin kue'e ni ͏―͏jiña'a ya.
40008005	Nuu ni ndiuu Jesús Capernaúm, te ni jino in tee kuu capitán tatnuni nuu soldado Roma, te ni jikanta'u de nuu ya,
40008006	te jiña'a de: ͏―͏Jito'o san, ve'e san oo in tee jinokuechi nuu san, te ku'u de kue'e ndutuchiin, te ka'u ndeva'a ku'u de.
40008007	Yun te jiña'a Jesús sua'a: ͏―͏Ki'in san, te ndasa'a san de.
40008008	Yun te jiña'a tee kuu capitán yun: ͏―͏Jito'o san, masu na in guaa kuu sa'un san ja kiuu ni ini ve'e san. Sua'a ni ka'an ni, te na nduva'a tee jinokuechi nuu san.
40008009	Chi suni oo in tee tatnuni nuu san, te suni neva'a san soldado ja tatnuni san nuu de. Te nuu ka'an san nuu in de “kua'an ni yun”, te ki'in de. Te nuu ka'an san jin inka de “ne'e ni”, te kii de. Axi nuu tatnuni san nuu tee jinokuechi nuu san ja na sa'a de jaya'a, te sa'a de ͏―͏jiña'a capitán yun.
40008010	Te nuu ni onini Jesús, te vini sa'u kuii kuiti ini ya, te jiña'a ya nuu ñayiu ka ndikin ña: ͏―͏Ka'an ndaa san ja nii ñuu mao Israel, tu jinku'un san ni in ñayiu ja kandija ia Dios nagua kandija capitán ya'a.
40008011	Te ka'an san nuu ndi'i ni ja kikuei kua'a ñayiu sava ka tatatno'o ichi kana nikandii, te suni ichi kee ya, te vi jinkoi jin Abraham vi Isaac vi Jacob nuu tatnuni ia Dios ndee andivi.
40008012	Te se'e ñuo Israel, chi ki'inkuei ndee ye'e nuu nee, te ma kiukuei nuu tatnuni ia Dios. Te yun kuu nuu vi nda'i vi kanai, te vi ndaka'ñi no'i.
40008013	Yun te jiña'a Jesús nuu capitán yun: ―Kuano'o ni ve'e ni, te vi nagua ni kandija maa ni, saa kokuu. Te vi ore saa ni nduva'a tee jinokuechi nuu de.
40008014	Te nuu ni jino Jesús ve'e Pedro, te ni jini ya ja ku'u ka'u ndeva'a nana xiso de, katuu ña nuu jito jin kue'e kiji.
40008015	Te ni tnii ya nda'a ña, te vi ore saa ni nduva'a ña. Yun te ni ndakoo ña, te ni jiña'a ña ja ni ka jaa ya.
40008016	Yun te nuu ni kunee, te ni ka kisia'a ñayiu nuu ya kua'a ñayiu ka ñu'u ña tachi, te vi ja tno'o ka'an ni ya, te ni skunu ya tachi yun. Te ndi'i ñayiu ka ku'u sava ka kue'e ni ndasa'a ya.
40008017	Te ndi'i ya'a ni kuu nagua ja skunkuu tno'o ni ka'an Isaías, tee ni ndakani tno'o maa ia Dios ndee jana'a, nuu jiña'a de sua'a: “Te vi maa ya ni ndake'en ndi'i kue'o vi ni ndakuiso ya ja ka jatu ka jani'nio”.
40008018	Te nuu ni jini Jesús ja ni ka jionduu ña kua'a ndeva'a ñayiu, te ni tatnuni ya ja vi ya'a de inka jioo yu'u ndute mar.
40008019	Te ni jintna'a ña in tee kaxtno'o Ley, te jiña'a de: ͏―͏Mastru, kondikin ña san jin ni ndee ni nuu ni kuu ja ki'in ni.
40008020	Yun te jiña'a Jesús: ͏―͏Ñukuii, chi ka oo kava ve'e ti, saa ni kiti ndagua, chi ka oo taka ti. Su sein ja kuu san Se'e Teyii, chi vini nuu kakintuu san xini san, tu nagua neva'a san.
40008021	Yun te ni jino inka tee ka skua'a jin ya, te jiña'a de sua'a: ͏―͏Jito'o san, kuandetu ni na ki'in san xtnañu'u ka na tayu'u san tata yua san, te saa na kondikin ña san.
40008022	Yun te jiña'a Jesús: ͏―͏Kondikin ña ni, te xndoo ni ndiyi yun na vi tayu'u tna'a ndisa ndiyi maa ͏―͏jiña'a ya.
40008023	Yun te ni ndee ya nuu barco, te ka ndikin ña tee ka skua'a jin ya.
40008024	Yun te ni jinki'i in tikacha ni'i ndeva'a nuu ndute yun, te ndakoo sukun de, te ni ka ja'nu ndeva'a ola ndute yun ja ni jinonta ndee nuu barco yun. Su Jesús, chi kixin ni ya.
40008025	Yun te ni jinokuei tee ka skua'a jin ya, te ni ka xtoto ña de jin ya, te ka jiña'a de: ͏―͏Jito'o san, skaku ni'nu ña ni, chi vi sa'uo nuu ndute ya'a.
40008026	Yun te jiña'a ya: ͏―͏¿Nau ja ka yu'u ni, se'e tee tu ka kandija gua'a? Yun te ni ndakoo ya, te ni tatnuni ya nuu tikacha yun jin ola ndute yun, te ni jinkuiin ndi'i.
40008027	Yun te vini ka sa'u kuii kuiti ini de, te ka ndatno'o tna'a de: ͏―͏¿Na in kuu tee ya'a ja vi ndee tikacha vi ndute mar ya'a ka jantno'o ña jin de?
40008028	Te nuu ni ka ndejioo ya inka yu'u ndute yun nuu kuu ñu'u ñayiu gadara, te ni ka nditna'a ña uu tee ka ñu'u ña tachi, ja ni ka oo de nuu ka yiyu'u ndiyi. Tee xeen ka kuu de ja ni in ñayiu ña ni okuu ja vi ya'a ichi nuu ka oo de yun.
40008029	Te ni ka kana jaa tachi yun ndee anu de, te ka jiña'a: ͏―͏¿Nagua kuini ron ja vaji ron nuu ka oo rin, vi Se'e Dios? ¿A vaji ron ja taa ron tnundo'o vi tna'a rin ama ka ja jino kiuu sandi'i?
40008030	Te ndee jika nuu ka oo ya yun ka ñu'u kua'a kini ka jaa ti.
40008031	Te ni ka jikanta'u tachi ndee anu tee yun, te ka jiña'a: ͏―͏Nuu ja skunu ña ron, te kuandetu na ndekuei rin chii kini ka ñu'u yun.
40008032	Yun te jiña'a ya: ͏―͏Kua'ankuei nuu saa. Te kua'ankuei, te ni ndekuei chii kini yun. Yun te ni ka jino ndi'i kini yun kua'ankuei ti, te oo ndeyi ja ni kentakuei ti ndee nuu ndute mar yun. Te ni ka tnaa ti maa ti, te ni ka ji'i ti.
40008033	Yun te ni ka jino tee ni ka ojito kini yun, te kuano'okuei de maa ñuu, te ni ka ndakani de ndi'i ja ka jini de vi naxa ni ka ndo'o tee ni ka ñu'u ña tachi yun.
40008034	Te ndi'i ñayiu ñuu yun ni kekuei ni ka jintna'a ña jin Jesús. Te nuu ni ka jini ña, te ni ka jikanta'u ja na kujioo ya ñuu yun.
40009001	Yun te ni ndee Jesús nuu barco yun, te ni ndaya'a ya inka jioo ndute mar yun, te ni ndajino ya ñuu ya.
40009002	Yun te ni ka jinsia'a ñayiu in tee ku'u kue'e ndutuchiin, katuu de nuu jito de. Te nuu ni jini Jesús ja ka kandija gua'a tee yun, te jiña'a ya nuu tee ndutuchiin yun: ͏―͏Koyutnu anu ron, vi Se'e, chi ja ni jaka'nu ini rin yika kuechi ron.
40009003	Yun te sava tee ka kaxtno'o Ley yun ka ndakani ini de: “Tno'o ka'an tee ya'a, chi kane'e de jin ia Dios”.
40009004	Yun te nuu ni jini Jesús ja siun ka ndakani ini de, te jiña'a ya: ͏―͏¿Nau ja ka ndakani kue'e ini ni jin anu ni?
40009005	¿Nagua kuu vijin ka ja ka'an san jin tee ya'a? ¿A “ja ni jaka'nu ini san yika kuechi ni”, axi kuña'a san: “Ndakoo, te kaka ron”?
40009006	Su vitna te vi kuni ni ja Se'e Teyii, chi suni neva'a jaka'nu ja tatnuni nuu ñuyiu ya'a, te kuu kuaka'nu ini yika kuechi ñayiu. Yun te jiña'a ya nuu tee ndutuchiin yun: ͏―͏Ndakoo, te ndakuiso ron jito ron, te kuano'o ve'e ron.
40009007	Yun te ni ndakoo de kuano'o de ve'e de.
40009008	Te nuu ni ka jini ñayiu ja siun ni sa'a ya, te ni ka yu'i, vi ni ka chiñu'i ia Dios ja ni jiña'a ya in jaka'nu ya nuu ñayiu.
40009009	Te nuu ni ya'a Jesús yun, te ni jini ya in tee nani Mateo ja nukoo de ki'in de xu'un impuestu ka tniuya'u ñayiu ja ndakan ñuu Roma, te jiña'a Jesús: ͏―͏Kondikin ña ni na ki'on. Yun te ni ndakoo de, te ni jata ndikin ña de kua'ankuei de.
40009010	Yun te ni jinokuei ya ve'e de, te ni ka jinkoo ya ka jaa ya xtaa. Te suni ni jinokuei kua'a tee ka xtutu xu'un impuestu vi ñayiu ka sa'a jakue'e, te ni ka jinkoo ndi'i de in ni nuu mesa jin Jesús vi tee ka skua'a jin ya.
40009011	Te nuu ni ka jini tee ka kuu fariseo yun, te ni ka jikan tno'o de nuu tee ka skua'a jin ya: ͏―͏¿Nau ja vi in ni ka jaa mastru ni xtaa jin tee ka xtutu xu'un impuestu vi ñayiu ka sa'a jakue'e? ͏―͏ka jiña'a de.
40009012	Te nuu ni onini Jesús, te jiña'a ya: ͏―͏Ñayiu ka oo va'a, chi tu ka jiniu'u tee tatna, chi maa ni ñayiu ka ku'u kuu ja ka jiniu'u.
40009013	Kua'ankuei ni te vi jinkui'nu ini ni naxa kei tno'o ya'a ja yoso nuu tutu ii: “Ja kuini rin kuu ja vi kunda'u ini ron ñayiu, masu ja vi soko ron nuu rin”. Chi masu vaji san ja ndaka'an san ñayiu ka ndakani ini ja ñayiu va'a ka kuu, chi vaji san ja ndaka'an san ñayiu ka ndakuni ja ka oo yika kuechi, te vi ndatna'u ini nuu yika kuechi.
40009014	Yun te ni kikuei ñayiu ka skua'a jin Juan, tee skuandute, te ka jiña'a de: ͏―͏¿Nau ja sein vi tee ka kuu fariseo ka ondite san kua'a jichi, su tee ka skua'a jin ni, chi tu ka ondite de? ͏―͏ka jiña'a de.
40009015	Yun te jiña'a Jesús: ͏―͏Te ¿a kuu vi kondite ñayiu ka oo viko tnanda'a ja siun vi ka oi jin tee tnanda'a yun? Ña'a, ma kuu vi kondite ñayiu ja siun vi ka oi jin maa tee tnanda'a yun.
40009016	Chi ni in ñayiu tu ndatnaa in pedasu sa'un jaa nuu in xioo tu'u, chi ndandiyi sa'un jaa yun, te ka'nde ña jin sa'un tu'u yun, te saa sua'a te'nde gua'a ka.
40009017	Suni ni in ñayiu ma vi tnai vinu jaa nuu in itni ñii tu'u, chi ka'ndi ñii yun, te kati vinu yun, te suni junaa jin ñii yun. Yun guaa vi tnaa ni vinu jaa nuu itni ñii jaa nagua ja saa te koo va'a nduu.
40009018	Te vi nini ka'an ka ya siun, te ni jino in tee kuu nija'nu nuu ve'e ii sinagoga, te ni jinkuiin jiti de nuu ya, te jiña'a de: ͏―͏Vi inka ni ji'i sesi'i san. Su ki'inkueio, te sonee ni nda'a ni siki, te na ndatekui ͏―͏jiña'a de.
40009019	Yun te ni ndakoo Jesús vi ndi'i tee ka skua'a jin ya, te ni ka jata ndikin ña ya kua'ankuei ya jin de.
40009020	Yun te ni kuyatni in ñasi'i ja ku'u kue'e ta'u ña ndee ja oo uxi uu kuia ichi yata Jesús, te ni tnii ña yu'u sa'un ichi yata ya.
40009021	Chi ni ndakani ini maa ña: “Nuu ja na tnio visi ja sa'un yata ya, te nduva'o”.
40009022	Yun te ni jiokuiin Jesús, te ni jini ya ñasi'i yun, te jiña'a ya: ͏―͏Sesi'i, koyutnu anu ni, chi ni kandija ña ni jin san, te ni nduva'a ni. Te vi ore saa ni nduva'a ña.
40009023	Yun te ni jinokuei ya ve'e tee netniuu yun, te ni jini ya ñayiu ka tiuu yaa vi ñayiu ka nda'i ka kana.
40009024	Te jiña'a ya: ͏―͏Vi kujioo ni, chi masu ni ji'i suchi si'i ya'a, chi sua'a ni kixin. Te ni ka jaku ndee ña ñayiu yun jin ya.
40009025	Su nuu ni kene'e ndi'i ya ñayiu yun ye'e, te ni kiuu ya ini ve'e yun, te ni tnii ya nda'a suchi si'i yun, te ni ndakoi.
40009026	Yun te ni jitenuu tno'o ndi'i ñuu yun ja siun ni sa'a ya.
40009027	Te nuu ni ya'a Jesús yun, te ni ka jata ndikin ña uu tee ka ku'u nuu, ka kana jaa de, te ka jiña'a de: ͏―͏Kunda'u ini ña ni jin san, vi ndikin tata ndee David.
40009028	Yun te ni jinokuei ya in ve'e, te ni ka jintna'a ña tee ka ku'u nuu yun, te ni jikan tno'o ña Jesús: ͏―͏¿A ka kandija ni ja kuu ndasa'a ña san? Yun te ka jiña'a de: ͏―͏Kuu sa'a ni, vi Jito'o san.
40009029	Yun te ni tetuu ya nda'a ya nduchi nuu nduu tee yun, te jiña'a ya: ͏―͏Vi nagua ka kandija maa ni, te vi saa kokuu.
40009030	Te ni ka ndanune nduchi nuu tee yun, te ni tatnuni Jesús, te jiña'a ya: ͏―͏Vi kondia'a gua'a ni ja ni in ñayiu ma vi kuni ja ni ndasa'a ña san.
40009031	Su nuu ni kekuei de kua'ankuei de, te ni ka ndakani de nuu ñayiu ndi'i ñuu ja ka oo yun ja siun ni ndasa'a ña ya jin de.
40009032	Te nuu ni ndekuei tee ni ka oku'u nduchi nuu yun kua'ankuei de, te ni ka jinsia'a ñayiu in tee kuu ñi'i, ñu'u ña tachi, nuu Jesús.
40009033	Su nuu ni skunu ya tachi yun, te ni kuu ni ndaka'an tee kuu ñi'i yun. Te ni ka sa'u kuii kuiti ini ñayiu yun, te ka ka'in: ͏―͏¡Ni in kiuu tu ka jinio ja na in sa'a sua'a ñuo Israel!
40009034	Su tee ka kuu fariseo yun ka jiña'a sua'a: ͏―͏Kuu skunu tee ya'a tachi, chi maa tachi kuu ka'nu yun ni jiña'a tniuu ka'nu ja kuu sa'a de.
40009035	Te ni jiondita Jesús nii ñuu na'nu vi ñuu kueli kaxtno'o ya taka ve'e ii sinagoga tno'o va'a naxa tatnuni ia Dios vi ni ndasa'a ya ñayiu ka ku'u ndi'i nuu kue'e vi ndi'i ja ka jatu ka jani'ni ñayiu.
40009036	Te nuu ni jini ya ja kua'a ñayiu ka kuu, te ni kunda'u ini ña ya, chi ni ka kuita ñayiu yun, te ka ndii nda'u nui na kuinio ndikachi ja tu na in jito ña.
40009037	Yun te jiña'a ya nuu tee ka skua'a jin ya: ͏―͏Vi ja ndaa ndija ja oo kua'a ja ndaxtutuo, su joo ni ñayiu ka satniuu ka oo ja vi ndaxtutui.
40009038	Vi kakanta'u ni nuu Jito'o xiin tniuu ya'a ja na tetniuu ka ya ñayiu vi satniuu ͏―͏jiña'a ya.
40010001	Yun te ni ndakana Jesús uxi uu tee ka skua'a jin ya, te ni jiña'a ya in jaka'nu ja vi tatnuni de nuu tachi ka ñu'u ña jin ñayiu, te vi skunu de, te vi ndasa'a de ndi'i ñayiu ka ku'u sava ka nuu kue'e vi ja ka jatu ka jani'ni.
40010002	Te sua'a ka nani ndi uxi uu tee ni chitniuu ya. Tee xtnañu'u kuu Simón, ja suni nani de Pedro, vi ñani de Andrés, Jacobo vi ñani de Juan, nduu de ka kuu seyii Zebedeo,
40010003	vi Felipe, vi Bartolomé, vi Tomás, vi Mateo, tee ni oo xtutu xu'un impuestu, vi Jacobo se'e Alfeo, vi Lebeo ja ka xnani ña jin de Tadeo,
40010004	vi Simón, tee yinduu nuu ñayiu ka kuu cananista, jin Judas Iscariote tee ni xtuu ña jin Jesús.
40010005	Tee ya'a ka kuu uxi uu de ja ni tetniuu Jesús, te ni xteku ña ya nagua kuu ja vi sa'a de, te jiña'a ya: ͏―͏Ma ki'inkuei ni nuu ka oo ñayiu sava ka tatatno'o, ni in ñuu ñayiu Samaria, ma kiukuei ni.
40010006	Chi kua'ankuei ni nuu ñayiu ve'o Israel ja ka kui na kuinio ndikachi ni ka ndoñu'u.
40010007	Kua'ankuei ni te sua'a vi kaxtno'o ni: “Ja oo yatni ja tatnuni ia Dios ñuyiu ya'a”.
40010008	Te vi ndasa'a ni ñayiu ka ku'u, te vi ndasavii ni ñayiu ka ku'u kue'e te'i, te vi ndaxteku ni ñayiu ni ka ji'i, te vi skunu ni tachi. Sua'a ni vi sa'a ni, ma vi ke'en ni xu'un, chi sua'a ni ni ka kuta'u ni.
40010009	’Te ma vi chindee ni itni xu'un kuu oro ni plata ni cobre nuu kanchii ka ndikin chii ni.
40010010	Ni ma vi kinda'a ni ñunu xtaa ni ichi ki'inkuei ni, ni inka sa'un vi ndasama ni, ni inka ndijan ni, ni ma vi kinda'a ni yutnu ja vi kotuu ni. Chi in tee satniuu, te kanuu ja nuu satniuu de, yun vi skaa ña jin de.
40010011	’Te nuu kentakuei ni in ñuu ka'nu axi in ñuu lule, te vi nduku tno'o ni ndenu oo in ñayiu va'a, te vi ndoo ni ve'e ñayiu yun, guaa ndee nuu ki'inkuei ni inka ñuu.
40010012	Te nuu kiukuei ni ve'e yun, te vi ndakantno'o ni ñayiu yun a kuya'a kukueni ka oi.
40010013	Te nuu ja ñayiu gua'a oo ve'e yun, te koi jin javii java'a, su nuu ja masu ñayiu gua'a kui, te ndajiokuiin javii java'a ni ka ka'an ni yun vi koo jin maa ni.
40010014	Su nuu ja oo ñayiu ja ña jain ja vi kuanta'u ñai, ni ja vi konini tno'o ka ka'an ni, te ndekuei ni ve'e yun axi ñuu yun, te vi kisi ni ñuyaka ka ndaa si'in ni ja na kokuu in seña ja tu ni ka janta'ui.
40010015	Chi ka'an ndandaa san ja kiuu sandaa ia Dios kuechi, te kua'a ka tnundo'o kii siki ñayiu ñuu yun, saa nagua ni ka ndo'o ñayiu ñuu Sodoma vi Gomorra.
40010016	’Vi kondia'a gua'a ni, chi tetniuu ña san ja ki'inkuei ni na kuinio ndikachi ne'u va'u lobo. Te vi kondichi ini ni na kuinio koo, te vi kokunda'u vi kokukee ni na kuinio sata.
40010017	Te vi koto ni maa ni, chi vi tnaa ña de nuu nda'a tee ka netniuu, te vi kani ña de jin ni ini ve'e ii sinagoga.
40010018	Te suni vi ndasia'a ña de guaa ndee nda'a tee ka netniuu sava ka ñuu vi nuu nda'a tee ka kuu rey ja ja'a sein. Saa te kuu vi ndakani ni tno'o san nuu de vi nuu ñayiu sava ka tatatno'o.
40010019	Su nuu vi ndasia'a ña de nuu tee ka netniuu, ma vi kondi'ni ni na tno'o vi ka'an ni axi naxa vi kuña'a ni, chi ore ja vi ka'an ni, te maa ia Dios taa tno'o vi ka'an ni.
40010020	Chi masu maa ni kuu ja vi ka'an, chi Espíritu maa Tata Dios kuu ja ka'an jin yu'u ni.
40010021	’Chi vi maa ñani xtuu inka ñani ja kuu de, te suni in yua xtuu se'e ja kui, te se'e vi ndakoo siki yua, te vi sa'a ja vi ka'ni ña.
40010022	Te ndi'i ñayiu vi kuni u'u ña jin ni ja ja'a sein, su na in kundee ini ja koyutnui guaa ndee kiuu sandi'i, te ñayiu yun kuu ja kaku ni'nui.
40010023	Su nuu ka sondikin ña ñayiu jin ni in ñuu, te vi kunu ni kua'ankuei ni inka ñuu. Chi ka'an ndandaa san ja ma vi kundee ni vi kiondita ni ninii ñuo Israel ama ka ja ndii san ja kuu san Se'e Teyii.
40010024	’Chi in tee skua'a, masu kuu ka'nu ka de saa mastru de, te ni in tee jinokuechi, masu kuu ka'nu ka de saa lamu de.
40010025	Te na kendoo va'a ini tee skua'a yun ja kenta de kokuu de na kuinio mastru de, te saa ni tee jinokuechi yun ja na kenta de kokuu de na kuinio lamu de. Chi nuu tee xiin ve'e, ni ka xnani ña jin de Beelzebú ja kuu tachi ka'nu ka, te ¿nagua kuu ka sava ka ñayiu ve'e yun ja ma vi xnani ña siun?
40010026	’Te yun guaa ma vi koyu'u ni ñayiu, chi tu na in guaa kuu ja koyu'u ja ma tuu ndijin, te ni in ma kuu ja kiyu'u, chi ndi'i tuu ndijin, te vi kuni ñayiu.
40010027	Te na tno'o ka'an san nuu tu ka jini ñayiu, te vi xtuu ni nuu vi konini kua'a ñayiu. Te na tno'o ni ka'an yu'u san nduso'o ni, te vi kana jaa ni ndee siki ve'e.
40010028	Te ma vi koyu'u ni jin ñayiu ja'ni, chi yiki kuñu ja'ni, su anuo chi ma kuu ka'ni. Chi ja vi koyu'u ni kuu ia Dios, chi kuu tetniuu ya anu ni vi yiki kuñu ni nuu andeya.
40010029	’Chi ka xiko ñayiu uu tisala kueli jin invaa ni xu'un kaa luluu. Su vini saa, te tu ka ji'i ti nuu ja ma kuandetu maa Tata Dios.
40010030	Te ja in in maa ni, chi vi ndee ixi xini ni ndi'i ka'u ya guaa jini ya nasaa ka oo.
40010031	Te yun guaa ma vi koyu'u ni, chi ka ndee ka ni nuu ya saa kua'a tisala kueli yun.
40010032	’Te nani kuu ñayiu ndaa yu'u ja kandija ñai jin san nuu ñayiu ñuyiu ya'a, te suni ndaa yu'u san nuu Tata Dios, ia oo ndee andivi, ja kandija ñai jin san.
40010033	Su na ñayiu tu ndaa yu'u ja kandija ñai jin san nuu ñayiu ñuyiu ya'a, te suni ma ndaa yu'u san nuu Tata Dios, ia oo ndee andivi, ja kandija ñai jin san.
40010034	’Te ma vi koka'an ni ja vaji san jin tno'o mani ñuyiu ya'a, chi masu vaji san jin in jamani, chi vaji san ja skaxin tna'a ña san.
40010035	Chi vaji san ja sa'a siin ña san, te ndakoo in se'e siki yua, te in sesi'i ndakoo siki nanai, te suni in janu ndakoo siki nana xiso.
40010036	Te vi ndakuni u'u tna'a ndisa ve'e maa.
40010037	’Te na in kutoo gua'a ka yuai vi si'i saa sein, te tu oo tu kai ja koo san jin. Te suni na in kutoo gua'a ka seyii vi sesi'i saa sein, te suni tu oo tu kai ja koo san jin.
40010038	Te na in tu kuini ja kuiso cruz ja kuu tnundo'o, te kondikin ñai jin san, te suni tu oo tu kai ja koo san jin.
40010039	Chi na in nduku ja skaku ni'nu ja tekui nuu tnundo'o, te skunai mai. Su na in skunaa mai ja ja'a sein, te kaku ni'nui.
40010040	’Chi na in janta'u ña jin ni, te suni janta'u ña jin san. Te na in janta'u ña jin san, te suni janta'u ñai jin ia ni tetniuu ña jin san.
40010041	Te suni na in janta'u in tee ndakani tno'o ia Dios, ja tee jinokuechi nuu Dios kuu de, te suni ndani'i ya'ui nagua ni'i tee ndakani yun. Te na in janta'u in tee ndaa, te ja siun tee ndaa kuu de, te suni ndani'i ya'ui nagua ni'i tee ndaa yun.
40010042	Te na in jiña'a in yajin ndute vijin nuu in in tee kueli ya'a ja ka ndikin ña de jin san, te suni ka'an ndaa ndija san ja ndani'i ya'ui nuu ia Dios ͏―͏jiña'a Jesús.
40011001	Te nuu ni ndi'i ni xteku ña Jesús jin ndi uxi uu tee ka skua'a jin ya, te kua'an ya ja kaxtno'o ya vi ndakani ya tno'o ndaa nuu ñayiu ka oo taka ñuu yun.
40011002	Te yi'i Juan vekaa. Te yun ni ni'i tno'o de tniuu na'nu ja sa'a Jesukristu. Yun te ni tetniuu de uu tee ka skua'a jin de
40011003	ja vi kakan tno'o ña de: ͏―͏¿A maa ni kuu ia ni tetniuu Dios ja kii, axi vi kondetu san inka? ͏―͏ka jiña'a de.
40011004	Yun te jiña'a Jesús: ͏―͏Kua'ankuei ni te vi ndakani ni nuu Juan nagua ni ka jini ni ja sa'a san vi na tno'o ni ka onini ni.
40011005	Ñayiu ka ku'u nuu te ka ndaye'e nduchi nui. Ñayiu ka ku'u si'in, te kuu ka ndakakai. Te ñayiu ka ku'u kue'e ndi'yi te'i, te ka nduvii. Te ñayiu ka ndesi so'o, te ka ndanune so'i. Te ñayiu ni ka ji'i, te ni ka ndatekui. Te ñayiu ka kunda'u, ni ka jini tno'o va'a ia Dios.
40011006	Te na ta'u na ndetu ñayiu tu ka chiyata ña jin san. Sua'a vi kuña'a ni nuu Juan ͏―͏jiña'a ya.
40011007	Te nuu ni ka ndaya'a tee ka skua'a jin Juan kuano'okuei de, te ni jinkondee Jesús ndakani ya ja ja'a Juan nuu ñayiu, te jiña'a ya: ͏―͏¿Na in ni ka jinkoto ni nuu ñu'u te'a yun? ¿A ni ka jinkoto ni in tee na kuinio in ndoo ja ni skanda skanda ña tachi?
40011008	Axi nuu ja ña'a, te ¿nagua kuu ja ni ka ndia'a ni? ¿A in tee ni'nu sa'un luu ndeva'a? Ña'a, chi tee ka ni'nu sa'un luu ndeva'a ka kuu tee ka oo ve'e tee ka kuu rey.
40011009	Su ¿nagua kuu ja ni ka jinkoto ni? ¿A in tee ndakani tno'o ia Dios? Vatuka, chi in tee kuu ka'nu ka saa tee ndakani tno'o ia Dios kuu tee ni ka jini ni.
40011010	Chi ja ja'a Juan ya'a kuu ja yoso nuu tutu ii: Ya'a tetniuu rin in tee ndakani tno'o rin ja kokoxno'o de nuu ron, te kosava'a de ichi nuu ki'in ron, ka'an sua'a.
40011011	Te ka'an ndaa san ja ne'u ñayiu ni ka kaku ñuyiu ya'a, tu na in kuu ka'nu ka saa Juan, tee skuandute. Su visi ni saa, te na ñayiu kuu lule ka nuu tatnuni ia Dios ndee andivi, te kuu ka'nu kai saa Juan.
40011012	’Chi guaa ndee kiuu ni kenta Juan, tee skuandute, vi guaa ndee kiuu vitna, ka nduku ndee ndeva'a ñayiu ja kiukuei nuu tatnuni ia Dios. Te ñayiu inu ni'i ini ka kuu ñayiu ka kindee nuu tatnuni ya.
40011013	Chi ndi'i tee ni ka ondakani tno'o ia Dios ndee jana'a vi tno'o yoso nuu Ley Moisés, ni ka ondakani ja ja'a nuu tatnuni ia Dios guaa ndee kiuu ni kenta Juan.
40011014	Te nuu ja ka kuini ni vi kuanta'u ni ndi'i ya'a, te suu Juan kuu Elías ja kii.
40011015	Te na in oo so'o ja konini, te na konini.
40011016	’¿Te nagua kuu ja skintna'a inuu san jin ñayiu ka oo tiempu vitna? Skintna'a inuu san jin nagua ka sa'a suchi kueli ja ka jinkoi ka kasiki nuu ya'u, te ka kanai nuu tna'i.
40011017	Te ka jiña'i: “Ni ka tiuu li in yaa jin tnu yoo, su tu ni ka jita ja'a lo. Ni ka jita li in yaa nda'u, su tu ni ka nda'i lo.”
40011018	Chi ni kii Juan, te tu ni ojaa va'a de ni tu ni oji'i de vinu, te ka kachi ñayiu: “Ñu'u ña Tachi jin de”.
40011019	Te ni kee maa san ja kuu san Se'e Teyii, te jaa vi ji'i san, te ka ka'an ñayiu: “Ya'a oo in tee jaa ndeva'a vi ji'i de vinu, te ka ndeka tna'a gua'a de jin tee ka xtutu xu'un impuestu vi tee ka sa'a jakue'e”. Su vi kuni ñayiu ja oo ndaa tno'o ndichi ia Dios nuu vi kuni naxa ka sa'a ñayiu ka oo jin maa ya ͏―͏jiña'a ya.
40011020	Yun te ni jinkondee Jesús ka'an xeen ya jin ñayiu taka ñuu nuu ni sa'a ya kua'a tniuu na'nu. Chi vini saa, te tu ni ka kuini ñayiu ja vi ndatna'u ini te kiukuei ichi ia Dios. Te jiña'a ya:
40011021	͏―͏¡Nda'u ni ka roon ñayiu ñuu Corazín vi nda'u ni ka roon ñayiu ñuu Betsaida! Chi vaa nuu sua'a, te nuu ñayiu ñuu Tiro axi Sidón ni kuva'a in tniuu ka'nu ja ni sa'a rin nuu ndi'i maa ron, vaa vi ndee nona kiuu ja ni ka kekui'nui sa'un ndayi vi ni ka jinkoi nuu yaa ñu'u ja ka ndatna'u ini nuu yika kuechi.
40011022	Su ka'an rin ja kiuu tetniuu ia Dios tnundo'o, te kua'a ka tnundo'o vi tna'a ron saa ñayiu ñuu Tiro vi Sidón.
40011023	Te maa ron, ñayiu ñuu Capernaúm, ja ka ka'an ron ja ndiukuei ron ndee andivi, su saa sua'a kekuei ron ndee ñuu ji'i. Chi nuu sua'a te nuu ñayiu ñuu Sodoma ni sa'a rin tniuu na'nu ja sa'a rin nuu ndi'i maa ron, vaa vi ka teku ni ñayiu yun ndee kiuu vitna nuu siun.
40011024	Su ka'an rin ja kiuu tetniuu ia Dios tnundo'o, te kua'a ka tnundo'o vi tna'a ron, saa ñayiu ñuu Sodoma.
40011025	Te kiuu yun ni ndakuatu Jesús, te jiña'a ya: ͏―͏Ndakuanta'u san nuu ni, vi Tata Dios, ja kuu ni Jito'o andivi vi ñuyiu, chi ni tayu'u ni taka ya'a nuu ñayiu ndichi vi ñayiu jinkui'nu gua'a ini, te ni ndaxne'e ni nuu ñayiu ka kuu na kuinio suchi kueli.
40011026	Saa ni sa'a ni, vi Tata, chi saa jinkuaan ini maa ni.
40011027	’Te ndi'i ya'a ni ni'i san nuu Tata Yua san. Te ni in ñayiu, tu na in jini gua'a Se'e ia Dios, chi maintno'o maa Yua, guaa jini ya. Te ni in ñayiu, tu na in jini gua'a Yua, chi maintno'o maa Se'e ya, guaa jini, te nani kuu nuu ñayiu ka'an maa Se'e ia Dios ja vi kuni, te xne'e ya.
40011028	Ne'ekuei ndi'i maa ni ja ni ka kuita ni jin tniuu ka sa'a ni vi jin javee ndeva'a ka ndiso ni, te maa san sa'a ja vi ndatatu ni.
40011029	Vi kuiso ni yuvu san, te vi kutua'a ni nagua oo maa san, ja in tee tu yachi ini kuu san, vi sa'a nda'u sa'a kee ni san, te vi ni'i ni nuu vi ndatatu anu ni.
40011030	Chi ñama yuvu san, vi ñama ja ndiso san, te masu vee ja vi kondiso ni ͏―͏jiña'a Jesús.
40012001	Te in kiuu ndatatu ni ka ya'a Jesús jin tee ka skua'a jin ya in nuu kaa triu. Te ni ka kokin tee yun, te ni ka tno'o de yoko triu yun, te ni ka sa'a vii de, te ni ka jaa de.
40012002	Su ni ka jini tee ka kuu fariseo, te ka jiña'a de: ͏―͏Kondia'a ni ñayiu ka skua'a jin ni ja ka sa'a de in ja oo ii ja ma kuu sa'o kiuu ndatatu.
40012003	Yun te jiña'a ya: ͏―͏¿A tu ka ka'u ni nuu tutu ii naxa ni sa'a David vi tee ka oo jin de nuu ni ka kokin de,
40012004	naxa ni kiuu de ve'e maa ia Dios, te ni ka jaa de xtaa vixin ii, ja oo ii ja ma kuu vi kaa de, ni maa de, te ni tee ka oo jin de, chi maintno'o sutu guaa kuu vi kaa?
40012005	¿Axi tu ka ka'u ni nuu Ley Moisés naxa ka'an ja vi kuantniuo kiuu ndatatu? Su sutu, chi ka satniuu ni de kiuu yun ini veñu'u, te tu na kuechi ka tavi de.
40012006	Su sein, chi ka'an san ja ya'a oo in tee ka'nu ka saa veñu'u.
40012007	Su nuu sua'a te vi jinkui'nu ini ni naxa kee ka'an tno'o ya'a: “Ja kuini rin kuu ja vi kunda'u ini ron ñayiu, masu ja vi soko ron kiti nuu rin”, kachi ya. Nuu saa te ma vi ka'an kuechi ni siki ñayiu tu na kuechi.
40012008	Chi maa san ja kuu Se'e Teyii kuu san Jito'o ja ndiso tniuu san ja tatnuni san siki kiuu ndatatu ͏―͏jiña'a ya.
40012009	Te nuu ni ya'a ya yun, te ni jino ya ve'e ii sinagoga nuu ka skua'a ñayiu judio.
40012010	Te yun oo in tee ni yichi nda'a. Te ni ka jikan tno'o ña tee ka kuu fariseo yun jin Jesús, nagua ja kuu vi ka'an kuechi de siki ya, te ka jiña'a de: ͏―͏¿A tu oo ii ja ndasa'o in ñayiu ku'u kiuu ndatatu?
40012011	Yun te jiña'a ya: ͏―͏Ndee in tee kuu ja ka oo jin ni ya'a, nuu ja neva'a de in ndikachi, te kanakau ti in yau kiuu ndatatu, te ¿a ma ki'in de te ndatau de ti?
40012012	¿Te a masu ndee ka in ñayiu saa in ndikachi? Su yun guaa masu ii kuu ja sa'o java'a kiuu ndatatu.
40012013	Yun te jiña'a ya nuu tee ku'u yun: ͏―͏Skaa ni nda'a ni. Te ni skaa de nda'a de, te ni nduva'a nagua oo inka nda'a de.
40012014	Yun te ni ndekuei tee ka kuu fariseo yun, te ni ka ndatno'o de naxa vi ka'ni de Jesús.
40012015	Su nuu ni jini Jesús, te ni kee ya kua'an ya. Te ni ka jata ndikin ña kua'a ñayiu, te ni ndasa'a ya ndi'i ñayiu ka ku'u.
40012016	Te ni tatnuni ya ja ma vi xtuu ña ñayiu na in kuu ya.
40012017	Saa te ni skunkuu nagua ni ka'an Isaías, tee ni ndakani tno'o ia Dios ndee jana'a nuu ni jiña'a de:
40012018	Ya'a oo in tee jinokuechi nuu rin ja ni kaji rin de. Te kutoo rin de vi osii ini rin jin de, te kuña'a rin Espíritu rin nuu de, te kaxtno'o de tno'o ndaa rin nuu ñayiu sava ka tatatno'o.
40012019	Te ni ma tee tna'a de jin ñayiu, ni ma kana jaa de, te ni in ñayiu ma vi kuni ja ka'an ni'i de taka ichi.
40012020	Te ni ma ka'nu de in ndoo ja ni taxin, te ni ma nda'va de ni in yua'a ja inka ni jinkondee kana ñua'a ja kai, vi guaa ndee na kundee de ja kotatnuni ndaa de.
40012021	Te vi kokukanu ini ña ñayiu sava ka tatatno'o jin de, ni ka'an Isaías.
40012022	Yun te ni ka kisia'a ñayiu in tee ñu'u ña tachi ja ku'u nuu de vi ñi'i kuu de nuu Jesús. Te ni ndasa'a ña ya ja ni ndaye'e nduchi nuu de vi ni ndaka'an de.
40012023	Te ndi'i ñayiu ni ka sa'u kuii kuiti ini, te ka ndatno'i: ͏―͏¿A masu tee ya'a kuu ndikin tata ndee David ja tetniuu ia Dios?
40012024	Su nuu ni ka onini tee ka kuu fariseo, te ka jiña'a de: ͏―͏Tee ya'a, chi skunu de tachi jin jaka'nu maa Beelzebú, ja kuu tachi ka'nu ka, ja ñu'u ña jin de.
40012025	Te ni jini Jesús ja siun ka ndakani ini de, te jiña'a ya: ͏―͏Ndi'i tee ka netniuu ja ka sa'a siin tna'a de ka jaxin tna'a ndisa maa de, te ka xnaa tna'a maa de. Te ndi'i ñuu axi ve'e ja ka sa'a siin tna'a, te suni ma kuu vi koo.
40012026	Te suni saa ni tachi kuu ka'nu, nuu ja maa skunu tachi kueli yun, te jaxin tna'a maa jin maa, te ¿naxa kuu koo gua'a nuu tatnuni nuu saa?
40012027	Su ka ka'an maa ni ja jin jaka'nu tachi kuu ka'nu kuu ja skunu san tachi kueli. Te nuu ja saa kuu, te ¿na in ni jiña'a in jaka'nu nuu ñayiu ka ndikin ña jin maa ni ja ka skunu de tachi? Te ja ja'a tee yun vi kuni ni ja masu vatuka ka ka'an ni.
40012028	Su nuu ja jin Espíritu ia Dios kuu ja skunu san tachi, te jin yun kei ja ni kee ia Dios nuu ka oo maa ni ja tatnuni ya.
40012029	’Chi ma kuu kiuu in tee ve'e in tee ndakui, te su'u de nagua neva'a tee yun. Chi xtnañu'u ka ku'ni ña de, te saa kuu ja su'u de ve'e tee yun.
40012030	’Te na in tu chituu ña jin san, te siki san oo de. Te na in tu ka ndaxtutu jin san, te sa'a de ja ka jitenuu ñayiu.
40012031	’Te yun guaa ka'an san ja kuaka'nu ini ia Dios ndi'i yika kuechi ñayiu vi ja ka ka'an ne'i siki ya. Su na in kane'e siki Espíritu ia Dios, chi ma kuaka'nu ini ya.
40012032	Te na in kuu ja kane'e siki Se'e Teyii, te kuaka'nu ini ia Dios. Su na in kane'e siki Espíritu ia Dios, te ma kuaka'nu ini ya, ni ja ñuyiu ya'a, te ni ja vaji nuu kuee ka.
40012033	’Vi kokuu ni na kuinio in yutnu gua'a, ja kuun ndia'a gua'a nuu tnu, axi vi kokuu ni na kuinio in yutnu kue'e ja kuun ndia'a kue'e nuu tnu. Chi nagua kuun nuu tnu, te kunio na yutnu kuu tnu.
40012034	¡Tatatno'o koo! ¿Naxa kuu vi ka'an ni tno'o va'a, te ñayiu kue'e ka kuu ni? Chi nagua oo chitu anuo, te yun guaa ka'an yu'o.
40012035	Chi in tee gua'a tava'a de java'a anu de ja ka'an de tno'o va'a. Te in tee kue'e tava'a de jakue'e anu de, ja ka'an de tno'o kue'e.
40012036	Su sein, chi ka'an ndaa san ja ndi'i ñayiu ja ka ka'in tno'o tu jiniu'u, vi ndakuña'i kuenta nuu ia Dios kiuu sandi'i ja sa'a ndaa ya kuechi.
40012037	Chi jin tno'o ka ka'an ni, te kekuei ni ja ñayiu ndaa ka kuu ni. Te suni jin tno'o ka ka'an ni, te vi xtavi kuechi ni maa ni ja vi tniuya'u ni yika kuechi ni ͏―͏jiña'a Jesús.
40012038	Yun te ka jiña'a sava tee ka kaxtno'o Ley vi tee ka kuu fariseo: ͏―͏Mastru, ka kuini san ja sa'a ni in tniuu ka'nu.
40012039	Yun te jiña'a ya: ͏―͏Ñayiu ya'a, chi inu kue'e ndeva'i, te tu ka janta'u kuiti ia Dios, ka jikan ja na sa'a san in tniuu ka'nu. Su tu ka na tniuu ka'nu sa'a san, chi maa ni nagua ni ndo'o Jonás, tee ni ndakani tno'o ia Dios ndee jana'a.
40012040	Chi nagua ni inee Jonás chii chiaka ka'nu uni kiuu vi uni jakuaa, te saa ni sein ja kuu san Se'e Teyii, chi kuinee san uni kiuu vi uni jakuaa chii ñu'u.
40012041	Te vi ndakoo ñayiu ñuu Nínive kiuu sandaa ia Dios kuechi, te vi xtavi kuechi ñai jin ñayiu ka oo tiempu vitna, chi ni ka ndatna'u ini ñayiu ñuu Nínive yun, te ni kiukuei ichi ia Dios, nuu ni ka onini tno'o va'a ia Dios ja ni kaxtno'o Jonás. Te ka'nu ka kuu maa san ja oo san ya'a, saa Jonás.
40012042	Te suni ndakoo in ña'a ni okuu reyna ni otatnuni ichi sur, kiuu sandaa ia Dios kuechi, te xtavi kuechi ña jin ñayiu ka oo tiempu vitna, chi jika ndeva'a ñuu ña'a yun, su ni kii ña ni onini ña tno'o ndichi ni ka'an rey Salomón. Te ka'nu ka kuu maa san ja oo san ya'a, saa rey Salomón.
40012043	’Te nuu kana in tachi kue'e ni ñu'u ña jin in ñayiu, te kua'an jiondita in nuu ñu'u yichi nduku ndenu ndatatu. Su nuu tu ni'i,
40012044	yun te ka'an: “Na ndajiokuion ve'e nuu ni keo ja vajio”, kachi. Te nuu ndajiokuiin tachi yun, te nuku'un ini anu ñayiu yun na kuinio in ve'e ja tu na in oo, te ni ka ndaxtaa vi ni ka ndaskutu vii.
40012045	Yun te ki'in junkuaka uja tachi kue'e ndeva'a ka saa maa, te ndajinokuei, te kiukuei ja vi koo ini anu ñayiu yun. Nuu saa, te kue'e ndeva'a ka ñayiu kokui saa jaxtnañu'u. Te suni saa vi ndo'o ñayiu ka oo tiempu vitna, chi ñayiu kue'e ndeva'a ka kui ͏―͏jiña'a ya.
40012046	Te vi nini ka'an ka ya jin ñayiu yun, te ni jinokuei nana ya vi ñani ya ka ndetu ña ye'e yun ja vi ka'an jin ya.
40012047	Te jiña'a in tee nuu ya: ͏―͏Yun ka ndetu ña nana ni vi ñani ni ye'e yun, te ka ka'an ja vi ka'an jin ni.
40012048	Yun te jiña'a ya nuu tee ni ka'an yun: ͏―͏¿Na in kuu nana san, te na in ka kuu ñani san?
40012049	Yun te ni xnenda'a ya nuu ka oo ñayiu ka skua'a jin ya, te jiña'a ya: ͏―͏Ya'a oo nana san vi ya'a ka oo ñani san.
40012050	Chi ndi'i ñayiu ka sa'a nagua kuini Tata san, ia oo ndee andivi, te ñayiu yun ka kuu ñani san, vi kua'a san vi nana san ͏―͏jiña'a ya.
40013001	Te kiuu yun ni kee Jesús ve'e, te kua'an ya ja ni jino ya yu'u ndute mar, te yun ni jinkoo ya.
40013002	Yun te ni ka kututu kuakua'a ñayiu, guaa ni kaa ya nuu in barco, te ni jinkoo ya. Te ndi'i ñayiu ka oo yu'u ndute yun.
40013003	Yun te ni ka'an ya kua'a tno'o jioni'ni, te jiña'a ya: ͏―͏In kiuu ni kee in tee kua'an ja siagua de ndikin tata.
40013004	Te nini siagua de, te sava ndikin tata yun ni junkuei yu'u ichi, te ni kikuei tisala, te ni ka jaa ti.
40013005	Te sava ni junkuei nuu ñu'u yuu, nuu tu na ñu'u oo gua'a, te vi yachi ni jite, chi tu ni jinkisa'u kokin ñu'u.
40013006	Su nuu ni jinonta nikandii, te ni teñu'u ña, te ni yichi, chi tu oo kunu yo'o.
40013007	Te sava ndikin tata yun ni junkuei nuu tnu iñu, te ni ka ja'nu tnu iñu yun, te ni ka chikati ña.
40013008	Te sava ni junkuei nuu ñu'u gua'a ñu'u kokin nuu ni kee in ciento ja invaa ndikin tata vi sava uni xiko vi sava oko uxi.
40013009	Te na in oo so'o ja konini, te na konini ͏―͏jiña'a ya.
40013010	Yun te ni ka kuyatni tee ka skua'a jin ya, te ka jiña'a de: ͏―͏¿Su nau ja nino'o tno'o jioni'ni ka'an ni?
40013011	Yun te jiña'a ya: ͏―͏Su nuu maa ni, chi kaxtno'o kaji ia Dios tno'o yiyu'u naxa tatnuni ya ndee andivi, su nuu tee yun, chi tuu.
40013012	Chi na in neva'a, te ni'i kua'a kai ja koneva'a kua'i. Te na in tu nagua neva'a, te vi ndee joo luluu ja neva'i, te ndondee.
40013013	Te yun kuu ja ka'an san tno'o jioni'ni. Chi visi ka ndia'a de te ma vi kuni de, te visi ka nini de jin so'o de, te ma vi jinkui'nu ini de.
40013014	Saa ni ka ndo'o de, nagua ja skunkuu tno'o ni ka'an Isaías, tee ni ndakani tno'o ia Dios ndee jana'a, nuu jiña'a de: Su visi na vi konini ron jin so'o ron, su ma vi jinkui'nu ini ron. Te visi na vi kondia'a ron jin nuu ron, su ma vi kuni sa'un ron.
40013015	Chi ni ka kundee ndeva'a ini anu ñayiu ñuu ya'a, te ña ka jaan vi konini gua'a, te ni ka jasi nduchi nuu, nagua ja ma vi kuni jin nduchi nuu, te ma vi konini jin so'o, te ma vi jinkui'nu ini jin anu, te ma vi ndatna'u ini te ndasa'a rin jin. Ni tee Isaías.
40013016	’Su na ta'u na ndetu maa ni, chi ka neva'a ni nduchi nuu ni ja ka ndia'a ni, vi so'o ni ja ka nini ni.
40013017	Chi ka'an ndaa ndija san ja kua'a tee ni ka ndakani tno'o ia Dios ndee jana'a vi ñayiu ka sa'a ndaa, chi ni ka ndioo ini de ja vi kondia'a de nagua ka ndia'a ni, su tu ni kuu vi kondia'a de. Te suni ka ndioo ini de ja vi konini de nagua ka nini ni, su tu ni kuu vi konini de.
40013018	’Nuu saa te vi konini ni naxa kei tno'o jioni'ni ja ja'a tee siagua ndikin tata yun.
40013019	Na ñayiu nini tno'o va'a naxa tatnuni ia Dios, te tu jinkui'nu ini, te ñayiu ya'a kuu na kuinio ndikin tata ja ni junkuei yu'u ichi. Chi ni kii Tachi, te ni xtajioo tno'o va'a ia Dios ja ni ka skute ini anui.
40013020	Te ndikin tata ni junkuei nuu ñu'u yuu, kuu ñayiu nini tno'o va'a ia Dios, te kusii ndeva'a ini janta'ui.
40013021	Su masu kunu oo yo'o maa, te joo ni te yichi. Yun kuu ñayiu nuu tna'i tnundo'o axi ka ka'an u'u ña ñayiu jin ja ja'a tno'o ia Dios, te ndakaka yatai.
40013022	Te ndikin tata ni junkuei nuu tnu iñu, kuu ñayiu nini tno'o va'a ia Dios, su ndioo ndeva'a ini ja oo ñuyiu ya'a vi xnda'u ña ja kuu kuikai. Te ndi'i ya'a kuu ja ni chikati ña tno'o ya'a, te ni sa'a ña'mai.
40013023	Su ndikin tata ni junkuei nuu ñu'u gua'a ñu'u kokin, kuu ñayiu nini tno'o va'a ia Dios, te jinkui'nu ini. Te ñayiu ya'a kuu na kuinio in ndikin tata ja kee in ciento vi sava uni xiko vi sava oko uxi ja invaa ni ndikin tata yun ͏―͏jiña'a ya.
40013024	Yun te ni ka'an Jesús inka tno'o jioni'ni, te jiña'a ya: ͏―͏Nuu tatnuni ia Dios ndee andivi kuu ja skintna'a san jin in tee jate ndikin tata gua'a nuu ñu'u maa de.
40013025	Su nuu ni ka kixin ndi'i tee ka satniuu jin de, te ni kii tee jaxin tna'a jin de, te ni jate de ndikin yuku kue'e ja kaa inuu jin triu, te kua'an.
40013026	Su nuu ni jite triu yun, te ni kuu yoko, te suni ni ja'nu yuku kue'e yun.
40013027	Yun te ni ja'ankuei tee ka satniuu yun nuu tee xiin triu yun, te ka jiña'a de: “Jito'o san, ¿xaan masu ni jate ni triu tata gua'a nuu ñu'u ni? ¿Te nau ja saa yuku kue'e oo?”
40013028	Te jiña'a tee xiin triu yun: “Ndee in tee ka jaxin tna'a jin san ni sa'a siun”. Te ka jiña'a tee ka satniuu yun: “¿A kuini ni ja ki'inkuei san, te na vi tno'o san yuku kue'e yun?”
40013029	Yun te jiña'a tee xiin triu yun: “Ña'a, chi kana saa nuu ka tno'o ni yuku kue'e yun, te kuu sanaa saa triu yun vi tno'o ni.
40013030	Gua'a ka kuu ja vi kuandetu ni na vi kua'nu nduu mai saa ndee kiuu te'nde triu, saa na tetniuu san tee ka satniuu nuu san ja vi ka'nde de xtnañu'u ka yuku kue'e yun, te vi xtutu de, te vi sa'a nu'ni de, te vi teñu'u de. Saa te vi ndaxtutu de triu san, te vi tava'a de nuu koo va'a”, jiña'a tee xiin triu yun ͏―͏jiña'a Jesús.
40013031	Yun te ni ka'an jioni'ni Jesús, te jiña'a ya: ͏―͏Nuu tatnuni ia Dios ndee andivi kuu ja skintna'a san jin in ndikin yuku stansia ja ni skute in tee nuu ñu'u de.
40013032	Vi ja ndaa ja in ndikin luluu ni kuu nuu sava ka ndikin yuku. Su nuu kuu ka'nu, te ja'nu ka saa sava ka yuku kuii. Te kuu in yutnu ka'nu nuu jinokuei tisala, te ka tnaa ti taka ti nuu nda'a tnu yun ͏―͏jiña'a ya.
40013033	Yun te ni ka'an jioni'ni tuku ya inka tno'o, te jiña'a ya: ͏―͏Nuu tatnuni ia Dios ndee andivi kuu ja skintna'a inuu san jin levadura ja ni ki'in in ñasi'i, te ni saka ña nuu uni tija'an yujan triu, vi guaa ndee ni kiuu ndo'o ndi'i yujan yun.
40013034	Ndi'i tno'o ya'a ni ka'an jioni'ni Jesús nuu ñayiu. Te ndimaa ni tno'o jioni'ni ni okaxtno'o ya nuu ñayiu,
40013035	nagua ja skunkuu tno'o ni ka'an tee ni ndakani tno'o ia Dios ndee jana'a nuu jiña'a de: Ka'an rin tno'o jioni'ni, te kaxtno'o rin ndi'i ja ni oyu'u, guaa ndee nuu ni jinkoo ñuyiu ya'a, kachi tutu ii.
40013036	Yun te ni ndakuanta'u Jesús ñayiu yun ja kuano'okuei, te ni kiuu ya ve'e yun. Te ni ka kuyatni tee ka skua'a jin ya, te ka jiña'a de: ͏―͏Kaxtno'o ni naxa kei tno'o jioni'ni ni ka'an ni jin yuku kue'e ja oo nuu ñu'u jitu yun.
40013037	Te jiña'a ya: ͏―͏Tee jate ndikin tata gua'a kuu maa san ja kuu san Se'e Teyii.
40013038	Te ñu'u yun kuu ñuyiu ya'a. Te ndikin tata gua'a yun ka kuu ñayiu ka jantno'o naxa tatnuni ia Dios. Te yuku kue'e yun ka kuu ñayiu ka ndikin jakue'e ja kuu Tachi.
40013039	Te ja jaxin tna'a jin tee jitu yun, kuu ja ni jate ndikin kue'e, te suu kuu Tachi. Te kiuu ndututu triu yun kuu kiuu ndi'i ñuyiu ya'a. Te tee ni ka ja'nde yun ka kuu ia ka jinokuechi nuu maa ia Dios.
40013040	Te vi nagua ka sa'a ja ka tno'o yuku kue'e yun, te ka tnaa nuu ñu'u, saa kokuu kiuu ndi'i ñuyiu ya'a.
40013041	Chi tetniuu maa san ja kuu san Se'e Teyii, ia ka jinokuechi nuu san, te vi ndaxtutu nuu tatnuni san ndi'i ñayiu ka sa'a ja junkuei sava ka ñayiu nuu yika kuechi vi ndi'i ñayiu ka sa'a jakue'e.
40013042	Te vi tnaa ña ya nuu jitnu ja vi kai koko koko. Te yun vi konda'i vi kokana, te vi ndaka'ñi no'o.
40013043	Yun te vi ye'e ndi'i ñayiu ka sa'a ndaa, na kuinio nikandii nuu tatnuni Tata Dios. Na in oo so'o ja konini, te na konini.
40013044	’Suni nuu tatnuni ia Dios ndee andivi kuu inuu jin in jatnu xu'un ja yiyu'u chii ñu'u in nuu ñunde'i. Te ni ndani'i in tee, te ni ndatayu'u ii ni de. Te vi ja kusii ini de, te ni ja'an de ni xiko ndi'i de nagua neva'a de, te ni ndaki'in de ñunde'i yun.
40013045	’Te suni nuu tatnuni ia Dios ndee andivi kuu inuu jin in tee ki'in ndatniuu vi ndaxiko de, te nduku de yuu ya'u nani perla.
40013046	Te nuu ni ni'i de in yuu ya'u ndeva'a yun, te ni ja'an de, te ni ndaxiko ndi'i de ja neva'a de, te ni ndaki'in de yuu ya'u ndeva'a yun.
40013047	’Te nuu tatnuni ia Dios ndee andivi kuu inuu jin in ñunu ja ka skee tee nuu ndute mar, te ka tau de ndinuu nuu chiaka.
40013048	Te nuu ni chitu ñunu yun, te ka ndatau de yu'u ndute. Yun te ka jinkoo de ka ndakaji de ti. Te kiti gua'a ka tnaa de nuu chika, te kiti ja tu oo gua'a, ka skana de ti.
40013049	Saa kokuu kiuu ndi'i ñuyiu ya'a. Chi kikuei ia ka jinokuechi nuu maa Dios, te vi ndakaji ya ñayiu kue'e ne'u ñayiu gua'a.
40013050	Te vi tnaa ya ñayiu kue'e yun nuu jitnu kai koko koko, te yun vi konda'i vi kokanai, te vi kondaka'ñi no'i ͏―͏jiña'a ya.
40013051	Yun te jikan tno'o ña Jesús: ͏―͏¿A ka jinkui'nu ini ni ndi'i tno'o ya'a? Te ka jiña'a tee ka skua'a jin ya: ͏―͏Ka jinkui'nu ini san, vi Jito'o san.
40013052	Yun te jiña'a ya: ͏―͏Ndi'i tee ka kaxtno'o Ley ja ni ka kutua'a gua'a de naxa tatnuni ia Dios ndee andivi, kuu inuu de jin in tee xiin ve'e ja jini de kene'e de ne'u jaya'u neva'a de ndeja kuu ja jaa vi ja tu'u ͏―͏jiña'a ya.
40013053	Te nuu ni ndi'i ni ka'an Jesús tno'o jioni'ni, te ni kee ya kua'an ya.
40013054	Te nuu ni ndajino ya ñuu ya, te ni kaxtno'o ya ini ve'e ii sinagoga nuu ñayiu. Yun te vi ni ka sa'u kuii kuiti ini ñayiu, te ka ndatno'o tna'i: ͏―͏¿Ndenu ni kutua'a suchi ya'a tno'o ndichi ja ka'in ya'a vi tniuu na'nu ja sa'i?
40013055	¿A masu se'e tee kuu carpinteru kuu suchi ya'a? Te ¿a masu nanai kuu María? Te ñani ka kuu Jacobo, José, Simón vi Judas.
40013056	¿A masu ka oo ndi'i kua'i jion? Te ¿ndenu ni ni'i tno'o ndichi ya'a? ͏―͏ka kachi.
40013057	Saa te tu ni ka kuini ja vi kandija ñai jin ya. Su yun te jiña'a Jesús: ͏―͏Ndi'i ni nuu ka nee yiñu'u ñayiu nuu in tee ndakani tno'o ia Dios. Su ñayiu ñuu maa de vi ñayiu ve'e de, chi tu ka nee yiñu'u nuu de ͏―͏jiña'a ya.
40013058	Yun guaa tu ni sa'a kua'a ya tniuu na'nu yun, chi siun tu ni ka kandija ña ñayiu yun jin ya.
40014001	Te tiempu yun ni jini so'o Herodes, tee tatnuni ñuu ja tnii Galilea, ndi'i tniuu na'nu sa'a Jesús.
40014002	Te jiña'a de nuu tee ka jinokuechi nuu de: ͏―͏Tee yun kuu ndi Juan, tee ni oskuandute, te ni ndateku de ne'u ndiyi, yun guaa neva'a de jaka'nu ja sa'a de tniuu na'nu ͏―͏jiña'a Herodes.
40014003	Chi maa de ni tatnuni ja ni ka kakuiko ña jin Juan, te ni ju'ni ña de jin cadena, te ni jasi ña de vekaa ja ja'a Herodías, ñasi'i ñani de Felipe.
40014004	Chi ni oka'an Juan nuu Herodes: ͏―͏Masu vatuka kuu nuu Ley ja kondeka ni ña.
40014005	Te yun kuu ja ni okuini Herodes ja ka'ni ña de, su ni oyu'u de ja vi kiti ini ñayiu ñuu nuu de, chi ni ka okandijai ja Juan kuu in tee ndakani tno'o ia Dios.
40014006	Su nuu ni ndajino Herodes kuia de, te ni ka ndasa'a viko de, te ni kiuu sesi'i Herodías ni jita ja'i nuu ka oo de jin ñayiu ni ka kututu yun, te ni jinkuaan ndeva'a ini Herodes.
40014007	Te yun kuu ja ni kee yu'u de ja kuña'a de ndi'i nagua kakain.
40014008	Su yun te ni ja'in ni jikan tno'i nanai, te saa ni ndajinoi, te jiña'i: ͏―͏Taa ni yiki xini Juan, tee skuandute, na ku'un nuu in tija'an ya'a ͏―͏jiña'i.
40014009	Yun te ni kusuchi ini rey yun, su ja siun ni kee yu'u de ja kuña'a de nagua jikain jin nuu tee ka nukoo jin de nuu mesa yun, te ni tatnuni de ja vi kuña'a.
40014010	Yun te ni tatnuni de ja vi ka'nde de yiki xini Juan ini vekaa yun.
40014011	Te ni ka sonee de in nuu tija'an yiki xini Juan, te ni ka jiña'a de nuu suchi si'i yun, te suchi yun ni nusia'i nuu nanai.
40014012	Yun te ni ja'ankuei tee ni ka oskua'a jin Juan, te ni ka ndakuiso de yiki kuñu yun, te ni ja'ankuei de ni ka tayu'u de. Yun te saa ni ja'ankuei de ni ka kaxtno'o de nuu Jesús ja siun ni kuu.
40014013	Te nuu ni jini Jesús ja siun ka ndakani de, te ni kee siin maintno'o ni ya jin in barco kua'an ya in nuu tu na ñayiu oo. Su nuu ni ka jini kua'a ñayiu ja ni kee ya kua'an ya, te ni kekuei ñayiu taka ñuu ja kua'ankuei ka jika ja'i guaa ndee nuu jino ya.
40014014	Te nuu ni nana Jesús nuu barco yun, te ni jini ya kua'a ndeva'a ñayiu, te ni kunda'u ini ña ya jin ñayiu yun, te ni ndasa'a ya taka ñayiu ka ku'u.
40014015	Su nuu makukuii ñuyiu, te ni jinokuei tee ka skua'a jin ya, te ka jiña'a de: ͏―͏Ja mañini, te tu na ve'e ka oo yatni ya'a. Ndaxtute ni ñayiu kua'a ya'a, na ki'inkuei ndee in in ñuu kueli, te na vi kuain ja vi kai.
40014016	Yun te jiña'a Jesús: ͏―͏Tu na tniuu ñayiu ja ki'inkuei. Vi kuña'a maa ni ja vi kai.
40014017	Yun te ka jiña'a de: ͏―͏Tu nagua ka neva'a san, chi nani u'un vi xtaa, te uu nuu chiaka.
40014018	Yun te jiña'a ya: ͏―͏Vi kisia'a ni nuu saa.
40014019	Yun te jiña'a ya ja vi junkoo ndi'i ñayiu nuu yuku yun. Te ni tnii ya u'un xtaa yun vi uu chiaka yun, te ni ndakondia'a ya ichi andivi, te ni jikanta'u ya nuu ia Dios, te saa ni ja'nde ya xtaa yun. Te ni jiña'a ya nuu tee ka skua'a jin ya, te tee yun ni ka skaka nuu ñayiu kua'a yun.
40014020	Te ndi'i ñayiu ni ka jaa vi ndee ni ka ndutu chii. Te saa ni ka ndaxtutu pedasu ja ni ndoo, te ni ndachitu uxi uu chika.
40014021	Te tee ni ka jaa yun ka kuu vaa u'un mil teyii, te tu ni ka ka'u ñasi'i vi chikueli.
40014022	Yun te ni ka'an Jesús jin tee ka skua'a jin ya ja kakuei de nuu barco, te vi kokakoxno'o de koki'inkuei de ndee inka jioo yu'u ndute yun nini ndaxtute ya ñayiu kua'a yun.
40014023	Te nuu ni ndaxtute ya ñayiu kua'a yun, te ni kaa ya in nuu tinduu, te yun ni ndakuatu maintno'o ni ya. Te nuu ni kuaa, te oo maintno'o ni ya yun.
40014024	Su barco yun, chi ja ni kuu sagua nuu ndute kua'an, te uun sua'a uun sua'a ni ka kua'an sa'a ola ndute yun, chi sua'a manana nuu tachi ni'i yun.
40014025	Su nuu makundikin ja matuu, te jika ja'a Jesús siki ndute kua'an ya nuu ka oo de.
40014026	Te nuu ni ka jini ña tee ka skua'a jin ya ja jika ja'a ya siki ndute vaji ya, te ni ka yu'u de, te ni ka kana jaa de, te ka jiña'a de: ͏―͏¡In anu kuu!
40014027	Su yun te ni ka'an Jesús, te jiña'a ya: ͏―͏Vi koo anu ni, ma vi yu'u ni, chi maa san kuu.
40014028	Yun te jiña'a Pedro: ͏―͏Jito'o san, nuu ja maa ni kuu, te tatnuni ni ja kuu kaka san siki ndute ya'a jaa san nuu oo ni ͏―͏jiña'a de.
40014029	Yun te jiña'a ya: ͏―͏Ne'e ni. Yun te ni nuu Pedro nuu barco yun, te ni jika de siki ndute yun kua'an de nuu oo ya.
40014030	Su nuu ni jini de ja yi'i tachi ni'i nuu ndute yun, te ni yu'u de. Te ni jinkondee de makee de nuu ndute yun kua'an de. Te ni kana de, jiña'a de: ͏―͏Jito'o san, ¡skaku ni'nu ña ni!
40014031	Yun te vi nuu saa ni skaa Jesús nda'a ya, te ni ndatnii ña ya, te jiña'a ya: ͏―͏Tee tu kandija gua'a kuu ni. ¿Nau ja ni ndakani ini ni?
40014032	Te nuu ni ndakuei ya nuu barco yun, te ni jinkuiin tachi yun.
40014033	Yun te ni ka jinkuiin jiti tee ka ñu'u nuu barco yun nuu ya, te ni ka chiñu'u ña de, te ka jiña'a de: ͏―͏Vi ja ndaa ndija ja Se'e ia Dios kuu ni ͏―͏ka jiña'a de.
40014034	Te nuu ni ka ya'a ya ndute yun, te ni jinokuei ya nuu nani Genesaret.
40014035	Te nuu ni ka ndakuni ña ñayiu ñuu yun, te ni ka xtutenui tno'o nuu ndi'i ñuu yatni yun ja ni jino ya, te ni ka kisia'i ndi'i ñayiu ka ku'u nuu ya.
40014036	Te ni ka jikanta'ui ja na kuandetu ya vi tnii ñayiu, visi ja joo luluu, yu'u sa'un ya. Te ndi'i ñayiu ni ka ke'e sa'un ya ni ka nduva'i.
40015001	Yun te ni ka jintna'a ña tee ka skua'a Ley Moisés vi tee ka kuu fariseo ja vajikuei de ndee Jerusalén jin Jesús, te ka jiña'a de:
40015002	͏―͏¿Nau ja tu ka jantno'o tee ka skua'a jin ni, ja vi tava'a de nagua costumbre ja ni ka jakin ndi nija'nuo? Chi tu ka skunkuu de costumbre ja vi nda'a de, te saa vi kaa de xtaa ͏―͏ka jiña'a de.
40015003	Yun te ni jikan tno'o ña ya: ͏―͏¿Te nau ja suni ka jisokava maa ni nagua ni tatnuni ia Dios, te saa costumbre maa ni ka ndikin ni?
40015004	Chi tatnuni ia Dios, te kachi ya: “Kuanyu'u kuandetu nuu tata ron vi nuu nana ron”, te “Na in ka'an ne'e jin tatai axi nanai, te vi na kui” kachi ia Dios.
40015005	Su maa ni, chi ka ka'an ni: “Ja kuu ka'an in se'e nuu tata de axi nuu nana de: Ma kuu chituu ña san, chi ja ni soko san ndi'i ja neva'a san nuu ia Dios”.
40015006	Te ñayiu ka'an siun, chi tu janyu'u jandetu kai nuu tatai ni nuu nanai. Te ja siun ka sa'a ni, te ka jisokava ni tno'o ni tatnuni ia Dios jin costumbre ni.
40015007	Se'e ndijani ini, nase gua'a ni ka'an Isaías ja ja'a ni ndee jana'a nuu ni ka'an de:
40015008	Ñayiu ñuu ya'a, chi jin yu'i ka chiñu'u ñai, su anui, chi jika ndeva'a ka oo nuu rin.
40015009	Te tu jiniu'u ja ka chiñu'u ñai, chi ka kaxtno'i nino'o ni tno'o ja ka tatnuni ñayiu ñuyiu, kachi ia Dios ͏―͏jiña'a ya.
40015010	Yun te ni ndakana ya ñayiu kua'a yun, te jiña'a ya: ͏―͏Vi konini ni, te jinkui'nu ini ni.
40015011	Chi masu ja makee yu'u in tee kuu ja sa'a tne'e ña, chi ja makana yu'u de kuu ja sa'a tne'e ña jin de.
40015012	Yun te ni ka nutna'a ña tee ka skua'a jin ya, te ka jiña'a de: ͏―͏¿A jini ni ja ni ka kiti ini tee ka kuu fariseo nuu ni ka onini de ja siun ni ka'an ni? ͏―͏ka jiña'a de.
40015013	Yun te jiña'a ya: ͏―͏Ndi'i yutnu kuii ja masu maa Tata Dios san, ia oo ndee andivi, ni xtee tnu, te vi tno'o tnu jin ndee yo'o tnu.
40015014	Te yun kuu ja vi kokuu maa maa de, chi tee kuaa ka kuu de ja ka ndikin ña sava ka tee kuaa. Chi nuu na in tee kuaa kondikin ña jin inka tee kuaa yun, te vi in ni nuu yau vi junkuei nduu de ͏―͏jiña'a ya.
40015015	Yun te jiña'a Pedro nuu ya: ͏―͏Kaxtno'o kaji ni joo naxa kei tno'o jioni'ni ni ka'an ni yun ͏―͏jiña'a de.
40015016	Yun te jiña'a Jesús: ͏―͏¿A vi suni tu ka jinkui'nu ini maa ni?
40015017	¿A tu ka jinkui'nu ini ni ja ndi'i ja makee yu'o, te ya'a kua'an ndee jiti ka'nu, te saa kee kua'an ja kuu siin nuu yiki kuñuo?
40015018	Te ja tno'o ka'on jin yu'o, chi makana ndee anuo, te ya'a kuu ja sa'a tne'e ña jion.
40015019	Chi ndee anu ñayiu makana ja ndakani kue'e ini vi ja ka'ni ndiyi, vi ja skindee tna'i, vi ja kuu kuechi jin inka ñayiu, vi ja su'i, vi ja ka'in tno'o tno'o siki ñayiu, vi ja nani ñayiu.
40015020	Te ndi'i ya'a kuu ja sa'a tne'e ña jin ñayiu, su masu ja tu skunkui ja nda'i nuu jai xtaa. Yun chi tu sa'a tne'e ña jin ñayiu ͏―͏jiña'a ya.
40015021	Yun te ni kee Jesús, te kua'an ya nuu ñu'u ja tnii ñuu Tiro vi ñuu Sidón.
40015022	Te yun ni kenta in ña'a tatatno'o Canaán ja ni kee ña kua'an ña nuu kua'an Jesús, te kana jaa ña jiña'a ña: ͏―͏Jito'o san, ndikin tata ndee David, kunda'u ini ña ni jin san, chi ñu'u ña tachi jin sesi'i san, te ka'u ndeva'a sa'a ña.
40015023	Su Jesús, chi tu ni ka'an sa'un ya ja kana ña. Yun te ni ka kuyatni tee ka skua'a jin ya, te ka jikanta'u de: ͏―͏Kuña'a ni ña'a yun na no'o ña, chi kana kana ña ndikin ña ña vaji ña.
40015024	Te jiña'a ya nuu ñasi'i yun: ͏―͏Dios ni tetniuu ña jin san ja vaji san nuu maintno'o ni ñayiu Israel, chi ka kui na kuinio ndikachi ni ka ndoñu'u.
40015025	Yun te ni jintna'a ña jin ya, te ni jinkuiin jiti ña nuu ya, te jiña'a ña: ͏―͏Jito'o san, tanunda'a ni chituu ña ni.
40015026	Yun te ni ka'an jioni'ni ya, te jiña'a ya: ͏―͏Masu vatuka kuu ja kindeo xtaa nuu se'o, te kuña'o nuu ti'ina kueli.
40015027	Yun te jiña'a ña: ͏―͏Vatuka kuu, vi Jito'o san. Su vi ndee ti'ina kueli yun, te ka jaa ti yuchi xtaa ja junkuei chii mesa jito'o ti.
40015028	Yun te jiña'a Jesús: ͏―͏Nase guagua'a kandija ni, vi xixi. Te saa na kokuu nagua jikan maa ni. Te vi maa ore saa ni nduva'a sesi'i ña.
40015029	Yun te ni ya'a Jesús yun, te kua'an ya ja ni jino ya yu'u ndute mar Galilea. Te ni kaa ya in nuu tinduu, te ni jinkoo ya yun.
40015030	Yun te ni jinokuei kua'a ñayiu ja ni ka jinsia'a ñayiu ka ku'u si'in vi ñayiu ka ku'u nuu vi ñayiu ka kuu ñi'i vi ñayiu chikundu vi ñayiu ka ku'u sava ka nuu kue'e. Te ni ka jinsia'a ñayiu yun nuu Jesús, te ndi'i ni ndasa'a ña ya.
40015031	Te vi ni ka sa'u kuii kuiti ini ñayiu yun ka ndia'a ja ni kuu ka ndaka'an ñi'i, vi ni ka nduva'a ñayiu tikundu, vi ni ka ndakaka ñayiu ña ni okuu vi kaka, vi ni kuu ka ndia'a ñayiu tu ni okuu vi kondia'a. Te ndi'i kuiti ñayiu ni ka ndakuanta'u nuu ia Dios ñayiu Israel.
40015032	Yun te ni ndakana Jesús tee ka skua'a jin ya, te jiña'a ya: ͏―͏Kunda'u ini san ñayiu ya'a, chi ja ni kuu uni kiuu ka oi jion ya'a, te tu nagua ka neva'i ja vi kai. Te tu kuini san ja ndatetniuu san jin ja no'okuei, chi tu nagua ka jai, te kana saa vi kuitai ichi no'okuei ͏―͏jiña'a ya.
40015033	Yun te ka jiña'a tee ka skua'a jin ya: ͏―͏¿Su ndenu vi ni'o xtaa ja vi kaa ñayiu ya'a? Te tu na ve'e oo nuu ka oo ya'a, vi kua'a ndeva'i ka kuu.
40015034	Yun te ni jikan tno'o ña ya: ͏―͏¿Nasaa xtaa ka neva'a ni? Te ka jiña'a de: ͏―͏Uja ni xtaa, te ndee saa ni chiaka kueli.
40015035	Yun te ni jiña'a ya nuu ñayiu kua'a yun ja vi jinkoi nuu ñu'u yun.
40015036	Te ni tnii ya uja xtaa yun vi ndee saa chiaka yun, te ni ndakuanta'u ya nuu ia Dios, te ni ja'nde ya xtaa yun, te ni jiña'a ya nuu tee ka skua'a jin ya, te maa de ni ka skaka nuu ñayiu kua'a yun.
40015037	Te ndi'i ñayiu ni ka jaa vi ndee ni ka ndutu chii. Te ka ndaxtutu de yu'u xtaa ja ni ndoo, te ni ndachitu uja chika.
40015038	Te tee ni ka jaa yun ka kuu kuun mil teyii, te tu ni ka ka'u de ñasi'i vi chikueli.
40015039	Yun te saa ni ndaxtute ya ñayiu yun, te ni ndee ya nuu in barco, te kua'an ya taka ñuu ja tnii Magdala.
40016001	Yun te ni jinokuei tee ka kuu fariseo vi tee ka kuu saduceo ja vi koto tnuni ña de jin Jesús, te ni ka jikan de ja na sa'a ya in tniuu ka'nu ja kokuu in seña ja vaji ndee andivi.
40016002	Su yun te jiña'a ya: ͏―͏Nuu mañini, te ka ka'an maa ni sua'a: “Gua'a kiuu kokuu, chi nde'e ni ndukua'a andivi”.
40016003	Te tno'o ne'e ka ka'an ni: “Kuun ndeva'a sau vitna, chi ni ndukua'a andivi vi ni ndachitu viko”, ka kachi ni. ¡Se'e ndijani ini! ¿Nagua kuu seña ja oo ichi andivi ja ka jinkui'nu ini ni, su tu ka jinkui'nu ini ni ja sa'a san tiempu vitna?
40016004	Tatatno'o kue'e ja tu ka kandija ia Dios, ka jikan in tniuu ka'nu, su ma sa'a san, chi maintno'o ni tniuu ka'nu nagua ni ndo'o Jonás, tee ni ndakani tno'o ia Dios ndee jana'a, kuu ja xne'e san ͏―͏jiña'a ya, te kua'an ya.
40016005	Yun te ni ka ya'a tee ka skua'a jin ya inka jioo yu'u ndute mar yun, te ni ka naa ini de ja vi kinda'a de xtaa vixin.
40016006	Yun te jiña'a Jesús: ͏―͏Vi koto va'a ni maa ni jin levadura tee ka kuu fariseo vi tee ka kuu saduceo.
40016007	Su yun te ka ndatno'o tna'a de: ͏―͏Yun ka'an de, chi chia tu ni ka yinda'o xtaa vixin.
40016008	Te ni jini Jesús, te jiña'a ya: ͏―͏Tee tu ka kandija gua'a ka kuu ni. ¿Nau ja ka ndatno'o tna'a ni ja tu na xtaa vixin ka yinda'a ni?
40016009	¿A tu ka jinkui'nu ini ni? ¿Axi tu ka na'a ni ja u'un vi xtaa vixin, te ni ka jaa u'un mil teyii, te nasaa ka chika ni ka ndaxtutu ni?
40016010	¿A vini tu ka na'a ni ja uja ni xtaa vixin, te ni ka jaa kuun mil teyii, te nasaa ka chika ni ka ndaxtutu ni?
40016011	¿Su nau ja tu ka jinkui'nu ini ni ja masu xtaa vixin yun ka'an jin san? Chi ka'an san ja vi koto va'a ni maa ni jin levadura tee ka kuu fariseo vi tee ka kuu saduceo ͏―͏jiña'a ya.
40016012	Yun te saa ni ka jinkui'nu ini de ja masu ka'an ya ja vi koto va'a de maa de jin levadura xtaa vixin, chi ja vi koto va'a de maa de jin tno'o ja ka kaxtno'o tee ka kuu fariseo vi tee ka kuu saduceo.
40016013	Yun te nuu ni jinokuei Jesús taka ñuu ka oo Cesarea Filipo, te ni jikan tno'o ya tee ka skua'a jin ya, te jiña'a ya: ͏―͏¿Naxa ka ka'an ñayiu na in kuu sein ja kuu san Se'e Teyii?
40016014	Te ka jiña'a de: ͏―͏Sava ñayiu ka ka'an ja Juan, tee ni oskuandute kuu ni, te savai, chi Elías, te sava kai ka ka'an ja Jeremías axi ndee inka tee ni ondakani tno'o ia Dios ndee jana'a kuu ni ͏―͏ka ka'an de.
40016015	Te jiña'a ya: ͏―͏Te maa ni, ¿naxa ka ka'an ni, na in kuu san?
40016016	Yun te jiña'a Simón Pedro: ͏―͏Maa ni kuu Kristu, ia ni tetniuu Dios, vi Se'e ia Dios teku kuu ni ͏―͏jiña'a de.
40016017	Yun te jiña'a Jesús: ͏―͏Na ta'u na ndetu ni, vi Simón se'e Jonás, chi ni in ñayiu tu na in ni ndaxtuu nuu ni, chi maintno'o maa Tata Dios san, ia oo ndee andivi, kuu ia ni ndaskuni ña jin ni.
40016018	Te suni sein ka'an san ja Pedro kuu ni, te kuu ni na kuinio in kava, te siki kava ya'a sa'a san veñu'u san ja ka kuu ñayiu ka kandija ña jin san, te ni in jakue'e vaji nuu nee ma kundee siki ni ni siki ñayiu ka kandija.
40016019	Te taa san ndakaa nuu tatnuni ia Dios ndee andivi ja kuu in tniuu ka'nu nuu ni, te ndi'i na in ju'ni ni nuu ñuyiu ya'a, te vi saa ni vi konu'ni ndee andivi, te ndi'i na in ndajin ni nuu ñuyiu ya'a, te vi saa ni vi ndajin ndee andivi ͏―͏jiña'a ya.
40016020	Yun te ni tatnuni ya nuu tee ka skua'a jin ya ja ma vi koka'an de nuu ni in ñayiu ja maa ya kuu Kristu, ia ni tetniuu Dios.
40016021	Ndee kiuu yun ni jinkondee Jesús kaxtno'o ya nuu tee ka skua'a jin ya ja nini kuu ja no'o ya Jerusalén, te tna'a ya kua'a ndeva'a tnundo'o, chi vi ndakoo tee ka kuu nija'nu nuu ñuu, vi tee ka kuu nija'nu nuu sutu, vi tee ka kaxtno'o Ley, te vi ka'ni ña de jin ya, su nuu uni kiuu, te ndateku ya.
40016022	Yun te ni kene'e siin ña Pedro jin ya, te kuxeen de nuu ya, jiña'a de: ͏―͏¿Nau ja siun ka'an ni, vi Jito'o san? Te ma kuandetu sa'un ia Dios ja siun ndo'o ni ͏―͏jiña'a de.
40016023	Su ni jiokuiin ya, te jiña'a ya nuu Pedro: ͏―͏Kujioo ni nuu san, vi Tachi, ma kasi ni ichi ki'in san. Chi tu ndakani ini ni nagua ndakani ini ia Dios, chi na ni ka ndakani ini ñayiu ñuyiu ya'a ndakani ini ni.
40016024	Yun te jiña'a Jesús nuu tee ka skua'a jin ya: ͏―͏Nuu na in kuini ja kondikin ña jin san, te na skunai mai, te kuisoi siki cruz ja kuu tnundo'o, te na kondikin ñai jin san.
40016025	Chi na in ka'an ja skaku ni'nui mai, te junai. Te na in skunaa mai ja ja'a sein, te ndani'i ja kotekui.
40016026	Chi ¿nagua ni'i ñayiu visi na koneva'i ndi'i ja oo ñuyiu ya'a, te skunai anui? ¿Axi nagua kuu ja tniuya'u ñayiu ja skaku ni'nui anui?
40016027	Chi sein ja kuu san Se'e Teyii, ndii san jin jaye'e jatajan maa Tata Dios vi ia ka jinokuechi nuu ya. Te yun kuu nuu tniuya'u ña ia Dios jin in in ñayiu na kuu na kuu nagua ni ka sa'i.
40016028	Te ka'an ndaa ndija san ja oo ndee in maa ni ja ka oo ni ya'a, ma vi kuu ni guaa ndee vi kuni ni jin sein ja kuu san Se'e Teyii ja ndii san ja tatnuni san ͏―͏jiña'a ya.
40017001	Nuu ni ya'a iñu kiuu, te ni jaka ña Jesús jin Pedro vi Jacobo vi ñani de Juan, te kua'ankuei ya in yuku sukun.
40017002	Te yun ni ndasama ya jin nuu tee yun, chi ni ndaye'e nuu ya na kuinio nikandii, te ni nduyaa sa'un ni'nu ya na kuinio nuu ye'e tajan.
40017003	Te sanaa ni ka ndatuu Moisés vi Elías ka ndatno'o jin ya.
40017004	Yun te jiña'a Pedro nuu Jesús: ͏―͏Jito'o san, nase gua'a kuu ja ya'a ka oo san. Te nuu ja kuini ni, te na vi sa'a san uni ve'e kuii ya'a, in koo maa ni, vi in koo Moisés, vi inka koo Elías.
40017005	Te vi nini ka'an de, te ni ye'e in viko, te ni chisa'u ña jin de, te ni ka jini so'o de in tno'o ka'an nuu viko yun, te jiña'a: ͏―͏Suchia'a kuu se'e maa rin ja kutoo ndeva'a rin, te kusii ini rin jin. Te vi konini tno'o ka'in ͏―͏jiña'a tno'o yun.
40017006	Su nuu ni ka jini so'o tee ka skua'a yun, te ni ka chindei de nuu de ndee nuu ñu'u, chi ni ka yu'u ndeva'a de.
40017007	Yun te ni kuyatni Jesús nuu ka oo de, te ni tnii ña ya, te jiña'a ya: ͏―͏Vi ndakoo ni, ma vi yu'u ni.
40017008	Te nuu ni ka ndane'e nuu de, te tu nagua ni ka jini ka de, chi maintno'o ni ka maa Jesús.
40017009	Te nuu manukuei ya nuu yuku yun, te ni tatnuni Jesús, te jiña'a ya: ͏―͏Ma vi koka'an sa'un ni nuu ni in ñayiu ja siun ni ka jini ni vi guaa ndee na ndateku sein ja kuu san Se'e Teyii ne'u ndiyi ͏―͏jiña'a ya.
40017010	Yun te ni ka jikan tno'o ña tee ka skua'a jin ya, te ka jiña'a de: ͏―͏¿Nau ja ka ka'an tee ka kaxtno'o Ley Moisés ja vi nini kuu ja xtnañu'u ka Elías ndii, te saa kii Kristu? ͏―͏ka jiña'a de.
40017011	Yun te jiña'a Jesús: ͏―͏Ja ndaa ja xtnañu'u ka Elías ndii, te suu de ndasava'a ndi'i.
40017012	Su ka'an san ja Elías, chi ja ni kii de, te tu ni ka ndakuni ña ñayiu ja suu de kuu. Chi saa sua'a ndeva'a ndetnuni ni ka sa'a ña jin de, nagua ka kuini mai. Te suni saa vi sa'a ña de jin sein ja kuu san Se'e Teyii, chi tna'a san kua'a tnundo'o nuu nda'a de ͏―͏jiña'a ya.
40017013	Yun te saa ni ka jinkui'nu ini tee ka skua'a jin ya ja siki Juan, tee ni oskuandute, ka'an ya.
40017014	Nuu ni ndentakuei ya nuu ka oo kua'a ñayiu, te ni jintna'a ña in tee jin Jesús, te ni jinkuiin jiti de nuu ya, te jiña'a de:
40017015	͏―͏Jito'o san, kunda'u ini ni seyii san, chi ku'i kue'e jiyi'i, te ka'u ndeva'a sa'a ña, chi kua'a jichi kei nuu ñu'u vi nuu ndute.
40017016	Te ni kisia'a san jin nuu tee ka skua'a jin ni, su tu ni kuu vi ndasa'a ña de jin ͏―͏jiña'a de.
40017017	Yun te jiña'a Jesús: ͏―͏Tatatno'o kue'e ja tu ka kandija, ¿nasaa ka kiuu kuu ja koo san jin ni? ¿Nasaa ka kiuu guaa kuandee ini san jin ni? Vi kisia'a ni jin ya'a nuu saa ͏―͏jiña'a ya.
40017018	Te ni kuxeen Jesús nuu tachi, te ni kana ña jin suchi ku'u yun, te vi ore saa ni nduva'i.
40017019	Yun te saa ni ka nutna'a ña tee ka skua'a jin ya, te ni ka jikan tno'o siin ña de: ͏―͏¿Nau ja tu ni kuu vi tau sein tachi yun? ͏―͏ka jiña'a de.
40017020	Te jiña'a Jesús: ͏―͏Saa chi tu ka kandija gua'a ni. Chi ka'an ndaa ndija san ja nuu na vi kandija ni visi ja in ta'u luluu nagua luluu in ndikin yuku stancia, te vi kuña'a ni nuu tinduu ya'a: “Kujioo te ndaya'a ron ndee yun”, te vitna ñu'ni ndaya'a ki'in. Chi tu na in tniuu kachio ja ma kuu vi sa'a ni.
40017021	Su in tachi kaa siun, chi ma kee sa'un ki'in nuu ja ma konditeo vi ma ndakuatuo ͏―͏jiña'a ya.
40017022	Te nuu ka otutu de Galilea, te jiña'a Jesús: ͏―͏Sein, ja kuu san Se'e Teyii, chi vi sinotuu ña jin san nuu nda'a ñayiu
40017023	te vi ka'ni ña, su nuu uni kiuu, te ndateku san ne'u ndiyi ͏―͏jiña'a ya. Te ni ka kusuchi ndeva'a ini de ja siun ni ka'an ya.
40017024	Te nuu ni ndentakuei Jesús jin tee ka skua'a jin ya ñuu Capernaúm, te ni ja'ankuei tee ka xtutu xu'un impuestu ja vi kuantniuu nuu veñu'u nuu oo Pedro, te ka jiña'a de: ͏―͏¿A tu tniuya'u mastru ni xu'un impuestu ja vi kuantniuu nuu veñu'u? ͏―͏ka jiña'a de.
40017025	͏―͏Tniuya'u de ͏―͏jiña'a Pedro. Su nuu ni ndiuu de ve'e, te xtnañu'u ka maa Jesús jiña'a: ͏―͏¿Naxa ka'an tna maa ni, vi Simón Pedro? ¿Na xiin nuu ka jikan tee ka kuu rey ñuyiu ya'a xu'un impuestu vi xu'un ja vi kuantniuu maa de nuu ñuu? ¿A nuu se'e maa de axi nuu sava ka ñayiu?
40017026	Yun te jiña'a Pedro: ͏―͏Nuu sava ka ñayiu. Te jiña'a Jesús: ͏―͏Nuu saa te se'e de, chi tu na tniui ja vi tniuya'ui.
40017027	Su ja ma vi nduxii ini de jion, te kua'an ni yu'u ndute mar, te skee ni kaa tikanchu ni, te chiaka xtnañu'u ja tau ni, tnii ni ti, te kune ni yu'u ti, te yun ndani'i ni in xu'un ja kenta ja tniuya'u ni impuestu nduo ͏―͏jiña'a ya.
40018001	Te vi maa kiuu yun ni jinokuei tee ka skua'a jin Jesús, te ni ka jikan tno'o ña de jin ya: ͏―͏¿Na in kuu ka'nu ka nuu tatnuni ia Dios ndee andivi?
40018002	Yun te ni kana Jesús in suchi luluu, te ni jani ña ya ma'ñu ndi'i de.
40018003	Te jiña'a ya: ͏―͏Ka'an ndaa ndija san ja nuu ma vi ndasama ni maa ni, te vi sa'a ni na kuinio suchi kueli, te ma kuu kiukuei ni nuu tatnuni ia Dios ndee andivi.
40018004	Te yun guaa na in sa'a nda'u mai na kuinio suchi luluu ya'a, te sui kuu ja kokuu ka'nu nuu tatnuni ia Dios ndee andivi.
40018005	Te na ñayiu janta'u in suchi luluu ja ja'a san na kuinio suchi ya'a, te janta'u ñai jin maa san.
40018006	’Su nani kuu ñayiu sa'a ja in suchi luluu ja kandija ña jin san, kanakaui nuu yika kuechi, te vi gua'a ka kokuu ja vi ku'ni in yoso ka'nu molinu sukuin, te na vi tnaa ña ndee nuu kunu ka ka'a ndute mar.
40018007	Su nda'u ni ka ñuyiu ya'a, chi oo kua'a jakue'e ja skanakau ñayiu nuu yika kuechi. Te nini kuu ja saa kokuu. Su nda'u ni ka tee sa'a ja kanakau sava ka ñayiu nuu yika kuechi.
40018008	’Te yun guaa nuu ja nda'a ni axi si'in ni sa'a ja kanakau ni nuu yika kuechi, te gua'a ka kuu ja ka'nde ni te skana ni, chi kuu ka ja skunaa ni in nda'a ni axi in si'in ni, te ndiuu ni nuu koteku ni nikuii nikani, masu ja koo va'a nduu nda'a nduu si'in ni, te ki'in ni nuu kokai kojinjin ni nikuii nikani.
40018009	Axi nuu ja nduchi nuu ni sa'a ja kanakau ni nuu yika kuechi, te tau ni, te skana ni. Chi gua'a ka kuu ja invaa nduchi nuu ni te ndiuu ni nuu koteku ni nikuii nikani, masu ja koo nduu nduchi nuu ni, te ki'in ni nuu kokai kojinjin ni nuu andeya.
40018010	’Vi kondia'a gua'a ni, te ma vi skexiko ni ndee in suchi kueli, chi ka'an san ja ia ka jinokuechi nuu Dios ja ka jito jin suchi kueli ya'a, chi siun ni ka oo ya nuu maa Tata Dios oo ndee andivi.
40018011	Chi maa san ja kuu san Se'e Teyii, vaji san ja skaku ni'nu san ñayiu ka ndoñu'u nuu ia Dios.
40018012	’¿Naxa ka ndakani ini tna ni? Nuu in tee neva'a in ciento ndikachi, te na ndoñu'u in ti, ¿a ma xndoo de kuun xiko xa'un kuun ti yuku yun, te ki'in de nunduku de kiti ni ndoñu'u yun?
40018013	Su nuu ja na ndani'i de ti, te ka'an ndaa ndija san ja kusii ini ka de jin kiti ni ndani'i de yun, saa nuu kuun xiko xa'un kuun kiti tu ni ka ndoñu'u yun.
40018014	Te suni saa ni Tata Dios, ia oo ndee andivi, chi tu kuini ya ja ndee in suchi kueli ya'a vi ndoñu'u.
40018015	’Te nuu ja in ñayiu ka skua'a jin ni sa'a jakue'e siki ni, kua'an ni, te ka'an ni nui ja masu vatuka sa'i nuu ka oo maa ni ni jin. Te nuu ja ni onini tno'o ni ka'an ni, te ja ni kundee ni ndani'i ni jin.
40018016	Su nuu ja tu ni onini tno'o ka'an ni, te kana ni ndee in axi uu ka ñayiu nagua ja tno'o yu'u uu axi uni testiu, te kokuu ndaa ja vi ndatno'o ni.
40018017	Su nuu ja tu nini tno'o ka ka'an ñayiu yun, te kaxtno'o ni nuu sava ka ñayiu ka skua'a jin ni, te ñayiu yun na vi ka'an. Su nuu tu nini tno'o ka ka'an ñayiu yun, te vi koneva'a ni jin na kuinio in ñayiu tu kandija ia Dios axi na kuinio tee xtutu xu'un impuestu.
40018018	’Chi ka'an ndaa ndija san ja ndi'i ja ka ju'ni ni ñuyiu ya'a, te suni vi konu'ni ndee andivi, te ndi'i ja ka ndajin ni ñuyiu ya'a, te vi ndajin ndee andivi.
40018019	’Te suni inka jichi ka'an ndaa san ja nuu ja uu ni vi ndatno'o tna'a ni nagua kuu ja ka kuini ni nuu ñuyiu ya'a, te inuu vi kakan ni nuu Tata Dios, ia oo ndee andivi, te taa ya.
40018020	Chi nuu ka ndututu uu axi uni ñayiu ka ndakakune'e ña jin maa san, te vi yun oo san ma'ñu sagua nuu ka oi yun.
40018021	Yun te ni kuyatni Pedro, te jiña'a de: ͏―͏Jito'o san, ¿nasaa jichi kuaka'nu ini san nuu in ñani in tna'a san ja sa'a de jakue'e siki san? ¿A vi ndee uja jichi? ͏―͏jiña'a de.
40018022	Yun te jiña'a Jesús: ͏―͏Masu ka'an san ja uja jichi, chi guaa ndee uni xiko uxi jichi ja uja.
40018023	’Te yun guaa nuu tatnuni ia Dios ndee andivi kuu inuu jin in rey. Te ni jinkondee de sa'a de kuenta ja ka ndita tee ka jinokuechi nuu de.
40018024	Su ni jinkondee de sa'a de kuenta, te ni ka jinsia'a in tee ndita kua'a ndeva'a xu'un de.
40018025	Su tee jinokuechi yun, chi tu nagua neva'a de ja tniuya'u de, te ni tatnuni rey yun ja vi xiko ña jin maa de vi ñasi'i de vi se'e de vi ndi'i nagua kuu ja neva'a de, nagua ja junkunya'u ndi'i ja ndita de.
40018026	Yun te ni jinkuiin jiti tee jinokuechi yun nuu rey, te ni jikanta'u de jiña'a de: “Jito'o san, koneka'nu ini ni jin san, te vi oo san ja tniuya'u ndi'i san”.
40018027	Te rey yun, chi ni kunda'u ini ña de, te ni siaa ña de vi ni jaka'nu ini de ja ndita tee jinokuechi yun.
40018028	Su nuu kuano'o tee jinokuechi yun, te ni ka nukuntna'a de jin inka tee ka jinokuechi jin de. Te tee yun, chi ndita de joo ni xu'un nuu maa de, te ni tnii de sukun tee yun, te ni skue'ne ña de, te jiña'a de: “Tniuya'u ja ndita ron nuu rin”.
40018029	’Su tee yun, chi ni jinkuiin jiti de nuu de, te ni jikanta'u de jiña'a de: “Koneka'nu ini ni jin san, te vi oo san ja tniuya'u ndi'i san”.
40018030	Su tu ni kuini de, chi ni ka'an kuechi de, te ni tnaa ña de vekaa vi guaa ndee na tniuya'u inka tee yun ja ndita de.
40018031	Te nuu ni ka jini sava ka tee ka jinokuechi jin de, te ni ka kusuchi ndeva'a ini de ja siun ni kuu, te ni ja'ankuei de, te ni ka ndakani de nuu rey yun ndi'i ja ni sa'a tee yun.
40018032	Yun te ni kana ña rey yun, te jiña'a de: “Masu tee jinokuechi va'a kuu ron, se'e tee ña kanoo. ¿Nagua kuu ru'un ja ni jikanta'u ron nuu rin, te ni jaka'nu ini rin ndi'i ja ndita ron?
40018033	¿A ma kuu kunda'u ini ron tee ka jinokuechi jin ron, nagua ni kunda'u ini rin jin maa ron?”, jiña'a de.
40018034	Yun te ni kiti ini ndeva'a rey yun, te ni tatnuni de ja ni ka jasi ña vekaa vi guaa ndee na tniuya'u ndi'i de ja ndita de.
40018035	’Te suni saa ni sa'a Tata san, ia oo ndee andivi, jin ndi'i maa ni nuu ja ma vi kuaka'nu ini ndi'i ni jin anu ni nuu in ñani in tna'a ni ja ka sa'a ña jakue'e ͏―͏jiña'a Jesús.
40019001	Yun te nuu ni ndi'i ni ka'an Jesús tno'o ya'a, te ni kee ya Galilea kua'an ya ja ni jino ya nuu tnii Judea ja oo jioo yute Jordán.
40019002	Te kua'a ndeva'a ñayiu ka ndikin ña jin ya, te yun ni ndasa'a ya ñayiu ka ku'u.
40019003	Yun te ni jinokuei tee ka kuu fariseo ja vi koto tnuni ña de jin ya, te ka jiña'a de: ͏―͏¿A kuu ja xndendoo tna'a in tee jin ñasi'i de nani guaa ni kuu?
40019004	Yun te jiña'a ya: ͏―͏¿A tu ka ka'u ni nuu tutu ii naxa ni sa'a ia Dios ndee jaxtnañu'u ja ni sa'a ya teyii jin ñasi'i?
40019005	Te suni ni ka'an ya: ͏―͏Yun kuu ja xndoo teyii tata de vi nana de, te nitna'a de jin ñasi'i de, te ndi nduu de vi kokuu invaa ni ka ñayiu.
40019006	Yun kuu ja masu uu ka kuu, chi invaa ni ka ñayiu. Te tu na tniuu in tee ja sa'a siin de nagua ni xtnitna'a ia Dios ͏―͏jiña'a ya.
40019007	Yun te ka jikan tno'o ña tee yun: ͏―͏¿Su nau ja ni tatnuni Moisés ja vi kuña'a teyii in tutu nuu ñasi'i de ja vi xndendoo tna'a de, te ndoo ña?
40019008	Yun te jiña'a Jesús: ͏―͏Vi ja inu ndee ini anu ni, guaa ni jandetu Moisés ja vi xndendoo tna'a ni jin ñasi'i ni. Su ndee jaxtnañu'u, chi masu saa ni kuu.
40019009	Su sein, chi ka'an san ja nani kuu teyii ja xndendoo tna'a de jin ñasi'i de ja masu jini ne'e ña ña jin de, te ndakuaka tna'a de jin inka ña'a, te skindee de ña. Te na in ndakuaka tna'a jin ña'a ni ndoo yun, te suni skindee ña yii xtnañu'u ña.
40019010	Yun te ka jiña'a tee ka skua'a jin ya: ͏―͏Nuu ja siun kaa ja ma kuu xndendoo tna'a teyii jin ñasi'i de, vi gua'a ka kuu ja ma kuaka tna'a ñayiu.
40019011	Su yun te jiña'a Jesús: ͏―͏Masu ndi'i ni vi jinkui'nu ini tno'o ya'a, chi nani ñayiu ka ni'i nuu Dios ja vi jinkui'nu ini.
40019012	Su sava tee, chi saa ni kaku maa de ja ma kuu tnanda'a de. Te sava de, chi maa ñayiu ni ka sa'a ja ma kuu vi tnanda'a de. Te sava de, chi tu ka kuini maa de ja vi tnanda'a de, nagua ja kuu vi kunukuechi gua'a de nuu tatnuni ia Dios. Na in kuini ja kuanta'u tno'o ya'a, te na kuanta'ui ͏―͏jiña'a ya.
40019013	Yun te ni ka junsia'a ñayiu suchi kueli nuu Jesús, nagua ja sonee ya nda'a ya siki, te na ndakuatu ya ja ja'i. Su ni ka kuxeen tee ka skua'a jin ya nuu ñayiu ka junsia'a suchi kueli yun.
40019014	Su jiña'a Jesús: ͏―͏Vi kuandetu ni na kikuei maa suchi kueli jian nuu san, te ma vi kasi ni'nu ni ja kikuei, chi nuu tatnuni ia Dios ndee andivi kuu nuu vi koo ñayiu ka kuu na kuinio suchi kueli ya'a ͏―͏jiña'a ya.
40019015	Te ni sonee ya nda'a ya siki suchi kueli yun ja ni jikanta'u ya ja ja'i, te ni kee ya kua'an ya.
40019016	Yun te ni jino in tee kuechi nuu oo ya, te jiña'a de: ͏―͏Tee gua'a kuu ni, Mastru. ¿Nagua kuu jagua'a sa'a san ja koteku san nikuii nikani?
40019017	Te jiña'a Jesús: ͏―͏¿Nau ja xnani ña ni tee gua'a? Te tu na tee gua'a oo, chi maintno'o Dios kuu ia gua'a. Su nuu ja kuini ni ja koteku ni nikuii nikani, te kuantno'o ni tno'o tatnuni ia Dios ͏―͏jiña'a ya.
40019018	Te jiña'a de: ͏―͏¿Ndeja kuu? Yun te jiña'a Jesús: ͏―͏Ma ka'ni ni ndiyi. Ma koskindee tna'a ni. Ma su'u ni. Ma ka'an tno'o ni siki ñayiu.
40019019	Te kuanyu'u kuandetu ni nuu tata ni vi nuu nana ni, te ka'an too ni in ñani in tna'a ni nagua kutoo ni maa ni.
40019020	Yun te jiña'a tee kuechi yun: ͏―͏Ndi'i ya'a skunkuu san ndee lule san. ¿Nagua kuu ka ja ja'ni ña jin san?
40019021	Yun te jiña'a Jesús: ͏―͏Nuu ja kuini ni ja kokuu ni tee ndaa, kua'an ni te xiko ni ndi'i ja neva'a ni, te kuña'a ni nuu ñayiu ka kunda'u, chi saa te koneva'a kua'a ni ndee andivi. Yun te saa kii ni, te kondikin ña ni ͏―͏jiña'a ya.
40019022	Te nuu ni jini so'o tee kuechi yun ja siun ni ka'an Jesús, te ni kusuchi ndeva'a ini de kua'an de, chi tee kuika ndeva'a kuu de.
40019023	Yun te jiña'a Jesús nuu tee ka skua'a jin ya: ͏―͏Ka'an ndaa ndija san ja vijin ndeva'a kuu ja kiuu in tee kuika nuu tatnuni ia Dios ndee andivi.
40019024	Te ka'an tuku san inka jichi ja ñama ka kiuu in cameyu yau in yiki tiku, saa ja kiuu in ñayiu kuika nuu tatnuni ia Dios.
40019025	Te nuu ni ka onini tee ka skua'a jin ya, te ni ka sa'u kuii kuiti ini de, te ka kachi de: ͏―͏¿Na in kuu ja kaku ni'nu nuu saa?
40019026	Te ni ndia'a ña Jesús, te jiña'a ya: ͏―͏Ja nuu ñayiu ñuyiu ya'a, chi vijin kuu, su ja nuu ia Dios, chi ndi'i ni ja kuu sa'a ya.
40019027	Yun te jiña'a Pedro: ͏―͏Su sein, chi vi ni ka xndoo san ndi'i ja ka neva'a san, te ka ndikin ña san, te ¿nagua kuu ja vi ni'i san?
40019028	Te jiña'a Jesús: ͏―͏Ka'an ndaa san ja nuu kenta kiuu ja nduu jaa ñuyiu ya'a, te nukoo maa san ja kuu san Se'e Teyii nuu ye'e tajan nuu mesa ja tatnuni san, te suni vi jinkoo maa ni ja ka ndikin ña ni jin san nuu ndi uxi uu mesa, te vi ka'nde ni kuechi ndi uxi uu tatatno'o Israel.
40019029	Te ndi'i ñayiu ja ka xndendoi ve'i a ñani a kua'i a tatai a nanai a ñasi'i a se'i axi ñu'i ja ja'a sein, te vi ndani'i in ciento jichi kua'a ka, te suni vi ni'i ja vi kotekui nikuii nikani.
40019030	Su kua'a ñayiu ka kuu na'nu vitna vi nduu lulei, te kua'a ñayiu ka kuu lule vitna vi nduu na'nui ͏―͏jiña'a ya.
40020001	Te jiña'a Jesús: ͏―͏Nuu tatnuni ia Dios ndee andivi kuu inuu jin in tee kuu lamu ja jitu de nuu ñu'u. Te ne'e ndeva'a ni kee de kua'an de nduku de ñayiu ja vi satniuu nuu uva de.
40020002	Te ni ka ndatno'o de jin tee vi satniuu yun ja tniuya'u de nagua ya'u in kiuu. Te ni tetniuu ña de kua'ankuei tee yun vi satniuu de nuu uva de.
40020003	Yun te ni kee tuku de kua'an de nuu ka iin ne'e, te ni jini de tee ka oo uun nuu ya'u yun.
40020004	Te jiña'a de: “Suni kua'ankuei maa ni vi satniuu ni nuu uva san, te tniuya'u san ya'u ndaa”, jiña'a de, te kua'ankuei tee yun.
40020005	Yun te ni kee tuku de nuu sau nduu, te inka jichi nuu ka uni ja ñini, te inuu ni ni sa'a de jin sava tee yun.
40020006	Te nuu ka u'un ja ñini, te ni ja'an tuku de nuu ya'u yun, te ni jini de ka oo tuku tee tu na tniuu ka sa'a, te jiña'a de: “¿Nau ja vini nduu ni ka oo ni ya'a, tu na tniuu ka sa'a ni?”
40020007	Te ka jiña'a tee yun: “Saa, chi tu na in tatu ña jin san ja vi satniuu san”. Yun te jiña'a de: “Suni kua'ankuei ni vi satniuu ni nuu uva san, te vi ni'i ni ya'u ndaa”, jiña'a de.
40020008	’Te nuu ni kunee, te jiña'a tee kuu lamu yun nuu tee yinda'a tee ka satniuu yun: “Ndakana ni tee ka satniuu jian, te tniuya'u ni de. Jinkondee ni xna ka tee ni kiukuei sandi'i, te xndi'i ni jin tee ni kiukuei xtnañu'u”, jiña'a de.
40020009	Yun te ni jinokuei tee ni kiukuei saa ka u'un ni ka yun, te vi ni ka ni'i ndi'i de nagua ya'u in kiuu.
40020010	Te sandi'i saa ni jinokuei tee ni kiukuei xtnañu'u yun, te ni ka ka'an de ja kua'a ka vi ni'i de, su ni ka ni'i in in de nagua ya'u ja kuu in kiuu.
40020011	Te nuu ni ka ni'i de xu'un de, te ni ka keja'a de ka ka'an kuechi de siki tee kuu lamu yun.
40020012	Te ka jiña'a de: “Tee ni kiukuei sandi'i ya'a vi invaa in tno'o ni ore ni ka satniuu de, te inuu ni tniuya'u ni de jin in in sein nda'u ja ni ka jandee ini san ni ka inee san ni nduu ni nduu nuu ka'ni”, ka jiña'a de.
40020013	Yun te ni ka'an lamu yun nuu in tee yun: “Amigo, tu na in jakue'e sa'a ña san jin ni. ¿A masu ni ka ndatno'o nagua ya'u in kiuu?
40020014	Tnii ni nagua kuu ya'u ni, te kua'an ni, chi kuini san ja inuu ni tniuya'u san tee ni kiukuei kuee jin maa ni.
40020015	¿Axi ma kuu sa'a san nagua kuini maa san jin xu'un san? ¿A kukuasun ini ni ja tee va'a ini kuu san?” jiña'a de.
40020016	Te yun guaa ñayiu xtnañu'u vitna vi kokui jasandi'i, te ñayiu sandi'i vi nduu ñayiu xtnañu'u. Chi kua'a ñayiu kana ia Dios, su joo ni ñayiu ndakaji ya ͏―͏jiña'a Jesús.
40020017	Te nuu mandakuei Jesús maa Jerusalén, te ni kene'e siin ya ndi uxi uu tee ka skua'a jin ya nuu ichi yun, te jiña'a ya:
40020018	͏―͏Vitna ja mandakueio Jerusalén, te vi xtuu ña ñayiu jin sein ja kuu san Se'e Teyii nuu nda'a tee ka kuu nija'nu nuu sutu vi nuu tee ka kaxtno'o Ley Moisés, te vi ka'an de ja na kuu san.
40020019	Te vi ndasia'a ña de nda'a tee inka ñuu, nuu vi koskindee ña de, vi vi kani ña de, te vi katakaa ña de nuu nda'a cruz. Su nuu uni kiuu, te ndateku san ͏―͏jiña'a ya.
40020020	Yun te ni jino ñasi'i Zebedeo jin nduu seyii ña, te ni ka jinkuiin jiti ña nuu Jesús, te ni jikan ña in jandiuxi nuu ya.
40020021	Te jiña'a ya: ͏―͏¿Nagua kuini ni? Yun te jiña'a ña: ͏―͏Kuandetu ni joo kiuu tatnuni ni ja na vi jinkoo nduu seyii san jin ni, in nda'a kua'a ni, te inkai nda'a satni ni.
40020022	Yun te jiña'a Jesús: ͏―͏Tu ka jini ni nagua kuu ja ka jikan ni. ¿A kuu vi ko'o ni nuu vasu ja ko'o san ja kuu tnundo'o xeen ja tna'a san? ¿Te a kuu vi kuandute ni jin tnundo'o nagua kii siki san? ͏―͏jiña'a ya. ͏―͏Kuu ͏―͏ka jiña'a de.
40020023	Yun te jiña'a ya: ͏―͏Ja ndaa ja kuu vi ko'o ni nuu vasu ja ji'i san, te vi kuandute ni jin tnundo'o nagua ni jandute san, su ja vi jinkoo ni nda'a kua'a san vi nda'a satni san, chi masu maa san kuu ja taa, chi ja ni sa'a tua'a maa Tata Dios na ñayiu ka kuu ja vi ni'i ͏―͏jiña'a ya.
40020024	Su nuu ni ka jini uxi ka tee ka skua'a jin ya tno'o ya'a, te ni ka kiti ini de nuu nduu ñani yun.
40020025	Yun te ni ndakana ña Jesús, te jiña'a ya: ͏―͏Ja ka jini maa ni ja tee ka tatnuni nuu sava ka ñuu, chi ka tatnuni xeen de nuu ñayiu ñuu de. Te tee ka kuu nija'nu ka nuu sava ñayiu, chi ka xtaku ni'i de tniuu nagua ka kuini maa de.
40020026	Su ne'u maa ni, chi masu saa kokuu, chi na in ka'an ja kokuu ka'nu ne'u ni, te kuini ja kunukuechi nuu sava ka ni.
40020027	Te na in ka'an ja kokuu ñayiu kuka'nu ne'u ni, te kuini ja kokunukuechi nuu ni.
40020028	Te suni saa ni sein ja kuu san Se'e Teyii, chi masu vaji san ja vi kunukuechi ñayiu nuu san, chi vaji san ja kunukuechi san nuu ñayiu, te soko san maa san ja junku'un ya'u nagua ja kua'a ñayiu ndatau san nuu jakue'e ͏―͏jiña'a ya.
40020029	Te nuu ni ndekuei ya ñuu Jericó, te kua'a ndeva'a ñayiu ka ndikin ña jin ya.
40020030	Te yu'u ichi yun ka nukoo uu tee ka ku'u nduchi nuu. Te nuu ni ka onini de ja ya'a Jesús, te ni ka kana jaa de: ͏―͏Jito'o san, ndikin tata ndee rey David, kunda'u ini ña ni jin san ͏―͏ka jiña'a de.
40020031	Te ni ka kuxeen ñayiu yun nagua ja na vi kasi yu'u de. Su saa sua'a ni ka kana jaa ka de, ka jiña'a de: ͏―͏Jito'o san, Se'e ndee David, kunda'u ini ña ni jin san.
40020032	Yun te ni jinkuiin Jesús, te ni kana ña ya, te ni jikan tno'o ña ya: ͏―͏¿Nagua ka kuini ni ja sa'a san jin ni?
40020033	Te ka jiña'a de: ͏―͏Jito'o san, ka kuini san ja na vi ndanune nduchi nuu san.
40020034	Yun te ni kunda'u ini ña Jesús, te ni ke'e ya nduchi nuu de, te vi ore saa ni ka ndanune nduchi nuu nduu de, te ni ka jata ndikin ña de jin ya kua'ankuei de.
40021001	Te nuu ni ka kuyatni Jesús Jerusalén, te ni jinokuei ya ñuu Betfagé yatni yuku nani Olivos, te ni tetniuu ya uu tee ka skua'a jin ya.
40021002	Te jiña'a ya: ͏―͏Kua'ankuei ni ñuu luluu ja kaa ichi nuu ni sua'a, te yun vi junku'un ni in mentu si'i nu'ni ti jin in mentu luluu, te vi ndajin ni ti, te kikuei ni jin ti.
40021003	Te nuu na in ka'an, te vi kuña'a ni sua'a: “Maa Jito'o jiniu'u ti, su vini ndatetniuu ya ti” vi kuña'a ni ͏―͏jiña'a ya.
40021004	Te saa ni kuu ndi'i ya'a, nagua skunkuu tno'o ni ka'an tee ni ndakani tno'o maa Dios ndee jana'a nuu tee de nuu tutu ii:
40021005	Vi kuña'a ni nuu ñayiu ñuu Sión: “Vi kondia'a, chi ya'a vaji nda'u vaji kee rey ron, yoso de in mentu, in mentu luluu, se'e mentu si'i kiti jiso”.
40021006	Yun te ni ja'ankuei tee ka skua'a jin ya, te ni ka sa'a de nagua ni tatnuni ya.
40021007	Ni kekuei de jin mentu si'i yun vi se'e ti, te ni ka sonee de sa'un de yata ti, te ni ka koso Jesús ti.
40021008	Te ka oo kua'a ndeva'a ñayiu yun, te savai ka skai sa'uin ini ichi yun, te savai ka ja'nde nda'a yutnu kuii yun, te ka tanduei ini ichi yun.
40021009	Te ñayiu ka yoxno'o vi ñayiu ka intandikin ka kana jai: ͏―͏¡Ka'nu kuu maa ni, ndikin tata ndee David! ¡Na ta'u na ndetu ia vaji jin jaka'nu maa Jito'o Dios ja kotatnuni ya! Ka'nu kuu maa ni ja vaji ni ndee sukun.
40021010	Te nuu ni kiuu ya maa Jerusalén, te ndi'i ñayiu ñuu yun ni ka kuvaa, te ni ka jikan tno'o tna'i: ͏―͏¿Na in kuu tee ya'a?
40021011	Te ka jiña'a sava ñayiu: ͏―͏Tee ya'a kuu Jesús, tee ndakani tno'o maa ia Dios, tee ñuu Nazaret ja tnii Galilea ͏―͏ka jiña'i.
40021012	Te ni kiuu Jesús nuu veñu'u maa ia Dios, te ni kene'e ya ndi'i ñayiu ka xiko vi ñayiu ka ki'in nuu veñu'u yun, te ni xndonso ya mesa ñayiu ka sama xu'un vi tei nuu ka nukoo ñayiu ka xiko sata.
40021013	Te jiña'a ya: ͏―͏Yoso nuu tutu ii: “Ve'e rin, chi ve'e nuu ka ndakuatu ñayiu konani”, kachi ia Dios. Su maa ni, chi ka sa'a ni na kuinio in yau kava kui'na ͏―͏jiña'a ya.
40021014	Yun te ni jinokuei ñayiu ka ndesi nduchi nuu vi ñayiu ka ku'u si'in nuu oo ya veñu'u yun, te ni ndasa'a ña ya.
40021015	Su nuu ni ka jini tee ka kuu nija'nu nuu sutu vi tee ka kaxtno'o Ley Moisés, ndi'i javii java'a sa'a ya, vi ja ka kana suchi kueli nuu veñu'u yun, ka jiña'i: “¡Ka'nu kuu maa ni, ndikin tata ndee David!”, te ni ka kiti ini de.
40021016	Te ka jiña'a de nuu ya: ͏―͏¿A nini ni ja ka ka'an suchi kueli yun? Te jiña'a Jesús: ͏―͏Nini san. ¿Su a tu ka ka'u sa'un maa ni nuu tutu ii nuu ka'an sua'a: “Ni sa'a va'a ni yu'u suchi kueli vi yu'u suchi ka jaxin ja vi katai yaa ja ka ndakuanta'ui nuu ni”?, kachi tutu ii ͏―͏jiña'a ya.
40021017	Yun te ni xndoo ña ya, te ni kee ya kua'an ya ñuu Betania, te yun ni ndoo ya jakuaa yun.
40021018	Te nuu matuu inka kiuu, te kuano'o ya maa ñuu Jerusalén. Yun te ni kokin ya.
40021019	Te ni jini ya in tnu tichi iuu ja oo yatni yu'u ichi yun, te ni ja'an ya nuu tnu, te tu nagua ni ni'i sa'un ya, chi nani nda'a kuii tnu ka oo. Te jiña'a ya nuu tnu tichi iuu yun: ͏―͏Vini in ka kiti vixin ma kuun nuu ron. Te vi ore saa ni yichi tnu tichi iuu yun.
40021020	Te ni ka jini tee ka skua'a jin ya ja siun ni kuu, te ni ka sau kuii ini de, te ni ka jikan tno'o ña de jin ya: ͏―͏¿Naxa ni sa'a ni ja vi ñama kuiti ni yichi tnu tichi iuu ya'a? ͏―͏ka jiña'a de.
40021021	Te jiña'a Jesús: ͏―͏Ka'an ndaa ndija san ja nuu ja vi kandija ni, te ma vi ndakani ini ni a saa axi ña'a, te masu maintno'o siki tnu tichi iuu ya'a kuu vi sa'a ni, chi suni nuu ja vi kuña'a ni nuu tinduu ya'a: “Kujioo te makee ndee nuu ndute mar yun”, te vi saa kokuu.
40021022	Chi ndi'i nagua ka jikan ni nuu ia Dios nuu ka ndakuatu ni, nuu ja ka kandija ni, te ndi'i vi ni'i ni ͏―͏jiña'a ya.
40021023	Yun te ni ndiuu Jesús nuu oo veñu'u. Te nini kaxtno'o ya tno'o ia Dios nuu ñayiu, te ni jinokuei tee ka kuu nija'nu nuu sutu vi tee ka kuu nija'nu ñuu yun nuu oo ya, te ka jiña'a de: ͏―͏¿Na in tatnuni ja sa'a ni tniuu ya'a, axi na in ni chitniuu ña ja sa'a ni ya'a? ͏―͏ka jiña'a de.
40021024	Te jiña'a Jesús: ͏―͏Suni sein na kakan tno'o ña san in tno'o jin ni. Te nuu ja vi ka'an ni, te suni ka'an san na in tatnuni ja sa'a san tniuu ya'a.
40021025	¿Na in ni tatnuni ja oskuandute Juan? ¿A maa ia Dios oo ndee andivi, axi ñayiu ñuyiu ya'a? ͏―͏jiña'a ya. Yun te ni ka jinkondee de ka tee tna'a de, te ka ka'an de: ͏―͏Nuu ja vi kuña'o ja ia Dios ni tatnuni, te kachi de: “¿Te nau ja tu ni ka kandija ni nuu saa?”
40021026	Te nuu ja na vi kuña'o ja ñayiu ñuyiu ni ka tatnuni, te ka yu'o ñayiu ñuo ja vi kiti ini nuo, chi ndi'i ka kandija ja Juan, chi tee ni ondakani tno'o ia Dios ni okuu de ͏―͏ka kachi de.
40021027	Te ka jiña'a de nuu Jesús: ͏―͏Tu ka jini san. Te jiña'a ya: ͏―͏Nuu saa te suni sein ma kaxtno'o san na in tatnuni ja sa'a san tniuu ya'a ͏―͏jiña'a ya.
40021028	Yun te ni jikan tno'o ña Jesús: ͏―͏¿Naxa ka kachi tna ni? Oo in tee neva'a uu seyii de, te ni jino de nuu se'e xtnañu'u de, te jiña'a de: “Kua'an vitna, vi seyii, te satniuu ron nuu uva rin”.
40021029	Te jiña'a seyii de yun: “Tu ka'an san ki'in san”, jiña'i. Su nuu kuee ka, te ni ndatna'u ini, te kua'in.
40021030	Yun te ni jino de nuu inka seyii de yun, te inuu ni ni ka'an de jin suchi yun. Te jiña'i: “Vatuka, vi jito'o san, ki'in san”, jiña'i. Su tu ni ja'in.
40021031	¿Te ndee suchi ya'a ni sa'a nagua kuini tatai? ͏―͏jiña'a ya. Te ka jiña'a tee yun: ͏―͏Suchi xtnañu'u yun. Yun te jiña'a Jesús: ͏―͏Ka'an ndaa ndija san ja tee ka xtutu xu'un impuestu vi ñasi'i ka xiko maa, ka kuu ja kiukuei xna ka nuu tatnuni ia Dios saa in in maa ni.
40021032	Chi ni kii Juan nuu maa ni, te ni kaxtno'o de ichi ndaa, nagua kuini ia Dios, te tu ni ka kandija ni. Su tee ka xtutu xu'un impuestu vi ña'a ka xiko maa, chi ni ka kandija. Su maa ni, chi visi ka ndia'a ni ya'a, te tu ka ndatna'u ini ni ja naxa vi kandija ni.
40021033	’Vi konini ni na ka'an san inka tno'o jioni'i. Ni oo in tee neva'a ñunde'i, te ni xtee de tnu uva de, te ni jasi de tnu vi ni sava'a de in nuu koku'ni de nduxi uva de, te ni sa'a de in ve'e sukun nuu vi koxnee sukun ñayiu, nagua kuu vi kokotoi ndi'i ja neva'a de, te ni jiña'a nuu de ñunde'i de nuu sava tee ja vi kokutu de, te vi tniuya'u de ñunde'i yun, te ni kee de kua'an jika de.
40021034	Te nuu ni kuyatni kiuu ja ndututu uva yun, te ni tetniuu de tee ka jinokuechi nuu de ja vi nuki'in tee yun uva ja ndani'i maa de nuu tee ka jitu ñunde'i yun.
40021035	Su tee ka jitu ñunde'i yun, chi ni ka tnii de tee ka jinokuechi yun, te in de ni ka kani de, te inka de ni ka ja'ni de, te inka de ni ka kuun ña de yuu.
40021036	Yun te ni tetniuu tuku de kua'a ka tee ka jinokuechi nuu de saa jaxtnañu'u, te inuu ni ka sa'a ña de.
40021037	’Te sandi'i, te ni tetniuu de se'e de, chi ni ndakani ini de: “Vi konee yiñu'u de nuu seyio”.
40021038	Su tee ka jitu nuu ñunde'i yun, chi nuu ni ka jini de seyii tee xiin uva yun, te ni ka ndatno'o tna'a de: “Suchi ya'a kuu suchi sa'a jajin uva ya'a. Na ki'inkueio te vi ka'nio jin, te na vi sa'a jajin mao uva ya'a”, ka kachi de.
40021039	Te ni ka kakuiko ña de jin, te ni ka kene'e ña de yu'u nuu oo uva yun, te ni ka ja'ni ña de ͏―͏jiña'a ya.
40021040	Yun te jikan tno'o ña ya: ͏―͏Te nuu na ndii maa jito'o uva yun, ¿naxa sa'a ña de jin tee ka jitu yun? ͏―͏jiña'a ya.
40021041	Yun te ka jiña'a de: ͏―͏Ni ma kunda'u ini ña de, chi ka'ni ña de jin tee kue'e ndeva'a yun, te kuña'a nuu de ñunde'i de yun nuu sava ka tee ja vi kutu de, te vi ndakuña'a de uva ja kokuu kuenta maa de, nagua yoo kee maa ti ͏―͏ka jiña'a de.
40021042	Te jiña'a Jesús: ͏―͏¿A tu ka ka'u sa'un ni nuu tutu ii nuu ka'an sua'a: Kava ja ni ka skexiko tee ka sa'a ve'e, ni nduu kava ka'nu ja yituu skina ve'e, te maa Jito'o Dios ni sa'a yun, te vi ka sa'u kuii kuiti inio ka ndia'o? Kachi tutu ii.
40021043	’Te yun guaa ka'an san ja ndakindee ia Dios nuu tatnuni ya nuu ni, te kuña'a ya nuu ñayiu ja vi satniui nagua kuini maa ya.
40021044	Te na ñayiu kanakau siki kava yun, te vi kuechi kueli. Te na ñayiu xiin siki kanakau kava yun, te vi sa'a yuchi ña ͏―͏jiña'a Jesús.
40021045	Te nuu ka onini tee ka kuu nija'nu nuu sutu vi tee ka kuu fariseo ja ka'an jioni'i ya, te ni ka jinkui'nu ini de ja siki maa de ka'an ya.
40021046	Su nuu ni ka nduku de naxa vi kakuiko ña de, te ni ka yu'u de ja vi kiti ini ñayiu ñuu nuu de, chi ka kandijai ja in tee ndakani tno'o maa ia Dios kuu ya.
40022001	Yun te ni ka'an tuku Jesús inka jichi tno'o jioni'ni, te jiña'a ya:
40022002	͏―͏Nuu tatnuni ia Dios ndee andivi kuu inuu jin in rey ja ni sa'a de in viko ja tnanda'a seyii de.
40022003	Te ni tetniuu de tee ka jinokuechi nuu de ja vi junkuaka de ñayiu ni kana maa de ja vi koo nuu viko yun, su tu ni ka kuini ñayiu yun ja ki'inkuei.
40022004	Yun te ni tetniuu tuku de sava ka tee ka jinokuechi nuu de, te jiña'a de: “Kua'ankuei te vi kuña'a ron nuu ñayiu ni ka kana rin ja vi koo nuu viko ya'a: Ne'ekuei ni, chi ja ni sava'a san ndei, te ni tatnuni san ni ka ja'ni isndiki vi kiti inu ndatnu ka, te ndi'i ja oo tua'a. Te yun guaa ne'ekuei ni viko tnanda'a ya'a, vi kuña'a ron”, jiña'a de.
40022005	Su tu ni ka chikuenta ña ñayiu yun. Te savai kua'an nuu jitui vi savai kua'an nuu xikoi.
40022006	Te sava kai, ni ka kakuiko ña jin tee ka jinokuechi yun, te ndeva'a ndetnuni ni ka sa'a ñai vi ndee ni ka ja'ni ñai.
40022007	Su nuu ni jini tee kuu rey yun, te ni kiti ini ndeva'a de. Te ni tetniuu de soldado de ja ni ka ja'ni de ñayiu ka ja'ni ndiyi yun vi ni ka teñu'u de ñuu yun.
40022008	Yun te jiña'a de nuu tee ka jinokuechi nuu de: “Vi ja ndaa ja ndi'i ja oo tua'a ja koo viko tnanda'a ya'a, su tu ka oo tu ka ndaa ñayiu ni kana rin yun ja kikuei.
40022009	Su kua'ankuei taka ichi na'nu, te vi kana ron nani kuu ni ñayiu vi jinkuntna'a jin ron na kikuei viko tnanda'a ya'a”, jiña'a de.
40022010	Yun te ni kekuei tee ka jinokuechi yun kua'ankuei de taka ichi, te ni ka xtutu de ndi'i ñayiu va'a vi ñayiu kue'e ja ni ka jinkuntna'a jin de, te ni ka chitu ñayiu ve'e viko yun.
40022011	’Yun te ni ndiuu tee kuu rey yun ja kondia'a de ñayiu ka oo viko yun, te ni jini de in tee ja tu ni'nu de sa'un viko tnanda'a yun.
40022012	Te jiña'a de: “Amigo, ¿naxa ni kiuu ni ya'a ja tu na sa'un viko tnanda'a ni'nu ni?”, jiña'a de. Te tu ni ka'an sa'un ni tee yun.
40022013	Yun te jiña'a tee kuu rey yun nuu tee ka jinokuechi yun: “Vi ku'ni nda'a de vi si'in de, te vi sia'a de ndee ye'e nuu nee yun, te yun na konda'i kokana maa de vi na ndaka'ñi no'o de”, jiña'a rey.
40022014	Chi kua'a ñayiu kana ia Dios, su joo ni ñayiu kaji ya ͏―͏jiña'a Jesús.
40022015	Yun te kua'ankuei tee ka kuu fariseo yun, te ni ka ndatno'o tna'a de naxa vi sa'a de ja kanakau Jesús jin tno'o ka'an ya ja vi xtavi kuechi ña de.
40022016	Te ni ka tetniuu de tee ka skua'a jin de vi tee ka yinduu nuu Herodes, te ka jiña'a tee yun nuu Jesús: ͏―͏Mastru, ka jini san ja tee ka'an ndaa kuu ni, chi kaxtno'o ndaa ni ichi ia Dios, te tu ndi'ni ni nagua ka ka'an ñayiu, chi tu ndia'a ni naxa ka oo ka ndaa ñayiu, chi inuu ni kuu ndi'i ñayiu nuu maa ni.
40022017	Te na kachi tna ni, ¿a vatuka kuu ja vi kuña'a san xu'un impuestu nuu César, tee tatnuni ñuu Roma, axi ña'a? ͏―͏ka jiña'a de.
40022018	Su Jesús, chi ja ni jini ya ja masu ka ndakani va'a ini de, te jiña'a ya: ͏―͏Se'e ndijani ini, ¿nau ja ka ki'in vijin ña ni?
40022019	Vi xne'e ni in xu'un ja jinkunya'u ja impuestu ͏―͏jiña'a ya. Te ni ka jiña'a de in xu'un kaa nuu ya.
40022020	Te jiña'a ya: ͏―͏¿Na in xiin yunuu kuu ja ndee ya'a, vi na xiin sivi kuu ja yoso ya'a? ͏―͏jiña'a ya.
40022021	Te ka jiña'a de: ͏―͏Yunuu César, tee tatnuni ñuu Roma kuu. Yun te jiña'a ya: ͏―͏Nuu saa te vi kuña'a ni nuu César nagua kuu kuenta maa César, te nuu ia Dios ja kuu kuenta maa ya.
40022022	Te nuu ni ka onini de ja siun jiña'a ya, te vi ni ka sa'u kuii kuiti ini de. Te ni ka xndoo ña de jin ya, te kua'ankuei de.
40022023	Te vi maa kiuu yun, ni jinokuei tee ka kuu saduceo nuu oo Jesús. Te tee yun, chi tu ka kandija de ja vi ndateku ndiyi, te ni ka jikan tno'o de ya,
40022024	te ka jiña'a de: ͏―͏Mastru, ni ka'an Moisés ja nuu na in tee oo ñasi'i na kuu, te tu na se'e de oo jin ña, kuini ja ñani de ndatnanda'a jin ñasi'i de, nagua ja koo se'e ña jin tee yun, te nukuiin nuu tniuu ndi ñani de ni ji'i yun.
40022025	Nuu saa te ni ka oo uja ñani ne'u san. Te tee xtnañu'u yun ni tnanda'a de jin ñasi'i de, te ni ji'i de, su tu na se'e de ni oo jin ña, te ni xndendoo de ñasi'i de nuu ñani kuu uu de.
40022026	Te suni saa ni ndo'o tee kuu uu yun vi tee kuu uni vi guaa ndee ni kenta ndi uja de.
40022027	Te nuu ni ndi'i de ni ka ji'i, te suni ni ji'i ñasi'i yun.
40022028	Su nuu vi ndateku ndiyi yun, ¿ndee de kuu ja kondeka ña ja siun vi ndi uja de ni ka tnanda'a jin ña? ͏―͏ka jiña'a de.
40022029	Yun te jiña'a Jesús: ͏―͏Masu vatuka ka ka'an ni, chi tu ka jinkui'nu ini ni naxa ka'an nuu tutu ii, te ni jaka'nu sa'a ia Dios.
40022030	Chi nuu vi ndateku ndiyi, ma vi kuaka tna'i, ni ma vi kuña'i se'i ja vi tnanda'i, chi vi kokui na kuinio ia ka jinokuechi nuu maa Dios oo ndee andivi.
40022031	Su ja ka ka'on ja vi ndateku ndiyi, ¿a tu ka ka'u ni nuu tutu ii naxa ka'an ia Dios nuu jiña'a ya:
40022032	“Maa rin kuu Dios Abraham vi Dios Isaac vi Dios Jacob”? Chi ia Dios, masu Dios ñayiu ka ji'i kuu ya, chi ia Dios ñayiu ka teku kuu ya ͏―͏jiña'a ya.
40022033	Te nuu ni ka onini ñayiu yun, te ni ka sa'u kuii kuiti ini tno'o kaxtno'o ya.
40022034	Yun te nuu ni ka jini tee ka kuu fariseo ja ni skasi yu'u ya tee ka kuu saduceo, te ni ka ndututu de ja ni ka ndatno'o tna'a de.
40022035	Te ne'u de ni kee in tee kaxtno'o Ley, te jikan tno'o vijin ña de jin ya, chi kuini de ja koto tnuni ña de, te jiña'a de:
40022036	͏―͏Mastru, ¿ndee tno'o kuu tno'o ka'nu ka ja tatnuni nuu tutu Ley? ͏―͏jiña'a de.
40022037	Te jiña'a Jesús: ͏―͏“Kutoo ni Jito'o Dios jin ndi'i ndee ini ndee anu ni vi jin ndi'i jajintnuni ni”.
40022038	Te tno'o ya'a kuu tno'o xtnañu'u vi tno'o ka'nu ka ja tatnuni nuu tutu Ley.
40022039	Te tno'o kuu uu, chi vi kintna'a inuu ni, te ka'an: “Ka'an too ni in ñani in tna'a ni nagua kutoo ni maa ni”.
40022040	Chi nuu ndi nduu tno'o tatnuni ya'a ni kekuei ndi'i tno'o yoso nuu Ley Moisés vi tno'o ja ni ka kaxtno'o tee ni ka ndakani tno'o ia Dios ndee jana'a ͏―͏jiña'a ya.
40022041	Te vi nini ka oo tutu ka tee ka kuu fariseo yun, te ni jikan tno'o ña Jesús,
40022042	te jiña'a ya: ͏―͏¿Naxa ka ndakani tna ini ni jin Kristu? ¿Na xiin ndikin tata kuu? ͏―͏jiña'a ya. Te ka jiña'a de: ͏―͏Ndikin tata ndee David kuu.
40022043	Yun te jiña'a ya: ͏―͏Nuu saa te ¿naxa kuu ja David ni xnani de Jito'o de ni sa'a Espíritu ia Dios? Chi ni ka'an David:
40022044	Ni ka'an Jito'o Dios nuu Jito'o san: “Junkoo ichi nda'a kua'a rin vi guaa ndee na sa'a rin ja ka ka'an u'u ña jin ron ndee chii ja'a ron”, kachi ia Dios, ni tee David sua'a.
40022045	¿Te naxa kuu kokuu ndikin tata ña David jin ia ni tetniuu Dios nuu ja David xnani ña Jito'o de? ͏―͏jiña'a ya.
40022046	Te ni in de, ña ni ka ni'i ka de ni in tno'o ja vi ka'an de. Te ndee kiuu yun ni in ka de ña ni ka kundee ini de ja vi kakan tno'o ka ña de jin ya.
40023001	Yun te ni ka'an Jesús jin ñayiu vi tee ka skua'a jin ya, te jiña'a ya:
40023002	͏―͏Tee ka kaxtno'o Ley vi tee ka kuu fariseo ka kuu tee ka netniuu ja ka kaxtno'o de naxa ka jinkui'nu ini de nuu Ley ni tee Moisés.
40023003	Nuu saa te vi kuantno'o ni tno'o ka ka'an de, te vi sa'a ni ndi'i nagua ka kaxtno'o de. Su ma vi sa'a ni nagua ka sa'a de, chi ka ka'an de, su tu ka skunkuu de ja vi sa'a de.
40023004	Chi jin tno'o ka kaxtno'o de ka ju'ni de in javee, ja vijin kuu ja vi skunkuu ñayiu. Te ka sonee de nuu soko ñayiu, te maa de, chi vini in xinda'a de tu ka kuini de ja vi skanda de ja vi skunkuu de tno'o ka kaxtno'o de.
40023005	Te ndi'i ka sa'a de nagua ja na vi kuni ñayiu, chi ka sa'a na'nu ka de jatnu nuu ka ñu'u tutu ii ka ndee tnee de vi sukun nda'a de, te suni ka sa'a nani ka de tivolo yua'a yu'u sa'un de saa sava ka ñayiu nuu ka ndakuatu de.
40023006	Te ka kutoo de vi jinkoo de nuu tei yiñu'u ka nuu ka jaa de xtaa vi nuu tei yiñu'u ka ini ve'e ii sinagoga.
40023007	Te ka junkuaan ini de ja vi ka'an yiñu'u ñayiu nuu ka ndakan tno'o ñai jin de nuu ya'u, te na vi xnani ñai mastru.
40023008	’Su maa ni, ma vi kondioo ini ni ja vi xnani ña ñayiu jin ni mastru, chi ndi'i ni ka kuu ñani, te invaa ni mastru ka neva'a ni, te suu ya kuu Kristu.
40023009	Te ma vi xnani ni “tata yua san” ni in tee ñuyiu ya'a, chi invaa ni ia kuu tata yuao, te suu ya oo ndee andivi.
40023010	Ni ma vi nduku ni ja vi sa'a na'nu ña ñayiu ja vi kokuu ni mastru, chi invaa ya kuu ka'nu, te suu ya kuu Kristu.
40023011	Te na in kokuu ka'nu ne'u ni, te na kokunukuechi de nuu sava ka ni.
40023012	Chi na in sa'a ka'nu maa, te kokuu lule. Te na in sa'a lule maa, te kokuu ka'nu ͏―͏jiña'a ya.
40023013	’¡Su nda'u ni ka maa ni, tee ka kaxtno'o Ley vi tee ka kuu fariseo, se'e ndijani ini! Chi ka jasi ni ichi ja kiukuei ñayiu nuu tatnuni ia Dios andivi, te vini maa ni, tu kiukuei ni, te ni tu ka jandetu ni ja kiukuei ñayiu ka nduku ja kiukuei.
40023014	’¡Nda'u ni ka maa ni, tee ka kaxtno'o Ley vi tee ka kuu fariseo, se'e ndijani ini! Chi ka kindee ni ve'e ña'a ni ka ndonda'u, te vi ja ma vi kuni ñayiu, te kani ndeva'a ka ndakuatu ni. Te yun guaa kua'a ka tnundo'o kii siki ni.
40023015	’¡Nda'u ni ka maa ni, tee ka kaxtno'o Ley vi tee ka kuu fariseo, se'e ndijani ini! Chi ka jiondita ni nuu mar vi nuu ñu'u yichi, ka nduku ni ñayiu vi kandija ña. Te nuu ka kandijai tno'o ka kaxtno'o ni, te ka sa'a ni ja ñayiu yun vi ndee uu jichi kua'a ka tnundo'o kii siki nuu andeya, saa maa ni ja ka kaxtno'o ni.
40023016	’¡Nda'u ni ka ni, chi tee kuaa ka kuu ni nuu ñayiu ka ndikin ña! Chi ka ka'an ni: “Nuu ja na in ñayiu kee yu'u nuu veñu'u ka'nu, te masu nagua kuu, su nuu ja na in kee yu'u nuu oro oo veñu'u yun, te kanuu ja skunkui”.
40023017	¡Tee vasa vi tee kuaa ka kuu ni! Chi ¿ndee ja kuu ka'nu ka, a oro axi veñu'u ja sa'a ii oro yun?
40023018	Te suni ka ka'an ni: “Nuu na in ñayiu kee yu'u nuu altar, te masu nagua kuu, su nuu ja na in kee yu'u nuu ja ni ka soko ja yoxnee nuu altar yun, te kanuu ja skunkui”.
40023019	¡Tee vasa vi tee kuaa ka kuu ni! Chi ¿ndee ja kuu ka'nu ka, a ja ni soko axi altar ja sa'a ii ja ni soko yun?
40023020	Chi na ñayiu kee yu'u nuu altar, te masu maintno'o nuu altar yun kee yu'i, chi nuu ndi'i ja ndondoso yun.
40023021	Te na in kee yu'u nuu veñu'u ka'nu, te masu maintno'o nuu veñu'u kee yu'i, chi suni nuu Dios, ia oo ini veñu'u yun.
40023022	Te na in kee yu'u andivi, te kee yu'i nuu mesa nuu tatnuni ia Dios vi ndee nuu maa ia Dios ja nukoo ya nuu mesa yun.
40023023	’¡Nda'u ni ka maa ni, tee ka kaxtno'o Ley vi tee ka kuu fariseo, se'e ndijani ini! Chi ka sa'a siin ni uxi ja ciento menta vi anís vi cominu, te ka soko ni nuu ia Dios. Su ka xndoo ni jaka'nu ka nuu Ley ja vi sa'a ndaa ni, te vi kunda'u ini ni ñayiu, te vi kandija ni. Ya'a kuu ja kanuu ka ja vi sa'a ni, te suni maa vi xndoo ni ja vi soko ni.
40023024	¡Tee kuaa ja ka ndikin ña ñayiu ka kuu ni, chi ka skunkuu ni in ja luluu, te ka xndoo ni tniuu ka'nu, na kuinio ja ka sijin ni chiukun kueli, te ka koko ni cameyu!
40023025	’¡Nda'u ni ka maa ni, tee ka kaxtno'o Ley vi tee ka kuu fariseo, se'e ndijani ini! Chi ka kuu ni na kuinio in vasu vi ko'o ja ka ndakate ni yata juera, te anu ni, chi ka oo chitu jin jakui'na vi jane'e jayichi.
40023026	¡Tee kuaa ka kuu maa ni, tee ka kuu fariseo! Vi ndakate ni xna ka ini vasu vi ini ko'o, nagua ja saa ni na koo vii yata juera.
40023027	’¡Nda'u ni ka maa ni, tee ka kaxtno'o Ley vi tee ka kuu fariseo, se'e ndijani ini! Chi ka kuu ni na kuinio ve'e ndiyi ja yayaa ichi yata juera, te luu ndeva'a kaa, su ichi ini, chi ñu'u chitu jin yiki ndiyi vi ndi'i jane'e jayichi.
40023028	Te suni saa ni ka kuu maa ni, chi ka xne'e ni maa ni ja tee ndaa ka kuu ni, su ndee ini anu ni ka xnda'u ni ñayiu vi ka ndakani kue'e ini ni.
40023029	’¡Nda'u ni ka maa ni, tee ka kaxtno'o Ley vi tee ka kuu fariseo, se'e ndijani ini! Chi ka sa'a ni ve'e nuu ka yiyu'u tee ni ka ndakani tno'o ia Dios ndee jana'a, vi ka ndasa'a kutu ni yu'u ñaña tee ni ka sa'a ndaa.
40023030	Te ka ka'an ni: “Nuu sua'a te ni ka oo yoon kiuu ni ka oteku ndi yuao ndee ama ka, chi ma vi chituo de ja vi ka'nio tee ni ka ndakani tno'o ia Dios ndee jana'a”, ka kachi ni.
40023031	Te jin tno'o ka ka'an ni maa ni, ka ndakani ni siki ni ja se'e tee ni ka ja'ni tee ni ka ndakani tno'o ia Dios ndee jana'a ka kuu ni.
40023032	Nuu saa te vi xndi'i ni vi sa'a ni jakue'e ni ka jinkondee jin ndi yua ni.
40023033	’¡Se'e koo vi tatatno'o koo ka kuu ni! ¿Naxa kuu vi kaku ni'nu ni nuu tnundo'o oo nuu andeya?
40023034	Te yun guaa sein, chi tetniuu san tee vi ndakani tno'o ia Dios vi tee ndichi vi tee vi kaxtno'o Ley nuu ndi'i ni. Su sava de vi ka'ni ni; te sava de, vi katakaa ni nuu nda'a cruz; te sava de vi kani ni ini ve'e ii sinagoga; te sava de vi kunu yu'u, te vi sondikin ni de ñuu ñuu.
40023035	Te yun guaa siki ndi'i maa ni nanakau kuechi ja ni ka ja'ni ndi tata ni ñayiu tu na inu kuechi. Ni ka keja'a de ni ka ja'ni de ndee Abel, tee ndaa, vi guaa ndee Zacarías, se'e Berequías, tee ni ka ja'ni de ne'u altar jin veñu'u.
40023036	Te ka'an ndaa ndija san ja ndi'i kuechi ya'a nanakau siki ñayiu ka oo kiuu vitna ͏―͏jiña'a ya.
40023037	Yun te ni ka'an Jesús jin ñuu Jerusalén: ͏―͏Jerusalén, Jerusalén, roon ja ja'ni ron tee ka ndakani tno'o ia Dios vi kani yuu ron tee ni tetniuu ya, ¡nasaa jichi ni kuini rin ja ndaxtutu rin se'e ron na kuinio chiuun ja ndachindijin ti se'e kueli ti, su tu ni kuini ron!
40023038	Su kona'a ron ja kendoo nda'u kendoo kee ve'e ron.
40023039	Chi ka'an ndaa ndija rin ja ndee vitna, te ma vi kuni uun ka ña ron vi guaa ndee na kenta kiuu vi kachi ñayiu: “¡Na ta'u na ndetu ia vaji jin jaka'nu maa Jito'o Dios ja kotatnuni ya!”, vi kachi ͏―͏jiña'a ya.
40024001	Yun te nuu ni ndee Jesús veñu'u ka'nu yun, te nini jika ya kua'an ya, te ni ka kuyatni tee ka skua'a jin ya. Te ni ka xne'e de ndi'i naxa oo veñu'u ka'nu yun.
40024002	Te jiña'a ya: ͏―͏Ndi'i ja ka ndia'a ni ya'a, ka'an ndaa ndija san, jaya'a, chi ma kendoo ni in kava siki inka kava, chi ndi'i tnani ͏―͏jiña'a ya.
40024003	Yun te kua'ankuei ya yuku Olivos, te nuu ni jinkoo ya, te ni jinokuei tee ka skua'a jin ya, te ni ka jikan tno'o siin ña de jin ya, te ka jiña'a de: ͏―͏Kaxtno'o ni na kiuu skunkuu ndi'i tno'o ni ka'an ni ya'a, vi nagua kokuu seña nuu kuyatni kiuu ja ndii ni vi nuu naa ndi'i ñuyiu ya'a ͏―͏ka jiña'a de.
40024004	Yun te jiña'a Jesús: ͏―͏Vi koto gua'a ni maa ni ja tu na in xnda'u ña jin ni.
40024005	Chi kikuei kua'a tee jin sivi san, te vi kachi de: “Maa san kuu Kristu, ia ni tetniuu Dios”, te vi xnda'u de kua'a ñayiu.
40024006	Te vi konini ni ka ka'an ja ka jaxin tna'a ñayiu, vi ya'a yun vi ka'an ja vi kaxin tna'a. Su vi koto ni maa ni ja ma vi yu'u ni, chi nini kuu ja saa kokuu. Su masu yun kuu ja naa ñuyiu.
40024007	Chi vi ndakoo ñuu na'nu ja vi kaxin tna'a jin sava ka ñuu na'nu. Te suni tee netniuu vi kaxin tna'a de jin sava ka tee ka netniuu. Te koo kue'e xeen vi tnama vi ñutnaa taka ñuu.
40024008	Te ndi'i ya'a kuu ja vi inka ni jinkondee tnundo'o.
40024009	’Yun te vi xtuu ña ñayiu jin ni ja vi ndeva'a ndetnuni vi sa'a ñai, te vi ka'ni ñai, te vi kuni u'u ña ndi'i ñayiu ja ja'a sein.
40024010	Te kiuu yun, chi kua'a ñayiu ka kandija vi ndajiokuiin, te vi ndaxtuu tna'a in in mai nuu tee netniuu, vi suni vi ndakuni u'u tna'i.
40024011	Te kua'a tee tno'o vi ndakoo vi kachi ja tee ka ndakani tno'o ia Dios ka kuu de, te vi xnda'u de kua'a ñayiu.
40024012	Te kaya kua'a ndeva'a jakue'e, te kua'a ñayiu ma vi ka'an nda'u tna'a kai.
40024013	Su na ñayiu oo yutnu guaa ndee kiuu sandi'i, te sui kuu ja kaku ni'nu.
40024014	Te kutenuu tno'o va'a naxa tatnuni ia Dios ninii ñuyiu ya'a, nagua ja ndi'i ñayiu na vi kuni, yun te saa ndi'i ñuyiu.
40024015	’Te yun guaa nuu na vi kuni ni ini veñu'u ka'nu Jerusalén ja ka sa'a de jane'e jayichi ja ndoo nda'u veñu'u yun nagua ni ka'an Daniel, tee ni ndakani tno'o ia Dios ndee jana'a. Na in ka'u, te na jinkui'nu ini.
40024016	Nuu saa te na ñayiu ka oo Judea na vi kunu yu'i ki'inkuei guaa ndee nuu yuku.
40024017	Te na in oo yata ve'e, te ma nui ja kene'i ndatniuu oo ini ve'e.
40024018	Te na in oo yuku nuu satniui, te ma ndiokuiin ja nuki'in sa'uin.
40024019	Su ¡nda'u ni ka ña'a ka ñu'u lulu vi ña'a ka jaxin se'e kiuu yun!
40024020	Vi ndakuatu ni nuu ia Dios ja kiuu vi kunu yu'u ni yun, ma kokuu in yoo kuun yua'a ni in kiuu ndatatu.
40024021	Chi kiuu yun koo kua'a ndeva'a tnundo'o ja ni tu na in jini ndee nuu ni jinkoo ñuyiu vi guaa ndee kiuu vitna, te ni ma koo sa'un ka.
40024022	Su kiuu kii tnundo'o yun, chi sa'a ia Dios ja joo ni kiuu kokuu, chi nuu ja masu saa sa'a ya, te tu na in kaku ni'nu. Su ja ja'a ñayiu ni kaji ya kuu ja joo ni kiuu kokuu.
40024023	’Su kiuu yun nuu ja ndee ñayiu ka'an: “Vi kondia'a ni, chi ya'a oo Kristu”, axi “Yun oo Kristu”, te ma vi kandija ni.
40024024	Chi vi ndakoo tee tno'o vi kachi ja Kristu ka kuu, vi tee tno'o vi kachi ja tee ka ndakani tno'o ia Dios ka kuu, te vi sa'a de kua'a jana'nu vi javii, nagua ja vi xnda'u de ñayiu. Te nuu ja kuu, chi vi guaa ndee ñayiu ni kaji maa ia Dios vi xnda'u de.
40024025	Te ja kaxtno'o san ndee vitna nagua ja vi kokuni ni naxa kokuu.
40024026	Te yun guaa nuu ja ka ka'an ñayiu: “Vi kondia'a ni ya, chi nuu ñu'u te'a yun oo ya”, te ma ki'inkuei ni. Axi vi kachi ñayiu: “Vi kondia'a ni ya, chi ini ve'e ya oyu'u ya”, te ma vi kandija ni.
40024027	Chi vi kuni ndi'i ñayiu kiuu ndii sein ja kuu san Se'e Teyii, chi kokuu na kuinio nuu ye'e kani tajan ichi kana nikandii, te ye'e ichi nuu makee.
40024028	Chi vini kunio ndee ni nuu ni kuu ja nduei kiti ni ji'i, chi yun ka kututu chioko lasanko.
40024029	’Su nuu ya'a kunu kiuu tnundo'o yun, te kunee nuu nikandii vi ma ye'e ka yoo, te junkuei kimi ka oo andivi vi kisi jandakui oo andivi.
40024030	Te yun vi kuni ñayiu seña ndee andivi ja mandii sein ja kuu san Se'e Teyii. Te taka ñayiu ñuyiu vi kusuchi ini, te vi nda'i vi kana nuu vi kuni ña jin sein ja kuu san Se'e Teyii, ja mandii san nuu viko ndee andivi jin jaka'nu vi jaye'e tajan.
40024031	Te tetniuu san ia ka jinokuechi nuu maa Dios nuu vi xnda'i jajaa ya trompeta ndee ndi kuun lado ñuyiu ja vi ndaxtutu ya ñayiu ni kaji ia Dios, te vi ndee in lado nuu jinkituu andivi jin ndee inka lado.
40024032	’Vi kutua'a ni tno'o jioni'i ka'an san jin tnu tichi iuu. Nuu jinkondee nduyute tnu, te ndata'u nda'a kueli tnu, yun kuu ja ka jini ni ja ni kuyatni yoo i'ni.
40024033	Te suni nuu ni ka jini ni ndi'i tno'o ya'a, te vi jinkui'nu ini ni ja ja oo yatni san yuye'e ja ndii san.
40024034	Te ka'an ndaa san ja ndi'i tno'o ya'a skunkuu nuu ñayiu vi tna'a tnundo'o ya'a ama ka ja vi kui.
40024035	Ñuyiu ya'a vi andivi, chi ja naa ni kuu. Su tno'o ka'an san, ma naa, chi ndi'i skunkuu.
40024036	’Su ja kiuu vi ore ja ndii san, tu na in jini, ni ia ka jinokuechi nuu maa Dios ja ka oo ndee andivi, te ni maa san ja kuu san Se'e ia Dios, tu jini san, chi maintno'o maa Tata Dios guaa jini ya.
40024037	’Su nagua ni kuu kiuu nuu ni oo Noé, saa kokuu kiuu ja ndajiokuiin sein ja kuu san Se'e Teyii.
40024038	Chi kiuu chia'an ka ja ndaa ndute ñuyiu, ka jaa ka ji'i ñayiu, vi ka jaka tna'i vi ka xtnanda'i se'i guaa ndee kiuu nuu ni kiukuei Noé ini arca.
40024039	Te tu ni ka kandija ñayiu ja kuun sau xeen vi guaa ndee nuu ni ndaa ndute yun, te ni jiso ña jin ndi'i. Te suni saa ni kokuu nuu ndajiokuiin Se'e Teyii ñuyiu ya'a.
40024040	Te kiuu saa vi koo uu tee nuu ka satniuu de, te in de ndakuaka ña ya, te inka de kendoo.
40024041	Uu ñasi'i ka ndiko in ni nuu molinu, te in ña ndakuaka ña ya, te inka ña kendoo.
40024042	’Nuu saa te vi ku'un ini ni, chi tu ka jini ni na ore kuu ja ndii Jito'o ni.
40024043	Su vi kuni ni ya'a, nuu ja in tee xiin ve'e ja jini de na ore kii kui'na, te kondito de, ma kuandetu de ja kiuu kui'na yun ja su'u ndatniuu ve'e de.
40024044	Te yun guaa suni vi kotua'a maa ni, chi ndii Se'e Teyii ore ja tu ka nee tu ka kuu ini ni.
40024045	’¿Ndee tee kuu tee jinokuechi ndaa vi jinkui'nu gua'a ini de ja ni chitniuu ña jito'o de ja kokoto de ñayiu ve'e tee yun, nagua ja kuña'a de ja vi kaa sava ka tee ka jinokuechi yun ore ka kokin de?
40024046	Na ta'u na ndetu tee jinokuechi yun ja nuu ndii jito'o de, te nuku'un ña de ja skunkuu gua'a de ndi'i tniuu ni teku tniuu de.
40024047	Chi ka'an ndaa san ja chitniuu ña jito'o de yun ja suu de kotatnuni nuu ndi'i ja neva'a tee yun.
40024048	Su nuu ja tee kue'e kuu tee jinokuechi yun, te ndakani ini de jin anu de: “Ma ndajiokuiin yachi jito'o”,
40024049	te jinkondee de kani de sava ka tee ka jinokuechi yun, te kaa de vi ko'o de jin tee ka jini yun.
40024050	Te vi sanaa ni, te ndajino jito'o de kiuu tu nee tu kuu ini de vi ore ja tu jini de.
40024051	Te kani ndeva'a ña tee yun, te tnaa ña de nuu vi tniuya'u tee kue'e yun yika kuechi de jin tee inu jani ini. Te yun vi konda'i vi kokana de, te vi ndaka'ñi no'o de.
40025001	Yun te jiña'a Jesús: ͏―͏Nuu tatnuni ia Dios ndee andivi kokuu inuu jin uxi suchi si'i kuechi ja ni ka ki'in lámpara, te kua'ankuei ja mavinutna'i jin in suchi yii tnanda'a.
40025002	Te u'in ka kuu suchi ka ndakaji, te u'in ka kuu suchi vasa.
40025003	Te suchi vasa yun ni ka ki'in lámpara, su tu ni ka yinda'i texe'en olivo ja vi ndachitui lámparai.
40025004	Te suchi ka ndakaji yun, chi ni ka ki'in lámpara vi tindo'o nuu ñu'u texe'en olivo ja vi ndachitui lámparai.
40025005	Te ja siun ni kukuee suchi yii tnanda'a yun, te ni kii ñua'na nui, te ndi'i ni ka kixin.
40025006	Su nuu sau ñuu jakuaa, te ni ka onini ja ka kana jaa: “Ya'a vaji suchi tnanda'a, te vi ndakoo, vi nutna'a ron jin”.
40025007	Yun te ka ndakoo ndi'i suchi si'i kuechi yun, te ni ka ndasava'i lámparai.
40025008	Su yun te ka jiña'a ndi u'un suchi vasa yun nuu ndi u'un suchi ka ndakaji yun: “Vi taa joo texe'en olivo ron, na ndee nuu lámpara rin, chi nda'va, ka'an”, ka jiña'i.
40025009	Yun te ka jiña'a suchi ka ndakaji yun: “Ña'a, chi kana saa ma kenta vi kuantniuu maa rin vi ja vi kuantniuu ron. Te gua'a ka kua'ankuei nuu ka xiko, te vi kuaan ron ja vi kuantniuu maa ron”, ka jiña'i.
40025010	Su vi nini kua'ankuei suchi vasa yun ja vi kuain texe'en olivo, te ni ndenta ni suchi yii tnanda'a yun. Te suchi si'i ka otua'a yun, chi ni kiukuei ni jin suchi yii tnanda'a yun maa ve'e viko, te ni ndandesi ni ye'e yun.
40025011	Te ndee nuu kuee ka saa ni jinokuei u'un ka suchi vasa yun, te ka jiña'i: “Jito'o san, ndakune ni ye'e na kiukuei san”, ka jiña'i.
40025012	Yun te jiña'a tee tnanda'a yun: “Ka'an ndaa ndija rin ja tu jini ña rin”, jiña'a de.
40025013	’Yun kuu ja vi ku'un ini ni, chi tu ka jini ni na kiuu vi na ore kuu ja ndii sein ja kuu san Se'e Teyii ͏―͏jiña'a Jesús.
40025014	’Chi nuu tatnuni ia Dios ndee andivi kuu inuu jin in tee ja oo ja ki'in jika de inka ñuu. Te ama ka ja ki'in de, te ni kana de tee ka jinokuechi nuu de, te ni jiña'a de xu'un de ja vi satniuu jin tee yun.
40025015	’Te nuu in de ni jiña'a de u'un mil xu'un kaa, te nuu inka de ni jiña'a de uu mil, te nuu inka de in mil, na kuu na kuu naxa kuu vi satniuu jin in in maa de. Yun te ni kee de kua'an jika de.
40025016	Te tee ni ni'i u'un mil xu'un kaa yun, ni satniuu de jin xu'un yun, te ni ndani'i de inka u'un mil se'e xu'un yun.
40025017	Suni saa ni ni sa'a tee ni ni'i uu mil xu'un kaa yun, te ni ndani'i de inka uu mil se'e xu'un yun.
40025018	Su tee ni ni'i in mil xu'un kaa yun, chi ni jate de nuu ñu'u, te ni chiyu'u de xu'un lamu de.
40025019	’Su nuu ni ya'a kua'a kuia, te ni ndajiokuiin lamu tee ka jinokuechi yun, te ni ndakan tno'o ña de naxa ka kuu de jin xu'un yun.
40025020	Yun te ni jino tee ni ni'i u'un mil xu'un kaa yun, te nee de inka u'un mil se'e xu'un yun, te jiña'a de: “Jito'o san, ya'a oo u'un mil xu'un kaa ja ni taa ni, te suni ya'a oo inka u'un mil se'e xu'un ja ni kundee san ja ja'a xu'un ni taa ni”, jiña'a de.
40025021	Te jiña'a lamu de: “Vatuka, tee jinokuechi gua'a vi tee ndaa kuu ron. Te ja siun ni satniuu ndaa ron jin joo luluu ja ni taa rin nuu ron, te skuiso siki ña rin siki kua'a ka tniuu na'nu. Ne'e te kosii ini ron jin rin.”
40025022	Yun te suni ni jino tee ni ni'i uu mil xu'un kaa, te nee de inka uu mil se'e xu'un yun, te jiña'a de: “Jito'o san, ya'a oo uu mil xu'un kaa ja ni taa ni, te suni ya'a oo inka uu mil se'e xu'un ja ni kundee san ja ja'a xu'un ni taa ni”.
40025023	Te jiña'a lamu de: “Vatuka, tee jinokuechi gua'a vi tee ndaa kuu ron. Te ja siun ni satniuu ndaa ron jin joo luluu ja ni taa rin nuu ron, te skuiso siki ña rin siki kua'a ka tniuu na'nu. Ne'e te kosii ini ron jin rin.”
40025024	Yun te suni ni jino tee ni ni'i in mil xu'un kaa, te jiña'a de: “Jito'o san, ja jini san ja tee ndee ini kuu ni, chi ndaxtutu ni nuu tu ni jate ni, te kua'a ka ndakan ni saa ja ni jiña'a ni.
40025025	Te yun kuu ja ni yu'u san, te ni ja'an san ni tayu'u san xu'un ni chii ñu'u, su ya'a oo nagua kuu xu'un maa ni”, jiña'a de.
40025026	Yun te jiña'a lamu de: “Masu tee jinokuechi gua'a kuu ron, vi se'e tee ku'ndu. Nuu ja jini ron ja ru'un, chi ndaxtutu rin nuu tu jate rin, te kua'a ka ndakan rin saa ja jiña'a rin,
40025027	te ¿nau ja tu ni jinsia'a ron xu'un rin nuu banku nagua ja kiuu ndajiokuiin rin, te ndani'i rin xu'un rin jin se'e nuu siun?”, jiña'a de.
40025028	Yun te jiña'a lamu nuu sava ka tee ka jinokuechi yun: “Vi ndakindee xu'un jian, te vi kuña'a ron nuu tee neva'a uxi mil.
40025029	Chi na in neva'a, te ndani'i ja koneva'a kua'a kai. Su na in tu nagua neva'a, te vi ndee joo luluu ja neva'i, te ndondee.
40025030	Su tee tu jiniu'u jian, vi kene'e de ndee ye'e nuu nee juera, te yun na konda'i kokana de vi ndaka'ñi no'o de”, kachi lamu yun ͏―͏jiña'a Jesús.
40025031	Yun te jiña'a tuku ya: ͏―͏Nuu ndajiokuiin sein ja kuu san Se'e Teyii jin jaye'e tajan san, vi jin ndi'i ia ka jinokuechi nuu san, yun te junkoo san nuu ye'e tajan ja tatnuni san.
40025032	Te ndi'i ñayiu ñuyiu vi ndututu nuu san, te sa'a siin san jin in in nagua sa'a siin in tee jito kiti ja sa'a siin de ndikachi de vi ndixi'u de.
40025033	Te sa'a siin san ñayiu gua'a ja ka kuu na kuinio ndikachi ichi nda'a kua'a san. Te sa'a siin san ñayiu kue'e ja ka kuu na kuinio ndixi'u ichi nda'a satni san.
40025034	Te nuu kokuu san rey, kuña'a san nuu ñayiu ka oo ichi nda'a kua'a san: “Ne'ekuei ron ja ni sa'a vii sa'a va'a ña tata rin Dios, te kiukuei ron nuu tatnuni rin nuu ja oo tua'a guaa ndee nuu ni jinkoo ñuyiu ya'a.
40025035	Chi ni okokin rin, te ni ka taa ron ja ni jaa rin; vi ni oyichi rin, te ni ka taa ron ndute ni ji'i rin. Ni jikanuu nda'u rin, te ni ka taa ron ve'e ron ni ndoo rin.
40025036	Te ni ja'ni ña sa'un rin, te ni ka skuta'u ña ron. Ni oku'u rin, te ni ka jakoto ña ron. Ni oo rin vekaa, te suni ni ka jakoto ña ron.”
40025037	Yun te vi ndakantno'o ña ñayiu ndaa yun: “Jito'o san, ¿na kiuu ni ka jini ña san kokin ni, te ni ka taa san ja ni jaa ni? ¿Vi na kiuu ni ka jini ña san ja yichi ni, te ni ka taa san ndute ni ji'i ni?
40025038	¿Axi na kiuu ni ka jini ña san ja jikanuu nda'u ni, te ni ka taa san ve'e san ni ndoo ni? ¿Axi na kiuu ni ja'ni ña sa'un jin ni, te ni ka skuta'u ña san?
40025039	¿Axi na kiuu ni ka jini san ja ku'u ni axi oo ni vekaa, te ni ka jakoto ña san?”
40025040	Yun te kuña'a san nuu kokuu san rey: “Ka'an ndaa ndija rin ja nuu ni ka sa'a ron jin in in ñani rin, visi ñayiu nda'u ndeva'a ka kui, te ja ja'a maa rin ni ka sa'a ron”.
40025041	’Yun te kuña'a san ja kuu san rey nuu ñayiu ka oo ichi nda'a satni san: “Vi kujioo nuu oo rin, roon ja ni ka ni'i ta'u ron, te ki'inkuei ron nuu ñu'u nuu vi kokai ron nikuii nikani, nuu oo tua'a ja ki'in Tachi jin tachi kueli ja ka jinokuechi nuu.
40025042	Chi ni okokin rin, su tu ni ka taa ron ja kaa rin. Te ni oyichi rin, su tu ni ka taa ron ndute ko'o rin.
40025043	Te ni jikanuu nda'u rin, su tu ni ka taa ron ve'e ron ja ndoo rin. Vi ni ja'ni ña sa'un jin rin, su tu ni ka skuta'u ña ron. Te ni oku'u rin vi ni oo rin vekaa, su tu ni ka jakoto ña ron.”
40025044	Yun te suni vi kakan tno'o ña ñayiu yun: “Jito'o san, ¿na kiuu ni ka jini ña san ja kokin ni, axi yichi ni, axi jikanuu nda'u ni, axi ja'ni ña sa'un ni, axi ku'u ni, axi oo ni vekaa, te tu ni ka chituu ña san?”
40025045	Yun te kuña'a san ja kuu san rey: “Ka'an ndaa ndija rin ja nuu tu ni ka sa'a ron siun jin in ñayiu ya'a, visi ñayiu nda'u ndeva'a kui, te suni tu ni ka sa'a ron siun ja ja'a maa rin”, kuña'a san.
40025046	Te ki'inkuei ñayiu yun nuu vi tniuya'ui nikuii nikani. Te ñayiu ndaa, vi ni'i ta'ui ja vi kotekui nikuii nikani ͏―͏jiña'a Jesús.
40026001	Yun te nuu ni ndi'i ni ka'an Jesús ndi'i tno'o ya'a, te jiña'a ya nuu tee ka skua'a jin ya:
40026002	͏―͏Ja ka jini maa ni ja nuu uu ni ka kiuu, te koo viko pascua ñayiu ñuo, te vi xtuu ña ñayiu jin sein ja kuu san Se'e Teyii, te vi katakaa ña nuu nda'a cruz ͏―͏jiña'a ya.
40026003	Yun te ni ka ndututu tee ka kuu nija'nu nuu sutu vi tee ka kaxtno'o Ley vi tee ka kuu nija'nu nuu ñayiu ñuu Israel nuu oo ve'e tniuu sutu kuu nija'nu ka nani Caifás.
40026004	Te ni ka ska'an tna'a de naxa vi kakuiko de Jesús jin nino'o tno'o tno'o, te vi ka'ni ña de.
40026005	Su ni ka kachi de: ͏―͏Ma vi kakuiko de kiuu viko ya'a, chi nuu ña'a, te vi sa'a ni'i vi sa'a ioo ñayiu ñuo ͏―͏ni ka kachi de.
40026006	Te oo Jesús ñuu Betania, ve'e Simón, tee ni oku'u kue'e ndi'yi te'i.
40026007	Te yun ni jino in ñasi'i nuu oo ya, nee ña in tindo'o yuu vii ndeva'a ñu'u chitu tatna xiko ja ndee ya'u ndeva'a. Te ni joso ña xini ya nuu nukoo ya nuu mesa jaa ya xtaa.
40026008	Su nuu ni ka jini tee ka skua'a jin ya, te ni ka kiti ini de, te ka jiña'a de: ͏―͏¿Nau ja skunaa ña'a ya'a tatna xiko ya'a?
40026009	Gua'a ka kuu ni xiko ña, te ni'i ña kua'a xu'un, te skuta'u ña ñayiu ka kuu nda'u nuu siun ͏―͏ka kachi de.
40026010	Su nuu ni jini Jesús ja siun ka ka'an de, te jiña'a ya: ͏―͏¿Nau ja ka xna'a ni ña'a ya'a? Te in tniuu gua'a ni sa'a ña jin san.
40026011	Kuu ka ñayiu ka kunda'u, chi ndi'i ni kiuu ni vi koo ni jin, su sein, chi masu ndi'i kiuu vi koo.
40026012	Chi ja ni joso ña ña'a ya'a tatna xiko ya'a nuu yiki kuñu san kuu ja ni sa'a tua'a ña jin san ja jinkoyu'u san.
40026013	Te ka'an ndaa ndija san ja ndee ni nuu ni kuu ja ka kaxtno'o ñayiu tno'o va'a ia Dios ninii ñuyiu ya'a, te suni vi ndakani ja ni sa'a ña'a ya'a nagua vi kondaka'an ña ñayiu jin ña ͏―͏jiña'a ya.
40026014	Yun te kua'an Judas Iscariote, in tee ne'u ndi uxi uu tee ka skua'a jin ya, ja vi ndatno'o tna'a de jin sutu ka kuu nija'nu.
40026015	Te jiña'a de: ͏―͏¿Nasaa ka kuini ni ja vi tniuya'u ña ni, te na xtuu san Jesús nuu ni? Te ni ka tniuya'u ña tee yun oko uxi xu'un kaa kuu plata.
40026016	Te vi ndee ore saa ni keja'a de nduku de naxa kuu ja xtuu de Jesús nuu sutu ka kuu nija'nu yun.
40026017	Yun te kiuu xtnañu'u ja ni keja'a viko yun nuu ka jaa ñayiu xtaa vixin uun ja tu na levadura yi'i, ni ka juntna'a tee ka skua'a jin Jesús, te ka jiña'a de: ͏―͏¿Ndenu kuini ni ja vi sava'a san lelu nuu vi kaxinio viko pascua ya'a? ͏―͏ka jiña'a de.
40026018	Yun te jiña'a ya: ͏―͏Kua'ankuei ni ndee maa ñuu, ve'e in tee ka jini tna'a jin san, te vi kuña'a ni: “Ka'an Mastru sua'a: Ja oo yatni kiuu ja kuu san, te ve'e ni kuini san ja vi sa'a san viko pascua jin tee ka skua'a jin san”, vi kuña'a ni ͏―͏jiña'a ya.
40026019	Yun te ni ka sa'a tee ka skua'a jin ya nagua ni tatnuni ya, te ni ka sava'a de ja vi kaxini ya jin de viko pascua yun.
40026020	Te nuu ni kunee, te ni ka junkoo ya jin ndi uxi uu tee ka skua'a jin ya.
40026021	Te nini ka jaxini ya jin de, te jiña'a ya: ͏―͏Ka'an ndaa ndija san ja in maa ni xtuu ña jin san ͏―͏jiña'a ya.
40026022	Te ni ka kusuchi ndeva'a ini in in de, te ni ka jinkondee de ka jikan tno'o ña de: ͏―͏¿A sein kuu, vi Jito'o san?
40026023	Yun te jiña'a ya: ͏―͏Na in ka jaa jin san in ni nuu ko'o, te suu kuu ja xtuu ña jin san.
40026024	Te sein ja kuu san Se'e Teyii, chi vi ja ndaa ja ndo'o san nagua yoso nuu tutu ii. Su nda'u ni ka maa tee xtuu ña jin san, chi vi gua'a ka kuu ja ma kaku de ja koo de ñuyiu ya'a nuu siun ͏―͏jiña'a ya.
40026025	Yun te jiña'a Judas, tee nduku ja xtuu ña jin ya: ͏―͏¿A sein kuu, Mastru? ͏―͏Suu ni ka'an maa ni ͏―͏jiña'a ya.
40026026	Te vi nini ka jaa de jin ya xtaa, te ni tnii ya xtaa vixin yun, te ni ndakuanta'u ya nuu ia Dios, te ni ta'u ya, te ni jiña'a ya nuu tee ka skua'a jin ya, te jiña'a ya: ͏―͏Vi tnii ni te vi kaa ni, chi ya'a kuu yiki kuñu san.
40026027	Yun te ni tnii ya vasu nuu ñu'u vinu, te ni ndakuanta'u ya nuu ia Dios, te ni sia'a ya vasu yun, te jiña'a ya: ͏―͏Ndi'i ni vi ko'o vinu ñu'u nuu vasu ya'a.
40026028	Chi ya'a kuu niñi san ja soko san ja kokuu in tratu jaa, te kati ja ja'a kua'a ñayiu nagua ja koneka'nu ini ia Dios yika kuechi.
40026029	Su ka'an san ja vi ndee ore vitna, te ma ko'o ka san nduxi uva ya'a guaa ndee kiuu vi ko'o tukuo vinu jaa nuu tatnuni ia kuu Tata san.
40026030	Te nuu ni ndi'i ni ka jita ya in yaa vaji nuu Salmo, te kua'ankuei ya yuku Olivos.
40026031	Yun te jiña'a Jesús: ͏―͏Ndi'i ni vi ndayu'u ja ja'a tnundo'o kii siki san jakuaa vitna, chi yoso nuu tutu ii: “Xtuji rin tee jito ndikachi, te ya'a yun ni ka vi kutenuu ti”, kachi tutu ii.
40026032	Su nuu na ndateku san, te kokoxno'o san kono'o san Galilea, te saa ndajakuei ni ͏―͏jiña'a ya.
40026033	Yun te jiña'a Pedro: ͏―͏Visi ndi'i de na vi ndayu'u, su sein, chi ma ndayu'u sa'un san.
40026034	Te jiña'a Jesús: ͏―͏Ka'an ndaa ndija san ja jakuaa vitna, te uni jichi ka'an ni ja tu jini ña ni jin san ama ka ja kana li'li.
40026035	Yun te jiña'a Pedro: ͏―͏Visi na kuu san jin ni, su ma ka'an san ja tu jini ña san ͏―͏jiña'a de. Te vi suni saa ni ka jiña'a ndi'i tee ka skua'a jin ya.
40026036	Yun te kua'ankuei ya jin tee ka skua'a jin ya, te ni jinokuei ya in nuu nani Getsemaní, te jiña'a ya: ͏―͏Vi jinkoo ni ya'a nini ki'in san yun na ndakuatu san ͏―͏jiña'a ya.
40026037	Te ni jaka ya Pedro vi nduu seyii Zebedeo, te ni jinkondee ya ni kusuchi ini ya vi ni tna'u ndeva'a ini ya.
40026038	Yun te jiña'a ya: ͏―͏Kusuchi ndeva'a ini san vi ndee na kuu san. Vi kendoo ni ya'a ni, te vi kondito ni jin san.
40026039	Yun te ni kuu jika ya joo, te ni jinkuiin jiti ya vi ndee ni kunjino tnee ya nuu ñu'u, te ni ndakuatu ya, jiña'a ya: ͏―͏Tata maa san, nuu ja sua'a te kuu, te xtajioo ni tnundo'o vaji siki san. Su ma kokuu nagua ka'an maa san, chi na kokuu nagua kuini maa ni ͏―͏jiña'a ya.
40026040	Te vini ni ndajiokuiin ya ni ndajino ya nuu ka oo tee ka skua'a jin ya, te ni nuku'un ña ya ja ka kixin de. Te jiña'a ya nuu Pedro: ͏―͏¿A vini in ore, tu ni ka kundee ini ni ja vi kondito ni jin san?
40026041	Vi kondito ni, te vi ndakuatu ni nuu ia Dios nagua ja ma koto tnuni ña jakue'e, chi ja ndaa ja anu ni oo tua'a ja kuantno'o nuu ia Dios, su yiki kuñu ni, chi vita kuu ͏―͏jiña'a ya.
40026042	Yun te kua'an tuku ya ja kuu uu ja ni ndakuatu ya, te jiña'a ya: ͏―͏Tata maa san, nuu ja ma kuu ja xtajioo ni tnundo'o ya'a ja tna'a san, te sa'a ni nagua kuini maa ni ͏―͏jiña'a ya.
40026043	Te ni ndajino ya inka jichi, te ni nuku'un ña ya ja ka kixin tuku de, chi tu ka kundee ka nduchi nuu de jin ñua'na.
40026044	Te ni xndoo tuku ña ya, te kua'an ya ja ndakuatu ya jichi kuu uni, te inuu ni tno'o ni ka'an ya.
40026045	Yun te ni ndajino ya nuu ka oo tee ka skua'a jin ya, te jiña'a ya: ͏―͏¿A vi ka kixin ni ni vi ka ndatatu ni? Te ja ni jino ore ja vi kakuiko ña ñayiu ka sa'a yika kuechi jin sein ja kuu san Se'e Teyii.
40026046	Vi ndakoo ni na ki'on, chi ja makuyatni tee xtuu ña jin san ͏―͏jiña'a ya.
40026047	Te vi nini ka'an ka ya, te ni jino ni Judas, in tee ne'u ndi uxi uu tee ka skua'a jin ya, ndeka de kua'a tee ka nee yuchi kani vi tee ka nee yutnu ja ni ka tetniuu ña tee ka kuu nija'nu nuu sutu vi tee ka kuu nija'nu nuu ñuu.
40026048	Te ja ni kaxtno'o Judas, tee ni xtuu ya, nagua kokuu in seña, te jiña'a de: ͏―͏Na xiin nuu tetuyu'u san, te tee yun kuu tee vi kakuiko ni ͏―͏jiña'a de.
40026049	Yun te ni jintna'a de Jesús, te jiña'a de: ͏―͏Oo va'a ni, Mastru. Te ni tetuyu'u de nuu ya.
40026050	Te jiña'a Jesús: ͏―͏Amigo, sa'a ni na tniuu vaji ni. Yun te ni ka jintna'a ña sava ka tee yun, te ni ka kakuiko ña de jin ya.
40026051	Su in tee ka oo jin Jesús, ni kene'e de yuchi kani de, te ni ja'nde de so'o in tee jinokuechi nuu sutu kuu nija'nu ka.
40026052	Yun te jiña'a Jesús: ͏―͏Ndatava'a ni yuchi kani ni nuu ñu'u maa, chi ndi'i tee jaxin tna'a jin yuchi kani, te suni jin yuchi kani yun kuu de.
40026053	¿Chi a tu jini ni ja kuu kakanta'u san nuu Tata san, te vitna ñu'ni tetniuu ya vi'i ka uni xiko uxi uu mil ia ka jinokuechi nuu ya ja vi skaku ni'nu ña jin san?
40026054	Su nuu ja saa sa'a san, ¿te naxa skunkuu nagua yoso nuu tutu ii nuu ka'an ja nini kuu ja saa ndo'o san? ͏―͏jiña'a ya.
40026055	Te vi ore saa jiña'a Jesús nuu tee yun: ͏―͏¿Nau ja ka nee ni yuchi kani vi yutnu vajikuei ni ja vi kakuiko ña ni jin san na kuinio ja kui'na kuu san? Te in in kiuu ni ka oo in nio nuu veñu'u ka'nu ja ni okaxtno'o san tno'o ia Dios, te tu ni ka kakuiko ña ni.
40026056	Su saa kokuu ndi'i ya'a, nagua ja skunkuu nagua yoso nuu tutu ii ja ni ka ka'an tee ni ka ndakani tno'o maa ia Dios ndee jana'a ͏―͏jiña'a ya. Yun te maintno'o ni ka ya, ni ka xndoo ña tee ka skua'a jin ya, te ni ka jino yu'u de kua'ankuei de.
40026057	Yun te ni ka jaka ña tee ni ka kakuiko ña jin Jesús nuu sutu kuu nija'nu ka nani Caifás nuu ka otutu tee ka kaxtno'o Ley vi tee ka kuu nija'nu nuu ñuu.
40026058	Su Pedro, chi jika ni ndikin ña de kua'an de guaa ndee ini nuu oo ve'e tniuu sutu kuu nija'nu ka yun. Te ni kiuu de, te ni jinkoo de nuu ka nukoo ndaja'a yun, nagua ja kuni de naxa vi sa'a ña de jin Jesús.
40026059	Su tee ka kuu nija'nu nuu sutu vi tee ka kuu nija'nu nuu ñuu vi ndi'i tee ka netniuu nuu ka ndututu yun, ka nduku de in ja ka'an tno'o siki Jesús, nagua ja kuu vi xtavi kuechi ña de ja kuu ya.
40026060	Su tu ni ka ni'i de kuechi ya, visi kua'a tee tno'o ni jinokuei ja ka ka'an kuechi de siki ya. Yun te saa ndi'i ni ka, ni jinokuei uu testiu ja vi ka'an tno'o siki ya.
40026061	Te ka jiña'a de: ͏―͏Tee ya'a ni ka'an de: “Kuu kani san veñu'u ia Dios, te nuu uni kiuu, te ndasa'a san”, kachi de ͏―͏ka jiña'a de.
40026062	Yun te ni ndakoo tee kuu nija'nu nuu sutu yun, te jiña'a de nuu Jesús: ͏―͏¿Nau ja tu ka'an sa'un ron? ¿Na tno'o kuu ja siun ka ka'an tee jian siki ron? ͏―͏jiña'a de.
40026063	Su Jesús, chi tu ni ka'an sa'un ya. Yun te jiña'a tee kuu nija'nu nuu sutu yun: ͏―͏Ya'a oo maa ia Dios teku, te tatnuni rin ja ka'an ndaa ron, te ka'an a suu ron kuu Kristu, Se'e ia Dios ͏―͏jiña'a de.
40026064	Te jiña'a Jesús: ͏―͏Suu san kuu ka'an maa ni. Te suni ka'an san ja ndee vitna, te vi kuni ni Se'e Teyii ja konukoo ichi nda'a kua'a maa Dios, ia ka'nu ndeva'a, te ndii ndee nuu viko ichi andivi ͏―͏jiña'a ya.
40026065	Yun te ni ndata sutu kuu nija'nu ka yun sa'un de, ja kuu in seña ja kiti ini de, te jiña'a de: ͏―͏Ni kane'e tee ya'a jin ia Dios. ¿Te nagua vi kokuu kao testiu ja vi ka'an kuechi siki de? Te vitna ja ni ka onini maa ni ja kane'e de jin ia Dios.
40026066	¿Naxa ka ka'an tna ni? ͏―͏jiña'a sutu kuu nija'nu ka yun. Te ka jiña'a sava ka tee yun: ͏―͏Tee oo kuechi kuu de, te na kuu de.
40026067	Yun te ni ka tiusii de nuu ya vi ni ka kani ña de jiki, te sava de ni ka katu tikatu nuu ya.
40026068	Te ka jiña'a de: ͏―͏Nuu ja maa ron kuu Kristu, ia netniuu Dios, te ka'an, na ndee tee kuu ja ni kani ña jin ron ͏―͏ka jiña'a de.
40026069	Te Pedro, chi ye'e juera ni yun nukoo de. Te ni jino in ñasi'i jinokuechi nuu sutu yun, te jiña'a ña: ͏―͏Maa ni, chi suni ni ka oo ni jin Jesús, tee Galilea ͏―͏jiña'a ña.
40026070	Su Pedro, chi ni tayu'u tno'o de nuu ndi'i ñayiu ka oo yun, te jiña'a de: ―Tu jini san na tno'o ka'an ni.
40026071	Te vi inka ni ndee de ye'e yun, te ni jini ña inka ña'a jinokuechi yun, te jiña'a ña nuu sava ka ñayiu ka oo yun: ͏―͏Tee ya'a, chi suni ni ka oo de jin Jesús, tee Nazaret ͏―͏jiña'a ña.
40026072	Su ni tayu'u tno'o tuku de, te jiña'a de: ͏―͏Ka'an ndaa san nuu ia Dios ja tu jini san na ndee tee kuu tee yun ͏―͏jiña'a de.
40026073	Te nunuu ka joo, te ni ka jintna'a ña ñayiu ka oo yun, te ka jiña'i nuu Pedro: ͏―͏Vi ja ndaa ja suu ni kuu in tee ka ndeka tna'a jin tee yun, chi vi ndee tno'o ka'an ni ndaxtuu ña ͏―͏ka jiña'i.
40026074	Yun te ni jinkondee de ni kane'e de vi kee yu'u de jin sivi ia Dios, te jiña'a de: ͏―͏Tu jini san tee yun. Te vi nuu saa ni kana in li'li.
40026075	Yun te ni ndaka'an Pedro tno'o ni ka'an Jesús nuu jiña'a ya: “Ama ka ja kana li'li, te uni jichi ka'an ni ja tu jini ña ni jin san”. Yun te ni ndee de kua'an de, te ni nda'i ni kana de ja tna'u ndeva'a ini de.
40027001	Yun te nuu ni tuu inka kiuu, te ndi'i tee ka kuu nija'nu nuu sutu vi tee ka kuu nija'nu nuu ñuu ni ka ndatno'o tna'a de naxa vi sa'a de ja vi ka'ni ña jin Jesús.
40027002	Te ni ka ju'ni ña de jin ya, te kua'ankuei de ja ni ka ndasia'a ña de nda'a Poncio Pilato, tee Roma, ja tatnuni de nuu ñuu Jerusalén.
40027003	Su nuu ni jini Judas, tee ni xtuu ña jin Jesús, ja ni kuu ni'i ja vi ka'ni ña jin ya, te ni ndatna'u ini de, te ni nusia'a de oko uxi xu'un kaa ja kuu plata yun nuu sutu ka kuu nija'nu vi nuu tee ka kuu nija'nu nuu ñuu.
40027004	Te jiña'a de: ͏―͏Ni tavi kuechi san ja ni xtuu san in tee tu na kuechi ͏―͏jiña'a de. Su ka jiña'a tee yun: ͏―͏Jayun tu ka ndi'ni san, chi ja ni sa'a maa ni kuu ͏―͏ka jiña'a de.
40027005	Yun te ni ndaskunta de xu'un ini veñu'u, te ni ndee de kua'an de, te ni ndaskue'ne de maa de.
40027006	Te ni ka ndaxtutu tee ka kuu nija'nu nuu sutu xu'un yun, te ni ka ka'an de: ͏―͏Masu vatuka kuu ja vi tnao xu'un ya'a nuu jatnu ñu'u xu'un ja ka soko ñayiu veñu'u, chi xu'un ya'u niñi kuu ͏―͏ka kachi de.
40027007	Yun te ni ka ndatno'o tna'a de, te ni ka ndaki'in de in ñu'u kixin ja ka sa'a kisi jin xu'un yun, nagua ja yun vi kojinkoyu'u ñayiu inka ñuu.
40027008	Te yun kuu ja nani ñu'u yun guaa ndee kiuu vitna ñu'u niñi.
40027009	Saa te ni skunkuu tno'o ni ka'an Jeremías, tee ni ndakani tno'o ia Dios ndee jana'a nuu ni kachi de: “Ni ka ki'in de oko uxi xu'un kaa kuu plata, nagua ya'u ni ka jani ñayiu Israel ja ndee ya.
40027010	Te jin xu'un yun ni ka ndaki'in de ñu'u kixin ka sa'a kisi, nagua ni tatnuni maa Jito'o Dios nuu san”, ni kachi Jeremías.
40027011	Yun te ni ka ndasia'a de Jesús nda'a Pilato, tee tatnuni ñuu Jerusalén, te ni jikan tno'o ña de jin ya: ͏―͏¿A suu ron kuu rey ñayiu judio? ͏―͏jiña'a de. Te jiña'a Jesús: ͏―͏Suu san kuu ka'an maa ni.
40027012	Te vi ka ka'an kuechi tee ka kuu nija'nu nuu sutu vi tee ka kuu nija'nu nuu ñuu siki ya, su tu ni ka'an sa'un ya.
40027013	Yun te jiña'a Pilato: ͏―͏¿A tu nini ron ndi'i kuechi ka xtavi ñayiu jian siki ron? ͏―͏jiña'a de.
40027014	Su Jesús, chi vi ni in tno'o tu ni ka'an ya. Te vi ni sa'u kuii kuiti ini tee tatnuni yun ja siun tu ka'an ya.
40027015	Te nuu kuia nuu kuia nuu viko yun, ni osiaa tee tatnuni in tee yi'i vekaa, na in ka ndakan maa ñayiu ñuu.
40027016	Te kuia yun ni oo in tee teku tno'o nani Barrabás, ja yi'i de vekaa.
40027017	Te nuu ka otutu ndi'i ñayiu, te ni jikan tno'o ña Pilato: ͏―͏¿Na tee ka kuini ni ja siaa san vitna? ¿A Barrabás axi Jesús, tee ka xnani maa ni Kristu?
40027018	Chi ja jini de ja tno'o kuasun kuu ja ni ka tnaa ña tee ka kuu nija'nu yun jin Jesús.
40027019	Su nuu nukoo Pilato nuu mesa ja ja'nde de kuechi, te ni ndani'i de in tno'o ja ni tetniuu ñasi'i de nuu jiña'a ña: ͏―͏Ma kiunduu ni ja xtavi kuechi ni tee ndaa jian, chi ioo ndeva'a ni jani san nuu jakuaa ja ja'a de ͏―͏jiña'a ña.
40027020	Su tee ka kuu nija'nu nuu sutu vi tee ka kuu nija'nu nuu ñuu, ni ka xtija de ndi'i ñayiu ja vi ndakan ñai jin Barrabás, te na kuu Jesús.
40027021	Te ni jikan tno'o tuku ña Pilato jin ñayiu yun: ͏―͏¿Na ndee tee ya'a ka kuini ni ja siaa san? Te ka jiña'i: ͏―͏Siaa ni Barrabás.
40027022	Te ni jikan tno'o ña Pilato: ͏―͏¿Nuu saa, te naxa sa'a san jin Jesús, tee ka xnani maa ni Kristu? Te ndi'i ni ka kana: ͏―͏Katakaa ni de yika cruz.
40027023	Yun te jiña'a Pilato: ͏―͏¿Te na kuechi ni sa'a de nuu saa? ͏―͏jiña'a de. Su vi saa vi'i ka ni ka kana jaa ñayiu, ka jiña'i: ͏―͏Katakaa ni de yika cruz.
40027024	Te nuu ni jini Pilato ja ña kuu nagua sa'a de, chi vi saa sua'a vi'i ka ka kuvaa ñayiu, te ni jikan de ndute, te ni nda'a de jin nuu ñayiu yun, te jiña'a de: ͏―͏Ma kotavi kuechi san ja kuu tee ndaa ya'a. Te vi kotavi kuechi maa ni ͏―͏jiña'a de.
40027025	Te ndi'i ñayiu yun ni ka ka'an: ͏―͏Na kanakau kuechi siki ndi'i maa san vi siki se'e san ja kuu de ͏―͏ka jiña'i.
40027026	Yun te ni siaa ña Pilato jin Barrabás, te ni tatnuni de ja ni ka kani ña soldado jin Jesús, te jiña'a de ya nuu soldado ja vi katakaa ña de yika cruz.
40027027	Yun te ni ka jaka ña soldado tee tatnuni yun jin Jesús nuu ve'e tniuu, te yun ni ka ndututu ndi'i de nuu oo ya.
40027028	Te ni ka tau de sa'un ni'nu ya, te ni ka skekui'nu ña de in sa'un kua'a tikani.
40027029	Te ni ka kiku de in corona iñu, te ni ka tnaa de corona yun xini ya. Te ni ka chi'i de in ndoo nda'a kua'a ya, te ni ka junkuiin jiti de nuu ya, te ka kane'e ña de, ka jiña'a de: ͏―͏¡Ka'nu kuu rey ñayiu judio!
40027030	Te ka tiusii de nuu ya vi ka tnii de ndoo yun, te ka kuun de xini ya.
40027031	Te nuu ni ndi'i ni ka sa'a ne'e ka sa'a yichi de jin ya, te ni ka xtajioo de sa'un kua'a yun, te ni ka ndaskekui'nu ña de sa'un maa ya, te kua'ankuei de jin ya ja vi katakaa ña de yika cruz.
40027032	Te nuu ni kekuei de kua'ankuei de, te ni ka jukun tna'a de jin in tee ñuu Cirene ja nani de Simón, te ni ka tenini ña de ja ni jiso tee yun cruz Jesús.
40027033	Te nuu ni jinokuei de in nuu nani Gólgota ja kee ka'an nuu ka nduei yiki xini ndiyi,
40027034	te ni ka jiña'a de vinu ja saka tna'a jin kagua ja ko'o ya, nagua ja ma jatu ndeva'a ya. Su nuu ni jito tnuni ya, te tu ni ji'i ya.
40027035	Te nuu ni ka jatakaa de Jesús nuu cruz, te ni ka ndaka'nde soldado yun sa'un ya, te siki inka sa'un ya ni ka jitotnuni de, kondio'ni na ndee de kuu ja kendoo jin. Saa te ni skunkuu tno'o ni ka'an tee ni ndakani tno'o ia Dios ndee jana'a nuu jiña'a de: “Ni ka ndaka'nde de sa'un rin, te ni ka jitotnuni de siki sa'un rin, kondio'ni na ndee de kendoo jin”, kachi tutu ii.
40027036	Te ni ka jinkoo de ka jito de ya.
40027037	Te ichi xini ya ni ka tetuu de in tno'o ja ka'an na kuechi kuu ja ni ka jatakaa ña de, te kachi tno'o yun: “Tee ya'a kuu Jesús, rey ñayiu judio”.
40027038	Te suni ni ka jatakaa de uu ka tee kui'na nuu cruz jin ya, in de nda'a kua'a ya, te inka de nda'a satni ya.
40027039	Te ñayiu ka ya'a ichi yun, ka kane'e jin ya, te ka skuiko xini.
40027040	Te ka jiña'a: ͏―͏Roon ja ka'an ron ja xnani ron veñu'u ka'nu, te nuu uni kiuu, te ndasa'a ron, skaku ni'nu maa ron. Te nuu ja Se'e ia Dios kuu ron, te manuu nuu cruz jian ͏―͏ka jiña'i.
40027041	Te vi suni tee ka kuu nija'nu nuu sutu vi tee ka kaxtno'o Ley vi tee ka kuu fariseo vi tee ka kuu nija'nu nuu ñuu ka kane'e ña de jin ya, te ka ka'an de:
40027042	͏―͏Ni skaku ni'nu de inka ñayiu, su ja vi maa de, chi ma kuu skaku ni'nu de maa de. Su nuu ja rey ñayiu Israel kuu de, te na nuu de vitna ñu'ni nuu cruz yun, te vi kandijao de.
40027043	Ni kukanu ini de ia Dios, te na skaku ni'nu ña ia Dios jin de vitna, nuu ja ndija ja kutoo ña ya, chi ni ka'an de ja Se'e ia Dios kuu de ͏―͏ka ka'an de.
40027044	Te vi ndee tee kui'na ja ka intakuei jin ya nuu cruz, ni ka kane'e ña jin ya.
40027045	Yun te nuu ka uxi uu ni kunee ñuyiu, te vi ndee nuu ka uni jañini.
40027046	Te nuu ka uni yun ni kana jaa Jesús, jiña'a ya: ͏―͏Elí, Elí, ¿lama sabactani? Tno'o yun kuu: Dios maa san, Dios maa san, ¿nau ja ni xndendoo maintno'o ña ni jin san?
40027047	Te sava tee ka oo yun, ni ka onini de ja siun kana ya, te ni ka ka'an de: ͏―͏Elías kana tee ya'a.
40027048	Te vi nuu saa ni jino in tee ka oo jin de yun, te ni tnii de in tivolo kachi, te ni tnandajin de nuu vinagre, te ni chindee de xtuu in ndoo, te ni tetuu de yu'u ya ja na ko'o ya.
40027049	Su sava ka de, chi ka jiña'a de: ͏―͏Kokuu mamaa de, te vi kondia'o kondio'ni a kii Elías ja skaku ni'nu ña de ͏―͏ka jiña'a de.
40027050	Yun te kana jaa Jesús inka jichi, te ni kana anu ya.
40027051	Te vi nuu saa ni ndata sagua sa'un ndesi ini ve'e ii veñu'u ka'nu vi ndee xini, te ni kunjino ndee ja'a, te ni tnaa ñuyiu vi ni ka ta'u kava na'nu.
40027052	Te ni ka ndanune yau ñaña, te kua'a ñayiu ni ka ji'i ja ni ka kandija ia Dios, ni ka ndateku.
40027053	Te nuu ni ndateku Jesús, te ni ndekuei yau ñaña yun, te ni ndiukuei ñuu ii Jerusalén, nuu ni ka jini ña kua'a ñayiu.
40027054	Te nuu ni ka jini capitán vi ndi'i tee ka oo jin de ja ka jito de Jesús, ja ni tnaa vi ndi'i ja ni kuu, te ni ka yu'u ndeva'a de, te ni ka ka'an de: ͏―͏Jandaa ndija ja Se'e ia Dios ni okuu tee ya'a.
40027055	Te suni yun ka oo kua'a ñasi'i ka ndia'a jika ña, ja ni ka ondikin ña Jesús guaa ndee Galilea, ja ni ka ochituu ña jin ya.
40027056	Te ne'u ña'a yun ka oo María Magdalena vi María nana Jacobo vi José vi nana seyii Zebedeo.
40027057	Te nuu ni kunee, te ni jino in tee kuika ñuu Arimatea ja nani de José, ja suni ni ka oskua'a de jin Jesús.
40027058	Ni ja'an de nuu Pilato, te ni ndakan de yiki kuñu Jesús, te ni tatnuni Pilato ja vi ndakuña'a.
40027059	Te ni tnii José yiki kuñu ya, te tniusuu de in sa'un kuijin vii ndeva'a.
40027060	Te ni tava'a de ini in yau ñaña jaa ja vi inka ni sino de ja ni kaan de in yika kava. Yun te ni xtuu de in kava ka'nu ja ni jasi de yu'u yau yun, te kua'an de.
40027061	Te yun ka oo María Magdalena vi inka María, ka nukoo ña nuu oo yau ñaña yun.
40027062	Te inka kiuu ja kuu kiuu ndatatu, ni ka ndututu tee ka kuu nija'nu nuu sutu vi tee ka kuu fariseo nuu oo Pilato.
40027063	Te ka jiña'a de: ͏―͏Ka ndaka'an san, vi jito'o san, ja nuu ni oteku tee tno'o yun, ni ka'an de ja nuu uni kiuu, te ndateku de.
40027064	Te yun kuu ja tatnuni ni na vi sa'a kutu gua'a de yau ñaña yun, guaa ndee nuu uni kiuu, kana saa ki'inkuei tee ka skua'a jin de, te vi ndasu'u yiki kuñu de tno'o jakuaa, te vi kuña'a nuu ñayiu ñuu ja ni ndateku de ne'u ndiyi. Te vi'i ka kokuu ja vi xnda'u de ñayiu saa jaxtnañu'u ͏―͏ka jiña'a de.
40027065	Yun te jiña'a Pilato: ͏―͏Kua'ankuei ni, te vi kuaka ni nasaa soldado ka kuini maa ni, te vi sa'a kutu ni nagua ka jini maa ni ͏―͏jiña'a de.
40027066	Yun te kua'ankuei de, te ni ka sa'a kutu gua'a de yau ñaña yun, te ni ka jasi de jin ñuma jioo jioo xiin kava yun ja kuu seyu, te ni ka xndoo de soldado ja vi kokoto de.
40028001	Yun te nuu ni ya'a kiuu ndatatu, te nuu matuu domingu, kiuu xtnañu'u ja ndaki'in semana, kua'ankuei María Magdalena vi inka María ja vi kondia'a ña yau ñaña nuu yiyu'u Jesús.
40028002	Te vi sanaa ni, te ni tnaa xeen ndeva'a, chi ni kunjino in ia jinokuechi nuu maa Jito'o Dios ja ni kuun ya ichi andivi, te ni jino ya nuu oo yau ñaña yun, te ni xtajioo ya kava ndesi yun, te ni jinkoo ya siki.
40028003	Te yeye'e ya na kuinio tajan, te yayaa sa'un ni'nu ya na kuinio yua'a.
40028004	Te nuu ni ka jini ña tee ka jito yau ñaña yun, te vi sua'a ka kisi de ja ka yu'u ndeva'a de. Te ni ka kendoo de na kuinio ndiyi.
40028005	Te jiña'a ia jinokuechi nuu Dios nuu ñasi'i yun: ͏―͏Ma vi yu'u ron, chi ja jini rin ja ka ndanduku ron Jesús, ia ni intakaa yika cruz.
40028006	Te tu ka ya oo ya'a, chi ja ni ndateku ya, nagua ni oka'an ya. Ne'ekuei te vi kondia'a ron nuu ni okatuu ya.
40028007	Te kua'ankuei ñama te vi kaxtno'o ron nuu tee ni ka oo skua'a jin ya ja ni ndateku ya ne'u ndiyi. Te kokoxno'o ya koki'in ya Galilea, te yun vi ndakuni ron ya. Ya'a ni kuu tno'o ja vaji rin ja kaxtno'o rin ͏―͏jiña'a ya.
40028008	Yun te ni ndekuei ñama ña yau ñaña yun, te vi joo ka yu'u ña vi ka kusii ndeva'a ini ña. Te ni ka jino ña kuano'okuei ña ja vi kaxtno'o ña nuu tee ni ka oskua'a jin Jesús. Te vi nini kuano'okuei ña ja vi kaxtno'o ña nuu de,
40028009	te sanaa ni ka nukuntna'a ña jin Jesús. Te jiña'a ya: ͏―͏Ka oo va'a ni, kua'a. Yun te ni ka jintna'a ña ña jin ya, te ni ka kanu ni'nu ña si'in ya, te ni ka chiñu'u ña jin ya.
40028010	Yun te jiña'a Jesús: ͏―͏Ma vi yu'u ron. Kua'ankuei te vi kaxtno'o ron nuu ñani rin ja na ki'inkuei de Galilea, te yun vi ndakuni ña de ͏―͏jiña'a ya.
40028011	Te vi nini kuano'okuei ñasi'i yun, te kuano'okuei sava soldado ja ka jito yun maa ñuu, ja ni ka ndakani de ndi'i nagua ni kuu nuu sutu ka kuu nija'nu.
40028012	Te ni ka ndututu de jin tee ka kuu nija'nu nuu ñuu, te ni ka ndatno'o tna'a de naxa vi sa'a de. Te ni ka jiña'a de kua'a xu'un nuu soldado ka jito yau ñaña yun.
40028013	Te ka jiña'a de: ͏―͏Vi kuña'a ni ja nini ka kixin ni nuu jakuaa, te ni jakuei tee ni ka oskua'a jin de, te ni ka ndasu'u de yiki kuñu yun.
40028014	Te nuu ja na kuni Pilato tno'o ya'a, te vi xndija maa san de ja ma vi tna'a ni tnundo'o ͏―͏ka jiña'a de.
40028015	Te ni ka tnii soldado yun xu'un vi ni ka sa'a de nagua ni ka ka'an tee yun. Te ni jitenuu tno'o ya'a ja ni kendoo ka ka'an ñayiu judio guaa ndee kiuu vitna.
40028016	Yun te kua'ankuei ndi uxi in tee ni ka oskua'a jin Jesús Galilea, te ni jinokuei de yuku nuu ja ni tatnuni ya ja vi nukuntna'a de jin ya.
40028017	Su nuu ni ka jini ña de, te ni ka chiñu'u ña de. Su sava de, chi tu ni ka kandija gua'a de ja maa ya kuu.
40028018	Yun te ni kuyatni Jesús, te jiña'a ya: ͏―͏Ja ni taa ia Dios tniuu ka'nu ja tatnuni rin andivi vi nuu ñuyiu.
40028019	Yun kuu ja kua'ankuei ninii ñuyiu, te vi kaxtno'o ron tno'o va'a rin nuu ñayiu ja na vi koskua'i, te vi skuandute ron jin sivi Tata Dios vi jin Se'e ya vi jin Espíritu ya.
40028020	Te vi kaxtno'o ron ja na vi kuantno'i ndi'i tno'o ni tatnuni rin. Te koo maa rin jin ron ndi'i ni kiuu vi guaa ndee na ndi'i ñuyiu ͏―͏jiña'a ya. Saa na kokuu.
41001001	Ya'a keja'a tno'o va'a Jesús, Se'e ia Dios, ja kuu Kristu, ia ni kii ja skaku ni'nu ña ya jion,
41001002	nagua yoso nuu tutu ii ni tee Isaías, tee ni ndakani tno'o ia Dios ndee jana'a, nuu ka'an sua'a: Tetniuu rin in tee ndakani tno'o rin kokoxno'o de nuu ron ki'in de, nagua ja kosava'a de ichi nuu ki'in ron.
41001003	Te tee yun, chi kana jaa de ndee nuu ñu'u te'a, te kachi de: “Vi sava'a ni ichi nuu vaji Jito'o, te vi ndasa'a ndaa ni ichi, chi vaji ya”, kachi Isaías.
41001004	Ni oo in tee ni onani Juan, te ni jino de ndee nuu ñu'u te'a skuandute de ñayiu, te kaxtno'o de ja na vi ndatna'u ini ñayiu yika kuechi, te na vi kuandutei nagua ja kuaka'nu ini ia Dios yika kuechi.
41001005	Te vajikuei ndi'i ñayiu Jerusalén vi ndi'i ñayiu sava ka ñuu ja tnii Judea ja vi konini tno'o ka'an de. Te ni ka na'mai yika kuechi nuu ia Dios, te ni skuandute ña Juan nuu yute Jordán.
41001006	Te sa'un ni oni'nu Juan kuu ja ni kuva'a jin ixi kameyu, te ni oyi'i de in sinchu ñii, te ni ojaa de tika langosta vi nduxi yoko.
41001007	Te ni okaxtno'o de nuu ñayiu, te jiña'a de: ―Yata sein te vaji in tee kuu ka'nu ka saa sein, ja vini masu nagua kuu sa'un san ja kuu junkuindei san ja ndajin san korria ndijan de.
41001008	Su sein, chi ja ndaa ja jin ndute uun ni skuandute ña san jin ni, su maa de, chi skuandute ña de jin Espíritu ia Dios ―jiña'a Juan.
41001009	Te in kiuu yun ni kee Jesús ñuu Nazaret, ja tnii Galilea, te kua'an ya ja ni skuandute ña Juan jin ya nuu yute Jordán.
41001010	Te nuu ni nana ya nuu ndute yun, te ni jini ya ja ni ndanune andivi, te makuun Espíritu ia Dios na kuinio in sata, te ni jinkoxnee siki ya.
41001011	Yun te ni kana in tno'o ka'an ndee andivi, te jiña'a sua'a: ―Maa ron kuu seyii rin ja kutoo ndeva'a ña rin, te kusii ini rin jin ron ―jiña'a tno'o yun.
41001012	Yun te ni jaka ña Espíritu yun jin Jesús kua'an ya nuu ñu'u te'a nuu tu na ve'e oo.
41001013	Te ni oo Jesús nuu ñu'u te'a yun uu xiko kiuu ne'u kiti xeen, te ni jito tnuni ña Tachi jin ya. Su ni ja'ankuei ia ka jinokuechi nuu Dios, ni ka chituu ña jin ya.
41001014	Te nuu kuee ka ja ni ka jasi ña jin Juan vekaa, te ni ndenta Jesús ñuu ja tnii Galilea, ndakani ya tno'o va'a naxa tatnuni ia Dios.
41001015	Te jiña'a ya: ―Ja ni jino kiuu, te ja ni kuyatni ja tatnuni ia Dios. Vi ndatna'u ini ni nuu yika kuechi ni, te vi kandija ni tno'o va'a ia Dios ―jiña'a ya.
41001016	Jika Jesús yu'u ndute mar Galilea kua'an ya, te ni jini ya Simón jin ñani de Andrés. Ka oo de ka skee de ñunu de nuu ndute mar yun, chi tee ka tau chiaka ka kuu de.
41001017	Te jiña'a Jesús sua'a: ―Ne'ekuei ni vi kondikin ña ni, te na kaxtno'o san ja vi kokuu ni tee vi tau ñayiu nuu ichi kue'e, nagua ka tau ni chiaka ―jiña'a ya.
41001018	Te vini ni ka xndoo tee yun ñunu de, te ni ka jata ndikin ña de jin ya kua'ankuei de.
41001019	Te nuu ni ka ya'a de jin ya joo ka kua'ankuei de, te ni jini ya Jacobo jin ñani de Juan, se'e Zebedeo, ka ñu'u de nuu barco de ka ndasa'a de ñunu de.
41001020	Yun te ni kana ya nduu de, te ni ka xndoo de tata de Zebedeo jin musu de nuu barco yun, te ni ka jata ndikin de jin ya kua'ankuei de.
41001021	Te ni jinokuei ya jin de ñuu Capernaúm, te in kiuu ndatatu ni kiuu Jesús ve'e ii sinagoga, te ni jinkondee ya kaxtno'o ya tno'o ia Dios.
41001022	Te ni ka sa'u kuii kuiti ini ñayiu yun ka nini tno'o kaxtno'o ya, chi kaxtno'o ya na kuinio in tee ndiso tniuu, te masu nagua ka ka'an tee ka kaxtno'o Ley.
41001023	Te ve'e ii sinagoga ñayiu ñuu yun oo in tee ñu'u ña espíritu tne'e ja kuu espíritu tachi, te ni jinkondee de kana jaa de.
41001024	Te jiña'a de: ―¿Nagua kuini ron ja vaji ron nuu ka oo rin, vi Jesús, tee ñuu Nazaret? ¿A vaji ron ja xnaa ña ron jin rin? Te ja jini ña rin jin ron, chi ia ni tetniuu Dios kuu ron ―jiña'a.
41001025	Su ni ka'an xeen Jesús nuu espíritu tachi yun, te jiña'a ya: ―Kasi yu'u te kee kua'an. Ma koo ka ron anu tee ya'a ―jiña'a ya.
41001026	Te espíritu tachi yun, chi ni sa'a ja vi jiotutuu ni ka tee yun ja ji'i yi'i de, te vi ni kana ko'o, te ni kee ini anu de kua'an.
41001027	Te ndi'i ñayiu ni ka sa'u kuii kuiti ini, te ni ka jinkondei ka ndatno'o tna'i: ―¿Nagua kuu jaya'a? ¿A in tno'o jaa kuu ja kaxtno'o tee ya'a? Chi ndiso tniuu de ja tatnuni de, yun guaa vi ndee tachi kue'e ka jantno'o nuu de, te kekuei kua'ankuei ―ka kachi.
41001028	Te ñama kuiti ni jitenuu tno'o ja ni sa'a Jesús, te ni ka jini ñayiu ka oo nii ñuu ja tnii Galilea.
41001029	Te nuu ni ndekuei ya ve'e ii sinagoga, te kua'ankuei ya jin Jacobo vi Juan, ve'e Simón jin Andrés.
41001030	Te nana xiso Simón, chi kaa ña jin kue'e kiji, te ni ka ndakani de nuu Jesús ja ku'u ña.
41001031	Yun te ni jintna'a yatni Jesús nuu katuu ña, te ni tnii ya nda'a ña, te ni ndone'e ña ya, te vi ore saa ni kee ña kiji yun jin ña, te ni jinkondee ña jinokuechi ña nuu ya.
41001032	Nuu ni kee nikandii te ni kuaa, te ni ka kisia'a ndi'i ñayiu ka ku'u vi ñayiu ka ñu'u ña tachi nuu Jesús.
41001033	Te ndi'i ñayiu ñuu yun ni ka kututu ye'e yun.
41001034	Te ni ndasa'a Jesús kua'a ñayiu ka ku'u ndinuu nuu kue'e, te ni tau ya kua'a tachi ka ñu'u ña jin ñayiu ka ku'u kue'e yun. Te tu ni jandetu ya ja vi ka'an tachi yun, chi ja ka jini na ia kuu ya.
41001035	Ne'e ndeva'a ni ndakoo ya, vi inee gua'a ka, te ni kee ya kua'an ya in nuu tu na ñayiu oo, te yun ni ndakuatu ya.
41001036	Te kua'ankuei Simón jin tee ka ndeka tna'a jin de ja ka ndanduku ña de jin ya.
41001037	Te nuu ni ka ndani'i ña de, te ka jiña'a de: ―Ndi'i ñayiu ka ndanduku ña jin ni ―ka jiña'a de.
41001038	Su jiña'a ya: ―Na ki'inkueio sava ka ñuu yatni ya'a, nagua ja suni yun na kaxtno'o san tno'o ia Dios, chi tniuu ya'a guaa ja vaji san ―jiña'a ya.
41001039	Saa te ni jikanuu Jesús nii ñuu ja tnii Galilea, ni kaxtno'o ya tno'o ia Dios nuu ve'e ii sinagoga ja ka oo taka ñuu yun, te ni tau ya tachi ka ñu'u ña jin ñayiu.
41001040	Yun te ni jino in tee ku'u kue'e ndi'yi te'i, te ni jinkuiin jiti de nuu ya, te jiña'a de: ―Nuu ja kuini ni, te kuu ndasavii ña ni joo ja na nduva'a san ―jiña'a de.
41001041	Te ni kunda'u ini ña Jesús jin de, te ni sonee ya nda'a ya siki de, te jiña'a ya: ―Kuini san, te nduvii ni ―jiña'a ya.
41001042	Te vi ore saa kua'an kue'e de, te ni nduva'a de.
41001043	Yun te ni ndatetniuu ña ya kuano'o de, su ni xteku gua'a ña ya,
41001044	te jiña'a ya: ―Kua'an ni te ma koka'an kuiti ni nuu ni in ñayiu ja ni ndasa'a ña san. Su kua'an ni te xne'e ni maa ni nuu sutu, te suni soko ni nuu ia Dios ja ni nduvii ni, nagua ni tatnuni Moisés, saa te vi kuni ñayiu ja ni nduva'a ni jin kue'e ni ―jiña'a ya.
41001045	Su tee yun, chi vi nuu ni ndee de kua'an de, te ni jinkondee de ndakani de nuu ndi'i ñayiu naxa ni ndo'o de ja ni nduva'a de. Te yun guaa ña ni kuu ka kiuu ndijin Jesús nuu ni in ka ñuu yun, chi chitu ndeva'a ñayiu nuu ya, te ni kee ya ni ojika ya nuu tu na ñayiu ka oo, su ni oja'ankuei ñayiu taka ñuu nuu oo ya.
41002001	Nuu ni ya'a ndee saa kiuu, te ni ndajiokuiin tuku Jesús ni ndajino ya ñuu Capernaúm. Te nuu ni ka jini ñayiu ja oo ya in ve'e,
41002002	te ñama kuiti ni ka kututu kua'a ñayiu ja vini ye'e tu ka ka kakui ja vi koi, te ni kaxtno'o ya tno'o ia Dios nui.
41002003	Yun te ni jinokuei kuun tee ka ndiso in tee ku'u kue'e ni ndutuchiin nuu oo Jesús.
41002004	Su ja siun ka oo kua'a ndeva'a ñayiu, te ña kuu ja kentakuei de ndee nuu oo ya, te ni ka skaa de tee ku'u yun ichi xtuu ve'e, te ni ka june de yata ve'e mamaa nuu oo Jesús, te ni ka skee de jito nuu katuu tee ni ndutuchiin yun.
41002005	Te nuu ni jini ya ja ka kandija gua'a tee yun, te jiña'a ya nuu tee ni ndutuchiin yun: ―Se'e, ja ni jaka'nu ini rin yika kuechi ron ―jiña'a ya.
41002006	Su yun ka nukoo sava tee ka kaxtno'o Ley Moisés, te nuu ni ka onini de tno'o ka'an Jesús, te ka ndakani ini de:
41002007	“¿Nau ja siun ka'an tee ya'a? Te kane'e de jin ia Dios ja siun ka'an de, chi tu sa'un na inka kuu ja kuaka'nu ini yika kuechi, chi maintno'o ni ia Dios.”
41002008	Te vini ni jini Jesús ja siun ka ndakani ini de jin anu de, te jiña'a ya: ―¿Nau ja ka ndakani ini ni siun jin anu ni?
41002009	¿Nagua kuu vijin ka ja ka'an san nuu tee ku'u ya'a? ¿A ni jaka'nu ini san yika kuechi de axi kuña'a san: “Ndakoo te ndaki'in ron jito ron te kaka”?
41002010	Nuu saa te vitna te vi kuni ni ja Se'e Teyii, chi ndiso tniuu nuu ñuyiu ya'a ja kuaka'nu ini yika kuechi ñayiu. Yun te jiña'a ya nuu tee ni ndutuchiin yun:
41002011	―Nuu maa ron ka'an rin, ndakoo te ndakuiso ron jito ron, te kuano'o ve'e ron ―jiña'a ya.
41002012	Yun te ni ndakoo tee ni oku'u yun, te ni ndakuiso de jito de, te vi jin nuu ndi'i ñayiu, te ni ndee de kua'an de. Yun guaa ndi'i ñayiu ni ka sa'u kuii kuiti ini ka ndia'i, te ni ka chiñu'i ia Dios, te ka kachi: ―Tu sa'un na ama ka jinio ja sia'a kokuu.
41002013	Yun te saa ni kee tuku Jesús kua'an ya ndee yu'u ndute mar, te ndi'i ñayiu ni ja'ankuei nuu oo ya, te ni kaxtno'o ya nui.
41002014	Te nuu ni ya'a Jesús yun kua'an ya, te ni jini ya Leví se'e Alfeo ja nukoo de jikan de xu'un impuestu, te jiña'a ya: ―Kondikin ña ni na ki'on. Yun te ni ndakoo de, te ni jata ndikin ña de kua'ankuei de jin ya.
41002015	Yun te ni jinokuei ya ve'e de, te ni ka jinkoo ya ka jaa ya xtaa. Te suni jinokuei kua'a tee ka xtutu xu'un impuestu vi ñayiu ka sa'a jakue'e, te ni ka jinkoo ndi'i de in ni nuu mesa jin Jesús vi tee ka skua'a jin ya, chi ka oo kua'a ñayiu ja ka ndikin ña jin ya.
41002016	Su nuu ni ka jini tee ka kaxtno'o Ley Moisés vi tee ka kuu fariseo ja in ni ka jaa ya xtaa jin tee ka xtutu xu'un impuestu vi ñayiu ka sa'a jakue'e, te ka jiña'a de nuu tee ka skua'a jin ya: ―¿Na tno'o kuu ya'a ja vi in ni ka jaa ka ji'i mastru ni jin tee ka xtutu xu'un impuestu vi ñayiu ka sa'a jakue'e? ―ka jiña'a de.
41002017	Te nuu ni onini Jesús, te jiña'a ya: ―Ñayiu ka oo va'a, chi tu ka jiniu'u tee tatna, chi ñayiu ka ku'u kuu ja ka jiniu'u. Te sein, chi masu vaji san ja ndaka'an san ñayiu ka ndakani ini ja ñayiu va'a ka kuu, chi vaji san ja ndaka'an san ñayiu ka ndakuni ja ka oo yika kuechi ―jiña'a ya.
41002018	Te in kiuu ka ondite tee ka skua'a jin Juan skuandute vi tee ka kuu fariseo, te ni ja'ankuei siin ka tee ni ka jikan tno'o de Jesús, te ka jiña'a de: ―¿Nau ja ka ondite tee ka skua'a jin Juan vi tee ka kuu fariseo? Te ndia tee ka skua'a jin maa ni, chi tu ka ondite de ―ka jiña'a de.
41002019	Te jiña'a Jesús: ―Te ¿a kuu vi kondite ñayiu ka oo viko tnanda'a ja siun vi ka oi jin tee tnanda'a yun? Ña'a, ma kuu vi kondite ñayiu ja siun vi ka oi jin maa tee tnanda'a yun.
41002020	Su kenta in kiuu ja naa ndoñu'u tee tnanda'a yun, te kiuu yun guaa vi kondite de.
41002021	’Chi ni in ñayiu tu ndatnaa in pedasu sa'un jaa nuu in xioo tu'u, chi ndandiyi sa'un jaa yun, te ka'nde ña jin sa'un tu'u yun, te saa sua'a te'nde gua'a ka.
41002022	Te ni in ñayiu tu ka tnai vinu jaa nuu in itni ñii tu'u, chi nuu ndasaka vinu yun, te ka'ndi ñii tu'u yun, te kati vinu yun, te suni junai jin ñii yun. Yun guaa vi tnaa ni vinu jaa nuu itni ñii jaa ―jiña'a ya.
41002023	In kiuu ndatatu, ni ka ya'a Jesús kua'ankuei ya in nuu kaa triu, te ni ka jinkondee tee ka skua'a jin ya ka tno'o de yoko triu yun.
41002024	Yun te ka jiña'a tee ka kuu fariseo nuu ya: ―Kondia'a ni, ¿nau ja ka sa'a tee ka skua'a jin ni in ja oo ii ja ma kuu sa'o kiuu ndatatu? ―ka jiña'a de.
41002025	Su jiña'a ya: ―¿A tu ka ka'u sa'un ni nuu tutu ii naxa ni sa'a David vi tee ka oo jin de nuu tu na ja vi kaa de, te ni ka ji'i de soko?
41002026	Chi ni kiuu de ve'e maa ia Dios, na ni okuu Abiatar, sutu ni okuu nija'nu, te ni jaa de xtaa vixin ja oo ii ja ma kuu vi kaa de, chi maa ni sutu guaa kuu vi kaa, te suni ni jiña'a de ni ka jaa tee ni ka oo jin de.
41002027	Te suni jiña'a ya nuu de: ―Kiuu ndatatu, chi ni jinkoo ja ja'a ñayiu nagua ja vi koo va'i, te masu ni ka jinkoo ñayiu ja koo gua'a kiuu ndatatu yun.
41002028	Yun guaa sein ja kuu san Se'e Teyii kuu san Jito'o ja suni ndiso tniuu san ja tatnuni san siki kiuu ndatatu, ―jiña'a ya.
41003001	Ni kiuu tuku Jesús inka jichi in ve'e ii sinagoga, te yun oo in tee ni yichi in nda'a de.
41003002	Te ka ndia'a yu'u ña tee ka kuu fariseo jin Jesús kondio'ni a ndasa'a ya tee ku'u yun kiuu ndatatu, nagua ja saa te kuu vi ka'an kuechi de siki ya.
41003003	Yun te jiña'a Jesús nuu tee ni yichi nda'a yun: ―Ndakoo ni, te jinkuiin ni ma'ñu sagua ya'a.
41003004	Te ni jikan tno'o ña ya jin sava ka de: ―¿Naxa ka'an Ley nagua kuu ja kuu vi sa'o kiuu ndatatu? ¿A ja vi sa'o java'a axi jakue'e? ¿A ja vi skaku ni'nuo in ñayiu axi ja vi ka'nio jin? ―jiña'a ya. Su maa de, chi tu ni ka ka'an sa'un de.
41003005	Yun te ni kiti ini Jesús ndia'a ya nii nuu ka oo de, vi ni kusuchi ini ya ja siun ka sa'a ndee de ini anu de, te jiña'a ya nuu tee ni yichi nda'a yun: ―Skaa ni nda'a ni. Te ni skaa de nda'a de, te ni nduva'a.
41003006	Yun te ni ndekuei tee ka kuu fariseo, te ni ka jinkondee de ka ndatno'o tna'a de jin tee ka yinduu nuu Herodes naxa vi sa'a de ja vi ka'ni de Jesús.
41003007	Su kua'ankuei Jesús jin tee ka skua'a jin ya yu'u ndute mar, te ni ka jata ndikin ña kua'a ndeva'a ñayiu Galilea vi ñayiu Judea,
41003008	vi ñayiu Jerusalén vi ñayiu Idumea vi ñayiu ka oo nii jioo yute Jordán vi ñayiu ka oo nii jionduu ñuu Tiro vi ñuu Sidón, chi ni ka ni'i tno'o ñayiu yun ja kua'a javii java'a sa'a ya, te kua'a ndeva'i ni ja'ankuei nuu oo ya.
41003009	Te yun guaa ni chindetu ña Jesús jin tee ka skua'a jin ya ja na vi kotua'a de jin in barco, nagua ja ma vi xna'ma ña ñayiu yun, chi kua'a ndeva'i ka kuu.
41003010	Chi ni kuu kua'a ndeva'a ñayiu ndasa'a ya, te ndi'i ñayiu ka ku'u ndinuu nuu kue'e ka chinda'a tna'i ja vi ke'i ya, nagua ja vi nduva'i.
41003011	Te ñayiu ka ñu'u ña tachi, chi nuu ka jini ya, te ka jinkuiin jiti nuu ya, te ka kana ko'i: ―Maa ni kuu Se'e ia Dios ―ka kachi.
41003012	Su ni ka'an xeen ya jin tachi yun ja ma vi xtuu ña jin ya na in kuu ya.
41003013	Yun te ni kaa Jesús in nuu yuku, te ni kana ya na tee kuini maa ya ja kaji ya, te ni ja'ankuei de nuu oo ya.
41003014	Te ni tau ya uxi uu tee ja vi koo jin ya, nagua ja tetniuu ña ya ki'inkuei de vi kaxtno'o de tno'o ia Dios.
41003015	Te ni jiña'a ya tniuu na'nu ka ndiso de ja vi ndasa'a de ñayiu ka ku'u, te vi tava de tachi ka ñu'u ña jin ñayiu.
41003016	Tee ya'a ka kuu ndi uxi uu tee ni kaji ya: Simón tee ni ndaxnani ya Pedro,
41003017	vi Jacobo jin ñani de Juan, nduu de ka kuu seyii Zebedeo, tee ni ndaxnani ya Boanerges ja kei ka'an “se'e tajan”,
41003018	vi Andrés vi Felipe vi Bartolomé vi Mateo vi Tomás vi Jacobo seyii Alfeo, vi Tadeo vi Simón, tee yinduu nuu ñayiu ka kuu cananista,
41003019	vi Judas Iscariote, tee ni sinotuu Jesús nuu kuee ka. Yun te ni ndajinokuei ya in ve'e jin tee ka skua'a jin ya.
41003020	Te inka jichi ni ka kututu kuakua'a tuku ñayiu ja vini ña kuu ja vi kaa ya xtaa jin tee ka skua'a jin ya.
41003021	Te nuu ni ka jini ñayiu ve'e Jesús ja siun kuu, te ni ja'ankuei de mavinukuaka ña de jin ya, chi ni ka ka'an de ja ni ndukue'e ya.
41003022	Te suni saa ni tee ka kaxtno'o Ley Moisés ja vajikuei de ndee ñuu Jerusalén, ka kachi de: ―Tee ya'a, chi ñu'u ña Beelzebú jin de ja kuu maa Tachi ka'nu, te jin jaka'nu maa Tachi ka'nu yun skunu de sava ka tachi ka ñu'u ña jin ñayiu ―ka kachi de.
41003023	Yun te ni kana ña ya jin tee yun, te ni ka'an ya in tno'o jioni'ni, te jiña'a ya: ―¿Naxa kuu tau Tachi inka tachi ja vi maa kuu tachi?
41003024	Te nuu ja in ñuu ka'nu ka sa'a siin tna'a ñayiu, te ka jaxin tna'a ndisa mai, nuu saa te ma kuu kokuu ka in ñuu.
41003025	Te nuu ja in ve'e ka sa'a siin tna'a ñayiu, te ka jaxin tna'a ndisa mai, nuu saa te ma kuu vi koo kai.
41003026	Te suni saa ni Tachi, nuu ja sa'a siin tna'a, te jaxin tna'a ndisa maa, nuu saa te ma kuu koo ka, chi ja kuyatni ja naa.
41003027	’Te ni in ñayiu ma kuu kiuu ve'e in tee ndakui ja su'u ndatniuu neva'a de, chi xtnañu'u ka kuini ja ku'ni ña in ñayiu ndakui ka, yun te saa kuu ja su'i nagua neva'a de.
41003028	’Chi ka'an ndaa ndija san ja kuaka'nu ini ia Dios ndi'i yika kuechi ka sa'a ñayiu, vi nani kuu tno'o ja ka ka'an ne'i siki ya.
41003029	Su nani kuu ñayiu ja kane'e siki Espíritu ia Dios, te ma kuaka'nu sa'un ini Dios, chi kotavi kuechi mai nikuii nikani ―jiña'a ya.
41003030	Saa ni ka'an Jesús, chi ni ka kachi tee yun ja ñu'u ña espíritu Tachi jin ya.
41003031	Yun te ni jinokuei nana Jesús jin ñani ya, su ni ka jinkuiin ña ye'e yun, te ni ka tetniuu ña in tno'o ja ka kana ña jin ya.
41003032	Te ñayiu ka nukoo xiin maa Jesús ka jiña'a nuu ya: ―Nana ni vi ñani ni ka oo ye'e yun, ka ndanduku ña jin ni ―ka jiña'a de.
41003033	Te jiña'a ya: ―¿Na in kuu nana san, te na in kuu ñani san?
41003034	Te ni ndia'a ya nuu ñayiu ka nukoo nii nuu oo ya, te jiña'a ya: ―Ñayiu ya'a ka kuu nana san vi ñani san vi kua'a san.
41003035	Chi ndi'i ñayiu ka sa'a nagua kuini ia Dios, te ñayiu yun ka kuu ñani san vi kua'a san vi nana san ―jiña'a ya.
41004001	Ni keja'a tuku Jesús inka jichi kaxtno'o ya nuu ñayiu yu'u ndute mar. Te ni ka kututu kuakua'a ñayiu nuu oo ya, te ja siun kua'a ndeva'a ñayiu ka kuu, guaa ni kaa ya nuu in barco ja inee nuu ndute mar, te yun ni jinkoo ya, te ndi'i ñayiu ka oo yu'u ndute yun.
41004002	Yun te ni kaxtno'o ya kua'a tno'o jin ma'ñu sagua tno'o jioni'ni, te nuu kaxtno'o ya jiña'a ya:
41004003	―Vi konini ni ya'a: In kiuu ni kee in tee kua'an ja siagua de ndikin tata.
41004004	Te nuu siagua de yun, sava ndikin tata yun ni junkuei yu'u ichi, te ni kikuei tisala, te ni ka jaa ti.
41004005	Te sava ni jinkuei nuu ñu'u yuu, nuu tu na ñu'u oo gua'a, te vi yachi ni ni jite, chi tu ni jinkisa'u kokin ñu'u.
41004006	Su nuu ni jinonta nikandii, te ni teñu'u ña, te ja siun tu ni'i yo'o, te ni yichi.
41004007	Te sava ndikin tata yun ni junkuei nuu tnu iñu, te ni ka ja'nu tnu iñu yun, te ni ka chikati ña, te tu ni kuva'a.
41004008	Su sava ka ndikin tata yun, ni junkuei nuu ñu'u gua'a, ñu'u kokin. Ni jite te ni ja'nu, te ni kuva'a vii ndeva'a. Sava ni kee oko uxi ja invaa ndikin tata, te sava uni xiko, vi sava in ciento ja invaa ni ndikin tata ―jiña'a ya.
41004009	Yun te jiña'a ya: ―Na in oo so'o ja konini, te na konini.
41004010	Yun te nuu ni ndi'i ñayiu ni ka ndandute, te ni ka ndoo maa ni Jesús jin sava ka ñayiu ka oo yatni jin ya vi ndi uxi uu tee ka skua'a jin ya, te ni ka jikan tno'o ña de naxa kei tno'o jioni'ni ja ni ka'an ya yun.
41004011	Te jiña'a ya: ―Nuu maa ni, chi kaxtno'o kaji san tno'o yiyu'u naxa tatnuni ia Dios. Su ñayiu tu ka oo nuu tatnuni ya, chi ndi'i ni ka'an san jin tno'o jioni'ni,
41004012	nagua ja visi ka ndia'i, su ma vi kuni ja vi ni'i. Te visi ka nini, su ma vi jinkui'nu ini, nagua ja ma vi ndatna'u ini ja kuaka'nu ini ia Dios yika kuechi.
41004013	Te jiña'a ya: ―Nuu ja tu ka jinkui'nu ini ni tno'o jioni'ni ja ka'an san ya'a, ¿te naxa vi jinkui'nu ini ni sava ka tno'o jioni'ni ja ka'an san?
41004014	Tee siagua ndikin tata yun kuu tee xtutenuu tno'o ia Dios.
41004015	Te ndikin tata ja ni jite yu'u ichi, ka kuu ñayiu ka nini tno'o ia Dios, su nuu kuee ka ja ka nini, te ja'an Tachi, te xtajioo tno'o ia Dios ja ni jite ini anu ñayiu yun.
41004016	Te ndikin tata ja ni jite nuu ñu'u yuu ka kuu ñayiu ka nini tno'o ia Dios, te vi sii ini kuiti ka janta'ui.
41004017	Su masu kunu oo yo'o, te joo ni, te yichi. Yun ka kuu ñayiu ka kujioo nuu ichi ia Dios, nuu vaji tnundo'o axi ka sondikin ña jin ja ja'a tno'o ya.
41004018	Te ndikin tata ja ni jite nuu tnu iñu ka kuu ñayiu ka nini tno'o ia Dios,
41004019	su ka ndi'ni ndeva'i ja oo ñuyiu ya'a, te xnda'u ña ja vi kuu kuikai, vi ka jio'i ja ndi'i ni ja vi koneva'i. Te ndi'i ya'a kiuu ini anu ñayiu ya'a, te chikati tno'o ia Dios, te tu jandetu ja kuja tno'o ya ini anui.
41004020	Te ndikin tata ja ni jite nuu ñu'u gua'a, ka kuu ñayiu ka nini tno'o ia Dios, te ka janta'ui, te ka jijai nuu tno'o ya. Te ñayiu ya'a ka kuu na kuinio in ndikin tata ja kee oko uxi vi sava uni xiko vi sava in ciento ja invaa ni ndikin tata yun ―jiña'a ya.
41004021	Te suni jiña'a Jesús: ―¿A ka nee ñayiu in lámpara ja vi sa'i chii jatnu axi chii jito? ¿A masu koxnee sukun lámpara yun nagua ja koye'e?
41004022	Chi tu na in guaa oo yu'u ja ma tuu ndijin, te ni in ja yiyu'u ja ma vi kuni ñayiu, chi ndi'i ndatuu ndijin, te vi kuni.
41004023	Te nuu ja ndee ñayiu ka oo so'o ja vi konini, te na vi konini ―jiña'a ya.
41004024	Te suni jiña'a ya: ―Vi kondia'a ni na tno'o ka nini ni, chi naxa ka chikua'a maa ni, te suni saa ni ndachikua'a ia Dios nuu ni, te taa kua'a ka ya nuu maa ni ja ka nini ni tno'o ya.
41004025	Chi na in neva'a, te kuña'a ka ya, su na in tu nagua neva'a, chi vi ndee joo luluu ja neva'i, ndakindee ya ―jiña'a ya.
41004026	Te suni jiña'a Jesús: ―Nuu tatnuni ia Dios kuu inuu jin in triu ja jakin in tee.
41004027	Yun te kixin de tno'o jakuaa, te ndakoo de tno'o ne'e in kiuu in kiuu, te ni ya'a kiuu vi jakuaa, te ni jite triu yun, te ni ja'nu, te ni tu jini de naxa ni kuu.
41004028	Chi kuva'a ni maa ñu'u yun, xtnañu'u ka kuu yuku, yun te kii yoko, te saa chi'i chitu maa triu yun.
41004029	Te nuu kuaan triu yun, te ka ja'nde, chi ja ni jino maa kiuu ja te'nde ―jiña'a ya.
41004030	Te suni jiña'a Jesús: ―¿Nagua kuu in ja vi skintna'a inuo jin nuu tatnuni ia Dios, axi na tno'o kuu ja vi skintna'a inuo?
41004031	Kuu na kuinio in ndikin yuku stancia ja ka skute nuu ñu'u ja kuu in ndikin luluu ka saa nuu ndi'i ndikin ja ka jitu nuu ñu'u.
41004032	Su nuu ja ni ka jakin, te ja'nu vi kuu na'nu ka saa nuu ndi'i yuku kuii, te ka kuu na'nu nda'a ja vi ndee tisala te kuu vi koo ti kati tnu ―jiña'a ya.
41004033	Te kua'a tno'o jioni'ni ni kaxtno'o Jesús nuu ñayiu, na kuinio tno'o ya'a na kuu naxa kentakuei mai ja ka jinkui'nu ini.
41004034	Te ndi'i tno'o ni oka'an jioni'ni ya ja ni okaxtno'o ya nuu ñayiu. Su nuu ka oo ni maa ya jin tee ka skua'a jin ya, te ni ondakaxtno'o ndi'i ya.
41004035	Te nuu ni kunee kiuu yun, te jiña'a ya nuu tee ka skua'a jin ya: ―Na vi ya'o inka jioo ndute mar.
41004036	Yun te ni ka ndakuanta'u de nuu ñayiu kua'a yun, te ni kekuei de nuu barco nuu ja inee Jesús, te kua'ankuei de jin ya, te suni ka jata ndikin ña sava ka barco kua'ankuei jin de.
41004037	Su ni jinki'i in tikacha ni'i ndeva'a nuu ndute yun, te ni ndonta sukun ndeva'a ola ndute yun ja ni kee de ndee nuu barco, te machitu de nuu barco yun.
41004038	Te Jesús, chi ni ya'a ya ichi yata barco yun, te yun ni kixin ya siki in sa'un tikani, te ni ka xndoto ña de jin ya, te ka jiña'a de: ―Mastru, ¿a tu ndi'ni ni ja makekueio nuu ndute ya'a ja vi nao? ―ka jiña'a de.
41004039	Yun te ni ndakoo ya, te ni kuxeen ya nuu tachi yi'i yun, te jiña'a ya nuu ndute mar yun: ―Kasi yu'u, koo titi'i. Te ni jinkuiin tachi yun, te na in kuiti ni kuu.
41004040	Yun te jiña'a Jesús: ―¿Nau ja ni ka yu'u ndeva'a ni? ¿A vini tu ka kandija ni ja skaku ni'nu ña san? ―jiña'a ya.
41004041	Su ni ka yu'u ndeva'a de, te ka ndatno'o tna'a de: ―¿Na in kuu tee ya'a ja vi ndee tikacha vi ndute mar, te ka jantno'o ña jin de? ―ka kachi de.
41005001	Yun te ni jinokuei Jesús inka lado ndute mar nuu kuu yuku ja tnii Gadara.
41005002	Te vi inka ni nana ya nuu barco yun, te ni jino in tee ñu'u ña tachi ja ni kee de kua'an de nuu ka yiyu'u ndiyi.
41005003	Te tee yun, chi ni oo de in kava ve'e nuu ka yiyu'u ndiyi, te ni in tu na in kuu ja ku'ni ña, ni jin cadena.
41005004	Chi kua'a jichi ni ka oju'ni nda'a de vi si'in de jin cadena, su tuu, chi ndi'i ni oja'nde de vi ni oskuechi kueli de, te ni in tu ni okundee ja ka'nu ña jin de.
41005005	Te siun ni jika de yuku vi nuu ka yiyu'u ndiyi. Nduu vi ñuu ni kana de vi xtuji de maa de jin yuu.
41005006	Su vi jika ka vaji Jesús, te ni jini ña de, te ni jino de ni jinkuiin jiti de nuu ya.
41005007	Te vi ni kana ko'o tachi ndee ini anu de, te jiña'a: ―¿Nagua kuini ron ja vaji ron nuu oo rin, vi Jesús, Se'e ia Dios oo ndee sukun yun? Te jikanta'u rin nuu ia Dios ja ma taa ron tnundo'o koo rin ―jiña'a.
41005008	Yun ni ka'an tachi yun, chi ja jiña'a Jesús: ―Espíritu tachi, kee ini anu tee ya'a te kua'an.
41005009	Te ni jikan tno'o ña ya: ―¿Naxa nani ron? Te jiña'a: ―Legión ka nani rin, chi kua'a rin ka kuu ―jiña'a.
41005010	Te ni ka jikanta'u ndeva'a nuu ya ja ma kene'e ña ya yuku yun ja ki'inkuei.
41005011	Te yatni yuku yun ka ñu'u kua'a kini ka jaa ti.
41005012	Te ndi'i tachi yun ni ka jikanta'u nuu ya ndee anu tee yun, te ka jiña'a: ―Tetniuu ña na ki'inkuei rin nuu ka oo kini yun. Te kuandetu na ndekuei rin chii ti ―ka jiña'a.
41005013	Yun te ni jandetu Jesús, te ni kanakuei espíritu tachi yun ini anu tee ku'u yun, te ni ndekuei chii kini yun, te vaa ndee uu mil ti ka kuu. Yun te ni ka jiko ini ndi'i kini yun, te ni ka jino ti makekuei ti, chi oo ndeyi, te ni kentakuei ti, ni ka tnaa ti maa ti ndee nuu ndute mar, te yun ni ka ji'i ti.
41005014	Yun te ni ka jino tee ka jito kini yun, kuano'okuei de ja ni ka yu'u de, te ni ka ndakani de nuu ñayiu maa ñuu vi nuu ñayiu ka oo taka nuu yuku, te ni ja'ankuei ñayiu yun, ni ka jinkoto nagua ni kuu.
41005015	Te nuu ni jinokuei nuu oo Jesús, te ni ka jini ja nukoo tee ni ñu'u ña kuakua'a tachi, ni'nu de sa'un de, te ja ni nuku'un ndaa ini de, te ni ka yu'u ñayiu yun.
41005016	Te ni ka ndakani tee ni ka ojito kini yun nuu ñayiu naxa ni ndo'o tee ja ni ñu'u ña tachi yun vi naxa ni ka ndo'o kini yun.
41005017	Yun te ka jinkondei ka jikanta'ui nuu Jesús ja kee ya ki'in ya nuu ñui yun.
41005018	Te nuu ni ndee ya nuu barco, te ni jikanta'u tee ni ñu'u ña tachi yun ja na kuandetu ya ja ki'inkuei de jin ya.
41005019	Su tu ni jandetu Jesús, chi saa sua'a jiña'a ya: ―Kuano'o ni ve'e ni nuu ka oo tna'a ni, te ndakani ni ndi'i javii java'a ja ni sa'a Jito'o jin ni, vi naxa ni kunda'u ini ña ya jin ni ―jiña'a ya.
41005020	Te kuano'o de, te ni jinkondee de ndakani de nuu ñayiu taka ñuu ja tnii Decápolis ndi'i javii java'a ni sa'a Jesús jin de. Te ndi'i ñayiu ni ka sa'u kuii kuiti ini.
41005021	Yun te ni ndajiokuiin tuku Jesús kuano'o ya jin barco inka lado ndute mar, te yun ni ka kututu kua'a ndeva'a ñayiu nuu oo ya yu'u ndute mar yun.
41005022	Te ni jino Jairo, in tee kuu nija'nu nuu ve'e ii sinagoga. Te nuu ni jini ña de jin ya, te ni jinkuiin jiti de nuu ya.
41005023	Te ni ka'an nda'u ndeva'a de jin ya, te jiña'a de: ―Ja ni kuka'u sesi'i san ja kui. Ne'e ni na ki'on, te sonee ni nda'a ni siki, nagua ja na nduva'i te na kotekui ―jiña'a de.
41005024	Yun te kua'ankuei ya jin de, te ka jata ndikin ña kua'a ñayiu ja vi chitu tnui xiin ya kua'ankuei.
41005025	Te ne'u ñayiu kua'a yun kua'an in ña'a ja ni kuu uxi uu kuia ku'u ña kue'e ta'u ña niñi.
41005026	Te ja ni kuu kani ndeva'a ndo'o ña, ja ni xnaa ña ndi'i ja neva'a ña jin kua'a tee tatna, su tu nagua jiniu'u sa'un ja nduva'a ña, chi saa sua'a vi'i ka masaka'u.
41005027	Te nuu ni jini ña ka ka'an ñayiu ja sa'a Jesús, te ni jintna'a ña ichi yata ya ne'u ñayiu kua'a yun, te ni ke'e ña sa'un ya.
41005028	Chi ni ndakani ini ña: “Visi ja joo sa'un ya na ni'o ke'o te nduva'o”.
41005029	Te vi nuu saa ni jinkuiin ja ta'u ña niñi jin ña, te ni jini ña ja ni nduva'a ña.
41005030	Yun te vini ni jini Jesús ja ni nduva'a in ñayiu jin jaka'nu ya, te ni jionenuu ya nuu ñayiu kua'a yun, te ni jikan tno'o ña ya: ―¿Ndee ni ni ke'e sa'un san?
41005031	Te ka jiña'a tee ka skua'a jin ya: ―¿Te nau ja jikan tno'o ni na in ni ke'e ña jin ni? Te ndia'a maa ni ja ka xna'ma ña ñayiu kua'a ya'a jin ni ―ka jiña'a de.
41005032	Su maa ya, chi ndia'a ya nii nuu oo ya, nagua ja kuni ya na in ni ke'e ña jin ya.
41005033	Te ña'a yun, chi vi sua'a ni'i ña ja yu'u ña, chi ja jini ña naxa ni kuu jin maa ña. Ni jino ña, te ni jinkuiin jiti ña nuu ya, te ni ndakani ndaa ña ndi'i naxa ni ndo'o ña.
41005034	Te jiña'a ya: ―Sesi'i, ni nduva'a ni, chi ni kandija ña ni jin san. Kuano'o sii ini ni, chi ja ni nduva'a ni nuu kue'e yun ―jiña'a ya.
41005035	Te vi nini ka'an ka ya, te ni jinokuei ñayiu ka oo ve'e tee kuu nija'nu nuu ve'e ii sinagoga, te ka jiña'i nuu de: ―Ja ni ji'i sesi'i ni. Te ma koxna'a ka ni mastru ya'a ―ka jiña'i.
41005036	Su Jesús, chi tu ni ndi'ni ni ya ja siun ka jiña'i, te jiña'a ya nuu tee kuu nija'nu ve'e ii sinagoga yun: ―Ma koyu'u ni, chi sua'a ni kandija ni ―jiña'a ya.
41005037	Te tu ni jandetu ya ja vi kondikin ka ña ñayiu jin ya, chi maa ni Pedro jin Jacobo vi ñani de Juan kua'ankuei jin ya.
41005038	Te nuu ni jino ya ve'e tee kuu nija'nu ve'e ii sinagoga, te ni jini ya ka kuvaa ñayiu, ka nda'i ka kanai.
41005039	Ni kiuu ya, te jiña'a ya: ―¿Nau ja ka kuvaa ni vi ka nda'i ni? Te suchi si'i luluu ya'a, chi masu ni ji'i, chi sua'a ni kixin ―jiña'a ya.
41005040	Su ni ka jaku ndee ña ñayiu jin ya ja siun ni ka'an ya. Yun te ni kene'e ya ndi'i ñayiu ndee ye'e, te ni jaka ya tata vi nana suchi si'i yun vi tee kua'ankuei jin ya, te ni kiukuei ya nuu katuu suchi si'i luluu yun.
41005041	Te ni tnii ya nda'i, te jiña'a ya: ―¡Talita kumi! ―ja kei ka'an: Suchi si'i, nuu maa ron ka'an rin, ndakoo.
41005042	Te vi nuu saa ni ndakoi, te ni jikai, chi ja oi uxi uu kuia. Te ni ka yu'u ndeva'a ñayiu yun ja ni ndatekui.
41005043	Su ni tatnuni ni'i ya ja ma vi koka'an nuu ni in ñayiu ja vi kuni ja siun ni sa'a ya, te ni tatnuni ya ja na vi kuña'a ja kaa suchi si'i yun.
41006001	Ni ndee Jesús yun, te ni ndajino ya ñuu ya, ka ndeka tna'a ya jin tee ka skua'a jin ya.
41006002	Te nuu ni jino kiuu ndatatu, te ni jinkondee ya kaxtno'o ya nuu ñayiu ve'e ii sinagoga. Te kua'a ñayiu ka nini, te ni ka sa'u kuii ini, te ka ndatno'o tna'i: ―¿Ndenu ni kutua'a suchi ya'a tno'o ya'a? ¿Te ndenu ni'i tno'o ndichi ja ka'in vi tniuu na'nu ja sa'i jin nda'i ya'a?
41006003	¿Te a masu suchi ya'a kuu carpinteru seyii María, te ñani ka kuu Jacobo vi José vi Judas vi Simón? ¿Te a masu suni ya'a ka oo jin kua'i? ―ka kachi. Te ni ka kunini ndeva'a ini ja ja'a ya.
41006004	Su jiña'a Jesús: ―Ndi'i ni nuu ka nee yiñu'u ñayiu nuu in tee ndakani tno'o ia Dios. Su ñayiu ñuu maa de vi ñayiu ka kuu tna'a de vi ñayiu ve'e de, chi tu ka nee yiñu'u nuu de ―jiña'a ya.
41006005	Te tu ni kuu sa'a ya in tniuu na'nu, chi ndee saa ni ñayiu ka ku'u ni sonee ya nda'a ya siki, te ni ka nduva'i.
41006006	Te vi ni sa'u kuii ini ya ja tu ka kandija ñayiu yun. Te ni jika nuu ya ñuu kueli ka oo yatni yun, ni kaxtno'o ya tno'o ia Dios.
41006007	Yun te ni ndakana Jesús ndi uxi uu tee ka skua'a jin ya, te ni jinkondee ya ni tetniuu ya ndi uu ndi uu de ja ki'inkuei de. Te ni jiña'a ya jaka'nu maa ya, nagua ja vi tau de espíritu tachi ja ka ñu'u ña jin ñayiu.
41006008	Te ni tatnuni ya ja ma vi kinda'a sa'un de nagua kokuu nuu ichi, ni ñunu, ni xtaa, ni ma vi chindee de xu'un nuu kanchii de, chi maintno'o yutnu ka tuu de, guaa vi kinda'a de.
41006009	Te na vi ki'i de ndijan nda'u ni, te ma vi kinda'a de sa'un ja vi ndasama de, chi maa ni sa'un ka ni'nu de.
41006010	Te suni jiña'a ya nuu de: ―Nuu kiukuei ni in ve'e, te yun ni vi kondoo ni guaa ndee nuu ki'inkuei ni inka ñuu.
41006011	Te nuu ja in ñuu tu ka janta'u ña ñayiu jin ni, te ni tu ka kuini ja vi konini tno'o ka ka'an ni, ndekuei ni yun, te vi kisi ni ñuyaka ka ndaa si'in ni ja kokuu in seña ja ka tavi kuechi ja tu ni ka janta'ui. Chi ka'an ndandaa san ja kiuu sandaa ia Dios kuechi ñayiu ñuyiu, te kua'a ka vi tniuya'u ñayiu ñuu yun saa ñayiu ñuu Sodoma vi Gomorra ―jiña'a ya.
41006012	Te ni kekuei de kua'ankuei de ka kaxtno'o de nuu ñayiu ja na vi ndatna'u ini yika kuechi, te na kiukuei nuu ichi ia Dios.
41006013	Te ni ka tau de kua'a tachi ka ñu'u ña jin ñayiu. Te kua'a ñayiu ka ku'u ni ka chi'i de texe'en, te ni ka nduva'i.
41006014	Yun te ni jini so'o rey Herodes ndi'i jana'nu sa'a Jesús, chi nii ñuu ka ka'an taka tniuu na'nu sa'a ya, te jiña'a de: ―¡Ni ndateku Juan, tee ni oskuandute ne'u ndiyi, yun guaa sa'a de tniuu na'nu ya'a! ―jiña'a de.
41006015	Su sava ka ñayiu ka jiña'a: ―Elías kuu de. Te sava kai ka jiña'a: ―Inka tee ndakani tno'o ia Dios kuu de, axi ndee in tee ni ondakani tno'o ia Dios ndee jana'a kuu de ―ka jiña'i.
41006016	Te nuu ni onini Herodes ja siun ka ka'an, te jiña'a de: ―Tee ya'a kuu Juan ja ni tatnuni rin ja ni ka kindoso yiki xini de, te vitna te ni ndateku de ―jiña'a de.
41006017	Chi ama ka ni tatnuni Herodes ja ni ka jasi ña jin Juan vekaa, te ni ka ju'ni ña de jin in cadena, ja ja'a Herodías, ñasi'i ñani de Felipe. Chi nuu ni ndakuaka tna'a Herodes jin ña,
41006018	te jiña'a Juan nuu Herodes: ―Masu vatuka kuu nuu Ley ia Dios ja kondeka ni ñasi'i ñani ni ―jiña'a de.
41006019	Te yun guaa ni oka'an u'u Herodías nuu Juan, te ni ondioo ini ña ja ka'ni ña jin de, su tu ni kuu ja sa'a ña.
41006020	Chi ni oyu'u Herodes ja ka'ni de Juan, chi jini de ja tee ndaa vi tee vii tee va'a kuu Juan, te ni oskaku ni'nu ña de nuu nda'a Herodías. Te visi jinonuu ini Herodes, su tu jini de nagua sa'a de, su ndi'i de jin anu de ni onini de tno'o ni oka'an Juan.
41006021	Su ni kenta in kiuu ja ni kundee Herodías, nuu ni sa'a Herodes in viko ja ndajino kuia de, te ni jiña'a de ja ni ka jaxini tee ka netniuu jin de, vi tee ka tatnuni nuu soldado de vi tee ka kuu nija'nu nuu ñuu ja tnii Galilea.
41006022	Te ni kiuu sesi'i Herodías ni jita ja'i nuu viko yun. Te junkuaan ini Herodes jin tee ka jaxini jin de ja ni jita ja'i yun. Te jiña'a rey Herodes nuu suchi si'i yun: ―Kakan nani guaa kuu ja kuini ron, te na taa rin ―jiña'a de.
41006023	Te ni kee yu'u de nui: ―Nani guaa kuu ja kakan ron nuu rin te taa rin, visi ndee sagua ñuu nuu tatnuni rin ―jiña'a de.
41006024	Te ni kei kua'in, te ni jikan tno'i nanai: ―¿Nagua kuu ja kakan san nuu de? Te jiña'a ña: ―Kakan yiki xini Juan, tee skuandute, nuu de ―jiña'a ña.
41006025	Yun te vini ni ndiui nuu oo rey, te jiña'i: ―Kuini san ja vitna ñu'u ni, taa ni yiki xini Juan, tee skuandute, na ku'un nuu in tija'an ―jiña'i.
41006026	Yun te ni kusuchi ndeva'a ini rey, su ja siun ni kee yu'u de ja kuña'a de nagua jikain, te ni ka onini tee ka oo jin de nuu mesa yun, te tu nagua ni kendoo ka jin de, chi ni skunkuu de tno'o ni ka'an de.
41006027	Te vi nuu saa ni tetniuu de in soldado, te ni tatnuni de ja jinki'in tee yun yiki xini Juan.
41006028	Te ni ja'an soldado yun ini vekaa, te ni kindoso de yiki xini Juan, te ni sonee de yiki xini yun nuu in tija'an ni ndajino jin de, te ni jiña'a de nuu suchi si'i yun, te suchi si'i yun ni ndakuña'i nuu nanai.
41006029	Te nuu ni ka jini tee ni ka oskua'a jin Juan ja siun ni kuu, te ni ja'ankuei de ni ka ndane'e de yiki kuñu Juan, te ni ka tayu'u de.
41006030	Yun te ni ndajinokuei tee ni chitniuu Jesús nuu oo ya, te ni ka ndakani de ndi'i ja ni ka sa'a de vi tno'o ja ni ka kaxtno'o de.
41006031	Te jiña'a ya: ―Ne'ekuei ni na ki'inkueio in nuu tu na ñayiu ka oo, te na vi ndatatuo joo luluu ―jiña'a ya. Chi kua'a ndeva'a ñayiu kua'ankuei vi vajikuei nuu ya, te ni tu ka nune nuu ya ja vi kaa ya xtaa jin de.
41006032	Yun te kua'ankuei maa ni Jesús jin tee ka skua'a jin ya nuu in barco in nuu tu na ñayiu ka oo.
41006033	Su kua'a ñayiu ni ka jini ja kua'ankuei ya, te ni ka ndakuni ñai jin Jesús. Te ñama ni ka jika ja'a ñayiu yun kua'ankuei ja ni ka ya'i ndi'i ñuu yun, te vi xtnañu'u kai ni kentakuei saa maa ya.
41006034	Te nuu ni nana Jesús nuu barco yun, te ni jini ya kua'a ndeva'a ñayiu, te ni kunda'u ini ña ya jin ñayiu yun, chi ka kui na kuinio ndikachi ja tu na jito'o ti. Te yun guaa ni jinkondee ya ni kaxtno'o ya kua'a tno'o nuu ñayiu yun.
41006035	Te nuu ja mañini sa'un, te ni ka jintna'a ña tee ka skua'a jin ya, te ka jiña'a de: ―Ja ni ñini, te tu na ve'e ka oo ya'a.
41006036	Ndaxtute ni ñayiu ya'a nagua ja na ki'inkuei ve'e ka oo yuku ya'a vi ñuu kueli ka oo yatni ya'a, te na vi kuain xtaa vi kai, chi tu nagua ka nei ja vi kai ―ka jiña'a de.
41006037	Su jiña'a ya: ―Vi kuña'a maa ni ja vi kaa ñayiu ya'a ―jiña'a ya. Te ka jiña'a de: ―¿A ki'inkuei san te vi kuaan san ya'u ja uu ciento kiuu xtaa, te vi kuña'a san ja vi kaa ñayiu ya'a? ―ka jiña'a de.
41006038	Te jiña'a ya: ―¿Nasaa xtaa ka neva'a ni? Kua'ankuei ni vi kondia'a ni ―jiña'a ya. Te nuu ni ka jini de, te ka jiña'a de: ―U'un ni xtaa te uu chiaka, ―ka jiña'a de.
41006039	Yun te ni tatnuni ya ni ka ka'an ja ni ka jinkoo kuenta grupo ñayiu nuu yuku kuii yun.
41006040	Te ni ka jinkoo siin in ciento in ciento ñayiu jin uu xiko uxi, uu xiko uxi.
41006041	Yun te ni tnii ya ndi u'un xtaa jin nduu chiaka yun, te ni ndakondia'a ya ichi andivi, te ni jikanta'u ya nuu ia Dios, te ni ja'nde ya xtaa yun, te ni jiña'a ya nuu tee ka skua'a jin ya, te ni ka skaka de nuu ñayiu kua'a yun. Te suni ni ja'nde ya nduu chiaka yun nuu ndi'i ñayiu.
41006042	Te ndi'i ñayiu ni ka jaa vi ndee ni ka ndutu chii.
41006043	Te ni ka ndaxtutu de yu'u xtaa jin chiaka ja ni ndoo, te ni ndachitu uxi uu chika.
41006044	Te tee ni ka jaa yun, chi u'un mil de ka kuu.
41006045	Yun te jiña'a Jesús ja kakuei tee ka skua'a jin ya nuu barco, te vi kokakoxno'o de nuu ya koki'inkuei de ndee inka jioo yun, ñuu Betsaida, nini ndaxtute ya ñayiu kua'a yun.
41006046	Te nuu ni ndaxtute ya ñayiu yun, te ni kaa ya in nuu tinduu, ni ndakuatu ya.
41006047	Nuu ni kuaa, te ja kua'an barco yun ndee sagua nuu ndute mar, te maintno'o ni ka ya oo nuu ñu'u yichi.
41006048	Te ni jini ya ja tnundo'o ndeva'a ka skaka de barco yun, chi sua'a manana nuu yi'i tachi. Te nuu ja makundikin ja matuu, te jika ja'a Jesús nuu ndute mar, kua'an ya nuu ka oo de, te vi ja oo ya ja ya'a jioo ya ki'in ya.
41006049	Te ni ka jini de ja jika ja'a ya nuu ndute mar, te ni ka ndakani ini de ja anu kuu, te ni ka kana jaa de.
41006050	Chi ndi'i de ni ka jini, te ni ka yu'u de. Su yun te ni ka'an ya jin de, te jiña'a ya: ―Vi koo anu ni, ma vi yu'u ni, chi maa san kuu ―jiña'a ya.
41006051	Te ni kaa ya nuu barco nuu ka ñu'u de yun, te ni jinkuiin tachi, te vi ni ka sa'u kuii ini de.
41006052	Chi ni tu ka jinkui'nu ini de jaka'nu ni sa'a ya jin xtaa yun, chi ka sa'a ndee ni de ini anu de.
41006053	Te nuu ni ka ya'a ya ndute yun, te ni jinokuei ya ñuu ja tnii Genesaret. Te ni ka ju'ni de barco yu'u ndute yun.
41006054	Te nuu ni nanakuei ya nuu barco yun, te vini ni ka ndakuni ña ñayiu jin ya.
41006055	Te ñama kua'ankuei ndi'i ñayiu ñuu kueli ka oo yatni yun, ni ka jinkondei ka jinsia'i ñayiu ka ku'u ka yoxnei nuu jito, ndee ni nuu ka ni'i tno'i ja oo ya.
41006056	Te ndee ni nuu ni kuu ja kiuu ya a ñuu kueli a ñuu na'nu axi nuu ñu'u nuu ka jitu ñayiu, te ka jakin tui ñayiu ka ku'u nuu ichi, te ka jikanta'ui nuu Jesús ja na kuandetu ya ja vi ke'i visi ja joo yu'u sa'un ya. Te ndi'i ñayiu ni ka ke'e sa'un ya ni ka nduva'a.
41007001	Yun te ni ka jintna'a ña fariseo vi sava tee ka kaxtno'o Ley Moisés jin Jesús, ja vajikuei de ndee ñuu Jerusalén.
41007002	Te ni ka jini tee yun ja sava tee ka skua'a jin Jesús ka otne'e nda'a de, te ka jaa de xtaa, chi tu ka skunkuu de jin costumbre ja vi nda'a de xnaa ka saa vi kaa de, te yun guaa ka ka'an kuechi tee yun.
41007003	Chi tee ka kuu fariseo vi sava ka ñayiu judio ka ndee ka ndikin de jin costumbre tee nija'nu, te tu ka jaa de nuu ja tu ka nda'a de.
41007004	Te nuu ndajinokuei de ja ja'ankuei de nuu ya'u, te tu ka jaa de nuu ja tu ka nda'a de. Te ka oo kua'a ka costumbre ja ka ndikin de, na kuinio ja ndundoo vasu ja ka ji'i de vi tindo'o vi ndatniuu ja ka kuu kaa vi jito de.
41007005	Yun te ni ka jikan tno'o ña fariseo vi tee ka kaxtno'o Ley Moisés jin Jesús: ―¿Nau ja tu ka ndikin tee ka skua'a jin ni costumbre ndi nija'nuo? Chi tu ka ndasavii de nda'a de nagua oo costumbre, te ka jaa de xtaa ―ka jiña'a de.
41007006	Te jiña'a ya: ―Se'e ndijani ini, nase gua'a ni ka'an Isaías ja ja'a ni ndee jana'a nuu ni tee de sua'a: Ñayiu ñuu ya'a, chi jin yu'i ka chiñu'u ñai, su anui, chi jika ndeva'a ka oo nuu rin.
41007007	Te tu nagua jiniu'u ja ka chiñu'u ñai, chi ka kaxtno'i nino'o ni tno'o ja ka tatnuni ñayiu ñuyiu. Kachi ia Dios ja ni tee Isaías.
41007008	Chi ka xndendoo ni tno'o tatnuni ia Dios, te ka ndee ka ndikin ni costumbre ja ka jakin ñayiu, ja kuu ja ndundoo tindo'o vi vasu ja ka ji'i ni, vi kua'a ka ja ka sa'a ni ja kintna'a inuu jin ya'a ―jiña'a ya.
41007009	Te suni jiña'a ya: ―Ka jiso kava ni tno'o tatnuni ia Dios nagua ja vi kondikin ni costumbre ni.
41007010	Chi ni ka'an Moisés: “Kuanyu'u kuandetu nuu tata ron vi nuu nana ron, te na in xtau tnia'a tata axi nana, te na kuu”, kachi Moisés.
41007011	Su maa ni, chi ka kachi ni ja kuu ka'an in tee nuu tata de axi nuu nana de: “Ma kuu chituu ña san, chi ndi'i ja neva'a san kuu Corbán” (ja kei ka'an ja ni soko ndi'i san nuu ia Dios).
41007012	Te nuu ja saa ka'an de, te ka ka'an maa ni ja tu ka na tniuu de ja chituu de tata de axi nana de.
41007013	Te ka jiso kava ni tno'o ia Dios jin costumbre ja ka jakin ni nuu in in ni. Vi kua'a ka ja kintna'a inuu jin ya'a ka sa'a ni ―jiña'a ya.
41007014	Yun te ni ndakana ya ndi'i ñayiu kua'a yun, te jiña'a ya: ―Vi konini ndi'i ni, te vi jinkui'nu ini ni.
41007015	Tu sa'un nagua sa'a ja makee ini ñayiu ja kosa'a tne'e ña nuu ia Dios. Su ja makana ini anu ñayiu kuu ja sa'a tne'e ña.
41007016	Te nuu ja ndee ni ka oo so'o ja vi konini ni te vi konini ni ―jiña'a ya.
41007017	Te nuu ni xndoo Jesús ñayiu kua'a yun, te ni kiuu ya ve'e. Yun te ni ka jikan tno'o ña tee ka skua'a jin ya siki tno'o jioni'ni ja ni ka'an ya.
41007018	Te jiña'a ya: ―¿A vi ni maa ni tu ka jinkui'nu ini ni? ¿A tu ka jinkui'nu ini ni ja ndi'i ja makee ini ñayiu, chi ma kuu sa'a tne'e ña nuu ia Dios?
41007019	Chi masu anu makee, chi kua'an chii, te ndejioo ni nuu yiki kuñu kua'an ―jiña'a ya. Te jin tno'o ni ka'an ya yun kaxtno'o ya ja ni ndasavii ya ndi'i ja ka jaa ñayiu.
41007020	Te jiña'a ka ya: ―Ja makana ini anu ñayiu, yun kuu ja sa'a tne'e ña nuu ia Dios.
41007021	Chi ndee ini anu ñayiu, makana ja ndakani kue'e ini, ja skindee tna'i, ja sa'i kuechi ñuyiu nuu kuini ka tnanda'i, ja ka'ni ndiyi,
41007022	ja su'i, ja jio'i ja koneva'i kua'a xu'un, ja sa'i jakue'e, ja xnda'ui ñayiu, ja sa'i jane'e jayichi, ja kuu kuasun ini, ja ka'an kue'i siki inka ñayiu, ja sa'a teyii ndeva'i mai, ja tu ñu'u ndaa ini.
41007023	Ndi'i jakue'e ya'a makana ndee ini anu ñayiu, te sa'a tne'e ña jin nuu ia Dios ―jiña'a ya.
41007024	Yun te ni kee Jesús kua'an ya ñuu Tiro vi ñuu Sidón. Te ni kiuu ya in ve'e, te tu kuini ya ja ndee in ñayiu vi kuni ja oo ya yun, su tu ni kuu ja kuyu'u ya.
41007025	Chi vini ni ni'i tno'o in ña'a neva'a sesi'i ja ñu'u ña tachi ja yun oo Jesús, ni jino ña te ni junkuiin jiti ña nuu ja'a ya.
41007026	Te ña'a inka tatatno'o kuu ña, chi Sirofenicia tnii ñuu ña. Te ni jikanta'u ña nuu ya ja na tau ya tachi ñu'u ña jin sesi'i ña.
41007027	Su jiña'a Jesús: ―Kuandetu ni xtnañu'u ka na vi kaa se'e Israel guaa ndee na vi ndutu chii, chi masu vatuka kuu ja kindee san xtaa se'e Israel, te kuña'a san nuu ti'ina kueli ―jiña'a ya.
41007028	Yun te jiña'a ña: ―Vatuka ka'an ni, vi Jito'o san, su ti'ina kueli yun, chi suni ka jaa ti yuchi xtaa junkuei chii mesa se'e Israel ―jiña'a ña.
41007029	Yun te jiña'a ya: ―Kuano'o ni, chi jin tno'o ni ka'an ni ya'a, te ja ni kana tachi ñu'u ña jin sesi'i ni ―jiña'a ya.
41007030	Te nuu ni ndajino ña ve'e ña, te ni nuku'un ña sesi'i ña katui nuu jitoi, chi ja ni kana ña tachi ni ñu'u ña jin.
41007031	Yun te ni kee tuku Jesús ñuu ja tnii Tiro, te kua'an ya ñuu Sidón vi ni ya'a ya taka ñuu ja tnii Decápolis, te ni kenta ya ndute mar Galilea.
41007032	Te yun ni ka junsia'a in tee kuu ñi'i vi so'o de nuu ya, te ni ka jikanta'u nuu ya ja na sonee ya nda'a ya siki de.
41007033	Yun te ni jaka siin ña ya nuu tu na ñayiu ka ndia'a, te ni chi'i ya xinda'a ya so'o de, te ni chi'i ya teyu'u ya xinda'a ya, te ni ke'e ya yaa de.
41007034	Yun te ni ndakondia'a ya ichi andivi, te ni jaka ini ya, te jiña'a ya: ―¡Efata! ―ja kei ka'an ¡Ndanune!
41007035	Te vi ore saa ni ndanune so'o de, te ka yaa tuchi kueli ka tnii yaa de, te ni kuu ni ka'an gua'a de.
41007036	Te ni tatnuni ya nuu ñayiu yun ja ma vi koka'an de nuu ni in ñayiu. Su visi tatnuni gua'a ya ja ma vi koka'an de, su vi saa vi'i ka kua'ankuei de ka xtutenuu de tno'o.
41007037	Te vi ni ka sa'u kuii kuiti ini ñayiu, te ka kachi: ―Gua'a sa'a de ndi'i ya'a, chi sa'a de ja vi ndee tee so'o ka ndanune so'o vi ñi'i kuu ka ndaka'an ―ka kachi.
41008001	Te kiuu yun ni ka kututu kua'a ndeva'a ñayiu, te tu sa'un nagua ka neva'i ja vi kai. Yun te ni ndakana Jesús tee ka skua'a jin ya, te jiña'a ya:
41008002	―Kunda'u ini san ñayiu ya'a, chi ja ni kuu uni kiuu ka oi jion, te tu nagua ka neva'i ja vi kai.
41008003	Te nuu ja na ndatetniuu ndite san jin ja no'okuei ve'i, te vatuni vi kuitai ichi kuano'okuei, chi savai, chi jika vajikuei ―jiña'a ya.
41008004	Su ka jiña'a tee ka skua'a jin ya: ―Su ¿ndenu vi ni'o xtaa ja vi kaa ñayiu kua'a ya'a, te tu na ve'e oo nuu ka oo ya'a? ―ka jiña'a de.
41008005	Te ni jikan tno'o ña ya: ―¿Nasaa xtaa ka neva'a ni? Te ka jiña'a de: ―Uja.
41008006	Yun te ni ka'an ya jin ñayiu kua'a yun ja ni ka jinkoi nuu ñu'u yun, te ni tnii ya ndi uja xtaa yun, te ni ndakuanta'u ya nuu ia Dios. Yun te ni ja'nde ya, te ni jiña'a ya nuu tee ka skua'a jin ya, nagua ja na vi skaka de nuu ñayiu kua'a yun. Te ni ka skaka de nuu ñayiu yun.
41008007	Te suni ka neva'a de ndee saa chiaka kueli. Te jikanta'u ya, te ni tetniuu ya ja suni na vi skaka de nuu ñayiu yun.
41008008	Te ni ka jaa ñayiu vi ndee ni ka ndutu chii. Te ni ka ndaxtutu de yu'u xtaa ja ni ndoo, te ni ndachitu uja chika.
41008009	Te tee ja ni ka jaa yun, chi ka kuu vaa ndee kuun mil de. Te ni ndaxtute ña ya ja kuano'okuei.
41008010	Yun te ni ndekuei ya nuu barco jin tee ka skua'a jin ya, te kua'ankuei ya ñuu ja tnii Dalmanuta.
41008011	Yun te ni jinokuei tee ka kuu fariseo, te ni ka jinkondee de ka tee tna'a de jin Jesús. Te ka kuini de ja vi koto tnuni ña de. Te ni ka jikan de ja na sa'a ya in tniuu ka'nu ja vaji ndee andivi.
41008012	Te ndanda'u ni jaka ini Jesús, te jiña'a ya: ―¿Nau ja ka jikan ñayiu ya'a in tniuu ka'nu nuu san? Te ka'an ndaa san ja ni in tniuu ka'nu ma xne'e san nuu ñayiu ya'a ―jiña'a ya.
41008013	Saa te ni xndoo ña ya, te ni ndee ya nuu barco, te kua'an ya inka jioo yu'u ndute mar.
41008014	Te ni ka naa ini tee ka skua'a jin ya ja vi kinda'a de xtaa vixin, chi invaa ni xtaa vixin inee nuu barco yun kua'ankuei de jin ya.
41008015	Te ni xtaku Jesús nuu de, te jiña'a ya: ―Vi koto va'a ni maa ni jin levadura tee ka kuu fariseo vi levadura Herodes ―jiña'a ya.
41008016	Te ni ka jinkondee de ka ndatno'o tna'a de, te ka kachi de: ―Yun ka'an de, chi chia tu ni ka yinda'o xtaa vixin.
41008017	Te ni jini Jesús ja siun ka ndatno'o de, te jiña'a ya: ―¿Nau ja ka ka'an ni ja tu na xtaa vixin ka nee ni? ¿A vi chia'an ka vi jinkui'nu ini ni ja vi kuni ni tno'o ka'an san? ¡Nase nde'e inu ndee ini anu ni!
41008018	¿A vi ka oo nduchi nuu ni, te tu ka ndia'a ni? Te ka oo so'o ni, te tu ka nini ni. Te ¿a tu ka na'a ni
41008019	na ni ja'nde san u'un xtaa ja ni ka jaa u'un mil teyii? Te ¿nasaa chika ni ka ndachitu yu'u xtaa ja ni ka ndaxtutu ni? ―jiña'a ya. ―Uxi uu ―ka jiña'a de.
41008020	―Te na ni ja'nde san uja xtaa ja ni ka jaa kuun mil ñayiu, ¿nasaa chika chitu yu'u xtaa ni ka ndaxtutu ni? ―jiña'a ya. ―Uja ―ka jiña'a de.
41008021	Te jiña'a ya: ―Te ¿nau ja vini saa, te tu ka jinkui'nu ini ni? ―jiña'a ya.
41008022	Yun te ni kentakuei ya ñuu Betsaida. Te ni ka jinsia'a ñayiu in tee ku'u nuu, te ni ka jikanta'ui nuu ya ja na tetuu ya nda'a ya nuu de ja na nduva'a de.
41008023	Yun te ni tnii ya nda'a tee ku'u nuu yun, te ni kene'e ña ya ndee yu'u ñuu yun. Te ni skanuu ya teyu'u ya nduchi nuu de, te ni tetuu ya nda'a ya. Te ni jikan tno'o ña ya a kuu ndia'a de joo.
41008024	Te ni ndia'a de, te jiña'a de: ―Jini san ñayiu ja na ka ndaa yutnu ka ndai, su jini san ja ka jikai ―jiña'a de.
41008025	Yun te ni tetuu tuku ya nda'a ya nduchi nuu de, te ni ndakondia'a gua'a de, te ni nduva'a nduchi nuu de, chi ni jini kaji de ndi'i ja oo ndee jika.
41008026	Te ni ndatetniuu ña ya kuano'o de ve'e de, te jiña'a ya: ―Ma no'o ni ñuu luluu yun, te ni ma koka'an sa'un ni nuu ni in ñayiu ñuu yun ―jiña'a ya.
41008027	Yun te kua'ankuei Jesús jin tee ka skua'a jin ya taka ñuu ka oo Cesarea Filipo. Te ichi yun ni jikan tno'o ya tee ka skua'a jin ya, te jiña'a ya: ―¿Naxa ka ka'an ñayiu na in kuu san?
41008028	Te ka jiña'a de: ―Sava ñayiu ka ka'an ja Juan tee ni oskuandute, te savai chi Elías, te savai ka ka'an ja ndee in tee ni ondakani tno'o ia Dios ndee jana'a kuu ni ―ka jiña'a de.
41008029	Yun te jiña'a ya: ―Te maa ni, ¿naxa ka ka'an ni na in kuu san? Te jiña'a Pedro: ―Maa ni kuu Kristu, ia ni tetniuu Dios ―jiña'a de.
41008030	Su ni tatnuni Jesús ja ma vi koka'an de tno'o ya'a nuu ni in ñayiu.
41008031	Yun te jinkondee ya kaxtno'o ya nuu tee ka skua'a jin ya ja maa ya ja kuu ya Se'e Teyii, chi nini kuu ja tna'a ya kua'a ndeva'a tnundo'o. Te vi skexiko ña tee nija'nu vi sutu ka kuu nija'nu vi tee ka kaxtno'o Ley Moisés, te vi ka'ni ña de jin ya, su nuu uni kiuu te ndateku ya.
41008032	Te vi ni ka'an kaji kuiti ya tno'o ya'a. Yun te ni kene'e siin ña Pedro, te ni jinkondee de kuxeen de nuu ya.
41008033	Su ni ndajiokuiin Jesús, te ni ndakoto ya nuu ka oo tee ka skua'a jin ya, te ni kuxeen ya nuu Pedro, te jiña'a ya: ―Kujioo ni nuu san, vi Tachi, chi tu ndakani ini ni nagua ndakani ini ia Dios, chi nagua ka ndakani ini ñayiu ñuyiu ya'a ndakani ini ni ―jiña'a ya.
41008034	Yun te ni ndakana ya tee ka skua'a jin ya jin sava ka ñayiu, te jiña'a ya: ―Nuu na in kuini ja kondikin ña jin san, te na skunai mai, te kuiso siki cruz visi na kui, te na kondikin ñai jin san.
41008035	Chi na in ka'an ja skaku ni'nui mai, te junai. Te na in skunai mai ja ja'a sein vi ja ja'a tno'o va'a ia Dios, te kaku ni'nui.
41008036	Chi ¿nagua ni'i ñayiu visi na kundei ni'i ndi'i ja oo ñuyiu ya'a koneva'i, te skunai mai?
41008037	Chi ma ni'i ñayiu nagua tniuya'ui nuu ia Dios ja skaku ni'nui mai.
41008038	Chi na in kukanoo jin sein vi jin tno'o san nuu ñayiu ñuyiu ya'a ja inu kue'i vi ka sa'i yika kuechi, te maa san ja kuu san Se'e Teyii, suni kukanoo san jin, nuu ndii san jin jaye'e tajan maa tata san jin ia ja ka jinokuechi nuu ya ―jiña'a ya.
41009001	Te suni jiña'a ya: ―Ka'an ndaa san ja sava ni ja ka oo ni ya'a, chi ma vi kuu ni guaa ndee vi kuni ni naxa tatnuni ia Dios ja vaji jin jaka'nu ya ―jiña'a ya.
41009002	Nuu ni ya'a iñu kiuu, te ni jaka ña Jesús jin Pedro vi Jacobo vi Juan, te kua'ankuei ya in yuku sukun, te yun ni ndasama kaa ya jin nuu tee yun.
41009003	Te vi yeye'e sa'un ni'nu ya jayaa na kuinio yua'a, ja vi ni in ñayiu ndakate ñuyiu ya'a, tu na in kuu ja siun ndasa'a yaa.
41009004	Te ni ka jini de ja ni ka ndatuu Elías jin Moisés, ka ndatno'o de jin Jesús.
41009005	Yun te jiña'a Pedro nuu Jesús: ―Mastru, gua'a kuu ja ya'a ka oo san, te na vi sa'a san uni ve'e kuii, in koo maa ni, te inka koo Moisés, te inka koo Elías ―jiña'a de.
41009006	Chi ni ka yu'u de, te tu ni jini Pedro nagua kuu ja ka'an de.
41009007	Yun te ni kuun in viko, te ni chisa'u ña jin de, te ndee nuu viko yun ni kee in tno'o, te jiña'a: ―Suchia'a kuu se'e maa rin ja kutoo ndeva'a rin jin, te vi konini tno'o ka'in ―jiña'a tno'o yun.
41009008	Te nuu ni ka ndakondia'a de nii nuu ka oo de yun, te tu na in ni ka jini ka de, chi maintno'o ni ka Jesús oo.
41009009	Te nuu manukuei de jin ya nuu yuku yun, te ni tatnuni ya ja ma vi ndakani de nuu ni in ñayiu ja siun ni ka jini de, chi guaa ndee na ndateku maa ya ja kuu ya Se'e Teyii ne'u ndiyi.
41009010	Te yun guaa ni ka tava'a ni maa de jin anu de ndi'i yun, su ni ka jikan tno'o tna'a de na tno'o kuu ja ka'an Jesús ja ndateku ya ne'u ndiyi.
41009011	Yun te ni ka jikan tno'o de Jesús, te ka jiña'a de: ―¿Nau ja ka ka'an tee ka kaxtno'o Ley Moisés ja vi nini kuu ja xtnañu'u ka Elías ndii, te saa kii Kristu? ―ka jiña'a de.
41009012	Te jiña'a ya: ―Jandaa ndija ja xtnañu'u ka Elías ndii, te suu de ndasava'a ndi'i. Su nuu saa, ¿te nau ja yoso nuu tutu ii ja sein ja kuu san Se'e Teyii, chi tna'a san kuakua'a tnundo'o, te vi skexiko ña ñayiu?
41009013	Su ka'an san ja Elías, chi ja ni kii de, te ni ka sa'a ña de jin tee yun ndi'i nagua ka kuini maa de, nagua ka'an nuu tutu ii ja saa ndo'o de ―jiña'a ya.
41009014	Te nuu ni ndentakuei ya nuu ka oo sava ka tee ka skua'a jin ya, te ni ka jini ya ja ka oo kua'a ndeva'a ñayiu ja ni ka jionduu ña jin tee ka skua'a jin ya. Te suni ka oo tee ka kaxtno'o Ley Moisés ja ka tee tna'a jin de.
41009015	Te nuu ni ka jini ñayiu yun ja vaji ya, te ndi'i ni ka sa'u kuii ini, te ni ka jinoi nuu oo ya ja vi ndakantno'o ñai jin ya.
41009016	Te ni jikan tno'o ña ya jin tee ka skua'a jin ya: ―¿Nagua ka tee tna'a ni jin tee yun? ―jiña'a ya.
41009017	Te ni ka'an in tee oo jin ñayiu kua'a yun, te jiña'a de: ―Mastru, vaji san nuu ni jin seyii san ja ñu'u ña espíritu kue'e, te ni sa'a ñi'i ña jin.
41009018	Te ndee ni nuu ni kuu ja ndakaki'i ña, te skana ña nuu ñu'u, te kisi ña, te jaa ti iñu yu'i vi ka'ñi no'i, te kua'in makuxii sa'a. Te ni ka'an san jin tee ka skua'a jin ni ja na vi tanunda'a de vi tau de, su tu kuu vi sa'a de ―jiña'a de.
41009019	Yun te jiña'a ya: ―Tatatno'o kue'e ja tu ka kandija, ¿nasaa ka kiuu guaa koo san jin ni? ¿Nasaa ka kiuu guaa kuandee ini san? Vi kisia'a ni jin ya'a nuu saa ―jiña'a ya.
41009020	Te ni ka jinsia'a de jin nuu ya. Te nuu ni jini ña espíritu yun jin Jesús, te ni kisi ndeva'a ña jin suchi yii yun, te ni ndonsoi ndee nuu ñu'u, te jiotutuu ni kai vi jaa ti iñu yu'i.
41009021	Yun te ni jikan tno'o ña Jesús jin tatai: ―¿Na kuu saa tiempu ndo'i sia'a? ―jiña'a ya. Te jiña'a de: ―Ndee nuu lului.
41009022	Te kua'a jichi tnaa ña nuu ñu'u vi nuu ndute ja ka'ni ña. Su nuu ja kuu sa'a ni joo, te kunda'u ini ña ni jin san, te chituu ña ni ―jiña'a de.
41009023	Te jiña'a Jesús: ―Nuu ja kuu kandija maa ni, chi ndi'i ni ja kuu nuu ñayiu kandija ―jiña'a ya.
41009024	Yun te vi ñama kuiti ni kana tata suchi yii yun, te jiña'a de: ―Kandija san, te chituu ña ni na kandija gua'a ka san ―jiña'a de.
41009025	Te nuu ni jini Jesús ja kua'an ka kututu kua'a ndeva'a ñayiu, te ni ka'an xeen ya nuu espíritu kue'e yun, te jiña'a ya: ―Tatnuni rin nuu ron ja kuu ron espíritu ñi'i vi so'o ja kana ron ini anu suchia'a, te ki'in ron, te ma ndajiokuiin uun ka ron ja ndee ron nuu anui ―jiña'a ya.
41009026	Yun te ni kana ko'o espíritu yun, te ni kisi ndeva'a ña jin, te ni kee kua'an. Te suchi yun, chi vi na kuinio ja vi ni ji'i sa'uin, te kua'a ñayiu ni ka ka'an ja ni ji'i.
41009027	Su ni tnii Jesús nda'i, te ni ndone'e ña ya, te ni nukuiin.
41009028	Te nuu ni kiuu Jesús ini ve'e, te ni ka jikan tno'o ña tee ka skua'a jin ya nuu ka oo maa ni de jin ya: ―¿Te nau ja tu ni kuu vi tau sein espíritu kue'e yun? ―ka jiña'a de.
41009029	Te jiña'a ya: ―Saa, chi tachi kaa sia'a, chi nini kuu ja ndakuatuo vi konditeo, te saa kundeo ja kana ―jiña'a ya.
41009030	Yun te ni ndekuei ya yun, te kua'ankuei ya ichi ñuu ja tnii Galilea. Te tu kuini Jesús ja vi kuni ni in ñayiu.
41009031	Chi kaxtno'o ya nuu tee ka skua'a jin ya, te jiña'a ya: ―Sein ja kuu san Se'e Teyii, chi vi sinotuu ña nuu nda'a ñayiu ñuyiu, te vi ka'ni ña, su nuu uni kiuu ja ni ji'i san, te ndateku san ―jiña'a ya.
41009032	Su tu ni ka jinkui'nu ini de na tno'o kuu ja siun ka'an ya, su ka yu'u de ja vi kakan tno'o ña de jin ya.
41009033	Yun te ni jinokuei ya ñuu Capernaúm, te nuu ja ka oo ya in ve'e, te ni jikan tno'o ña ya jin tee ka skua'a jin ya: ―¿Nagua ka tee tna'a ni ichi vajikueio? ―jiña'a ya.
41009034	Su tu ni ka ka'an sa'un de, chi ichi nuu kua'ankuei de ka tee tna'a de ndee de guaa kokuu ka'nu ka.
41009035	Yun te ni jinkoo ya, te ni kana ya ndi uxi uu tee ka skua'a jin ya, te jiña'a ya: ―Nuu ja ndee ni kuini ja kokuu ni tee xtnañu'u, te kuini ja kokuu ni tee sandi'i ni ka nuu ndi'i ni, te kokunukuechi ni nuu ndi'i ni.
41009036	Yun te ni tnii ya nda'a in suchi luluu, te ni jani ña ya ma'ñu ndi'i de, te ni kanundee ña ya jin, te jiña'a ya:
41009037	―Na ñayiu janta'u in suchi luluu ja ja'a maa san na kuinio suchi ya'a, te janta'u ñai jin maa san. Te na in janta'u ña jin maa san, te masu maintno'o maa san janta'ui, chi suni janta'ui ia ni tetniuu ña jin san ―jiña'a ya.
41009038	Yun te jiña'a Juan: ―Mastru, ni ka jini san in tee ja jin sivi ni, te skunu de tachi ka ñu'u ña jin ñayiu, su tu ni ka jandetu san ja kosa'a ka de, chi masu in ni ka skua'o jin de ―jiña'a de.
41009039	Su jiña'a Jesús: ―Ma vi kasi ni'nu ni, chi tu na in ñayiu sa'a in tniuu ka'nu jin sivi san, te yata yun te ka'an kue'e de siki san.
41009040	Chi na in tu ndakoo sikio, te oi chituu ñai jion.
41009041	Te nani kuu ñayiu ja tai visi in yajin ndute vi ko'o ni ja ka oo ni jin san, te ka'an ndandaa san ja ma skunai, chi ni'i ya'ui.
41009042	’Te nani kuu ñayiu sa'a ja in suchi luluu ja kandija ña jin san, kanakaui nuu yika kuechi, te vi gua'a ka kokuu ja na vi ku'ni in yoso molinu sukuin, te vi tnaa ña ndee nuu kunu ka ka'a ndute mar.
41009043	Te nuu ja nda'a ni sa'a ja kanakau ni nuu kuechi, te ka'nde ni, chi gua'a ka kuu ja tikundu ni, te ndiuu ni nuu koteku ni, masu ja koo va'a nduu nda'a ni, te ki'in ni nuu andeya, nuu kai ñu'u ja ma nda'va sa'un,
41009044	nuu tu ka ji'i tindaku, te ni tu nda'va sa'un ñu'u.
41009045	Te nuu ja si'in ni sa'a ja kanakau ni nuu kuechi, te ka'nde ni, chi gua'a ka kuu ja tikundu ni, te ndiuu ni nuu koteku ni, masu ja koo va'a nduu si'in ni, te ki'in ni nuu andeya, nuu kai ñu'u ja ma nda'va sa'un,
41009046	nuu tu ka ji'i tindaku, te ni tu nda'va sa'un ñu'u.
41009047	Te nuu ja nduchi nuu ni sa'a ja kanakau ni nuu kuechi, te tau ni, chi gua'a ka kuu ja kiuu ni nuu tatnuni ia Dios jin invaa ni nduchi nuu ni, masu ja koo va'a nduu nduchi nuu ni, te ki'in ni nuu andeya,
41009048	nuu tu ka ji'i tindaku, te ni tu nda'va sa'un ñu'u.
41009049	Chi ndi'i ni ni sa'a tua'a ña ia Dios jin ñu'u ja kuu tnundo'o, nagua ka sava'a ñayiu ndi'i kuñu ja kai nuu ka sokoi nuu ya ja kuu axe sa'a ñii.
41009050	Chi jagua'a kuu ñii, su nuu ja na nduu uun ñii yun, ¿te naxa vi sa'a ni ja nduu axe inka jichi? Nuu saa, te vi kokuu ni ñayiu gua'a nagua oo gua'a ñii, te vi koo mani ni jin in in ni ―jiña'a ya.
41010001	Yun te ni ndee ya ñuu Capernaúm, te ni jino ya ñuu ja tnii Judea ja oo inka jioo yute Jordán. Te yun ni ka kututu tuku ñayiu nuu oo ya, te ni kaxtno'o tuku ya nui, nagua ni kutua'a maa ya sa'a ya.
41010002	Te ni ka jintna'a ña sava tee ka kuu fariseo jin Jesús, ja vi koto tnuni ña de jin ya. Te ni ka jikan tno'o ña de: ―¿A vatuka kuu nuu Ley ja vi xndendoo tna'a in tee jin ñasi'i de? ―ka jiña'a de.
41010003	Yun te jiña'a ya: ―¿Naxa ni tatnuni Moisés nuu ni?
41010004	Te ka jiña'a de: ―Moisés, chi ni jandetu de ja in tee kuu xndendoo de ñasi'i de, su kuña'a de nuu ña in tutu nuu ka'an ja vi xndendoo tna'a de, te ndoo ña ―ka jiña'a de.
41010005	Yun te jiña'a Jesús: ―Vi ja inu ndee ini anu ni guaa ni tee Moisés tno'o ya'a.
41010006	Su ndee jaxtnañu'u, ni sa'a ia Dios ndi'i ja oo ñuyiu, te “ni sa'a ya teyii jin ñasi'i.
41010007	Te yun guaa xndoo teyii tata de vi nana de, te kuaka tna'a de jin ñasi'i de.
41010008	Te nduu vi kokuu na kuinio invaa ni ka ñayiu”, kachi tutu ii. Saa te masu uu kai kuu, chi invaa ni ka ñayiu.
41010009	Te yun guaa tu na tniuu in tee ja sa'a siin de nagua ni xtnitna'a ia Dios ―jiña'a ya.
41010010	Te nuu ja ka oo ya in ve'e, te ni ka jikan tno'o tuku ña tee ka skua'a jin ya siki tno'o ya'a.
41010011	Te jiña'a ya: ―Nani kuu tee ja xndoo de ñasi'i de, te ndakuaka tna'a de jin inka ñasi'i, te skindee de ña'a xtnañu'u.
41010012	Te nuu ja in ñasi'i xndendoo ña yii ña, te ndakuaka tna'a ña jin inka de, te suni skindee ña yii xtnañu'u ña ―jiña'a ya.
41010013	Yun te ni ka junsia'a ñayiu suchi kueli nuu Jesús, nagua ja na sonee ya nda'a ya siki, te na kakanta'u ya ja'i. Su ni ka kuxeen tee ka skua'a jin ya nuu ñayiu ka junsia'a suchi kueli yun.
41010014	Te nuu ni jini Jesús, te ni kiti ini ya, te jiña'a ya: ―Vi kuandetu ni na kikuei maa suchi kueli jian nuu san, te ma vi kasi ni'nu ni ja kikuei, chi nuu tatnuni ia Dios kuu nuu vi koo ñayiu ka kuu na kuinio suchi kueli ya'a.
41010015	Chi ka'an ndaa san ja na in ñayiu tu janta'u ja tatnuni ia Dios nui nagua janta'u in suchi luluu, te ma kiuu sa'uin nuu tatnuni ya ―jiña'a ya.
41010016	Te ni kanundee ña ya vi ni sonee ya nda'a ya siki, te ni jikanta'u ya ja ja'i.
41010017	Te nuu ni ki'in tuku ya ichi kua'an ya, te ni kenta in tee jino de, te ni jinkuiin jiti de nuu ya, te ni jikan tno'o ña de jin ya: ―Tee gua'a kuu ni, Mastru. ¿Nagua kuu jagua'a sa'a san ja ni'i ta'u san ja koteku san nikuii nikani? ―jiña'a de.
41010018	Te jiña'a Jesús: ―¿Nau ja xnani ña ni tee gua'a? Te tu na tee gua'a oo, chi maintno'o Dios kuu ia gua'a.
41010019	Ja jini maa ni tno'o tatnuni ia Dios nuu ka'an sua'a: “Ma koskindee tna'a ron, ma ka'ni ron ndiyi, ma su'u ron, ma ka'an tno'o ron siki ñayiu, ma xnda'u ron ñayiu, te kuanyu'u kuandetu nuu yua nuu si'i ron”, kachi tutu ii ―jiña'a ya.
41010020	Yun te jiña'a de: ―Mastru, ndi'i ya'a tava'a san ndee lule san ―jiña'a de.
41010021	Yun te ni ndia'a ña Jesús jin de, te ni ka'an too ña ya, te jiña'a ya: ―Invaa ka ja ja'ni ña jin ni nuu saa: kua'an ni te xiko ndi'i ni ja neva'a ni, te kuña'a ni nuu ñayiu ka kunda'u, te koneva'a kua'a ni ndee andivi. Yun te saa kii ni, te kondikin ña ni visi na tna'a ni kua'a tnundo'o ―jiña'a ya.
41010022	Te ni tna'u ini de nuu ni onini de tno'o ya'a, te kusuchi ndeva'a ini de kua'an de, chi tee kuika ndeva'a kuu de.
41010023	Yun te ni ndia'a Jesús nii nuu ka oo ya, te jiña'a ya nuu tee ka skua'a jin ya: ―Nase nde'e vijin kuu ja kuu kiukuei ñayiu kuika nuu tatnuni ia Dios ―jiña'a ya.
41010024	Te ni ka sa'u kuii ini tee ka skua'a jin ya ja siun ka'an ya. Su ni ndajiokuiin tuku Jesús jiña'a ya: ―Ñani, nase nde'e vijin kuu ja kuu kiukuei ñayiu ka kutoo xu'un nuu tatnuni ia Dios.
41010025	Chi ñama ka kiuu in kameyu yau in yiki tiku saa ja kiuu in ñayiu kuika nuu tatnuni ia Dios ―jiña'a ya.
41010026	Te nuu ni ka onini de tno'o ya'a, te vi'i ka ni ka sa'u kuii kuiti ini de, te ka jikan tno'o tna'a de: ―¿Na in kuu ja kaku ni'nu nuu saa? ―ka kachi de.
41010027	Yun te ni ndia'a ña Jesús, te jiña'a ya: ―Ja ñayiu ñuyiu, chi ma kuu vi sa'i, su ja ia Dios, chi ndi'i ni ja kuu sa'a ya ―jiña'a ya.
41010028	Yun te ni jinkondee Pedro jiña'a de: ―Su sein, chi vi ni ka xndoo san ndi'i nagua ka neva'a san, te ka ndikin ña san jin ni ―jiña'a de.
41010029	Te jiña'a Jesús: ―Ka'an ndaa san ja nani kuu ñayiu ja ka xndoi ve'e a ñani a kua'i a tatai a nanai a se'i axi ñu'i ja ja'a sein vi ja ja'a tno'o va'a ia Dios,
41010030	te ñayiu yun, chi vi ndani'i in ciento jichi kua'a ka vitna nuu ñuyiu ya'a: ve'i vi ñani vi kua'i vi nanai vi se'i vi ñu'i, visi ka sondikin ña ñayiu jin. Su inka ñuyiu ja vaji, te vi ndani'i ja vi kotekui nikuii nikani.
41010031	Su kua'a ñayiu kuu na'nu vitna vi nduu lulei, te kua'a ñayiu ka kuu lule vitna vi nduu na'nui ―jiña'a ya.
41010032	Te nuu ka ñu'u ichi de mandakuei de Jerusalén, te yoxno'o Jesús nuu tee ka skua'a jin ya kua'ankuei ya. Te vi ni ka sa'u kuii ini de vi ka yu'u de ka ndikin ña de jin ya. Yun te ni kene'e siin ya ndi uxi uu tee ka skua'a jin ya, te ni jinkondee ya ka'an tuku ya naxa kaa ja ndo'o ya.
41010033	Te jiña'a ya: ―Te vitna ja mandakueio Jerusalén, te vi xtuu ña ñayiu jin sein ja kuu san Se'e Teyii, nuu nda'a tee ka kuu nija'nu nuu sutu vi nuu tee ka kaxtno'o Ley Moisés, te vi ka'an de ja na kuu san, te vi ndasia'a ña de nda'a tee inka ñuu,
41010034	te vi sa'a ne'e vi sa'a yichi ña de, te vi kani ña de vi vi tiusii de nuu san, te vi ka'ni ña de. Su nuu uni kiuu, te ndateku san ―jiña'a ya.
41010035	Yun te ni ka jintna'a yatni ña Jacobo vi Juan, se'e Zebedeo, jin Jesús, te ka jiña'a de: ―Mastru, ka kuini san ja sa'a ña ni in jandiuxi ja vi kakan san nuu ni ―ka jiña'a de.
41010036	Te ni jikan tno'o ña ya: ―¿Nagua ka kuini ni ja sa'a san jin ni? ―jiña'a ya.
41010037	Te ka jiña'a de: ―Kuandetu ni ja kiuu nduu ka'nu ndeva'a ni ja tatnuni ni, na vi jinkoo san xiin ni, in san nda'a kua'a ni, te inka san nda'a satni ni ―ka jiña'a de.
41010038	Yun te jiña'a Jesús: ―Tu ka jini ni nagua kuu ja ka jikan ni. ¿A kuu vi ko'o ni nuu vasu ja ko'o san ja kuu tnundo'o xeen ja tna'a san? Te ¿a kuu vi kuandute ni jin tnundo'o kii siki san? ―jiña'a ya.
41010039	―Kuu ―ka jiña'a de. Te jiña'a Jesús: ―Ja ndaa ja kuu vi ko'o ni nuu vasu ja ji'i san, te vi ya'a ni nuu koto tnuni ña tnundo'o ja vi kuandute ni jin tnundo'o ja tna'a san.
41010040	Su ja vi jinkoo ni nda'a kua'a san vi nda'a satni san, chi masu maa san kuu ja taa, chi ja ni sa'a tua'a maa Tata Dios ndee ñayiu ka kuu ja vi ni'i ―jiña'a ya.
41010041	Te nuu ni ka jini uxi ka tee ka skua'a jin ya tno'o ya'a, te ni ka kiti ini de nuu Jacobo vi nuu Juan.
41010042	Te ni ndakana ña Jesús, te jiña'a ya: ―Ja ka jini maa ni ja tee ka tatnuni nuu sava ka ñuu, chi ka xtaku ni'i de na kuinio ja vi maa de ka kuu jito'o. Te tee ka kuu na'nu ka tatnuni xeen de jin tniuu ka nee de.
41010043	Su ne'u maa ni, chi masu saa kokuu, chi na in ka'an ja kokuu ka'nu ne'u ni, te kuini ja kunukuechi nuu sava ka ni.
41010044	Te na in ka'an ja kokuu ñayiu kuka'nu ne'u ni, te kuini ja kunukuechi nuu ndi'i ni.
41010045	Chi suni saa ni sein ja kuu san Se'e Teyii, chi masu vaji san ja vi kunukuechi ñayiu nuu san, chi vaji san ja kunukuechi san nuu ñayiu, te soko san maa san ja junku'un ya'u, nagua ja kua'a ñayiu ndatau san nuu jakue'e ―jiña'a ya.
41010046	Yun te ni jinokuei ya ñuu Jericó. Te nuu ni ndekuei ya ñuu yun kua'ankuei ya jin tee ka skua'a jin ya vi jin kua'a ndeva'a ka ñayiu. Te yu'u ichi yun nukoo Bartimeo, in tee ku'u nduchi nuu, se'e Timeo, jikan de xu'un.
41010047	Te nuu ni jini so'o de ja Jesús, tee ñuu Nazaret, kuu ia kua'an yun, te ni jinkondee de kana jaa de, te jiña'a de: ―Jesús, ndikin tata ndee rey David, kunda'u ini ña ni jin san ―jiña'a de.
41010048	Te kua'a ñayiu ka kuxeen nuu de nagua ja na kasi yu'u de, su vi saa vi'i ka kana jaa de: ―Ndikin tata ndee rey David, kunda'u ini ña ni jin san ―jiña'a de.
41010049	Yun te ni jinkuiin Jesús, te ni ka'an ya ja na vi kana ña jin de. Te ni ka ka'an ña jin tee ku'u nuu yun, te ka jiña'a: ―Koo anu ni, te ndakoo ni ne'e ni, chi kana ña de jin ni ―ka jiña'a de.
41010050	Yun te ni skana de soo su'nu de, te ni ndakoo de ni jintna'a de Jesús.
41010051	Yun te ni jikan tno'o ña Jesús: ―¿Nagua kuini ni ja sa'a san jin ni? ―jiña'a ya. Te jiña'a tee ku'u yun: ―Mastru, kuini san ja ndanune nduchi nuu san ―jiña'a de.
41010052	Te jiña'a Jesús: ―Kua'an ni nuu saa, chi ja kandija ni, ndasa'a nduchi nuu ni, te ni nduva'a ni ―jiña'a ya. Te vi ore saa ni ndanune nduchi nuu de, te ni jata ndikin ña de kua'ankuei de jin Jesús nuu ichi yun.
41011001	Te nuu ni ka kuyatni Jesús maa ñuu Jerusalén, yatni ñuu Betfagé vi ñuu Betania, nuu oo yuku nani Olivo, te ni tetniuu ya uu tee ka skua'a jin ya,
41011002	te jiña'a ya: ―Kua'ankuei ni ñuu luluu ja kaa ichi nuu ni sua'a, te nuu kiukuei ni ñuu yun, te yun vi junku'un ni in mentu luluu nu'ni ti, ja chia'an ka sa'un na in tee koso ti. Vi ndajin ni ti, te kikuei ni jin ti.
41011003	Te nuu ja na in ñayiu ka'an: “¿Nau ja ka sa'a ni sia'a?” Te vi kuña'a ni ja maa Jito'o jiniu'u ti, su vini ndatetniuu ya ti vi ndisia'a ti, vi kuña'a ni ―jiña'a ya.
41011004	Te ni ja'ankuei de, te ni ka junku'un de in mentu luluu yun nu'ni ti yu'u ichi yatni in ye'e, te ni ka ndajin de ti.
41011005	Te sava tee ka oo yun ka jiña'a de: ―¿Nau ja ka ndajin ni mentu luluu jian? ―ka jiña'a de.
41011006	Yun te ni ka ka'an de nagua ni jiña'a Jesús. Saa te ni ka jandetu tee yun ja kua'ankuei de jin ti.
41011007	Te ni ndajinokuei de jin mentu luluu yun nuu oo Jesús, te ni ka sonee de sa'un de yata ti, te ni kakoso ya ti.
41011008	Te suni kua'a ñayiu ka skaa sa'un ini ichi yun, te sava ñayiu ka ja'nde nda'a yutnu kuii yun, te ni ka tanduei ini ichi nuu kua'an ya.
41011009	Te ñayiu ka yoxno'o vi ñayiu ka intandikin ka kanai, te ka jiña'i: ―¡Ka'nu kuu maa ni! ¡Na ta'u na ndetu ia vaji nuu nda'a Jito'o!
41011010	Na ta'u na ndetu ia vaji nuu ni otatnuni ndi tata veluo rey David ja kotatnuni. Ka'nu kuu maa ni ja vaji ni ndee sukun ―ka kachi.
41011011	Te ni kiuu Jesús maa Jerusalén, te kua'an ya veñu'u ka'nu, te ni ndia'a ya ndi'i ja oo ninii yun. Te ja siun ja makunee, te ni ndekuei ya jin ndi uxi uu tee ka skua'a jin ya, te kua'ankuei ya ñuu Betania.
41011012	Te kiuu tnee sua'a, nuu ni ndekuei Jesús ñuu Betania, te kokin ya.
41011013	Te ndee jika ni jini ya nukuiin in tnu tichi iuu ja oo nda'a kuii tnu, te ni ja'an ya ni jinkoto ya kondio'ni a masu in tichi iuu. Su nuu ni jino ya, te tu na kiti ni ni'i sa'un ya, chi nani nda'a kuii tnu ka oo, chi masu yoo iin ti kuu.
41011014	Yun te jiña'a Jesús nuu tnu tichi iuu yun: ―Vitna te ni in ñayiu ma vi kaa sa'un ka tichi iuu ja kuun nuu ron ―jiña'a ya. Te ni ka onini tee ka skua'a jin ya ja siun jiña'a ya.
41011015	Yun te ni ndajinokuei ya Jerusalén. Te nuu ni kiuu Jesús ini nuu oo veñu'u ka'nu, te ni jinkondee ya ni kene'e ya ñayiu ka xiko vi ñayiu ka ki'in nuu oo veñu'u yun, te ni xndonso ya mesa ñayiu ka sama xu'un vi tei nuu ka nukoo ñayiu ka xiko sata.
41011016	Te tu ni jandetu ya ja na in ñayiu kiukuei jin ndatniuu ini nuu oo veñu'u yun.
41011017	Te ni kaxtno'o ya nuu ñayiu, te jiña'a ya: ―Yoso nuu tutu ii: “Ve'e rin, chi ve'e nuu ka ndakuatu ndi'i ñayiu ñuyiu konani”, kachi tutu ii. Su maa ni, chi ka sa'a ni na kuinio in yau kava kui'na ―jiña'a ya.
41011018	Te nuu ni ka onini tee ka kaxtno'o Ley Moisés vi tee ka kuu nija'nu nuu sutu ja siun ka'an ya, te ni ka nduku de naxa vi ka'ni de ya. Su ka yu'u ña de jin ya, chi ndi'i ñayiu ni ka sa'u kuii kuiti ini tno'o kaxtno'o ya.
41011019	Su nuu makunee, te ni ndekuei ya ñuu yun kua'ankuei ya.
41011020	Nuu ne'e inka kiuu, te ni ka ya'a ya jin tee ka skua'a jin ya yun, te ni ka jini de ja ni yichi nii tnu tichi iuu yun vi ndee yo'o tnu ni yichi.
41011021	Yun te ni ndaka'an Pedro, te jiña'a de: ―Mastru, kondia'a ni tnu tichi iuu ja ni xtau tnia'a ni yun, vi ja ni yichi tnu ―jiña'a de.
41011022	Yun te jiña'a Jesús: ―Kandija ni ia Dios, te sa'a ya nagua jikan ni,
41011023	chi ka'an ndaa san ja nani kuu ñayiu ja kuña'a nuu tinduu ya'a: “Kujioo te makee ndee nuu ndute mar yun”, te ma ndakani ini jin anui a saa axi ña'a, chi kandijai ja saa kokuu nagua ka'in, te vi saa ndija kokuu.
41011024	Yun kuu ja ka'an san, ja ndi'i ja ka jikan ni nuu ka ndakuatu ni, te vi kandija ni ja ni ka ni'i ni, te vi ni'i ni.
41011025	Te nuu ka ndakuatu ni, nuu ja ndee in ñayiu ni skiti ini ña jin ni, te vi kuaka'nu ini ni jin, nagua ja suni na kuaka'nu ini Tata Dios, ia oo ndee andivi, yika kuechi maa ni.
41011026	Chi nuu ja ma vi kuaka'nu ini maa ni, te suni ma kuaka'nu ini Tata Dios, ia oo ndee andivi, yika kuechi maa ni ―jiña'a ya.
41011027	Yun te ni ndajinokuei ya Jerusalén, te nuu jiondita Jesús ini nuu oo veñu'u, te ni jinokuei tee ka kuu nija'nu nuu sutu vi tee ka kaxtno'o Ley Moisés vi tee nija'nu nuu oo ya.
41011028	Te ka jiña'a de: ―¿Na in tatnuni ja sa'a ni tniuu ya'a, axi na in ni chitniuu ña ja sa'a ni ya'a? ―ka jiña'a de.
41011029	Te jiña'a Jesús: ―Suni sein, na kakan tno'o ña san in tno'o jin ni. Te nuu ja vi ka'an ni, te suni ka'an san na in tatnuni ja sa'a san tniuu ya'a.
41011030	¿Na in ni tatnuni ja ni oskuandute Juan? ¿A maa ia Dios oo ndee andivi axi ñayiu ñuyiu ya'a? Vi ka'an ni, vii ―jiña'a ya.
41011031	Yun te ni ka jinkondee de ka ndatno'o tna'a de, te ka ka'an de: ―Nuu ja na vi kuña'o ja ia Dios oo ndee andivi ni tatnuni, te kachi de: “¿Te nau ja tu ni ka kandija ni nuu saa?”
41011032	Te nuu na vi kuña'o ja ñayiu ni ka tatnuni, te ka yu'o ñayiu ñuo ja vi kiti ini nuo, chi ndi'i ka kandija ja Juan, chi tee ni ondakani ndija tno'o ia Dios ni okuu de.
41011033	Saa te ni ka ka'an de jin Jesús, te ka jiña'a de: ―Tu ka jini san. Yun te jiña'a Jesús: ―Nuu saa te suni sein, ma kaxtno'o san na in tatnuni ja sa'a san tniuu ya'a ―jiña'a ya.
41012001	Yun te ni keja'a Jesús ka'an ya tno'o jioni'ni, te jiña'a ya: ―Ni oo in tee neva'a ñunde'i, te ni xtee de kua'a tnu uva, te ni jasi de tnu, vi ni sava'a de in nuu koku'ni de nduxi uva de, te ni sa'a de in ve'e sukun nuu vi koyoxnee sukun ñayiu, nagua ja kuu vi kokotoi ndi'i ja neva'a de. ’Yun te ni jiña'a nuu de ñunde'i de nuu sava tee ja vi kokutu de, te vi kotniuya'u de ñunde'i yun, te ni kee de kua'an jika de.
41012002	Te nuu ni kintna'a kiuu ja ndututu uva yun, te ni tetniuu de in tee jinokuechi nuu de ja nuki'in tee yun uva ja ndani'i maa de nuu tee ka jitu ñunde'i yun.
41012003	Su tee yun, chi ni ka tnii de tee jinokuechi yun, te ni ka kani ña de, te vi sua'a ni nda'a uun tee yun, ni ka ndatetniuu ña de kuano'o de.
41012004	Yun te ni tetniuu tuku de inka tee jinokuechi nuu de. Su tee ka jitu yun, chi ni ka kuun ña de yuu, te ni ka ta'u de xini tee jinokuechi yun vi ni ka jiña'a de jakanoo tee yun.
41012005	Te ni tetniuu tuku de inka tee jinokuechi nuu de. Su ni ka ja'ni ña jin de. Yun te ni tetniuu de kua'a ka tee ka jinokuechi nuu de, te savai ni ka kani de, te sava kai ni ka ja'ni de.
41012006	’Te tee xiin uva yun, chi oo in seyii de, te kutoo ndeva'a de jin. Te sandi'i ni ka, te ni tetniuu de se'e de, chi ni ndakani ini de: “Vi konee yiñu'u de nuu seyio”.
41012007	Su tee ka jitu nuu ñunde'i yun, chi ni ka ndatno'o tna'a de: “Suchi ya'a kuu suchi sa'a jajin uva ya'a. Na ki'inkueio te vi ka'nio jin, te na vi sa'a jajin mao uva ya'a” ka kachi de.
41012008	Te ni ka kakuiko ña de jin, te ka ja'ni ña de jin suchi yun, te ni ka skunta de yiki kuñui yu'u nuu oo uva yun ―jiña'a ya.
41012009	Yun te ni jikan tno'o ña ya jin de: ―Nuu saa, ¿te naxa sa'a jito'o uva yun? Ndii de te ka'ni de tee ka jitu yun, te kuña'a de ñunde'i de yun nuu sava ka tee ja vi kokutu de.
41012010	’Te ¿a vini tu ka ka'u ni tno'o nuu tutu ii nuu ka'an sua'a? Kava ja ni ka skexiko tee ka sa'a ve'e, ni nduu kava ka'nu ja yituu skina ve'e.
41012011	Maa Jito'o Dios ni sa'a yun, te vi ka sa'u kuii kuiti inio ka ndia'o kachi tutu ii ―jiña'a ya.
41012012	Yun te ni ka nduku de naxa vi kakuiko de Jesús. Chi ni ka jinkui'nu ini de ja siki maa de ka'an ya jin tno'o jioni'ni yun. Su ka yu'u de ja vi kiti ini ñayiu kua'a yun, te ni ka xndoo ña de jin ya, te kua'ankuei de.
41012013	Yun te ni ka tetniuu de sava tee ka kuu fariseo vi tee ka yinduu nuu Herodes ja vi kakan tno'o ndichi de Jesús, nagua ja saa, te ka'an ya in tno'o ja kuu vi ka'an kuechi de siki ya.
41012014	Te nuu ni jinokuei de, te ka jiña'a de: ―Mastru, ka jini san ja tee ka'an ndaa kuu ni, te tu ndi'ni ni nagua ka ka'an ñayiu, chi tu ndia'a ni naxa ka oo ka ndaa ñayiu, chi inuu ni ka kuu ndi'i ñayiu nuu maa ni, te kaxtno'o ndaa ni ichi ia Dios nuu ñayiu. Te na kachi tna ni, ¿a vatuka kuu ja vi kuña'a san xu'un impuestu nuu César, tee tatnuni ñuu Roma, axi ña'a? ¿A vi kuña'a san axi ma vi kuña'a san? ―ka jiña'a de.
41012015	Su Jesús, chi ja jini ya ja chia inu jani ini de, te jiña'a ya: ―¿Nau ja ka ki'in vijin ña ni? Vi taa ni in xu'un kaa na kondia'a san ―jiña'a ya.
41012016	Te ni ka jiña'a de in xu'un kaa, te jiña'a ya: ―¿Na xiin yunuu kuu ja ndee ya'a vi na xiin sivi kuu ja yoso ya'a? ―jiña'a ya. Te ka jiña'a de: ―Yunuu César, tee tatnuni ñuu Roma kuu ―ka jiña'a de.
41012017	Yun te jiña'a Jesús: ―Nuu saa te vi kuña'a ni nuu César nagua kuu kuenta maa César, te nuu ia Dios nagua kuu kuenta maa Dios, ―jiña'a ya. Te vi ni ka sa'u kuii kuiti ini de ja siun jiña'a ya.
41012018	Yun te ni jinokuei sava tee ka kuu saduceo nuu oo Jesús. Te tee ya'a, chi tu ka kandija de ja vi ndateku ndiyi. Te ni ka jikan tno'o de ya, te ka jiña'a de:
41012019	―Mastru, Moisés ni tee nuu tutu ii ja ka neva'o ja nuu ja in tee na kuu de, te xndendoo de ñasi'i de, su tu na se'e de oo jin ña, kuini ja ñani de ndatnanda'a jin ñasi'i de, nagua ja koo se'e ña jin de, te nukuiin nuu tniuu ndi ñani de, kachi tutu ii.
41012020	Nuu saa te ni oo uja ñani, te tee xtnañu'u yun ni tnanda'a de jin ñasi'i de, te ni ji'i de, su tu na se'e de ni oo jin ña.
41012021	Te ni ndatnanda'a tee kuu uu yun jin ña'a ni ndonda'u yun. Te suni ni ji'i de, su tu na se'e de ni oo jin ña. Te suni saa ni ndo'o tee kuu uni.
41012022	Te vi saa guaa ndee ni kenta ndi uja de ni ka tnanda'a jin ña'a yun. Te ni in de tu na se'e de ni oo jin ña, te sandi'i ni ka, te suni ni ji'i ña.
41012023	Nuu saa te nuu vi ndateku ndiyi kiuu ja vi ndateku de, ¿ndee de kuu ja kondeka ña ja siun vi ndi uja de ni ka tnanda'a jin ña? ―ka jiña'a de.
41012024	Yun te jiña'a Jesús: ―Masu vatuka ka ka'an ni, chi tu ka jinkui'nu ini ni naxa ka'an nuu tutu ii, te ni tu ka jini ni jaka'nu sa'a ia Dios.
41012025	Chi nuu vi ndateku ndiyi, ma vi kuaka tna'i, ni ma vi kuña'i se'i ja vi tnanda'i, chi vi kokui na kuinio ia ka jinokuechi nuu maa Dios oo ndee andivi.
41012026	Su ja ka ka'on ja vi ndateku ndiyi, ¿a tu ka ka'u ni nuu liuru ja ni tee Moisés naxa ni ka'an ia Dios nuu de ndee nuu tnu iñu ndoko ja ja'nu ja'nu ñu'u?, nuu jiña'a ya: “Maa rin kuu Dios Abraham vi Dios Isaac vi Dios Jacob”, jiña'a ya nuu Moisés.
41012027	Chi ia Dios, masu Dios ñayiu ka ji'i kuu ya, chi ia Dios ñayiu ka teku kuu ya. Yun kuu ja masu vatu kuiti ka ka kandija ni ―jiña'a ya.
41012028	Yun te ni jino in tee kaxtno'o Ley Moisés ja ni onini de ja ka tee tna'a ya jin tee yun, te ni jini de ja gua'a ni ndajione'e Jesús tno'o ni ka jikan tno'o ña tee yun, te ni jikan tno'o de jin ya: ―¿Ndee tno'o kuu tno'o xtnañu'u ja kanuu ka nuu ndi'i tno'o tatnuni ia Dios? ―jiña'a de.
41012029	Te jiña'a Jesús: ―Tno'o xtnañu'u ja kanuu ka nuu ndi'i tno'o tatnuni kuu ya'a: “Ñayiu Israel, vi konini tno'o ka'an Jito'o Dios, chi maintno'o maa ya kuu Jito'o”, kachi tutu ii.
41012030	“Te yun guaa kutoo ni Jito'o Dios jin ndi'i ndee ini ndee anu ni vi jin jajintnuni ni vi jin ndi'i jandakui ni”. Te tno'o ya'a kuu tno'o kanuu ka nuu tno'o tatnuni ia Dios.
41012031	Te tno'o kuu uu, chi vi kintna'a inuu ni: “Ka'an too ni in ñani in tna'a ni nagua kutoo ni maa ni”. Te tu na inka tno'o tatnuni ja kuu ka'nu ka saa tno'o ya'a ―jiña'a ya.
41012032	Yun te jiña'a tee kaxtno'o Ley: ―Vatuka ka'an ni, Mastru, chi ndija ni tno'o ka'an ni, ja invaa ni ia Dios oo, te tu na inka ia oo.
41012033	Te ja kutoo ya ndi'o jin anuo, vi ndi'i jajintnunio vi ndi'i ja ndakuio, vi ja ka'an too in ñani in tna'o nagua kutoo mao, ya'a kuu ja kanuu ka ndija, masu ndi'i ja ka teñu'u kiti vi ja ka soko nuu ya ―jiña'a de.
41012034	Yun te nuu ni jini Jesús ja gua'a ndeva'a ni ndajione'e de tno'o ni ka'an de, te jiña'a ya: ―Ja oo yatni ni ja tatnuni ia Dios nuu ni ―jiña'a ya. Te ni in ka de, tu ni ka kundee ini de ja vi kakan tno'o ña de jin ya.
41012035	Te nuu oo Jesús veñu'u ka'nu ja kaxtno'o ya nuu ñayiu, te jiña'a ya: ―¿Nau ja ka ka'an tee ka kaxtno'o Ley ja Kristu, ia ni tetniuu Dios, kuu ndikin tata ndee David?
41012036	Te maa David ni ka'an jin ma'ñu sagua Espíritu ia Dios: Ni ka'an Jito'o Dios nuu Jito'o san: “Junkoo ichi nda'a kua'a rin, vi guaa ndee na sa'a rin ndi'i ja ka ka'an u'u ña ndee chii ja'a ron” kachi tutu ii.
41012037	Te vi maa David xnani ña Jito'o, te ¿naxa kuu kokuu ndikin tata ña de jin ia ni tetniuu Dios? ―jiña'a ya. Te ka junkuaan ini ñayiu kua'a yun ka nini tno'o ka'an ya.
41012038	Te jiña'a Jesús nuu kaxtno'o ya: ―Vi koto ni maa ni jin tee ka kaxtno'o Ley Moisés, chi ka junkuaan ini de ja vi kaka de jin sa'un nani ja xne'e ja ka kuu nija'nu de, vi ja vi ka'an yiñu'u ñayiu nuu ka ndakantno'o ñai jin de nuu ya'u.
41012039	Te ka jintna'a ini de vi jinkoo de nuu tei xtnañu'u ka ini ve'e ii sinagoga vi nuu tei xtnañu'u nuu ka jaxini de.
41012040	Te ka kindee de ja ka neva'a ña'a ni ka ndonda'u nuu ve'e ña, su vi ja ma vi kuni ñayiu, te kani ndeva'a ka ndakuatu de. Su tee ya'a, chi kua'a ka vi tniuya'u de nuu ia Dios ―jiña'a ya.
41012041	Te in jichi oo Jesús ini nuu oo veñu'u ka'nu, nukoo ya yatni nuu oo jatnu ka soko xu'un. Te ndia'a ya nasaa xu'un ka tnaa ñayiu ñuu nuu jatnu yun, te kua'a ñayiu kuika ka tnai kua'a xu'un.
41012042	Yun te ni jino in ña'a kunda'u ja ni ndonda'u ña, te ni tnaa ña uu xu'un kueli nuu jatnu yun.
41012043	Yun te ni ndakana ya tee ka skua'a jin ya, te jiña'a ya: ―Ka'an ndaa ndija san ja kua'a ka xu'un ni tnaa ña'a nda'u ja ni ndonda'u ya'a, saa nuu ndi'i ñayiu ka soko xu'un nuu jatnu ya'a.
41012044	Chi ndi'i ñayiu ka tnai xu'un ja ni kendoo ni ka. Su ña'a ya'a, chi visi kunda'u ña, su ni tnaa ña ndi'i ja neva'a ña ja ni'i ña ja koteku ña ―jiña'a ya.
41013001	Yun te nuu ni ndee Jesús veñu'u ka'nu, te in tee ka skua'a jin ya jiña'a de: ―Mastru, kondia'a ni nase luluu kaa veñu'u ka'nu ya'a vi nase na'nu na'nu kava ni kuva'a, ―jiña'a de.
41013002	Te jiña'a Jesús: ―Taka ve'e na'nu ja ndia'a ni ya'a, chi ma kendoo ni in kava siki inka kava, chi ndi'i tnani ―jiña'a ya.
41013003	Yun te kua'ankuei ya yuku Olivo ja ndia'a tna'a sua'a jin veñu'u ka'nu. Te nuu ni jinkoo Jesús yun, te ni ka jikan tno'o ña Pedro vi Jacobo vi Juan vi Andrés nuu ka oo maa ni de jin ya:
41013004	―Kaxtno'o ni na kiuu skunkuu ndi'i tno'o ni ka'an ni ya'a, te na seña koo nuu kuyatni kiuu ja skunkuu ndi'i ya'a ―ka jiña'a de.
41013005	Yun te jiña'a Jesús: ―Vi koto gua'a ni maa ni ja tu na in xnda'u ña jin ni,
41013006	chi kikuei kua'a tee jin sivi san, te vi kachi de: “Maa san kuu Kristu, ia ni tetniuu Dios”. Te vi xnda'u de kua'a ñayiu.
41013007	’Te nuu vi konini ni ja ka ka'an ja ka jaxin tna'a ñayiu, vi ya'a yun vi ka'an ñayiu ja vi kaxin tna'i, te ma vi yu'u ni, chi nini kuu ja saa kokuu, su masu yun kuu ja naa ñuyiu.
41013008	Chi vi ndakoo ñayiu ñuu na'nu ja vi kaxin tna'a jin sava ka ñayiu ñuu na'nu. Te suni tee netniuu vi kaxin tna'a de jin sava ka tee netniuu. Te koo ñutnaa nuu kua'a ñuu vi tnama, te vi kuvaa ndi'i ñayiu. Te ndi'i ya'a kuu ja vi inka ni jinkondee tnundo'o.
41013009	’Su vi koto ni maa ni, chi vi tnaa ña ñayiu jin ni nuu nda'a tee ka netniuu, te vi kani ñai jin ni ini ve'e sinagoga, te vi ndasia'a ñai nuu nda'a tee ka tatnuni vi nuu nda'a rey ja ja'a ja ka kandija ña ni jin san, te yun koo ichi ja kuu vi ka'an ni tno'o san nuu de.
41013010	Chi nini kuu ja kutenuu tno'o va'a ia Dios nuu ñayiu taka ñuu ama ka ja ndi'i ñuyiu.
41013011	Su nuu ka jaka ña de jin ni ja vi junsia'a ña de nuu nda'a tee ka netniuu, te ma vi kondi'ni ni na tno'o vi ka'an ni, ni ma vi ndakani sa'un ini ni, chi na tno'o taa maa ia Dios ja vi ka'an ni ore yun, te tno'o yun vi ka'an ni, chi masu maa ni ka kuu ja vi ka'an, chi maa Espíritu ia Dios ka'an.
41013012	Te in tee xtuu de ñani de ja vi ka'ni ña, te tata vi xtuu de se'e de, te vi ndakoo se'e siki tatai, te vi xtuu ñai ja vi ka'ni ña jin de.
41013013	Te ndi'i ñayiu ñuyiu vi kuni u'u ña jin ni ja ja'a sein, su na ñayiu oo yutnu guaa ndee kiuu sandi'i, te sui guaa kaku ni'nu.
41013014	’Te nuu vi kuni ni in tee ja sa'a de jatne'e ndeva'a nuu tu na tniuu ja koo, te yun sa'a ja ndoo nda'u veñu'u ka'nu, nagua ni ka'an Daniel, tee ni ndakani tno'o ia Dios ndee jana'a, na in ka'u, te na jinkui'nu ini. Nuu saa, te ñayiu ka oo ñuu Judea na vi kunu yu'i ki'inkuei guaa ndee nuu yuku.
41013015	Te na ñayiu oo yata ve'e ma ndui ja kene'i nagua oo ve'i.
41013016	Te na ñayiu oo yuku nuu satniui, ma ndajiokuiin ja nuki'in sa'uin.
41013017	Su ¡nda'u ni ka ña'a ka ñu'u luluu vi ña'a ka jaxin se'e kiuu yun!
41013018	Vi ndakuatu ni nuu ia Dios ja kiuu vi kunu yu'u ni yun, ma kokuu in yoo vijin.
41013019	Chi koo ndeva'a tnundo'o kiuu yun ja ni tu na in jini guaa ndee nuu ni jinkoo jaa ñuyiu ja ni sa'a ia Dios vi guaa ndee kiuu vitna, te ni ma koo ka tnundo'o yun.
41013020	Te nuu ja ma ka'nde Jito'o ja joo ni kiuu kokuu, te tu na in ñayiu kaku ni'nu, su ja ja'a ñayiu maa ya ja ni kaji ya kuu ja ni ja'nde ya, te joo ni kiuu kokuu.
41013021	’Nuu saa te nuu ja na in ñayiu ka'an: “Vi kondia'a ni, chi ya'a oo Kristu”, axi “Yun oo Kristu”, te ma vi kandija ni.
41013022	Chi vi ndakoo tee tno'o vi kachi ja Kristu ka kuu, vi tee tno'o vi kachi ja tee ka ndakani tno'o ia Dios ka kuu, te vi sa'a de tniuu na'nu vi javii, nagua ja vi xnda'u de ñayiu. Te nuu ja kuu, te vi guaa ndee ñayiu ni kaji maa ia Dios vi xnda'u de.
41013023	Su vi kondia'a gua'a ni, chi ja ni kaxtno'o san ndee vitna nagua ja vi kokuni ni ndi'i naxa kokuu.
41013024	’Su nuu na ya'a ndi'i kiuu tnundo'o yun, te kunee nuu nikandii vi ma ye'e ka yoo,
41013025	te junkuei kimi vi kisi ndi'i jandakui oo ndee andivi.
41013026	Yun te vi kuni ñayiu ja mandii maa san ja kuu san Se'e Teyii ndee nuu viko jin jaka'nu vi jaye'e tajan maa ia Dios.
41013027	Yun te tetniuu san ia ka jinokuechi nuu maa Dios ja vi ndaxtutu ñayiu ni kaji ya ninii ndi kuun lado ñuyiu vi guaa ndee nuu jin ndi'i andivi.
41013028	’Vi kutua'a ni tno'o jioni'ni ka'an san jin tnu tichi iuu. Nuu jinkondee nduyute tnu, te ndata'u nda'a kueli tnu, yun kuu nuu ka jini ni ja makuyatni yoo i'ni.
41013029	Te suni saa ni maa ni, nuu ka jini ni ndi'i ya'a skunkuu, te vi jinkui'nu ini ni ja ja oo yatni san yuye'e ja ndii san.
41013030	Te ka'an ndaa san ja ndi'i tno'o ya'a skunkuu nuu ñayiu vi tna'a tnundo'o ya'a ama ka ja vi kui.
41013031	Ñuyiu ya'a vi andivi, chi ja naa ni kuu. Su tno'o ka'an san, ma naa, chi ndi'i skunkuu.
41013032	’Su ja kiuu vi ore ja ndii san, tu na in jini, ni ia ka jinokuechi nuu maa Dios ja ka oo ndee andivi, te ni maa san ja kuu san Se'e ia Dios, tu jini san, chi maintno'o maa Tata Dios guaa jini ya.
41013033	’Nuu saa te vi ku'un ini ni, ma vi kusun ini ni, te vi kondakuatu ni, chi tu ka jini ni na ore kokuu.
41013034	Chi kiuu ja ndii san kuu inuu jin in tee ja ni kee de kua'an de ichi jika, te ni xndoo de ve'e de nuu tee ka jinokuechi nuu de. Te ni xtaku de tniuu ja vi sa'a in in maa tee yun. Te ni tatnuni de nuu tee jito ye'e yun ja na kokoto gua'a de.
41013035	Te suni saa ni maa ni, vi ku'un ini ni, ma vi kusun ini ni, chi tu ka jini ni na ore ndenta maa san ja kuu san jito'o ve'e ya'a, a nuu makunee axi nuu sau ñuu jakuaa axi nuu ni kana in li'li, a nuu matuu,
41013036	nagua ja nuu sanaa ndenta san, te ma nuku'un ña san ja ka kixin ni.
41013037	Te tno'o ka'an san nuu ni, suni ka'an san nuu ndi'i ñayiu: Vi ku'un ini ni, te ma vi kusun ini ni ―jiña'a ya.
41014001	Te kuini ka uu kiuu ja keja'a viko pascua ñayiu judio, ja ka jai xtaa vixin ja tu na levadura yi'i. Te ni ka ska'an tna'a sutu ka kuu nija'nu jin tee ka kaxtno'o Ley Moisés naxa vi kakuiko de Jesús jin tno'o tno'o, te vi ka'ni de jin ya.
41014002	Te ka kachi de: ―Ma vi kakuiko de kiuu viko ya'a, chi ndontakuei vaa ñayiu sikio ―ka kachi de.
41014003	Te nuu oo Jesús ñuu Betania, ve'e Simón, tee ni oku'u kue'e ndi'yi te'i, te ka nukoo ya nuu mesa ka jaa ya xtaa, te ni jino in ñasi'i, nee ña in tindo'o yuu vii ndeva'a nani alabastro ñu'u chitu tatna xiko ja kuu ita nardo, in ja ndee ya'u ndeva'a. Te ni ta'u ña tindo'o yun, te ni joso ña tatna xiko yun xini ya.
41014004	Te ni ka kiti ini sava tee ka oo yun, te ka ndatno'o tna'a de: ―¿Nau ja skunaa ña'a ya'a tatna xiko ya'a?
41014005	Chi kuu xiko ña nuu siun, te ni'i ña ya'u vi'i ka uni ciento kiuu, te kuña'a ña xu'un yun nuu ñayiu ka kuu nda'u ―ka kachi de. Te ni ka kiti ini de nuu ña.
41014006	Su jiña'a Jesús: ―Kokuu maa maa ña, ¿nau ja ka xna'a ni ña? Te in tniuu gua'a kuu ja ni sa'a ña jin san.
41014007	Chi siun ni vi koo ni jin ñayiu ka kuu nda'u, te kuu vi sa'a ni jin java'a na kiuu ka kuini maa ni. Su sein, chi masu vi siun ni vi koo ni jin san.
41014008	Chi ni sa'a ña'a ya'a nagua kuu ja kuu sa'a ña, chi ni joso ña tatna xiko yiki kuñu san ja ni sa'a tua'a ña ña ja jinkoyu'u san.
41014009	Te ka'an ndaa ndija san ja ndee ni nuu ni kuu ja ka kaxtno'o ñayiu tno'o va'a ia Dios ninii ñuyiu ya'a, te suni vi ndakani ja ni sa'a ña'a ya'a nagua ja vi kondaka'an ña ñayiu jin ña ―jiña'a ya.
41014010	Yun te kua'an Judas Iscariote, in tee ka skua'a jin ya ja kuu ndi uxi uu de, ja vi ndatno'o tna'a de jin sutu ka kuu nija'nu naxa kokuu ja xtuu de Jesús.
41014011	Te nuu ni ka onini sutu ka kuu nija'nu yun ja siun jiña'a de, te ni ka kusii ini de, te ni ka kee yu'u de ja vi kuña'a de xu'un. Yun te ni jinkondee Judas nduku de naxa kuu ja xtuu de Jesús nuu nda'a sutu ka kuu nija'nu yun.
41014012	Yun te kiuu xtnañu'u ja keja'a viko nuu ka jaa ñayiu judio xtaa vixin uun ja tu na levadura yi'i, nuu ka ja'ni lelu ja ka sokoi nuu ia Dios viko pascua, te ni ka jikan tno'o ña tee ka skua'a jin ya: ―¿Ndenu kuu nuu kuini ni ja vi sa'a tua'a san nuu vi kaxinio viko pascua ya'a? ―ka jiña'a de.
41014013	Te ni tetniuu ya uu tee ka skua'a jin ya ja ki'inkuei de, te jiña'a ya: ―Kua'ankuei ni ndee maa ñuu, te yun vi jinku'un tna'a ni jin in tee ndiso in kiyi ndute, te vi kondikin ni de ki'inkuei ni.
41014014	Te ve'e nuu ndiuu de yun, vi ka'an ni jin maa tee xiin ve'e yun: “Kachi Mastru: ¿Ndenu oo ve'e ja tanuu ni vi kaxini san jin tee ka skua'a jin san viko pascua ya'a?”, vi kuña'a ni.
41014015	Te xne'e maa de in ve'e ka'nu ja oo ndee sukun nuu ja otua'a. Te yun vi sava'a ni ja vi kaxinio ―jiña'a ya.
41014016	Yun te kua'ankuei nduu tee ka skua'a jin ya, te ni jinokuei de maa ñuu, te ni ka ni'i de ve'e nagua ni ka'an ya. Te ni ka sava'a de ja vi kaxini de jin ya viko pascua yun.
41014017	Te nuu ni kunee, te ni jino Jesús jin ndi uxi uu tee ka skua'a jin ya.
41014018	Te nuu ka nukoo ya nuu mesa, nini ka jaxini ya, te jiña'a ya: ―Ka'an ndaa san ja ndee in maa ni ja ka jaxini ni jin san xtuu ña ―jiña'a ya.
41014019	Yun te ni ka jinkondee de ka kusuchi ini de, te ndi in ndi in de ka jikan tno'o ña jin ya: ―¿A sein kuu? ―jiña'a in de. ―¿A sein? ―jiña'a inka de.
41014020	Te jiña'a ya: ―In tee ne'u ndi uxi uu maa ni, tee ka xtajin jin san xtaa vixin in ni nuu ko'o, kuu de.
41014021	Te jandaa ja sein ja kuu san Se'e Teyii, chi ndo'o san nagua yoso nuu tutu ii, su nda'u ni ka maa tee xtuu ña jin san ja kuu san Se'e Teyii, chi vi gua'a ka kuu ja ma kaku de ñuyiu ya'a nuu siun ―jiña'a ya.
41014022	Te vi nini ka jaxini de jin ya, te ni tnii ya xtaa vixin, te ni ndakuanta'u ya nuu ia Dios, te ni ta'u ya, te ni jiña'a ya nuu tee ka skua'a jin ya, te jiña'a ya: ―Vi tnii ni te vi kaa ni, chi ya'a kuu yiki kuñu san.
41014023	Yun te ni tnii ya vasu nuu ñu'u vinu, te ni ndakuanta'u ya nuu ia Dios, te ni jiña'a ya nuu de, te ndi'i de ni ka ji'i nuu vasu yun.
41014024	Te jiña'a ya: ―Ya'a kuu niñi san ja soko san ja kokuu in tratu jaa, te kati ja ja'a kua'a ñayiu nagua ja koneka'nu ini ia Dios yika kuechi.
41014025	Te ka'an ndaa san ja ma ko'o sa'un ka san nduxi uva ya'a, guaa ndee kiuu ja ko'o san nduxi uva jaa nuu tatnuni ia Dios ―jiña'a ya.
41014026	Te nuu ni ndi'i ni ka jita ya in yaa nuu ia Dios, te kua'ankuei ya yuku Olivo.
41014027	Yun te jiña'a Jesús: ―Ndi'i ni vi ndayu'u ja ja'a tnundo'o kii siki san jakuaa vitna, chi saa yoso nuu tutu ii: “Xtuji rin tee jito ndikachi, te ya'a yun ni ka vi kutenuu ti”, kachi tutu ii.
41014028	Su nuu na ndateku san, te kokoxno'o san kono'o san Galilea, te saa ndajakuei ni ―jiña'a ya.
41014029	Yun te jiña'a Pedro: ―Visi ndi'i de na vi ndayu'u, su sein, chi ma ndayu'u sa'un san ―jiña'a de.
41014030	Te jiña'a Jesús: ―Ka'an ndaa ndija san ja jakuaa vitna, te uni jichi ka'an ni ja tu jini ña ni jin san, ama ka ja kana li'li uu jichi ―jiña'a ya.
41014031	Su ka'an te ka'an ni Pedro, te jiña'a de: ―Visi na kuu san jin ni, su ma ka'an san ja tu jini ña san, ―jiña'a de. Te vi suni saa ni ka ka'an ndi'i tee ka skua'a jin ya.
41014032	Yun te ni jinokuei ya jin tee ka skua'a jin ya in nuu nani Getsemaní, te jiña'a ya: ―Vi jinkoo ni ya'a nini ki'in san yun na ndakuatu san ―jiña'a ya.
41014033	Yun te ni jaka ya Pedro vi Jacobo vi Juan, te kua'ankuei ya jin de. Te ni jinkondee ya kusuchi ini ya vi tna'u ndeva'a ini ya.
41014034	Te jiña'a ya: ―Kusuchi ndeva'a ini san ja vi ndee na kuu san. Vi kendoo ni ya'a, te vi kondito ni ―jiña'a ya.
41014035	Yun te ni jika ya joo ni ja'an ya, te ni jinkuiin jiti ya vi ndee ni kunjino tnee ya nuu ñu'u, te ni ndakuatu ya nuu ia Dios ja nuu ja sua'a te na kuu, te ma tna'a ya tnundo'o ja vaji siki ya.
41014036	Te jiña'a ya: ―Tata maa san, ndi'i ni ja kuu ja sa'a maa ni, xtajioo ni tnundo'o ndeva'a ja vaji siki san. Su ma kokuu nagua ka'an maa san, chi na kokuu nagua kuini maa ni ―jiña'a ya.
41014037	Te vini ni ndajiokuiin ya ni ndajino ya nuu ka oo ndi uni tee ka skua'a jin ya, te ni nuku'un ña ya ja ka kixin de. Te jiña'a ya nuu Simón Pedro: ―Simón, ¿a kixin ni? ¿A vini in ore tu ni ka kundee ini ni ja vi kondito ni?
41014038	Vi kondito ni, te vi kondakuatu ni nuu ia Dios, nagua ja ma koto tnuni ña Tachi ja junkuei ni nuu jakue'e, chi jandaa ja anu ni, chi oo tua'a ja skunkuu nuu ia Dios, su yiki kuñu ni, chi vita ndeva'a ―jiña'a ya.
41014039	Yun te kua'an tuku ya inka jichi ja ni ndakuatu ya, te inuu ni tno'o ni ka'an ya.
41014040	Te nuu ni ndajino ya inka jichi, te ni nuku'un ña ya ja ka kixin tuku de, chi tu ka kundee nduchi nuu de jin ñua'na, te tu ka ni'i de na tno'o vi ka'an de nuu ya.
41014041	Te ni ndajino ya jichi kuu uni nuu ka oo de, te jiña'a ya: ―¿A vi ka kixin ni ni vi ka ndatatu ni? Su ja ni kuu ni, chi ja ni jino ore ja vi kakuiko ña ñayiu ka sa'a jakue'e jin sein ja kuu san Se'e Teyii.
41014042	Vi ndakoo ni na ki'on, chi ja makuyatni tee xtuu ña jin san ―jiña'a ya.
41014043	Te vi nini ka'an ka ya, te ni jino ni Judas, in tee ni ka okuu uxi uu tee ka skua'a jin ya, ndeka de kua'a ñayiu ka nee yuchi kani vi ñayiu ka nee yutnu, ja ni ka tetniuu ña sutu ka kuu nija'nu ka vi tee ka kaxtno'o Ley Moisés vi tee ka kuu nija'nu nuu ñuu.
41014044	Te ja ni kaxtno'o Judas, tee ni xtuu ya, nagua kokuu in seña nuu tee yun, te jiña'a de: ―Tee xiin nuu ja tetuyu'u san kuu tee vi kakuiko ni. Te vi kotnii gua'a ni de ki'inkuei ni, masu ja vi siaa ni de ―jiña'a de.
41014045	Te nuu ni jino de, te ni kuyatni de nuu oo Jesús, te jiña'a de: ―Oo va'a ni, Mastru. Te ni tetuyu'u de nuu ya.
41014046	Yun te ka kakuiko ña sava ka tee yun jin ya.
41014047	Su in tee ka oo jin ya ni kene'e de yuchi kani de, te ni ja'nde de so'o in tee jinokuechi nuu sutu kuu nija'nu ka.
41014048	Yun te jiña'a Jesús nuu ñayiu yun: ―¿Nau ja ka nee ni yuchi kani vi yutnu vajikuei ni ja vi kakuiko ña ni jin san na kuinio ja kui'na kuu san?
41014049	Te in in kiuu ni ka oo in nio nuu veñu'u ka'nu ja ni okaxtno'o san tno'o ia Dios, te tu ni ka kakuiko ña ni. Su saa kokuu nagua ja skunkuu nuu tutu ii ―jiña'a ya.
41014050	Yun te ni ka xndoo ña ndi'i tee ka skua'a jin ya, te ni ka jino yu'u de kua'ankuei de.
41014051	Su ni jata ndikin ña in tee kuechi jin ya, ndii de in sa'un kuijin kua'an de, te ni ka kakuiko ña tee yun jin de.
41014052	Su ni xndoo de sa'un de yun, te vi sua'a vichi tia'a de, te ni jino yu'u de kua'an de.
41014053	Yun te ni ka junsia'a de Jesús nuu sutu kuu nija'nu ka. Te yun ni ka ndututu ndi'i sutu ka kuu nija'nu vi tee ka kuu nija'nu nuu ñayiu ñuu vi tee ka kaxtno'o Ley Moisés.
41014054	Te Pedro, chi ndikin jika ni ña de kua'an de guaa ndee ini nuu oo ve'e sutu kuu nija'nu ka yun, te ni jinkoo de nuu ka nukoo ndaja'a ja ka ndasaa de yu'u ñu'u yun.
41014055	Te sutu ka kuu nija'nu vi ndi'i tee ka netniuu nuu ka ndututu de yun, ka nduku de tee vi ka'an tno'o siki ya, nagua ja kuu vi xtavi kuechi ña de ja kuu ya. Su tu ka ni'i de na kuechi vi xtavi ña de.
41014056	Chi kua'a de ka ka'an tno'o tno'o siki ya, su tu kintna'a tno'o ka ka'an de.
41014057	Yun te ni ka ndakoo sava de, te ni ka ka'an kuechi de siki ya jin tno'o tno'o, te ka jiña'a de:
41014058	―Maa san, chi ni ka onini san tno'o ni ka'an de: “Sein chi kani san veñu'u ya'a ja ni ka sa'a ñayiu jin nda'i, te nuu uni kiuu, te ndasa'a san inka veñu'u ja masu ka sa'a ñayiu jin nda'i”, kachi de ―ka jiña'a de.
41014059	Su visi ni saa, te tu kintna'a tno'o ja ka ka'an de siki ya.
41014060	Yun te ni ndakoo sutu kuu nija'nu ka ma'ñu ndi'i ñayiu yun, te ni jikan tno'o de Jesús: ―¿Nau ja vi tu ka'an sa'un ron ja ka ka'an tee ya'a siki ron? ―jiña'a de.
41014061	Su Jesús, chi ni jasi yu'u ya, te tu ni ndajione'e sa'un ya ni in tno'o. Yun te ni jikan tno'o tuku ña sutu kuu nija'nu ka yun, te jiña'a de: ―¿A suu ron kuu Kristu vi Se'e Dios, ia vii ia va'a? ―jiña'a de.
41014062	Te jiña'a Jesús: ―Suu san kuu. Te vi kuni ni Se'e Teyii ja konukoo ichi nda'a kua'a maa ia Dios jin jaka'nu ya, te ndii ndee nuu viko ichi andivi ―jiña'a ya.
41014063	Yun te ni ndata sutu kuu nija'nu ka yun sa'un de ja kuu in seña ja kiti ini de, te jiña'a de: ―Tu ka jiniu'u kao testiu ja vi ka'an kuechi siki de.
41014064	Chi ja ka onini maa ni ja kane'e de jin Dios. ¿Te naxa ka ka'an tna ni? ―jiña'a de. Te ndi'i de ni ka ka'an: ―Na kuu de.
41014065	Te ni ka jinkondee sava de ka tiusii ña de, vi ni ka jasi de nuu ya, te ni ka kani de ya jiki, te ka jiña'a de: ―Ka'an na in ni kani ña jin ron, ―ka jiña'a de. Te ka katu ndaja'a yun tikatu nuu ya.
41014066	Te Pedro, chi oo de ndee ndi'i nuu oo ve'e yun. Te ni jino in ña'a satniuu ve'e sutu kuu nija'nu ka.
41014067	Te nuu ni jini ña ja oo Pedro yu'u ñu'u yun ndasaa de, te ni ndia'a guagua'a ña nuu de, te jiña'a ña: ―Maa ni, chi suni ni ka oo ni jin Jesús, tee ñuu Nazaret ―jiña'a ña.
41014068	Su ni tayu'u tno'o Pedro, te jiña'a de: ―Tu jini san ndee tee kuu de, te ni tu jini san na tno'o ka'an ni ―jiña'a de. Te ni ndee de ye'e yun, te ni kana ni in li'li.
41014069	Te jini tuku ña ña'a satniuu yun ja oo de yun, te ni jinkondee ña ka'an ña jin ñayiu ka oo yun: ―Tee ya'a, chi suni tee ni ka oo jin tee yun kuu de ―jiña'a ña.
41014070	Su ni tayu'u tno'o tuku de inka jichi. Te nunuu ka, te ka jiña'a tuku ñayiu ka oo yun nuu Pedro: ―Vi jandaa ndija ja suni tee ka oo jin tee yun kuu ni, chi tee ñuu Galilea kuu ni, te tno'o ka'an ni, chi inuu ka ka'an ni jin de ―ka jiña'i.
41014071	Yun te ni jinkondee de xtau tnia'a de maa de, te ni kee yu'u de, te jiña'a de: ―Tu jini sa'un san tee yun ndee tee kuu ja ka ka'an ni ―jiña'a de.
41014072	Te vi ore saa ni kana li'li jichi kuu uu. Yun te ni ndakanka'an Pedro tno'o ni ka'an Jesús: “Ama ka ja kana li'li uu jichi, te tayu'u tno'o ni uni jichi ja tu jini ña ni”. Te nuu ni ndakani ini de tno'o yun, te ni kana nda'i de, te ni jaku ndeva'a de.
41015001	Te nuu ni tuu inka kiuu, te ni ka ndatno'o tna'a tee ka kuu nija'nu nuu sutu vi tee ka kuu nija'nu nuu ñuu vi tee ka kaxtno'o Ley Moisés vi ndi'i tee ka netniuu nuu ka ndututu yun. Te ni ka ju'ni de Jesús, te ni ka ndasia'a ña de nda'a tee netniuu ja nani Pilato.
41015002	Te ni jikan tno'o ña Pilato jin ya: ―¿A suu ron kuu rey ñayiu judio? ―jiña'a de. Te jiña'a Jesús: ―Saa ka'an maa ni.
41015003	Te kuakua'a kuechi ka xtavi ña tee ka kuu nija'nu nuu sutu jin Jesús.
41015004	Te inka jichi ni jikan tno'o ña Pilato jin ya, te jiña'a de: ―¿Nau ja vi tu ka'an sa'un ron? Te kondia'a nasaa kuechi ka xtavi ña tee ya'a jin ron ―jiña'a de.
41015005	Su Jesús, chi tu ni ka'an ya ni in tno'o. Te yun guaa vi ni sa'u kuii kuiti ini Pilato.
41015006	Te in in viko pascua ni osiaa Pilato in tee yi'i vekaa, na tee ka ndakan maa ñayiu ñuu yun.
41015007	Te oo in tee nani Barrabás ja ka yi'i de vekaa jin sava ka tee ni ndontakuei jin de siki tee ka netniuu, te ni ka ja'ni de ñayiu.
41015008	Te nuu ni jinokuei ñayiu kua'a yun, te ni ka jinkondei ka jikain nuu Pilato ja na sa'a de nagua ka sa'a de nuu kuia nuu kuia.
41015009	Te ni jikan tno'o ña Pilato: ―¿A ka kuini ni ja siaa san tee kuu rey maa ni ja ka kuu ni ñayiu judio? ―jiña'a de.
41015010	Sua'a ni ka'an de, chi ja jini de ja tno'o kuasun kuu ja ni ka tnaa ña tee ka kuu nija'nu jin ya.
41015011	Su tee ka kuu nija'nu nuu sutu ni ka xtija de ñayiu kua'a yun nagua ja vi kakain ja na siaa ña Pilato jin Barrabás.
41015012	Yun te ni jikan tno'o tuku ña Pilato inka jichi, te jiña'a de: ―Nuu saa, ¿te naxa ka ka'an ni ja sa'a san jin tee ka xnani maa ni rey ñayiu judio? ―jiña'a de.
41015013	Te ni ka kana jaa ñayiu yun: ―Katakaa ni de yika cruz ―ka jiña'i.
41015014	Te jiña'a Pilato: ―¿Te na kuechi ni sa'a de nuu saa? Su vi'i ka ni ka kana ko'o ñayiu ka oo yun: ―Katakaa ni de yika cruz ―ka jiña'i.
41015015	Te Pilato, chi ni kuini de ja kendoo va'a de jin ñayiu, te ni siaa de Barrabás, te ni tatnuni de ja ni ka kuun ka kani ña soldado jin Jesús, te ni jiña'a de ya ja vi katakaa ña yika cruz.
41015016	Yun te ni ka jaka ña soldado yun jin Jesús ini ve'e tniuu. Te yun ni ka ndaxtutu tna'a ndi'i de.
41015017	Te ni ka skekui'nu ña de jin ya in sa'un kua'a nditnuu, te ni ka kiku de in corona iñu, te ni ka tnaa de xini ya.
41015018	Yun te ni ka jinkondee de ka ka'an kuasun ña de jin ya: ―¡Ka'nu kuu rey ñayiu judio! ―ka jiña'a de.
41015019	Te ka kuun de in ndoo xini ya vi ka tiusii ña de, te ka junkuiin jiti de nuu ya vi ka sa'a de ja ka chiñu'u de ya.
41015020	Te nuu ni ndi'i ni ka sa'a ne'e ka sa'a yichi ña de jin ya, te ni ka tau de sa'un kua'a nditnuu yun, te ni ka ndaskekui'nu ña de sa'un maa ya, te ni ka kene'e ña de kua'ankuei de ja vi katakaa de ya yika cruz.
41015021	Te ichi kua'ankuei de yun ni ka nukuntna'a de jin Simón, tee ñuu Cirene, tata Alejandro vi Rufo, ja mandii de ni ja'an de yuku. Te nuu ni ndaya'a de yun, te ni ka tenini ña soldado ja ni jiso de cruz Jesús.
41015022	Te kua'ankuei de jin ya in nuu nani Gólgota nuu oo tinduu kaa naxa kaa yiki xini ndiyi.
41015023	Te ni ka jiña'a de nduxi uva ja saka tna'a jin suja ugua ja nani mirra ja ko'o ya, su tu ni ji'i ya.
41015024	Te nuu ni ka jatakaa de jin ya yika cruz, te ni ka jitotnuni soldado yun nuu ni ka ndaka'nde de sa'un ya, nagua ja saa, te vi kuni de na ndee sa'un ki'inkuei jin in in de.
41015025	Te ja oo ka iin ne'e nuu ni ka jatakaa de ya yika cruz.
41015026	Te ichi xini ya ni ka tetuu de in tno'o ja ka'an na kuechi tavi ya ja oo ya yun, te ka'an sua'a: “Tee ya'a kuu rey ñayiu judio”.
41015027	Te suni ni ka jatakaa de uu tee kui'na nuu uu ka cruz, in de ichi nda'a kua'a ya, te inka de ichi nda'a satni ya.
41015028	Saa te ni skunkuu tno'o yoso nuu tutu ii ja ka'an: “Te ni oo ya ne'u tee ka sa'a jakue'e”.
41015029	Te ñayiu ka ya'a yun ka kane'e ña jin ya vi ka skuiko xini, te ka jiña'i: ―Janjaan, roon ja ka'an ron ja xnani ron veñu'u ia Dios, te nuu uni kiuu, te ndasa'a ron,
41015030	skaku ni'nu maa ron, te manuu nuu cruz jian ―ka jiña'a.
41015031	Te suni saa ni tee ka kuu nija'nu nuu sutu vi tee ka kaxtno'o Ley Moisés, ka sa'a ne'e ña de jin ya, te ka ndatno'o tna'a maa de: ―Ni skaku ni'nu de inka ñayiu, su ja vi maa de, chi ma kuu ndaskaku ni'nu de maa de.
41015032	Su nuu ja vi kunio ja nuu Kristu, ia tetniuu Dios ja kokuu ya rey ñayiu Israel, vitna ñu'ni nuu cruz yun, te vi kandijao de ―ka kachi de. Te vi ndee tee intakuei jin ya nuu uu ka cruz ka kane'e ña jin ya.
41015033	Te nuu ni jino ka uxi uu, te ni kunee ñuyiu, te vi ndee nuu ka uni jañini, te saa ni nduu ndijin.
41015034	Te nuu ka uni yun ni kana jaa Jesús, te jiña'a ya: ―Eloi, Eloi, ¿lama sabactani? ―jiña'a ya. Ja kei ka'an: Dios maa san, Dios maa san, ¿nau ja ni xndendoo maintno'o ña ni jin san?
41015035	Te nuu ni ka onini sava ñayiu ka oo yun, te ka ndatno'i: ―Vi konini ni, chi Elías, tee ni ndakani tno'o ia Dios ndee jana'a, kana tee ya'a ―ka kachi.
41015036	Te ni jino in tee ka oo jin de yun, te ni tnii de in tivolo kachi, te ni tnandajin de nuu vinagre, te ni chindee de xtuu in ndoo, te ni tetuu de yu'u ya ja na ko'o ya, te jiña'a de: ―Vi kondia'o kondio'ni a kii Elías ja nune'e de tee ya'a nuu cruz.
41015037	Su ni kana jaa Jesús, te ni kana anu ya.
41015038	Yun te ni ndata sagua sa'un ndesi ini ve'e ii veñu'u ka'nu vi ndee xini, te ni kunjino ndee ja'a.
41015039	Te nukuiin tee kuu capitán ichi nuu Jesús ndia'a de ja vi nani ni kana jaa ya, te ni kana anu ya, te ni kachi de: ―Jandaa ndija ja Se'e ia Dios ni okuu tee ya'a ―ni kachi de.
41015040	Te vi suni ka oo sava ñasi'i ka ndia'a jika ña, te ne'u ña'a yun ka oo María Magdalena vi María nana José jin Jacobo, tee lule ka, vi ña'a nani Salomé.
41015041	Te ña'a ya'a ni ka ondikin ña jin Jesús vi ni ka ojinokuechi ña nuu ya nuu ni oo ya Galilea. Te suni ka oo kua'a ña'a ja ni ndakuei jin ya Jerusalén.
41015042	Te nuu makunee, te ja siun kiuu ka sava'a kuu, chi ja ni kuyatni ja ndaki'in kiuu ndatatu,
41015043	te ni jino José tee ñuu Arimatea, ja kuu de in tee kuu nija'nu nuu ka ndututu tee ka ndanuu, te suni ndetu ka'nu de ja tatnuni ia Dios ñuyiu. Te vi ni ini ni anu de ni kiuu de nuu oo Pilato, te ni ndakan de yiki kuñu Jesús ja tayu'u de.
41015044	Te Pilato, chi vi ni sa'u kuii ini de ja vi ja ni ji'i ya. Te ni kana de tee kuu capitán, te ni jikan tno'o ña de a ndija ja ja ni ji'i ya.
41015045	Te nuu ni kaxtno'o capitán yun ja ja ni ji'i ya, te ni jandetu Pilato ja ni ndaki'in José yiki kuñu ya.
41015046	Te ni jaan José in sa'un kuijin vii ndeva'a, te ni nune'e de yiki kuñu ya, te ni tniutuu de sa'un yun. Te ni ja'an de ni tayu'u ña de in yau ñaña ja ni kaan de in yika kava ndee ja oo kiuu, te ni jasi de in kava ka'nu yu'u yau yun.
41015047	Te ka ndia'a María Magdalena vi María nana José ndenu ni tayu'u de ya.
41016001	Te nuu ni ya'a kiuu ndatatu, te ni ka jaan María Magdalena, María nana Jacobo, vi Salomé tatna xiko ja ki'inkuei ña vi chi'i ña yiki kuñu ya.
41016002	Te ne'e domingu, kiuu xtnañu'u ja ndaki'in semana, kua'ankuei ña nuu yiyu'u ya nuu vi inka ni jinonta nikandii.
41016003	Te ka ndatno'o tna'a ña: ―¿Na in xtajioo kava ndesi yu'u yau ñaña yun?, ka kachi ña.
41016004	Su nuu ni jinokuei ña ka ndia'a ña, te ni ka jini ña ja ni kujioo kava ka'nu ndesi yu'u yau ñaña yun.
41016005	Te nuu ni kiukuei ña ini yau ñaña yun, te ni ka jini ña in tee kuechi, nukoo de ichi nda'a kua'a sua'a, ni'nu de in sa'un kuijin kani, te ni ka yu'u ña.
41016006	Su jiña'a de: ―Ma vi yu'u ron, chi ka ndanduku ron Jesús ñuu Nazaret, ia ni intakaa yika cruz. Te tu ka ya oo ya'a, chi ja ni ndateku ya. Vi kondia'a maa ron nuu ni ka jakintuu ya.
41016007	Su kuano'okuei te vi kaxtno'o ron nuu Pedro vi nuu sava ka tee ka skua'a jin ya ja kokoxno'o ya nuu ron koki'in ya Galilea, te yun vi ndakuni ron ya, nagua ja ni oka'an ya ndee ama ka ―jiña'a de.
41016008	Yun te ni ndekuei ñama ña yau ñaña yun, te ni ka jino yu'u ña kuano'okuei ña, chi vi sua'a ka kisi ña ja ka yu'u ña. Te tu ni ka ka'an sa'un ña nuu ni in ñayiu, chi ka yu'u ña.
41016009	[Te ne'e kiuu xtnañu'u ja ndaki'in semana, ni ndateku Jesús, te ni ndenta ya xtnañu'u ka nuu María Magdalena, ña'a ni tau ya uja tachi.
41016010	Te ni ja'an ña ni kaxtno'o ña nuu tee ni ka oskua'a jin ya ja ni ndenta ya nuu ña, ja ka oo de ka kusuchi ini de vi ka nda'i de.
41016011	Su nuu ni ka onini de tno'o ndakani ña ja teku ya, chi ni jini ña jin ya, te tu ni ka kandija de tno'o ka'an ña.
41016012	Yun te ni ndenta Jesús nuu uu tee ni ka oskua'a jin ya, su ni sama ya, te tu ni ka ndakuni ña de nuu ka jika de kua'ankuei de nuu oo ñunde'i nuu ka jitu de.
41016013	Te nuu ni ka ndakuni ña de, te ni ka ndajiokuiin de ni ka ndakani de nuu sava ka de. Su visi ni saa, te tu ni ka kandija de tno'o ka ka'an nduu tee yun.
41016014	Te sandi'i ni ka, te ni ndenta ya nuu ndi uxi in tee ka skua'a jin ya, nuu ka nukoo de nuu mesa ka jaa de xtaa. Te ni kuxeen ya nuu de ja tu ka kandija de vi ja inu ndee ini anu de, ja tu ni ka kandija de tno'o ni ka ndakani ñayiu ni ka jini ña jin ya ja ni ndateku ya.
41016015	Te jiña'a ya: ―Kua'ankuei ninii ñuyiu, te vi kaxtno'o ron tno'o va'a rin nuu ndi'i ñayiu.
41016016	Te na ñayiu kandija, te jandutei, te kaku ni'nui. Su ñayiu ja tu kandija, chi tna'a ndeva'i tnundo'o ja tniuya'ui yika kuechi.
41016017	Te ya'a kokuu seña ja vi koo jin ñayiu ka kandija: Jin sivi rin vi taui tachi ka ñu'u ña jin ñayiu, te vi ka'in inka sa'an jaa ja tu ka ka'in.
41016018	Te vi tnii koo jin nda'i, te nuu ja vi ko'i joo menenu, te ma sa'a kue'e ña jin. Vi sonei nda'i siki ñayiu ka ku'u, te vi nduva'a ―jiña'a ya.
41016019	Te nuu ni ndi'i ni ka'an Jito'o Jesús jin tee ka skua'a jin ya, te mandaa ya andivi kuano'o ya, te ni jinkoo ya ichi nda'a kua'a maa ia Dios.
41016020	Te ni kekuei tee ni ka oskua'a jin ya, te ni ka kaxtno'o de tno'o va'a ya ninii ñuyiu. Te ni chituu ña maa Jito'o ja ka kaxtno'o de, te tniuu na'nu ja ka oo jin de xne'e ja oo ndaa tno'o ka kaxtno'o de. Saa na kokuu.]
42001001	Kua'a ñayiu ni ka nduku ndee de ni ka tee yukun de taka tno'o ndakani naxa ni kuu kiuu nuu ni kii Jesús tiempu yoon. Te oo ndaa
42001002	nagua ka kaxtno'o ñayiu nuo, nagua ni ka jini de jin nuu de naxa ni kuu ndee jaxtnañu'u, jin ja ni ka chituu de ja ni jitenuu tno'o ya.
42001003	Te suni saa ni maa san, vi Tata ñani Teófilo, chi ni nduku tno'o gua'a san naxa ni kuu ndee jaxtnañu'u, te ni jini san ja oo ndaa, guaa tee yukun san tno'o ya'a nuu ni,
42001004	nagua kutnuni ndaa ini ni ja oo ndaa nagua ni ka kaxtno'o ñayiu nuu ni.
42001005	Te tiempu na ni okuu Herodes rey ja ni otatnuni de ndi'i ñuu ja tnii Judea, saa ni oo in sutu ni onani Zacarías. Ni yinduu de nuu grupo sutu ni onani Abías. Te ñasi'i de ni onani Elisabet, tatatno'o sutu ni onani Aarón kuu ña.
42001006	Te nduu ña jin Zacarías ni ka okuu ñayiu ndaa nuu ia Dios, ni ka oskunkuu ña jin de nagua tatnuni ia Jito'o Dios, te ni in tu na kuu ja xtavi ña in kuechi.
42001007	Su tu na se'e de jin ña, chi tu ni kuu koo se'e ña, te ja ni ka kuu nija'nu sa'un nduu de.
42001008	Te ni oo in kiuu ni kiukuei tee nuu yinduu Zacarías ja vi kunukuechi de nuu veñu'u,
42001009	nagua costumbre ka neva'a ndisa sutu maa de. Te ni kanakau Zacarías ja suu de kuu ja kiuu ini ve'e ii nuu xika maa ia Jito'o Dios ja teñu'u de suja ii.
42001010	Te vi nini yinee de teñu'u de suja ii yun, te ka ndakuatu ndi'i ñayiu ka oo ye'e veñu'u yun.
42001011	Yun te ni jini de ja sanaa ni jinkuiin in ia jinokuechi nuu ia Dios nukuiin ya ichi nda'a kua'a nuu oo altar nuu kai suja ii yun.
42001012	Te nuu ni jini Zacarías, te vi tu ni ni'i ini de naxa sa'a de ja ni yu'u ndeva'a de.
42001013	Su yun te ni ka'an ia jinokuechi yun: ―Zacarías, ma yu'u ron, chi vaji rin kaxtno'o rin ja ia Dios, chi ni onini ya tno'o ndakuatu ron, guaa koneva'a ñasi'i ron in se'e ña jin ron, te xnani ron jin Juan.
42001014	Kokusii ini ron vi kua'a ñayiu vi kokusii ini kiuu na kakui,
42001015	chi in suchi kanuu ja kunukuechi nuu ia Dios kokui. Ma ko'i ni vinu te ni ndixi, te ja kochitui jin Espíritu ia Dios ndee nuu ñu'i chii si'i.
42001016	Te sa'i ja kua'a ñayiu ñui Israel vi ndajiokuiin te kiukuei ichi ia Dios.
42001017	Te koxno'i ja kunei ichi ki'in ia Jito'o, chi koneva'i Espíritu vi jaka'nu ni oneva'a Elías, tee ni ndakani tno'o ia Dios ndee jana'a, nagua sa'i ja vi koo jamani yua jin se'e, te vi kuantno'o ñayiu inu so'o, nagua sa'a tua'i taka ñayiu ja vi kotua'i kiuu na kenta ia Jito'o ―sua'a ni ka'an ia jinokuechi yun.
42001018	Te ni jikan tno'o Zacarías: ―¿Te naxa kuu kukanu ini san tno'o ka'an ni ya'a? Te ja ni kuu nija'nu san vi ja ni kuu nija'nu ñasi'i san ―jiña'a de.
42001019	Te jiña'a ia jinokuechi yun: ―Maa rin kuu Gabriel, ja jinokuechi rin nuu ia Dios, te maa ya ni tetniuu ña ja vaji rin ja kaxtno'o rin java'a sa'a ya jin ron.
42001020	Su ja siun tu kandija ron, guaa vitna te nduu ñi'i ron, te ma kuu ka ka'an ron vi ndee na skunkuu tno'o ni ka'an rin ―jiña'a Gabriel yun.
42001021	Yun te ni kuu na'a ka oo ñayiu ka ndetui Zacarías, guaa ni ka jinkondei ka ndatno'i nagua ni kuu ja kuu kuekuee de ini ve'e ii.
42001022	Su nuu ni ndee de, te tu ni kuu ka ka'an de. Yun te ni ka kutnuni ini ja ia Dios ni skuni ña jin de, chi vi maa ni ka seña sa'a de, te vi saa ni okuu de. Tu ni kuu ka ka'an de.
42001023	Te nuu ni ndi'i kiuu ja ni jinokuechi de nuu veñu'u, te ni ndajiokuiin de kuano'o de ve'e de.
42001024	Te nuu kuee ka ja ni ndo'o de siun, te ni jinku'un lulu ñasi'i de, guaa u'un yoo tu ni kee ña ve'e ña. Te ni ka'an ña:
42001025	―Maa ia Jito'o ni sa'a ña sia'a, nagua ma vi skexiko ka ña ñayiu ja tu na se'o ―ni ka'an ña sua'a.
42001026	Yun te nuu iñu yoo, te ni tetniuu Dios ia jinokuechi nuu ya nani Gabriel, ja ni ja'an ya in ñuu nani Nazaret ja tnii Galilea,
42001027	ja ni jinkoto ya in suchi lule nani María, ja kui in suchi si'i ndutu, suchi ja ni kee yu'u ja vi tnanda'i jin in tee nani José ja kuu de tatatno'o ndee rey David.
42001028	Ni kiuu ya nuu oo María, te ni ndakantno'o ña ya, te jiña'a ya: ―Na ta'u na ndetu ni kuu ron nuu ndi'i ñasi'i, chi oo ia Dios jin ron, ia kuu Jito'o ron ―jiña'a ya.
42001029	Su nuu ni jini María ia Gabriel, te ni kiyu'i jin tno'o ni ka'an ya, te ni jinkondei ndakani ini naxa kei tno'o yun.
42001030	Te ni ka'an ia Gabriel: ―María, ma yu'u ron, chi in java'a sa'a ña ia Dios.
42001031	Vitna chi jinku'un lulu ron, te kiuu na kakui, xnani ron jin Jesús.
42001032	In ja kanuu kokui nuu ia Dios, guaa se'e maa ia Dios oo ndee sukun vi xnani ña ñayiu. Te maa ya ja kuu ya Dios sa'a ya ja kokui rey nagua ni sa'a ya jin ndee tatatno'i rey David,
42001033	nagua tatnuni nuu ñayiu ñuu maa ron ja ka kui ñayiu Israel ja na koo java'a. Te tniuu konei ma skundi'i, chi kotatnuni nikuii nikani ―jiña'a ya.
42001034	Te ni jikan tno'o María: ―¿Su naxa kokuu siun, te masu na teyii oo jin san? ―jiña'i.
42001035	Te ni ka'an ya: ―Kii Espíritu ia Dios siki ron, te jaka'nu maa ya ja oo ndee sukun jinkoo siki ron, na kuinio in viko, te yun sa'a ja jinku'un lulu ron. Te suchi kaku jian kokui suchi ii, te vi xnani ñayiu jin Se'e maa ia Dios.
42001036	Te suni saa tna'a ron Elisabet, chi koo in se'e ña visi ja ni kuu nija'nu ña, in ña'a ka kachi ñayiu ja ma kuni ña ja koo se'e ña. Su vitna ja ni kuu iñu yoo ñu'u lulu ña.
42001037	Chi tu nagua vijin kuu nuu ia Dios ja ma kuu sa'a ya ―jiña'a ia Gabriel.
42001038	Yun te jiña'a María: ―Sein, chi in ña'a jinokuechi ni nuu ia Dios kuu san, guaa na sa'a ña maa ya nagua ni ka'an ni ―jiña'i. Yun te kuano'o ia Gabriel.
42001039	Te yatni kiuu saa ni kee María kua'in in ñuu kaa ne'u yuku ja tnii ñuu Judea ja majinkotoi Elisabet.
42001040	Te nuu ni jinoi, te ni kiui ve'e Zacarías, te ni ndakantno'i ñasi'i de.
42001041	Te nuu ni onini Elisabet ja ndakantno'o ña María jin ña, te vi ndee lulu ña ni kanta ini chii ña, te vi ni chitu ña jin Espíritu ia Dios.
42001042	Yun te ni ka'an jaa ña: ―Na ta'u na ndetu ni ne'u sava ka ñasi'i ji'on, vi na ta'u na ndetu chiluluu skaku ni.
42001043	Te ¿na in kuu sein ja kokikoto ña nana maa ia Jito'o san?
42001044	Chi vi nuu ni ka'an ni ja ni ndakantno'o ña ni, te ni kanta lulu san ini chii san ja kusii ndeva'a ini.
42001045	Na ta'u na ndetu ni ja ni kandija ni, chi skunkuu tno'o ni ka'an ia Dios ―jiña'a ña.
42001046	Te jiña'a María: Ndee ini anu san sa'a ka'nu san ia Dios,
42001047	te kusii ini anu san nuu ya ja kuu ya Dios, ia skaku ni'nu ña jin san,
42001048	chi ni ndia'a ya ja ña'a kunda'u kukee ja jinokuechi nuu ya kuu san. Te ndee vitna jin kiuu kua'on vi kachi ñayiu ja na ta'u na ndetu san,
42001049	chi maa Dios, ia ka'nu ndeva'a, ni sa'a ña in jaka'nu jin san, te ja ii kuu sivi ya.
42001050	Te ndi'i ni kiuu kunda'u ini ña ia Dios jin ñayiu ka yu'u ni'nu ña jin ya.
42001051	Ni sa'a ya tniuu na'nu jin jaka'nu ya. Te ni kindee ya taka tniuu kue'e ka ndakani ini ñayiu inu teyii ndeva'a.
42001052	Vi xtajioo ya ñayiu ka kuu rey ja ka tatnuni, te sa'a ka'nu ya ñayiu ka sa'a nda'u maa.
42001053	Ni jiña'a kua'a ya ja vi kaa ñayiu ka ji'i soko, te sa'a jioo ya ñayiu kuika kua'in jin nda'a iyui.
42001054	Chituu ya yoon ja ka kuo ñayiu Israel ja ka jinokuechio nuu ya, te tu ndunaa ya ja kunda'u ini ña ya,
42001055	chi saa ni ka'an ya nuu ndi tata veluo Abraham vi nuu ñayiu tatatno'o de kikuei nuu kuee ka, jiña'i.
42001056	Yun te ni kendoi ja ni ka oi jin Elisabet uni yoo, te saa ni ndajiokuiin ja kuano'i ve'i.
42001057	Nuu ni kintna'a kiuu ja kaku lulu Elisabet, te ni skaku ña in suchi yii.
42001058	Te ndi'i ñayiu ka oo yatni jin ña vi ñayiu ka kuu tna'a ña, ni ja'ankuei ni ka jinkoto ña, te ni ka kusii ini jin ña nuu ni ka ni'i tno'i ja ni kunda'u ini ña ia Dios ja ni kaku lulu ña.
42001059	Te nuu una kiuu ja ni kaku lulu yun, ni ja'ankuei ñayiu ni ka chitnuni nuu yiki kuñui nagua yoso nuu Ley. Te ni ka kuini ja konani Zacarías nagua nani tatai.
42001060	Su yun te jiña'a nanai: ―Ña'a, chi Juan konani ―jiña'a ña.
42001061	Te ka jiña'a ñayiu yun: ―¿Nau? Te ni in ñayiu ve'e ni, tu na in nani Juan ―ka jiña'i.
42001062	Yun te jin seña ni ka jikan tno'o ñayiu yun maa Zacarías na sivi kuini de ja konani se'e de.
42001063	Te ni jikan de in yutnu jite luluu, te ni tee de ja Juan konani. Te ndi'i ñayiu ni ka sa'u kuii ini ja siun ni tee de.
42001064	Yun te vi nuu saa ni kuu ni ndaka'an Zacarías, te ni ndakuanta'u de nuu ia Dios.
42001065	Te vi ndi'i ñayiu ni ka sa'u kuii ini ja ni kuu ni ndaka'an de vi ni ka ndakani ja siun ni kuu. Te ni jitenuu tno'o nii ñuu ka ndaa ne'u yuku ja tnii Judea yun.
42001066	Te vi ndi'i ñayiu ka nini yun ka ndakani ini jin anui, te ka jikan tno'o tna'i: ―¿Nagua kokuu lulu ya'a kiuu na kua'nui ja sia'a ni kuu? ―ka kachi de. Chi oo maa ia Dios jin suchi luluu yun.
42001067	Yun te ni chitu ña Espíritu ia Dios jin yuai Zacarías, te ni ka'an de nagua ni skuni ña ia Dios:
42001068	Ka'nu kuu Jito'o, ia kuu Dios ñayiu ñuo Israel, chi vitna te ni kee ya ja ndatau ya ñayiu ñuu ya nuu yika kuechi,
42001069	chi ni tetniuu ya in ia ndiso tniuu ka'nu ja skaku ni'nu ña ya, in ia kuu tatatno'o rey David, tee ni ojinokuechi nuu maa ia Dios.
42001070	Ya'a kuu ja ni ka'an ya jin ma'ñu sagua tee ni ka ndakani tno'o ya ndee jana'a nuu ni ka'an ya
42001071	ja skaku ni'nu ya ñuo nuu ñayiu ka ka'an u'u ña vi nuu ñayiu ka skexiko ña.
42001072	Chi ni kunda'u ini ya tatatno'o ndee jana'a, te tu ni ndunaa ini ya tno'o ja ni kee yu'u ya.
42001073	Te ya'a kuu tno'o ni kee yu'u ia Dios nuu ndi nija'nuo Abraham,
42001074	ja ni taa ya in ja skaku ni'nu ña nuu ñayiu ka ka'an u'u ña jion, te ma vi koyu'o ja vi kunukuechio nuu ya.
42001075	Te vi kokuo ñayiu vii ñayiu va'a vi ñayiu ndaa ndi'i ni kiuu ja vi koo nuu ya.
42001076	Te ja maa ron, vi se'e yii luluu rin, chi kokuu ron in tee ndakani tno'o maa ia Dios oo ndee sukun, chi koxno'o ron nuu ia Jito'o ja kosava'a ron ichi ki'in ya,
42001077	nagua ja kaxtno'o ron nuu ñayiu ñuu ya ja Dios, chi oo ndaa ja koneka'nu ini ya nuu yika kuechi, te skaku ni'nu ña ya jin.
42001078	Chi ni kunda'u ndeva'a ini ña ia Dios jion, guaa vaji ya ndee sukun ja makikoto ña ya, na kuinio nikandii ja ye'e nda'a nuu ndeja'a in kiuu jaa,
42001079	nagua ja xnuu nuu na saa na tu'u ñayiu ka jika ichi nee ichi nuu ki'on ja kuo, nagua ja vi ni'o ichi ki'inkueio nuu oo jamani ni kachi Zacarías.
42001080	Yun te nuu ni ja'nu Juan, te ni kuu yutnui jin Espíritu ia Dios. Te ni oi in ñu'u te'a nuu tu na ve'e oo. Te yun ni oi ndee ni kenta kiuu ja ni xtui mai nuu ñayiu Israel.
42002001	Te tiempu saa ni tatnuni rey Augusto, tee ni onetniuu Roma, ja vi nukoso sivi ñayiu taka ñuu, guaa ni ka'an de ja no'okuei ndi'i ñayiu vi nukoso sivi.
42002002	Te ja ni ka nukoso sivi ya'a kuu jaxtnañu'u ja ni kuva'a na ni onetniuu tee ni onani Cirenio ja ni otatnuni de ñuu ja tnii Siria.
42002003	Te ndi'i ñayiu ni no'okuei ñuu maa mai ja ni ka nukoso sivi nuu censo yun.
42002004	Te yun guaa ni ndee José ñuu Nazaret ja tnii Galilea, te kuano'o de ñuu Belén ja tnii Judea, ñuu nuu ni kaku rey David, chi tatatno'o rey David kuu José,
42002005	nagua ja yun vi nukoso sivi de jin María, suchi ndita nda'u jin de. Te ja ni kuatu ndia'a maa ia Dios ja ja ñu'u lului.
42002006	Te vi nini ka oo de jin ñuu Belén, te ni kintna'a kiuu ja kaku lului.
42002007	Te tu ni ni'i nuu de ve'e nuu vi koo de jin, guaa in nuu ka nu'ni kiti yun, ni kaku lului. Te yun ni kaku se'e xnañu'i, te ni tniusuku ñai jin in sa'un, te ni jakintuu ñai nuu in tnundoo ja kee ja ka jaa kiti.
42002008	Yatni ñuu Belén ka oo tee ka jito ndikachi ja ka ndee de ti jakuaa yun.
42002009	Te vi sanaa ni kenta in ia jinokuechi nuu ia Dios, te ninii nuu ka oo de ni ye'e ni'nu, te ni ka yu'u ndeva'a de.
42002010	Su yun te jiña'a ia jinokuechi yun: ―Ma vi yu'u ron, chi vaji rin ndakani rin in ja vi kusii ndeva'a ini ndi'i ñayiu ñuu vitna,
42002011	chi ni kaku in lulu ñuu David, in suchi skaku ni'nu ñayiu, te sui kuu Kristu, ia ni tetniuu Dios ja kui Jito'o.
42002012	Te ya'a kaxtno'o naxa vi ndani'i ron jin: Vi kuni ron jin ja ñusukui in sa'un, te katui in nuu tnundoo nuu kee ja ka jaa kiti ―jiña'a ya.
42002013	Te vi nuu saa ni kentakuei kua'a ka ia ka jinokuechi nuu Dios ja ka sa'a ka'nu ya ia Dios, te ka jiña'a ya:
42002014	Ka'nu ndeva'a kuu ia Dios ndee sukun yun, te nuu ñuyiu ya'a na koo jamani ya nuu ñayiu ja junkuaan ini ña ya, ka kachi ya.
42002015	Te nuu ni ka ndajiokuiin ia ka jinokuechi yun ja kuano'okuei ya andivi, te ni ka jinkondee tee ka jito ndikachi ka ndatno'o de: ―Ki'inkueio Belén na vi kondia'o nagua ni kuu ja sia'a ni skuni ña ia Dios jion ―ka ndatno'o de.
42002016	Yun te kekuei ñama de kua'ankuei de, te nuu ni jinokuei de, te ni ka jini de María jin José jin lulu yun katui nuu in tnundoo kee ja ka jaa kiti.
42002017	Te nuu ni ka jini de jin, te ni ka ndakani de tno'o ni ka'an ia jinokuechi nuu Dios, ja ja'a lulu yun.
42002018	Te ndi'i ñayiu ni ka onini yun ni ka sa'u kuii ini ja siun ka ndakani tee ka jito ndikachi yun.
42002019	Te ni tava'a María ndi'i tno'o ya'a ini anui vi ndakani ini siki tno'o ya'a.
42002020	Yun te nuu ni ka ndajiokuiin tee ka jito ndikachi ya'a ja kuano'okuei de, te ka ndakuanta'u de nuu Dios, vi ka sa'a ka'nu de ya, chi ndi'i ja ni ka onini de ni ka jini de oo ndaa, nagua ni ka'an ia jinokuechi nuu ya.
42002021	Te nuu una kiuu ja ni kaku lulu yun, te ni ka chitnuni de nuu yiki kuñui, te ni ka xnani de jin Jesús, nagua ni ka'an ia jinokuechi nuu Dios nuu maa María ama ka ja jinku'un lulu ña.
42002022	Te nuu ni kintna'a kiuu ja vi skunkuu de costumbre ja vi nduvii de nagua ka'an tno'o ni tee Moisés ja ni tatnuni maa ia Dios, te ni ja'ankuei de jin lulu yun veñu'u Jerusalén ja vi xne'e de jin nuu ia Dios.
42002023	Chi saa ka'an tno'o yoso nuu Ley Jito'o: “Ndi'i suchi yii ka kaku xtnañu'u vi kokui se'e vii maa ya ja vi kunukuechi nuu ya”.
42002024	Te yun guaa ni ja'ankuei de jin ja ni ka soko de nagua yoso nuu Ley maa Jito'o: uu kuku axi uu sata.
42002025	Te tiempu saa ni oo in tee ni onani Simeón maa ñuu Jerusalén. In tee ndaa ja ni ochiñu'u ia Dios kuu de, te ni ondetu ka'nu de ja koo in kiuu, te skaku ni'nu ya ñayiu ñuu de Israel. Te oo de jin Espíritu maa ia Dios.
42002026	Te ni oo in kiuu ni skuni ña Espíritu ia Dios ja maa kuu de ama ka ja kuni nuu de ia tetniuu maa Jito'o ja skaku ni'nu ya ñayiu.
42002027	Te ni jaka ña Espíritu ia Dios ja kua'an de veñu'u. Te yun, ja ka oo María jin José jin suchi yikin nani Jesús, ja vi skunkuu ña nagua tatnuni maa Ley.
42002028	Te nuu ni jino Simeón, te ni kanundee de lulu ya'a, te ni ndakuanta'u de nuu ia Dios, te jiña'a de:
42002029	Vitna, vi Jito'o san, te ni skunkuu ni tno'o ni kee yu'u ni, te ja kuu kuandetu ni ja kuu sii ini san ja jinokuechi san nuu ni,
42002030	chi ja ni jini san jin nuu san ia skaku ni'nu ña.
42002031	Chi ni sa'a tua'a ni ja vi kuni ña ndi'i ñayiu ñuyiu.
42002032	Chi maa ya kuu ñu'u ja sie'e nuu ñayiu sava ka tatatno'o, te sa'a ya ja koo jayiñu'u nuu ñayiu ñuu ni Israel ni kachi Simeón.
42002033	Te vi ni ka sa'u kuii kuiti ini María jin José ja siun ni ka'an de siki lulu yun.
42002034	Yun te ni jikanta'u ña Simeón nuu ia Dios, te ni ka'an de nuu María: ―Kona'a ni ja lulu ya'a, chi ni chitniuu ña ia Dios ja sa'i ja kua'a ñayiu ñuo Israel vi kanakau nuu tu ka kandija ña jin, te kua'a ñayiu vi koo gua'a nuu ia Dios, chi vi kandija tno'o ka'in. Te kokui in seña ja kua'a ñayiu vi kane'e siki.
42002035	Te yun saa vi jinotuu ñayiu naxa ka ndakani ini jin anui, su maa ni guaa kua'a tnundo'o kuni ni, chi tna'a ndeva'a ni tno'o suchi ini ―jiña'a Simeón.
42002036	Te suni yun oo in ña'a nija'nu ni onani Ana, se'e si'i Fanuel tatatno'o Aser, te suni in ña'a ni ondakani tno'o ia Dios kuu ña. Te lule sa'un ña ni tnanda'a ña ja ni ka ondekatna'a ña jin yii ña uja kuia.
42002037	Su tiempu saa, ja oo kuun xiko kuun kuia ja ni ndonda'u ña, te vi nduu vi ñuu oo ña nuu veñu'u jinokuechi ña nuu ia Dios. Te vi ondite ña vi ndakuatu ña nuu ya.
42002038	Te vi suni ore saa, ni jino ña ndakuanta'u ña nuu ia Dios, te ka'an ña tno'o ja ja'a lulu yun nuu ndi'i ñayiu ka ndetu ka'nu ja skaku ni'nu ia Dios ñayiu ñuu Jerusalén.
42002039	Te nuu ni ndi'i ja ni ka skunkuu José jin María ndi'i nagua tatnuni Ley ia Dios, te ni ka ndajiokuiin ña kuano'okuei ña jin de ñuu Nazaret ja tnii Galilea.
42002040	Yun te makua'nu suchi luluu yun, te ni kuu yutnui vi ni kuu ndichi ndeva'i, chi ni chindee ni chituu ña maa ia Dios.
42002041	Te vi nuu kuia nuu kuia, ni ono'okuei José jin María viko pascua ñayiu judio maa ñuu Jerusalén.
42002042	Te nuu ni jino Jesús uxi uu kuia, te ni no'okuei de jin viko yun, nagua ka sa'a de nuu kuia nuu kuia.
42002043	Su nuu ni ndi'i ja ni oo viko yun, te kuano'okuei de ve'e de. Su Jesús, chi ni kendoi maa Jerusalén, su tu ni ka jini de ja ni ndoi.
42002044	Te ka ka'an de ja ndikin ñai kuano'i ne'u nuu kuano'okuei kua'a ñayiu, te tu ni ka ndanduku yachi ña de. Su nuu ni kuu in kiuu ja ka jika de, te ni ka ndanduku ña de ne'u ndi'i ñayiu ka kuu tna'a de vi ne'u ñayiu ka jini tna'a jin de.
42002045	Su ja siun, tu ni ka ndani'i ña de, te ni ka ndajiokuiin de kuano'okuei tuku de ndee Jerusalén ja vi ndanduku ña de.
42002046	Te ndee nuu uni kiuu, saa ni ka ndani'i ña de nukoi ini veñu'u yun, ne'u tee ka kaxtno'o Ley Moisés ja nini tno'o ka ka'an de vi jikan tno'o ñai jin de naxa tatnuni ia Dios.
42002047	Te ndi'i ñayiu ka nini yun, ni ka sa'u kuii kuiti ini ja ndichi ndeva'a ini, te ndi'i tno'o ka jikan tno'o ña de kaxtno'i naxa oo.
42002048	Te nuu ni ka jini ña María jin José, ni ka sa'u kuii kuiti ini ña, te jiña'a ña: ―Se'e, ¿nau ja sia'a kaa ja ni sa'a ña ron? Te ru'un jin tata ron, chi ni ka kusuchi ndeva'a ini rin ja ka ndanduku ña rin ―jiña'a ña.
42002049	Te jiña'a Jesús: ―¿Nau ja ka ndanduku ña ni? ¿A tu ka jini ni ja nini kuu ja skunkuu san tniuu ja ni tatnuni tata yua san nuu san? ―jiña'i.
42002050	Su tu ni ka jinkui'nu ini ña jin de nau ja siun ni ka'in.
42002051	Yun te kuano'okuei de jin ñuu Nazaret, te ni ojanyu'u ni ojandetui tno'o ni ka oka'an de. Te ni tava'a María ndi'i ya'a ini anu ña.
42002052	Te Jesús, chi kuu sukuin vi ni kuu ndichi kai, chi ni chindee chituu ña ia Dios, te kusii ndeva'a ini ya jin, vi ka kusii ini ñayiu jin.
42003001	Kuia xa'un ja ni onetniuu rey Tiberio ñuu ka'nu Roma, te saa kuu ja ni onetniuu Poncio Pilato ñuu ja tnii Judea, te Herodes ni onetniuu ñuu ja tnii Galilea, te ñani de Felipe ni onetniuu ñuu ja tnii Iturea jin ñuu ja tnii Traconite, te Lisanias ni onetniuu ñuu ja tnii Abilinia.
42003002	Te Anás jin Caifás ka kuu uu sutu ni ka okuu nija'nu nuu sava ka sutu ñuu Israel. Te tiempu saa, ni ka'an ia Dios nuu Juan, se'e tee nani Zacarías, nuu ñu'u te'a, nuu tu na ve'e oo.
42003003	Te ni kee Juan ja ni jiondita de taka nuu ka oo ñayiu yatni yute Jordán. Te ni kaxtno'o de ja na vi ndatna'u ini ñayiu, te na vi kuandutei nagua koneka'nu ini ia Dios nuu yika kuechi.
42003004	Saa ni kuu nagua ja skunkuu tno'o ni tee Isaías, tee ni ndakani tno'o ia Dios ndee jana'a, nuu ka'an sua'a: Kii in tee kana jaa ndee nuu ñu'u te'a, te kachi de: “Vi sava'a ni ichi nuu vaji Jito'o. Te vi ndasa'a ndaa ni ichi.
42003005	Te na ndachitu ndi'i chiko'i, te na ndundaa ndi'i taka yuku sukun vi tinduu. Te ndi'i ichi yakua vi ndundaa, jin na ndundii nuu ñu'u ni ndayi ndayi.
42003006	Te ndi'i ñayiu vi kuni ja tetniuu ia Dios in ia ja skaku ni'nu ña” kachi tno'o yoso yun.
42003007	Yun te nuu jinokuei ñayiu ja skuandute ña Juan, te ni kana xeen de: ―Tatatno'o koo, ¿na in ni kaxtno'o ja kuu vi kaku ni nuu tnundo'o ja oo yatni ja vaji?
42003008	Vitna, te vi sa'a ni java'a ja ni ka ndata'u ini ndija ni. Te ma vi sa'a teyii ni maa ni ja tatatno'o Abraham ka kuu ni, chi ka'an ndaa san ja ia Dios, chi vi ndee yuu ya'a te kuu ndasa'a ya ja vi ndui tatatno'o Abraham.
42003009	Te suni kaa xeen, chi ja oo tua'a ja ka'nde ndee yo'o yutnu. Te yun guaa ndi'i yutnu ja tu kuun kiti vixin gua'a, te te'nde tnu, te kee tnu ja kai tnu nuu ñu'u ―ni kachi de.
42003010	Yun te ni ka jikan tno'o ña ñayiu: ―Kaxtno'o ni joo, ¿nagua kuu ja vi sa'a san? ―ka jiña'i.
42003011	Te jiña'a Juan: ―Na in neva'a uu sa'un, te na kuña'i in kui'nu ñayiu tu na sa'un neva'a. Te ñayiu neva'a ja kai, te na kuña'i joo na kaa ñayiu tu ni'i ja kai ―jiña'a de.
42003012	Yun te suni ni ka jintna'a ña tee ka xtutu xu'un impuestu ja vi kuandute de. Te ni ka jikan tno'o de Juan: ―Mastru, te sein, ¿nagua kuu ja vi sa'a san? ―ka jiña'a de.
42003013	Te jiña'a Juan: ―Vi xtutu ndaa ni xu'un impuestu, te ma vi kakan kua'a ka ni ―jiña'a de.
42003014	Yun te suni ni ka jikan tno'o ña sava tee ka kuu soldado: ―Te sein, ¿nagua kuu ja vi sa'a san? ―ka jiña'a de. Te jiña'a Juan: ―Ma vi kindee ni ndatniuu ni in ñayiu ja vi skoto ioo ni jin, te ni ja vi xtavi uun ni jin in kuechi ja tu ni sa'i. Te vi kuandee ini ni jin joo xu'un ja ka jinkunya'u ni ―jiña'a de.
42003015	Te ndi'i ñayiu ka ndetu ja tetniuu Dios in ia kii ja skaku ni'nu ña, guaa ka ndakani ini jin anui axi saa suu kuu Juan.
42003016	Yun te jiña'a Juan nuu ndi'i ñayiu yun: ―Sein, chi ja ndaa ja jin ndute uun skuandute san ñayiu, su yata sein vaji in tee kuu ka'nu ka saa sein ja vini masu nagua kuu sa'un san ja ndajin san korria ndijan de. Te suu de guaa skuandute ña jin Espíritu ia Dios, te suni teñu'u ya ñayiu tu ka kandija.
42003017	Chi kuu de na kuinio in tee ja ndasavii era ja xtechi de triu, te tava'a siin de nuu saka triu yun, te teñu'u de paja nuu kokai ja ma nda'va nikuii nikani. Saa kokuu jin ñayiu ―jiña'a Juan.
42003018	Te jin kuakua'a ka tno'o ni ka'an de ja ni xteku de ñayiu nuu ni kaxtno'o de tno'o va'a ia Dios.
42003019	Te ni oo in kiuu ni kuxeen Juan nuu Herodes, tee tatnuni nuu ñuu yun, ja masu vatuka sa'a de ja ni ndakuaka tna'a de jin Herodías, ñasi'i ñani de Felipe, vi jin kuakua'a ka jakue'e ni sa'a de.
42003020	Su visi kua'a kuechi Herodes oo, su ni sa'a de inka jakue'e, chi ni tnii de Juan, te ni jasi ña de vekaa.
42003021	Te in kiuu ni jinokuei ñayiu ja skuandute ña Juan ama ka ja ki'in de vekaa. Te suni ni jandute Jesús. Te nuu ni jinkondee ya ndakuatu ya, te ni ndanune andivi.
42003022	Te ni kunjino ndijin Espíritu ia Dios siki ya na kuinio in sata. Te ni ka'an in tno'o ndee andivi nuu jiña'a sua'a: ―Maa ron kuu seyii rin ja kutoo ndeva'a ña rin, te kusii ini rin jin ron ―jiña'a tno'o yun.
42003023	Nuu ni jinkondee Jesús ja kaxtno'o ya nuu ñayiu, chi vaa ndee oko uxi kuia oo ya. Te ka ndakani ini ñayiu ja se'e José kuu ya. Te José, chi se'e tee ni onani Elí kuu de.
42003024	Te Elí, chi se'e Matat kuu de, te Matat kuu se'e Leví, te Leví kuu se'e Melqui, te Melqui kuu se'e Jana, te Jana kuu se'e José.
42003025	Te José kuu se'e Matatías, te Matatías kuu se'e Amós, te Amós kuu se'e Nahúm, te Nahúm kuu se'e Esli, te Esli kuu se'e Nagai.
42003026	Te Nagai kuu se'e Maat, te Maat kuu se'e Matatías, te Matatías kuu se'e Semei, te Semei kuu se'e José, te José kuu se'e Judá.
42003027	Te Judá kuu se'e Joana, te Joana kuu se'e Resa, te Resa kuu se'e Zorobabel, te Zorobabel kuu se'e Salatiel, te Salatiel kuu se'e Neri.
42003028	Te Neri kuu se'e Melqui, te Melqui kuu se'e Adi, te Adi kuu se'e Cosam, te Cosam kuu se'e Elmodam, te Elmodam kuu se'e Er.
42003029	Te Er kuu se'e Josué, te Josué kuu se'e Eliezer, te Eliezer kuu se'e Jorim, te Jorim kuu se'e Matat.
42003030	Te Matat kuu se'e Leví, te Leví kuu se'e Simeón, te Simeón kuu se'e Judá, te Judá kuu se'e José, te José kuu se'e Jonán, te Jonán kuu se'e Eliaquim.
42003031	Te Eliaquim kuu se'e Melea, te Melea kuu se'e Mainán, te Mainán kuu se'e Matata, te Matata kuu se'e Natán.
42003032	Te Natán kuu se'e David, te David kuu se'e Isaí, te Isaí kuu se'e Obed, te Obed kuu se'e Booz, te Booz kuu se'e Salmón, te Salmón kuu se'e Naasón.
42003033	Te Naasón kuu se'e Aminadab, te Aminadab kuu se'e Aram, te Aram kuu se'e Esrom, te Esrom kuu se'e Fares, te Fares kuu se'e Judá.
42003034	Te Judá kuu se'e Jacob, te Jacob kuu se'e Isaac, te Isaac kuu se'e Abraham, te Abraham kuu se'e Taré, te Taré kuu se'e Nacor.
42003035	Te Nacor kuu se'e Serug, te Serug kuu se'e Ragau, te Ragau kuu se'e Peleg, te Peleg kuu se'e Heber, te Heber kuu se'e Sala.
42003036	Te Sala kuu se'e Cainán, te Cainán kuu se'e Arfaxad, te Arfaxad kuu se'e Sem, te Sem kuu se'e Noé, te Noé kuu se'e Lamec.
42003037	Te Lamec kuu se'e Matusalén, te Matusalén kuu se'e Enoc, te Enoc kuu se'e Jared, te Jared kuu se'e Mahalaleel, te Mahalaleel kuu se'e Cainán.
42003038	Te Cainán kuu se'e Enós, te Enós kuu se'e Set, te Set kuu se'e Adán, te Adán kuu se'e ia Dios.
42004001	Nuu ni nana Jesús ini yute Jordán ja ni jandute ya, te ni chitu ña Espíritu ia Dios jin ya, te ni jaka ña Espíritu yun ja kua'an ya ndee nuu ñu'u te'a.
42004002	Te yun ni oo ya uu xiko kiuu ja ni jito tnuni ña Tachi, te tu sa'un nagua ni jaa ya ndi'i kiuu yun, te nuu kuee ka, te ni keja'a ya kokin ya.
42004003	Yun te jiña'a Tachi yun: ―Nuu ja Se'e Dios kuu ron, te tatnuni nuu yuu ya'a ja na nduu xtaa, te kaa ron ―jiña'a.
42004004	Te jiña'a Jesús: ―Yoso nuu tutu ii: “Masu maintno'o xtaa kuu ja koteku ñayiu, chi suni jin ndi'i tno'o ia Dios kuu ja tekui” ―jiña'a ya.
42004005	Yun te ni jaka ña Tachi yun nuu in yuku sukun ndeva'a, te vi nunuu sua'a ni, te ni xne'e ndi'i ñuu oo ninii ñuyiu.
42004006	Te jiña'a Tachi yun: ―Taa rin ndi'i jaka'nu ya'a nuu ron vi ndi'i jayiñu'u oo nui, chi maa rin ni ni'i ndi'i, te kuña'a rin nuu na ñayiu kuini maa rin ja kuña'a rin.
42004007	Nuu ja na jinkuiin jiti ron nuu rin, te chiñu'u ña ron, te taa rin ndi'i koo nuu nda'a maa ron ―jiña'a.
42004008	Te jiña'a Jesús: ―Kujioo kua'an, vi Tachi, chi yoso nuu tutu ii: “Maintno'o nuu ia Jito'o Dios ron kuu ja chiñu'u ron, te maintno'o nuu maa ya guaa kunukuechi ron”.
42004009	Yun te ni jaka ña Tachi yun ja kua'an ya Jerusalén, te ni skaa ña ndee xtuu veñu'u ka'nu, te jiña'a: ―Nuu ja ndija ron ja Se'e Dios kuu ron, te ndagua ya'a makee ndee nuu ñu'u,
42004010	chi suni yoso nuu tutu ii: “Tetniuu Dios ia ka jinokuechi nuu ya ja vi koto ña jin ron”,
42004011	te “vi kotnii nda'a ron, nagua ja ma kachi ja'a ron jin ni in yuu”, ―jiña'a.
42004012	Te jiña'a Jesús: ―Kachi nuu tutu ii: “Ma koto tnuni ron Jito'o Dios ron” ―jiña'a ya.
42004013	Te nuu ni ndi'i ja ni jito tnuni ña Tachi yun jin Jesús, te ni kujioo ndee saa tiempu.
42004014	Yun te ni ndajiokuiin Jesús ñuu ja tnii Galilea jin jaka'nu Espíritu maa ia Dios. Te ni jitenuu tno'o ja teku tno'o ya nii ñuu yun.
42004015	Saa te ni jikanuu ya taka ve'e ii sinagoga nuu ka ndututu ñayiu judio, te ni kaxtno'o ya tno'o ia Dios, te vi ndi'i ñayiu ni ka ndakuantno'o ña ja luu kaxtno'o ya.
42004016	Yun te kuano'o ya ñuu Nazaret nuu ni ja'nu ya. Te in kiuu ndatatu ni kiuu ya ve'e ii sinagoga, nagua ni osa'a ya. Te ni ndakoo ya ja ka'u ya tutu ii.
42004017	Te ni ka jiña'a de tutu ii ja ni tee Isaías, tee ni ndakani tno'o ia Dios ndee jana'a. Te nuu ni jani ya tutu yun, te ni jinku'un ya nuu ka'an sua'a, te ni ka'u ya:
42004018	Espíritu maa ia Dios oo jin san, chi ni sa'a siin ña ya, nagua ja ndakani san tno'o va'a ya nuu ñayiu ka kunda'u. Te ni tetniuu ña ya vaji san ja ndasa'a san ñayiu ka ndatna'u ini nuu yika kuechi, vi kana ndoso san ja na vi yaa ñayiu ka oo nuu nda'a ñayiu inka ñuu, vi ndasa'a san ñayiu ka ndesi nuu vi siaa san ñayiu ka ka'an u'u ña tna'i.
42004019	Te kaxtno'o san ja vitna kuu kuia ja chindee chituu ña ia Dios jin ñayiu kachi tutu ni ka'u ya.
42004020	Te ni ndaxtuu ya tutu yun, te ni ndakuña'a ya nda'a in tee jinokuechi nuu ve'e ii yun, te ni jinkoo ya. Yun te vi tu ka ya'a nuu ña ndi'i ñayiu ka oo yun.
42004021	Te ni jinkondee ya ka'an ya: ―Vitna te ni skunkuu tno'o yoso nuu tutu ii ya'a ja ni ka onini ndi'i ni ―jiña'a ya.
42004022	Te ndi'i ñayiu ni ka ka'an va'a ja ja'a ya, te vi ni ka sa'u kuii kuiti ini ja luu ndeva'a kaxtno'o ya. Su ka jikan tno'o tna'i: ―¿A masu se'e José kuu suchi ya'a? ―ka kachi.
42004023	Te jiña'a Jesús: ―Vatuni vi ka'an ni tno'o ya'a jin san: “Roon ja tee tatna kuu ron, ndasa'a tatna maa ron, vi sa'a ñuu maa ron ya'a ja ni sa'a ron Capernaúm ka ka'an ñayiu, te vi kandija ña rin”, vi kachi ni sua'a.
42004024	Te jiña'a ka ya: ―Ka'an ndaa san ja ni in tee ndakani tno'o ia Dios, tu ka janta'u ña ñayiu ñuu maa de.
42004025	Te ka'an ndaa san, ja tiempu ni oo Elías, tee ni ndakani tno'o ia Dios, ni ka oo kua'a ña'a ni ka ndonda'u ñuu mao Israel ya'a, na tu ni kuun sa'un sau nuu uni kuia yosava, te ni oo ndeva'a tnama,
42004026	su tu ni tetniuu ña ia Dios jin Elías ja kii de chituu de ña'a ñuu mao Israel, chi saa sua'a ña'a inka ñuu ja ni oo ñuu Sarepta ja tnii Sidón, yun ni ja'an de ni chituu ña de.
42004027	Suni saa ni tiempu na ni oo Eliseo, tee ni ndakani tno'o ia Dios, suni ni ka oo kua'a ñayiu ñuu mao ni ka oku'u kue'e ndi'yi te'i. Te vini in tu ni nduva'a, chi saa sua'a in tee ñuu Siria nani Naamán kuu ja ni nduva'a ―jiña'a Jesús.
42004028	Te nuu ni ka onini tno'o ya'a, te ni ka kiti ini ndi'i ñayiu ni ka ndututu ve'e ii sinagoga yun.
42004029	Te ni ndontakuei ja ni ka kene'e nda'a ñai. Te kua'ankuei jin ya ndee xtuu yuku nuu kaa maa ñuu yun, ja vi skanakau ñai.
42004030	Su tuu, chi vi ne'u ndi'i ñayiu yun ni ya'a ya, te kua'an ya.
42004031	Yun te kua'an Jesús ñuu Capernaúm ja tnii Galilea. Te ni okaxtno'o ya tno'o ia Dios nuu ñayiu kiuu ndatatu.
42004032	Te vi ni ka sa'u kuii kuiti ini ñayiu ka nini tno'o kaxtno'o ya, chi ka'an ya jin tno'o ja ndiso tniuu ya.
42004033	Te ini ve'e ii sinagoga yun oo in tee ñu'u ña espíritu tne'e ja kuu espíritu tachi, te vi sanaa ni kana jaa,
42004034	te jiña'a: ―Xndendoo ña. ¿Nagua kuini ron ja vaji ron nuu ka oo rin, vi Jesús, tee ñuu Nazaret? ¿A vaji ron ja xnaa ña ron jin rin? Te ja jini ña rin jin ron, chi ia ni tetniuu Dios kuu ron ―jiña'a sua'a.
42004035	Te ni ka'an xeen Jesús nuu espíritu tachi yun, te jiña'a ya: ―Kasi yu'u, te kee kua'an ―jiña'a ya. Yun te ni xndonso ña espíritu tachi jin tee yun jin nuu ndi'i ñayiu yun, te ni kee kua'an. Te tu ka nagua ni sa'a ña.
42004036	Te ndi'i ñayiu ni ka sa'u kuii kuiti ini ja siun ni kuu, te ni ka jinkondei ka jikan tno'o tna'i: ―¿Na tno'o kuu tno'o ya'a ja vi jin tniuu nee tee ya'a vi jin jaka'nu tatnuni de nuu espíritu tachi ja na kujioo, te ni kee kua'an? ―ka kachi.
42004037	Te ni jitenuu tno'o ja teku tno'o Jesús ndi'i ni ñuu yatni yun.
42004038	Yun te ni ndee Jesús ve'e ii sinagoga, te kua'an ya ja ni kenta ya ve'e Simón. Te katuu nana xiso de ku'u ka'u ndeva'a ña jin kue'e kiji, te ni ka ka'an nda'u de ja na chituu ya jin ña.
42004039	Yun te ni chindei ya xini ya ichi nuu katuu ña, te ni ka'an xeen ya jin kue'e yun ja na kujioo. Te vi ore saa, ni nduva'a ña, te ni ndakoo ña ni sa'a ña ja ni ka jaa ya.
42004040	Te nuu ni jinkoxnee nikandii, vi nasaa natu'u ñayiu ni jinokuei jin ñayiu ku'u ndi'i nuu kue'e, te ni sonee ya nda'a ya siki in in, te ni ndasa'a ña ya.
42004041	Te suni ni kanakuei ña espíritu tachi jin kua'a ñayiu, te ni ka jinkondee ka kana: ―Roon, chi Se'e Dios kuu ron ―ka jiña'a. Su ni ka'an xeen Jesús, te tu ni jandetu ya ja vi ka'an, chi ja ka jini ja maa ya kuu Kristu, ia ni tetniuu Dios.
42004042	Yun te nuu ni tuu inka kiuu, te ni kee ya kua'an ya nuu tu na ñayiu ka oo. Su ni ka ndanduku ña ñayiu, te nuu ni jinokuei nuu oo ya, te ni ka junkani ñai ja ma ki'in ya.
42004043	Su yun te jiña'a ya: ―Tuu, chi suni nini kuu ja ki'in san sava ka ñuu ja kaxtno'o san nuu ñayiu naxa tatnuni ia Dios, chi tniuu yun ni tetniuu ña ya ja vaji san ―jiña'a ya sua'a.
42004044	Te kua'an ya ja ni jiondita ya taka ve'e ii sinagoga ka oo nii ñuu ja tnii Galilea, te ni kaxtno'o ya nuu ñayiu.
42005001	In kiuu ni oo Jesús yatni yu'u ndute mar Genesaret, te ni ka kututu kua'a ndeva'a ñayiu ja vi konini tno'o ia Dios, te vi sua'a ni ka jexin ni'nu tna'i.
42005002	Te ni jini ya uu barco ka nukuiin yu'u ndute mar yun, chi ja ni nanakuei tee ka jika ja ka nduku chiaka ka ndakate de ñunu de.
42005003	Te ni kaa ya nuu in barco ja kuu kuenta Simón Pedro, te ni ka'an ya jin de ja ndaskaka yata ka de joo. Yun te ni jinkoo ya, te ni kaxtno'o ya nuu ñayiu.
42005004	Te nuu ni ndi'i ni kaxtno'o ya nuu ñayiu, te jiña'a ya nuu Simón: ―Skaka ni barco ya'a na ki'inkueio ndee nuu ñu'u kunu ka ndute yun, te vi skee ni ñunu jian, te vi tau ni chiaka ―jiña'a ya sua'a.
42005005	Te jiña'a Simón Pedro: ―Mastru, ja ni kuu in jakuaa ka oo san ya'a ka satniuu san, te tu ka ni'i sa'un san ti. Su jin tno'o ja ka'an maa ni, te na ki'inkueio, te na vi skee tuku san ñunu ya'a ―jiña'a de.
42005006	Te nuu ni ka skee de ñunu yun, te ni ka ni'i de kua'a ndeva'a chiaka, te vi ndee ñunu yun ni jinkondee te'nde.
42005007	Yun te ni ka kaja nda'a de sava ka tna'a de ka ñu'u nuu inka barco yun ja na ki'inkuei de vi chituu ña de. Te ni jinokuei tee yun, te vini ka chitu xini de nduu barco yun, te vi saa ndee ni ka ja kee ndute ja vi sa'u.
42005008	Te nuu ni jini Simón Pedro ja siun ni kuu, te ni jinkuiin jiti de nuu Jesús, te jiña'a de: ―Jito'o san, kujioo ni, chi tee oo ndeva'a yika kuechi kuu san ―jiña'a de.
42005009	Chi ni ka yu'u ndeva'a de ja siun kua'a ndeva'a chiaka ni ka tnii de.
42005010	Suni saa Jacobo jin Juan se'e Zebedeo tee ka satniuu jin Simón Pedro, suni ni ka yu'u de ja siun ni kuu. Su yun te jiña'a Jesús nuu Simón Pedro: ―Ma koyu'u ni, chi vitna te ñayiu tnii ni ja kiukuei ichi ia Dios masu ka chiaka tnii ni ―jiña'a ya.
42005011	Yun te ni ka ndene'e jioo de barco yun yu'u ndute, te ni ka xndoo ndi'i de, te ni ka jata ndikin de Jesús, te kua'ankuei de jin ya.
42005012	In kiuu oo Jesús in ñuu, te ni jino in tee ku'u kue'e ndi'yi te'i, te ni jinkuiin jiti de nuu ya, te ni jikanta'u de: ―Jito'o san, nuu ja kuini ni, te kuu ndasavii ña ni joo ja na nduva'a san ―jiña'a de.
42005013	Yun te ni skaa Jesús nda'a ya, te ni ke'e ña ya, te jiña'a ya: ―Kuini san, te nduvii ni ―jiña'a ya. Te vi ore saa kua'an kue'e yun.
42005014	Yun te ni tatnuni Jesús ja ma ndakani de nuu ni in ñayiu ja suu ya ni ndasa'a ña. Te jiña'a ya: ―Kua'an ni, te xne'e ni maa ni nuu sutu, te soko ni nuu ia Dios nagua ni tatnuni Moisés, nagua ja na vi kuni ñayiu ja ni nduva'a ni ―jiña'a ya sua'a.
42005015	Su vini saa, te ni jitenuu ja teku tno'o ya ja ndasa'a ya ñayiu in kiuu in kiuu ka. Te ni ka kututu kua'a ñayiu ja vi konini tno'o kaxtno'o ya vi ja ndasa'a ña ya nuu kue'e ja ka ku'i.
42005016	Te ni okujioo ya nuu tu na ñayiu oo ja ni ondakuatu ya.
42005017	Te in kiuu oo Jesús kaxtno'o ya nuu ñayiu. Te yun ka nukoo sava tee ka kuu fariseo vi tee ka kaxtno'o Ley Moisés ja vajikuei de taka ñuu ja tnii Galilea vi Judea vi Jerusalén. Te oo Jesús jin jaka'nu maa Dios, yun guaa ndasa'a ya kua'a ñayiu ka ku'u.
42005018	Yun te ni jinokuei tee ka ndiso jito nuu yoxnee in tee ku'u kue'e ni ndutuchiin. Te ni ka kuini de ja kiukuei de ini ve'e yun, te vi kakintuu de tee ku'u yun nuu Jesús.
42005019	Su tu ni kuu ja kiukuei de, chi ka oo kua'a ndeva'a ñayiu. Yun te ni kakuei de ichi xtuu ve'e, te ni ka june de xnuu yaxin ndesi yata ve'e, te ni ka skee de jito yun ma'ñu ñayiu nuu oo Jesús.
42005020	Te nuu ni jini ya ja ka kandija gua'a tee yun, te jiña'a ya nuu tee ni ndutuchiin yun: ―Ñani, ja ni jaka'nu ini san yika kuechi ni ―jiña'a ya.
42005021	Yun te ni ka kiti ini tee ka kaxtno'o Ley Moisés vi tee ka kuu fariseo ja siun ni ka'an ya, te ni ka jinkondee de ka ndakani ini de: ―¿Na in kuu tee ya'a ja kane'e de jin ia Dios? Te tu na in kuu koneka'nu ini yika kuechi, chi maintno'o maa ia Dios guaa kuu koneka'nu ini ya ―ka ndakani ini de.
42005022	Su Jesús, chi ni jini ya ja siun ka ndakani ini de. Yun te ni jikan tno'o ña ya, te jiña'a ya: ―¿Nau ja siun ka ndakani ini ni?
42005023	¿Nagua kuu ja vijin ka ja ka'an san? ¿A vijin ka ja kuña'a san ja ni oneka'nu ini san yika kuechi tee ya'a, axi vijin ka ja kuña'a san ja na ndakoo de te na kaka de?
42005024	Te vitna te na xne'e san nuu ndi'i ni nagua ja vi kuni ni ja sein ja kuu san Se'e Teyii, chi ndiso tniuu san nuu ñuyiu ja kuu koneka'nu ini san yika kuechi. Yun te jiña'a ya nuu tee ni ndutuchiin yun: ―Nuu maa ni ka'an san, ndakoo ni ndaki'in ni jito ni, te kuano'o ni ve'e ni ―jiña'a ya.
42005025	Te vi nuu saa, ni ndakoo de, te ni ndaki'in de jito nuu ni okatuu de, te kuano'o de ve'e de, ndakuanta'u de nuu ia Dios ja ni nduva'a de.
42005026	Te ndi'i ñayiu ni ka sa'u kuii kuiti ini ja siun ni kuu, te ka sa'a ka'nui ia Dios, te vi ka yu'u ndeva'i, te ka ka'in: ―Vitna te ni ka jinio in tniuu vii ndeva'a ―ka kachi.
42005027	Te nuu ni ya'a ndi'i yun, te ni kee Jesús kua'an ya, te yun ni jini ya in tee nani Leví ja xtutu de xu'un impuestu, te nukoo de nuu ka tniuya'u xu'un yun, te jiña'a Jesús: ―Kondikin ña ni na ki'on ―jiña'a ya sua'a.
42005028	Yun te ni xndoo ndi'i de, te ni ndakoo de ja ni jata ndikin ña de jin ya kua'an de.
42005029	Yun te ni sa'a de in viko ka'nu ve'e de ja kusii ini de jin Jesús. Te kua'a tee ka xtutu xu'un impuestu ka oo jin sava ka ñayiu ja ka nukoi in ni nuu mesa jin Jesús, ja ka jai xtaa jin ya.
42005030	Yun te ni ka jinkondee tee ka kuu fariseo vi tee ka kaxtno'o Ley Moisés ja ka ka'an ndee de tee ka skua'a jin Jesús, te ka jiña'a de: ―¿Nau ja vi in ni ka jaa ni vi ka ji'i ni jin ñayiu ka xtutu xu'un impuestu vi ñayiu ka sa'a yika kuechi? ―ka jiña'a de.
42005031	Yun te jiña'a Jesús: ―Ñayiu ka oo va'a, chi tu ka jiniu'u tee tatna, chi maa ni ñayiu ka ku'u kuu ja ka jiniu'u.
42005032	Te suni saa kuu jin sein, chi masu vaji san ja ndaka'an san ñayiu ka ndakani ini ja ñayiu va'a ka kuu, chi vaji san ja ndaka'an san ñayiu ka ndakuni ja ka oo yika kuechi, te vi ndatna'u ini nuu yika kuechi ―jiña'a ya.
42005033	Yun te ni ka jikan tno'o de Jesús: ―¿Nau ja tee ka skua'a jin Juan vi tee ka skua'a jin tee ka kuu fariseo, ka ondite de kua'a jichi, vi kua'a jichi ka ndakuatu de, su tee ka skua'a jin ni, chi vi siun ni ka jaa ka ji'i de? ―ka jiña'a de.
42005034	Te jiña'a Jesús: ―¿A kuu vi tenini ni ñayiu ka oo in viko tnanda'a ja vi kondite kiuu ja vi ka oi jin maa tee tnanda'a yun? Maa kuu.
42005035	Su koo in kiuu ja naa ndoñu'u tee tnanda'a yun, saa guaa vi konditei, chi vi koi jin tno'o suchi ini ―jiña'a ya.
42005036	Yun te suni ni ka'an ya in tno'o jioni'ni, te jiña'a ya: ―Ni in ñayiu tu ja'nde in pedasu sa'un jaa, te ndatnaa nuu in sa'un tu'u, chi nuu ja saa na sa'a, te junaa sa'un jaa yun. Te inka kuu ja pedasu sa'un jaa yun, chi ma kona'a va'a ja ndee nuu in sa'un tu'u.
42005037	Suni ma kuu tnaa ñayiu vinu jaa nuu in ñii tu'u, chi nuu ja saa na sa'a, te ore ndasaka vinu yun, te ka'ndi ñii tu'u, te ja saa chi junaa vinu vi junaa ñii yun.
42005038	Te yun guaa tnaa ñayiu vinu jaa nuu ñii jaa nagua ja ma junaa.
42005039	Te ni in ñayiu ja ji'i vinu ava tu kuini ja ko'i vinu jaa, chi ja ava kuu ja asin ka, ka kachi ―jiña'a Jesús.
42006001	In kiuu ndatutu ni ya'a Jesús in nuu kaa triu, te ni ka tno'o tee ka skua'a jin ya yoko triu yun, ni ka yokin de nuu nda'a de, te ni ka jaa de.
42006002	Te ka jiña'a sava tee ka kuu fariseo: ―¿Nau ja ka sa'a ni tniuu? Te oo ii ja sa'o kiuu ndatatu ―ka jiña'a de.
42006003	Te jiña'a Jesús: ―¿A vini tu ka ka'u ni nuu tutu ii naxa ni sa'a David in kiuu ka kokin de jin tee ka jika jin de?
42006004	Te ni kiuu de ve'e maa Dios, te ni ki'in de xtaa vixin ii ni ka jaa de ja oo ii ja ma kuu vi kaa de, ni maa de, te ni tee ka oo jin de, chi maintno'o sutu guaa kuu vi kaa.
42006005	Te jiña'a ka ya: ―Maa san ja kuu san Se'e Teyii kuu san Jito'o ja ndiso tniuu san ja tatnuni san siki kiuu ndatatu ―jiña'a ya.
42006006	Suni in kiuu ndatatu kuu tuku na ni kiuu Jesús ve'e ii sinagoga, te ni kaxtno'o ya nuu ñayiu. Te yun oo in tee ni yichi nda'a kua'a de.
42006007	Te ka ndia'a yu'u tee ka kaxtno'o Ley Moisés vi tee ka kuu fariseo, kondio'ni a ndasa'a ya ñayiu kiuu ndatatu, nagua ja kuu vi ka'an kuechi de ja ja'a ya.
42006008	Su ni jini Jesús ja siun ka ndakani ini de, te jiña'a ya nuu tee ku'u nda'a yun: ―Ndakoo ni te junkuiin ni ma'ñu sagua ya'a ―jiña'a ya. Te ni ndakoo tee yun, te ni jinkuiin de.
42006009	Te jiña'a ya nuu sava ka tee yun: ―In ja jikan tno'o ña san jin ndi'i ni, ¿nagua kuu ja kuu sa'o kiuu ndatatu? ¿A java'a axi jakue'e? ¿A ja skaku ni'nuo in ñayiu axi ja ka'nio jin? ―jiña'a ya.
42006010	Yun te ni ndakoto ya nuu ndi'i ñayiu ni ka jionduu ña jin ya, te jiña'a ya nuu tee ku'u nda'a yun: ―Skaa ni nda'a ni ―jiña'a ya. Te ni skaa de nda'a de, te ni nduva'a.
42006011	Su ni ka kiti ndeva'a ini tee ka ndia'a yu'u yun, te ni ka jinkondee de ka ndatno'o de naxa vi sa'a de ja vi ka'an kuechi de siki Jesús.
42006012	Te yatni kiuu saa ni kee Jesús kua'an ya in yuku ja ndakuatu ya. Te yun ni oo ya in jakuaa ndakuatu ya nuu ia Dios.
42006013	Te nuu ni tuu inka kiuu, te ni ndakana ya tee ka skua'a jin ya, te ni kaji ya uxi uu de ja ni chitniuu ña ya ja vi xtutenuu de tno'o ya.
42006014	Te tee ya'a ka kuu de: Simón, tee ni xnani ya Pedro, vi ñani de Andrés, vi Jacobo vi Juan, vi Felipe vi Bartolomé,
42006015	Mateo vi Tomás jin inka Jacobo se'e Alfeo, jin inka Simón tee yinduu nuu ñayiu ka kuu Zelote,
42006016	Judas ñani Jacobo, vi Judas Iscariote tee ni sinotuu Jesús nuu kuee ka.
42006017	Yun te ni nukuei Jesús yuku yun jin ndi'i de, te ni ndajakuei ya in yoso. Te yun ni ka kututu kua'a ñayiu ka skua'a jin ya, vi ñayiu vajikuei ndi'i ñuu ja tnii Judea vi Jerusalén, vi ñayiu vajikuei ichi ñuu ka oo yatni yu'u ndute mar, ñuu nani Tiro vi ñuu nani Sidón. Te ndi'i ñayiu yun ni jinokuei ja vi konini tno'o kaxtno'o ya vi ja ndasa'a ya ñayiu ka ku'u.
42006018	Te taka ñayiu ka ñu'u ña espíritu kue'e ni ka nduva'i.
42006019	Te vi ndi'i ñayiu ni ka nduku ja vi ke'e ñai jin ya, chi ni ka jini ja oo jaka'nu ya ja ndasa'a ya ñayiu.
42006020	Yun te ni ndakondia'a Jesús nuu tee ka skua'a jin ya, te jiña'a ya: ―Na ta'u na ndetu maa ni ja ka kunda'u ni, chi vi koo ni nuu tatnuni ia Dios.
42006021	’Na ta'u na ndetu maa ni ja ka ji'i ni soko vitna, chi koo in kiuu te vi ku'un chitu chii ni. ’Na ta'u na ndetu maa ni ja ka kusuchi ini ni vitna, chi koo in kiuu vi kuakusii ni.
42006022	’Na ta'u na ndetu maa ni nuu ka ka'an u'u ña ñayiu ja ja'a sein ja kuu san Se'e Teyii nuu vi kene'e nda'a ñai, te vi nani ñai jin ni, te vi skexiko ñai jin ni na kuinio ja ñayiu kue'e ka kuu ni.
42006023	Su vi kosii ndeva'a ini ni kiuu saa, chi ka'nu in ja vi kuta'u ni nuu jinokuei ni nuu ia Dios oo ndee andivi, chi suni siun ni ka sa'a ndi tata velu ñayiu yun jin tee ni kikuei ja ni ka ndakani tno'o ia Dios ndee jana'a.
42006024	’Su nda'u ni ka maa ni, ñayiu kuika. ¡Naka tnundo'o vi kuni ni! Chi ja ni ka ni'i ni jasii ini nuu ñuyiu ya'a.
42006025	’Nda'u ni ka maa ni, ñayiu ja ka ñu'u chitu chii vitna, chi koo in kiuu vi kusoko ni. ’Nda'u ni ka maa ni, ñayiu ka jakusii vitna, chi koo in kiuu vi kana vi nda'i ni.
42006026	’Nda'u ni ka maa ni nuu ka ka'an vii ka ka'an va'a ndi'i ñayiu ja ja'a ni vitna. ¡Naka tnundo'o vi kuni ni! Chi suni saa ni ka oka'an ndi tata velu ñayiu yun jin tee tno'o ja ka ka'an ja tno'o ia Dios ka ndakani.
42006027	’Te maa ni ja ka nini ni tno'o kaxtno'o san, te na kachi san: Vi ka'an too ni ñayiu ka ka'an u'u ña jin ni. Te vi sa'a va'a ni jin ñayiu ka skexiko ña jin ni.
42006028	Vi ka'an vii vi ka'an va'a ni jin ñayiu ka xtau tnia'a ña. Vi ndakuatu ni nuu ia Dios ja ja'a ñayiu ka nani ña.
42006029	Te nuu ja na in ñayiu na kani in lado jiki nuu ni, te kuña'a ni inka lado na kani; axi nuu ja na in ñayiu kindee soo su'nu ni, te suni kuña'a ni ndee su'nu ni na ki'in jin.
42006030	Te nani kuu ñayiu jikan na in guaa kuu, te kuña'a ni. Te nuu ja na in kindee ja neva'a ni, te ma ndakan ni ja ndajione'i.
42006031	Vi sa'a ni java'a jin ñayiu, nuu ja ka kuini ni ja vi sa'i java'a jin ni.
42006032	’Chi nuu ja ka ka'an too ni maa ni ñayiu ka ka'an too ña jin ni, ja saa, ¿ndenu oo java'a ka sa'a ni? Chi vi ndee ñayiu ka sa'a yika kuechi ka sa'a siun.
42006033	Te nuu ja ka sa'a va'a ni jin maa ni ñayiu ka sa'a va'a ña jin ni, ja saa, ¿ndenu oo java'a ka sa'a ni? Chi vi ndee ñayiu ka sa'a yika kuechi ka sa'a siun.
42006034	Te nuu ja ka jiña'a nuu ni nuu maa ni ñayiu ka jini ni ja ndatniuya'ui, ja saa, ¿ndenu kuu nuu oo java'a ka sa'a ni? Chi vi ndee ñayiu ka sa'a yika kuechi ka jiña'a nui nuu inka ñayiu sa'a yika kuechi, nagua ja ndani'i ja ni jiña'i yun.
42006035	Su maa ni, ma vi sa'a ni siun. Chi vi ka'an too ni ndee ñayiu ka ka'an u'u ña jin ni. Vi sa'a ni java'a, te vi kuña'a nuu ni, su ma vi kondetu ni ja nagua vi ndani'i ni. Chi ka'nu in ja vi kuta'u ni, te vi kokuu ni se'e ia Dios oo ndee sukun, chi kunda'u ini ya ndee ñayiu tu ka jini ja vi ndakuanta'u nuu ya vi ñayiu kue'e.
42006036	Te vi kokuu ni ñayiu nda'u ini nagua nda'u ini Tata Dios.
42006037	’Te ma vi xtavi kuechi ni inka ñayiu nagua ja ma xtavi kuechi ña ia Dios jin maa ni. Ma vi ka'an kuechi ni ja ja'a ñayiu, nagua ja ma ka'an kuechi ia Dios ja ja'a in in maa ni. Vi koneka'nu ini ni, nagua ja na koneka'nu ini ia Dios ja ja'a ni.
42006038	Vi kuña'a ni nuu inka ñayiu, te na ndataa ia Dios nuu maa ni, chi taa ya in kostal ja ni chitu gua'a, te kisi ya ja vi ñu'u tnutnuu, te vi chitu xini xini taa ya nuu ni. Chi vi nagua ka chikua'a maa ni, suni saa ni ndachikua'a ia Dios ja ndataa ya nuu ni, ―jiña'a Jesús.
42006039	Yun te ni ka'an ya in tno'o jioni'ni, te jiña'a ya: ―In tee ku'u nuu, ¿a kuu koxno'o de ja kondeka de inka tee ku'u nuu? ¿Te a masu vi nduu de vi kanakau nuu in yau?
42006040	Te suni saa nuu ja in tee ja vi inka ni keja'a de skua'a de, ma kuu kokuu ka'nu ka de nuu tee kaxtno'o nuu de. Su nuu na xndi'i de skua'a guagua'a de, te kokuu inuu de jin tee ni kaxtno'o nuu de.
42006041	’¿Te nau ja ka ndia'a ni mi'i inee nuu in ñani in tna'a ni? Te tu ka ndakondia'a ni vitu ja ndesi nuu maa ni.
42006042	Te ¿naxa kuu vi kuña'a ni nuu in ñani in tna'a ni: “Ñani, kuandetu ni na tau san joo mi'i inee nuu ni”, te tu ka ndakondia'a ni vitu ja ndesi nduchi nuu maa ni? Se'e ndijani ini, xtnañu'u ka vi xtajioo ni vitu ja ndesi nduchi nuu maa ni jian, nagua ja kuu vi kondia'a gua'a ni ja vi tau ni mi'i inee nuu in ñani in tna'a ni.
42006043	’Tu na in yutnu gua'a ja kuun kiti vixin kue'e, te ni tu na yutnu kue'e ja kuun kiti vixin gua'a.
42006044	Chi jin kiti vixin mamaa tnu, te kunio na yutnu kuu tnu. Chi tu kuun tichi iuu nuu tnu iñu, te ni uva ma vi ndaxtutuo nuu tnu iñu kanchu.
42006045	Te suni saa ni kuu jin in tee va'a: Ndimaa tno'o va'a ka'an de, chi oo java'a ini anu de. Su tee sa'a jakue'e, chi maa ni tno'o kue'e ka'an de, chi ni kaya ndeva'a jakue'e ini anu de. Chi nagua kaya ini anu ñayiu, te makana yu'i ja ka'in ―jiña'a Jesús.
42006046	Yun te jiña'a ya: ―¿Nau ja Jito'o ka xnani ña ni jin san, te tu ka skunkuu ni tno'o ka'an san?
42006047	Na ka'an san na in kintna'a inuu jin ndi'i ñayiu vajikuei ka nini tno'o kaxtno'o san, te ka skunkui.
42006048	Ka kintna'a inui jin in tee ni sa'a in ve'e. Xtnañu'u ka ni jate kunu de ndee ni katuu yuu kaji, te yun ni sama de ja ni sonee de ve'e de. Te nuu ni ndachitu ndute, te ni tee sua'a ni tee sua'a de ve'e yun, su tu ni skanda ña de, chi nukuiin gua'a siki kava.
42006049	Su ñayiu ni onini tno'o kaxtno'o san, te tu ni skunkui, chi kintna'a inui jin in tee ni sonee in ve'e nuu ñu'u vita, te tu ni sama de ja'a ve'e yun. Te nuu ni ndachitu ndute, te ni tee sua'a ni tee sua'a de ve'e yun. Yun te ni ndonso, te ni naa ndi'i ve'e yun ―jiña'a ya.
42007001	Nuu ni ndi'i ni ka'an Jesús jin ñayiu yun, te kua'an ya ñuu Capernaúm.
42007002	Te ñuu yun oo in tee kuu capitán tatnuni de nuu soldado Roma, neva'a de in tee jinokuechi nuu de ja ka'an mani ndeva'a de, te ku'u tee yun ja vi ja oo de ja kuu de.
42007003	Te nuu ni jini capitán yun ja ka ka'an ñayiu ja ja'a Jesús, te ni tetniuu de sava tee ka kuu nija'nu nuu ñayiu judio ja na vi kakanta'u de nuu Jesús ja tanunda'a ya ki'in ya ndasa'a ya tee jinokuechi nuu de.
42007004	Yun te kua'ankuei tee yun nuu oo Jesús, te ni ka jikanta'u de nuu ya, te ka jiña'a de: ―Tanunda'a ni chituu ni joo tee kuu capitán, chi tee gua'a kuu de,
42007005	chi ka'an mani de ñayiu ñuo Israel, te maa de ni tatnuni ja ni ka sa'a in ve'e ii sinagoga nuu ka ndakuatuo ―ka jiña'a de.
42007006	Yun te kua'ankuei de jin Jesús. Su nuu ni ka kuyatni ya nuu oo ve'e tee kuu capitán yun, te ni tetniuu de sava tee ka ndeka tna'a gua'a ka jin de ja vi kuña'a de: ―Ma kondi'ni ni, vi Jito'o san, chi tu oo tu kaa san ja kiuu ni ve'e san.
42007007	Te yun guaa ni tu ni kii ini san ja kii maa san nuu oo ni. Sua'a ni tatnuni ni nuu kue'e ja na ki'in, te na nduva'a tee jinokuechi nuu san.
42007008	Chi suni oo in tee tatnuni nuu san, te suni neva'a san soldado ja tatnuni san nuu de. Te nuu ka'an san nuu in de “kua'an ni yun”, te ki'in de. Te nuu ja ka'an san jin inka de “ne'e ni”, te kii de. Axi nuu tatnuni san nuu tee jinokuechi nuu san ja na sa'a de jaya'a, te sa'a de, kachi capitán ―ka jiña'a de.
42007009	Te nuu ni onini Jesús tno'o ni tetniuu capitán yun, te vi ni sa'u kuii kuiti ini ya, te ni ndakondia'a ya nuu ka oo ñayiu ka ndikin ña jin ya, te jiña'a ya: ―Ka'an ndaa san ja vi nii ñuu mao Israel tu jinku'un san ni in ñayiu ja kandija ia Dios nagua kandija capitán ya'a ―jiña'a ya.
42007010	Te nuu ni ndajinokuei tee ni tetniuu capitán yun, te ni ka jini de ja vi ja ni nduva'a tee jinokuechi yun.
42007011	Te nuu ni ya'a ndi'i yun, te kua'ankuei Jesús jin tee ka skua'a jin ya vi kua'a ndeva'a ka ñayiu in ñuu nani Naín.
42007012	Te nuu ni ka kuyatni ya ye'e ñuu yun, te ni jini ya ja kua'ankuei kua'a ñayiu ñuu yun jin in ndiyi ja vi tayu'u ñai. Te vi invaa suchi ni ji'i yun kuu se'e in ña'a ni ndonda'u.
42007013	Te nuu ni jini ña ya, te ni kunda'u ini ña ya jin ña'a yun, te jiña'a ya: ―Ma kuaku ni ―jiña'a ya.
42007014	Te nuu ni jintna'a ya, te ni ke'e ya jatnu yun, te ni ka jinkuiin tee ka ndiso jatnu yun. Te jiña'a ya nuu ndiyi yun: ―Sajin, nuu maa ron ka'an rin ja ndakoo ―jiña'a ya.
42007015	Yun te ni ndakoo ndiyi yun, te ni jinkondei ndaka'in. Te ni ndakuña'a Jesús suchi ya'a nuu nanai.
42007016	Te nuu ni ka jini ñayiu ja siun ni kuu, te ni ka yu'u ndeva'i, te ni ka chiñu'i ia Dios, te ka jiña'i: ―Vitna te ni ka jinio in tee ka'nu ndeva'a ja ndakani tno'o ia Dios. Te ni kii ia Dios ja ni chituu ña ya jion ja ka kuo ñayiu ñuu ya ―ka kachi sua'a.
42007017	Yun te ni jitenuu ja teku tno'o Jesús nii ñuu ja tnii Judea vi sava ka ñuu netna'a jin ja siun ni sa'a ya.
42007018	Te Juan chi vekaa ja yi'i de tiempu saa, su ni ka ndakani tee ka skua'a jin de ndi'i tniuu ja sa'a Jesús. Yun te ni kana de uu tee ka skua'a jin de,
42007019	te ni tetniuu de tee yun ja vi kakan tno'o de Jesús, te vi kuña'a de sua'a: “¿A maa ni kuu ia ni tetniuu Dios ja kii, axi vi kondetu san inka?”
42007020	Te nuu ni jinokuei de, te ka jiña'a de: ―Ni tetniuu ña Juan vajikuei san ja vi kakan tno'o ña san: ¿A maa ni kuu ia ni tetniuu Dios ja kii, axi vi kondetu san inka? ―ka jiña'a de.
42007021	Te vi ore saa ni ndasa'a Jesús kuakua'a ñayiu ka ku'u nasaa nuu kue'e, te ni ka nduva'a ñayiu ka ñu'u ña tachi vi ñayiu ka ku'u nuu.
42007022	Yun te jiña'a Jesús nuu tee ni tetniuu Juan: ―Kua'ankuei ni te vi ndakani ni nuu Juan ndi'i ja ni ka jini ni vi ni ka onini ni, ja ni ka nduva'a ñayiu ka ku'u nuu, vi ñayiu ka ku'u si'in, vi ñayiu ka ku'u kue'e te'i, vi ñayiu ka ndesi so'o vi ni ka ndateku ñayiu ni ka ji'i. Te vaji san kaxtno'o san tno'o ia Dios nuu ñayiu ka kunda'u.
42007023	Te na ta'u na ndetu ñayiu tu ka chiyata ña jin san, vi kuña'a ni nuu Juan ―jiña'a ya.
42007024	Te yata ja kuano'okuei tee ni tetniuu Juan, te ni jinkondee Jesús ka'an ya siki Juan nuu ñayiu yun, te jiña'a ya: ―¿Nagua kuu ja ni ka jinkoto ni nuu ñu'u te'a yun? ¿A in ndoo kuiñi ja unsua'a unsua'a kagua ña tachi ni ka jini ni?
42007025	¿Axi nagua kuu ja ni ka jinkoto ni? ¿A in tee ni'nu sa'un gua'a? Ña'a, chi in tee ni'nu sa'un gua'a, chi oo de ve'e rey ja kusii ini de jin yiki kuñu de.
42007026	Nusaa ¿te nagua kuu ja ni ka jinkoto ni? ¿A in tee ndakani tno'o ia Dios? Ja ndaa ndija ja in tee ndakani tno'o ia Dios kuu de, vi suni ndiso de in tniuu ka'nu ka.
42007027	Chi ja ja'a Juan ya'a kuu ja yoso nuu tutu ii: Ya'a tetniuu rin in tee ndakani tno'o rin ja kokoxno'o de nuu ron, te kosava'a de ichi nuu ki'in ron ka'an sua'a.
42007028	’Te ka'an ndaa san ja ne'u ndi'i ñayiu, tu na tee ndakani tno'o ia Dios ja kuu ka'nu ka de saa Juan, tee skuandute. Su visi ni saa, te na ñayiu kuu lule ka nuu tatnuni ia Dios, te kuu ka'nu kai saa Juan ―jiña'a ya sua'a.
42007029	Te nuu ni ka onini ja siun ni ka'an ya, te vi ndi'i ñayiu vi ndee ñayiu ka xtutu xu'un impuestu ni ka ka'in ja sa'a ndaa ia Dios, te kua'ankuei ja vi kuandutei, nagua ni kaxtno'o Juan.
42007030	Su tee ka kuu fariseo vi tee ka kaxtno'o Ley Moisés, tu ni ka jandute de, chi ni ka skexiko de tniuu ni kuini ia Dios ja sa'a ya jin de.
42007031	Yun te jiña'a Jesús: ―¿Nagua kuu ja skintna'a inuu san jin ñayiu ka oo tiempu vitna? ¿Nagua kuu ja sa'a nagua ka sa'i?
42007032	Ka kui na kuinio suchi kueli ka ndututu nuu ya'u ja vi kosiki, te ka kana nuu tna'i, te ka jiña'i: “Ni ka tiuu li in yaa jin tnu yoo, su tu ni ka jita ja'a lo. Ni ka jita li in yaa nda'u, su tu ni ka nda'i lo”, ka jiña'i. Te saa ka kuu maa ni ja ka oo ni tiempu vitna.
42007033	Chi ni kii Juan, tee skuandute, te kua'a jichi ni ondite de, te tu ni ojaa de xtaa ni tu ni oji'i de vinu. Su ka ka'an kuechi ni, te ka jiña'a ni ja ñu'u ña tachi jin de.
42007034	Te vitna ni kee maa san ja kuu san Se'e Teyii, te jaa vi ji'i san, te suni ka ka'an kuechi ni, te ka kachi ni: “Vi nino'o ni ja jaa ndeva'a de vi ji'i de vi ka ndeka tna'a gua'a de jin tee ka xtutu xu'un impuestu vi tee ka sa'a jakue'e”.
42007035	Su vi kuni ñayiu ja oo ndaa tno'o ndichi ia Dios nuu vi kuni naxa ka sa'a ñayiu ka oo jin maa ya ―jiña'a ya.
42007036	Yun te ni ka'an ña in tee kuu fariseo ja kua'an ya ve'e de ja vi kaa ya xtaa. Te nuu ni kiuu ya ve'e de, te ni jinkoo ya nuu mesa.
42007037	Te ñuu yun oo in ña'a sa'a ndeva'a yika kuechi. Te nuu ni jini ña ja ni jino Jesús ve'e tee kuu fariseo yun, te ni ki'in ña in tindo'o vii ndeva'a ja ñu'u tatna xiko, te kua'an ña nuu oo ya.
42007038	Te nuu ni jino ña, te ni jinkuiin jiti ña nuu ja'a Jesús, te ni jinkondee ña jaku ña, te joso ña ndute nuu ña siki ja'a ya. Yun te ndasa'a yichi ña jin ixi xini ña, te tetuyu'u ña ja'a ya, te ni chi'i ña tatna xiko nee ña yun.
42007039	Te ndia'a tee kuu fariseo yun, te ni ndakani ini de: “Nuu ja ndija ja tee ndakani tno'o ia Dios kuu tee ya'a, chi kuni de na ña'a kuu ña'a ya'a ja tnii ña ja'a de, chi in ña'a sa'a yika kuechi kuu ña”, ndakani ini de.
42007040	Yun te jiña'a Jesús: ―Simón, oo in tno'o kuini san ja ka'an san jin ni ―jiña'a ya. Te jiña'a de: ―Ka'an ni, Mastru.
42007041	Te jiña'a Jesús: ―Uu tee ka ndita xu'un nuu in tee ni jiña'a nuu. In de ndita u'un ciento xu'un kaa kuu denario, te inka de ndita uu xiko uxi.
42007042	Te tu ka kundee de vi ndatniuya'u de, te ni oneka'nu ini tee xiin xu'un nuu nduu de. Te na kachi tnaa ni, ¿ndee nduu tee yun kuu ja ka'an too ka tee xiin xu'un yun? ―jiña'a ya.
42007043	Te jiña'a Simón: ―Ja sein, chi ndakani ini san ja ni ka'an too ka de tee ni ondita java'a ka, chi nuu tee yun kuu ja ni oneka'nu ka ini de ―jiña'a de sua'a. Te jiña'a Jesús: ―Vatuka ka'an ni.
42007044	Te ni ndakondia'a ya nuu ña'a yun, te jiña'a ya nuu Simón: ―¿A ndia'a ni ña'a ya'a? Ja vi ndute nuu ña ni ndakate ña ja'a san, te vi ixi xini ña ni ndasa'a yichi ña. Te maa ni, chi vi ndee nuu ni kiuu san ve'e ni ndee vitna, tu taa ni joo ndute ja ndakate san ja'a san.
42007045	Te ni tu ni tetuyu'u ni nuu san, nagua costumbre ka neva'o. Su ndia ña'a ya'a, chi vi ndee nuu ni kiuu san ve'e ni, tu jinkuiin ña tetuyu'u ña ja'a san.
42007046	Te ni tu ni chi'i ni texe'en xini san. Su ndia ña'a ya'a, chi ni chi'i ña tatna xiko ja'a san.
42007047	Yun guaa ka'an san ja ña'a ya'a, chi ja ni jaka'nu ini ia Dios visi kua'a kuechi ni sa'a ña, chi kutoo ndeva'a ña ia Dios. Su ñayiu ja joo ni jaka'nu ini ya, chi joo ni xne'i ja kutoi ya ―jiña'a Jesús.
42007048	Yun te jiña'a ya nuu ña'a yun: ―Ja ni jaka'nu ini san yika kuechi ni ―jiña'a ya.
42007049	Yun te ni ka jinkondee tee ka nukoo jin ya nuu mesa ka ndatno'o de: ―¿Na in kuu jaya'a ja vi suni jaka'nu ini yika kuechi ñayiu? ―ka ndatno'o de sua'a.
42007050	Su yun te jiña'a tuku Jesús nuu ña'a yun: ―Vi ja ni kandija ni, te ni kaku ni'nu ni. Te kuano'o sii ini ni ―jiña'a ya sua'a.
42008001	Nuu kuee ka te ni jika nuu Jesús ñuu na'nu vi ñuu kueli ja ni kaxtno'o ya tno'o va'a nuu ñayiu naxa tatnuni ia Dios. Ni ka jika nuu ya jin ndi uxi uu tee ni chitniuu ya,
42008002	vi suni ni ka ondikin ña sava ña'a ni ndasa'a ya ja ni tau ya espíritu tachi vi ña'a ni ndasa'a ya nuu sava ka kue'e. Te ne'u ña'a yun kua'an María Magdalena, ña'a ni tau ya uja espíritu tachi,
42008003	vi Juana, ñasi'i Chusa, tee ni onetniuu nuu Herodes, vi inka ña'a nani Susana vi sava ka ña'a ni ka ochituu ña jin ya jin ja ka neva'a ña.
42008004	Te kuakua'a ñayiu ni kekuei taka ñuu ja vi konini tno'o ni kaxtno'o Jesús, te ni skintna'a ya tno'o ia Dios jin in tee jitu nuu ñunde'i. Yun te jiña'a ya:
42008005	―In kiuu ni kee in tee kua'an ja siagua de ndikin tata. Su nuu ni siagua de, te sava ni jino yu'u ichi, te ni ka kachi ja'a ñayiu, te ni ka ndachii tisala.
42008006	Te sava ni jino ne'u yuu, te ni jite. Su ndee saa ni kiuu, te ni yichi, chi tu na ko'yo ni ni'i.
42008007	Te sava ni jino ne'u tnu iñu, guaa nuu ni jite, te tu ni kundee kua'nu, chi ni sa'a yoo ña tnu iñu yun.
42008008	Su sava ka ja ni jino nuu ñu'u gua'a, chi ni ja'nu vi ni kuva'a, te vi u'un xiko ni kee nuu in in ndikin tata ya'a ―jiña'a Jesús sua'a. Te nuu ni ndi'i ni ka'an ya, te ni kana jaa ya: ―Na in oo so'o ja konini, te na konini ―jiña'a ya.
42008009	Yun te ni ka jikan tno'o ña tee ka skua'a jin ya naxa kei tno'o ni ka'an ya.
42008010	Te jiña'a ya: ―Nuu maa ni, chi xne'e ia Dios tno'o yiyu'u naxa tatnuni ya. Su nuu sava ka ñayiu, chi ka'an san jin tno'o jioni'ni, nagua ja visi ka ndia'i, su ma vi kuni; te visi ka nini, su ma vi jinkui'nu ini ―jiña'a ya.
42008011	’Te sua'a kei ka'an tno'o jioni'ni yun: Ndikin tata yun kuu tno'o ia Dios.
42008012	Te ndikin tata ni junkuei yu'u ichi yun ka kuu ñayiu ka nini tno'o ya. Su kiuu tachi, te xtajioo tno'o ni kee ini anu ñayiu, nagua ja ma vi kandijai ja vi kaku ni'nui nuu tnundo'o.
42008013	Te ndikin tata ja ni junkuei ne'u yuu ka kuu ñayiu ka nini tno'o ia Dios, te ka kusii ini ja ni ka jini tno'o ya, su tu kuu kutu tno'o ya ini anui. Te ka kandijai ndee saa ni tiempu, su kiuu ka tna'i tnundo'o, te ka kujioi nuu tno'o ya.
42008014	Te ndikin tata ja ni junkuei ne'u tnu iñu ka kuu ñayiu ka nini tno'o ia Dios, su ndee saa ni kiuu, te ka kujioi, chi ka kutneñui jin ja ka ndakani ini, vi ja vi kuu kuikai, vi ja vi kusii ini nuu ñuyiu ya'a, te tu ka xtutenui tno'o ya nuu sava ka ñayiu.
42008015	Te ndikin tata ja ni junkuei nuu ñu'u gua'a ka kuu ñayiu ka kandija tno'o ia Dios jin ndee ini ndee anui, te ka oo ini ja vi konini, te vi koyutnui nuu tno'o ya ja vi xtutenui nuu sava ka ñayiu ―jiña'a Jesús.
42008016	Te jiña'a Jesús: ―Tu na in ñayiu ka jinio ja xtnui in lámpara, te chisa'ui jin in kisi, axi chinee chii jito, chi sua'a sonee sukuin nagua ja kondijin kiukuei ñayiu ini ve'i.
42008017	Te suni tu nagua kuu ja koyu'u ja ma ndajinotuu, axi in ja yiyu'u ja ma vi kuni ñayiu, chi ndi'i ndatuu ndijin.
42008018	Te yun guaa vi konini gua'a ni, chi ndi'i ñayiu ka neva'a, te kuña'a ka ia Dios. Su ndi'i ñayiu tu nagua ka neva'a, chi vi ndee joo luluu ja ka ndakani ini ja ka neva'i, ndakindee ya ―jiña'a Jesús.
42008019	Yun te ni jinokuei nana Jesús vi ñani ya, su tu ni kuu ja vi jintna'a ña ndee nuu oo ya, chi ka oo kua'a ndeva'a ñayiu.
42008020	Te ni ka kaxtno'o nuu ya, te ka jiña'a: ―Nana ni vi sava ka ñani ni, chi ye'e yun ka oo ña, te ka kuini ña ja vi ka'an ña jin ni ―ka jiña'i.
42008021	Te jiña'a Jesús: ―Ñayiu ka nini tno'o ia Dios, te ka skunkui, ka kuu nana san vi ñani san ―jiña'a ya.
42008022	Ni oo in kiuu ni kekuei Jesús jin tee ka skua'a jin ya nuu in barco, te jiña'a ya: ―Ki'on na vi ya'o inka jioo ndute mar ―jiña'a ya. Yun te kua'ankuei de jin ya.
42008023	Su nini ka skaka de barco yun, te ni kixin ya. Te vi ore saa ni jinki'in sanaa in tachi ni'i, te ni kuu tikacha nuu ndute, te ni keja'a de makee de nuu barco yun, te nuu ja na chitu de, te kee ki'in.
42008024	Yun te ni jinokuei de ja ni ka xndoto de Jesús, te ka jiña'a de: ―Mastru, Mastru, ndoto ni, chi makekueio nuu ndute ya'a ―ka jiña'a de. Yun te ni ndakoo Jesús, te ni tatnuni ya nuu ndute mar vi nuu tachi yi'i yun, te ni ka jinkuiin.
42008025	Yun te jiña'a ya nuu tee ka skua'a jin ya: ―¿Nau ja tu ka kandija ni? ―jiña'a ya. Su ni ka yu'u ndeva'a de vi ni ka sa'u kuii ini de ka ndia'a de ja siun ni sa'a Jesús, te ni ka jinkondee de ka ndatno'o de: ―¿Na in kuu tee ya'a ja vi ndee nuu tikacha vi nuu ndute mar tatnuni de, te ka jantno'o tno'o ka'an de? ―ka ndatno'o de sua'a.
42008026	Yun te ni jinokuei ya yuku ja tnii Gadara, ñuu ja kaa inka jioo ndute mar Galilea.
42008027	Te vi inka ni nuu Jesús nuu barco yun, te ni kenta in tee ndukue'e oo yuku yun, chi ñu'u ña tachi jin de. Te ja ni kuu na'a ndeva'a ndo'o de siun, te vini sa'un ka de tu nagua ni'nu de. Te ni masu ka oo de ve'e de, chi ne'u nuu ka yiyu'u ndiyi oo de.
42008028	Te nuu ni jini tee ya'a Jesús, te ni kana jaa de, te ni jinkuiin jiti de nuu ya, te ni kana jaa tachi yun ndee anu de: ―¿Nagua kuini ron, vi Jesús, Se'e ia Dios oo ndee sukun, ja vaji ron nuu oo rin? Jikanta'u rin ja ma sa'a ndeva'a ña ron ―jiña'a.
42008029	Saa ni ka'an, chi ja ni tatnuni Jesús nuu tachi xeen yun ja na kana nuu anu tee yun. Chi ja ni kuu na'a ndeva'a ñu'u ña tachi yun jin de. Te visi ka ju'ni ña ñayiu jin cadena, nagua ja ma ki'in ka de, su ni oja'nde tachi yun cadena, te ni oskunu ña taka nuu tu na ve'e oo.
42008030	Yun te ni jikan tno'o ña Jesús: ―¿Naxa nani ron? Te jiña'a: ―Legión ka nani rin, chi kua'a rin ka ñu'u nuu anu tee ya'a ―jiña'a.
42008031	Te ni ka jikanta'u tachi yun nuu Jesús ja ma tnaa ña ya ndee kunu ka nuu ñuu ji'i.
42008032	Te yatni yun ka jiondita kua'a kini ka jaa ti nuu yuku yun. Te ni ka jikanta'u ja na kuandetu Jesús ja kekuei ini kini yun ja vi koo, te ni jandetu ya.
42008033	Te ni kanakuei anu tee yun, te ni kekuei ini kini yun. Te ni ka jiko ini ti, te ni ka jino ti, ni kekuei ti in nuu oo ndeyi, te ni ka tnaa ti maa ti nuu ndute mar, te ni ka ji'i ti.
42008034	Te nuu ni ka jini tee ka jito kini yun ja siun ni kuu, te ni ka jino de kuano'okuei de ja ni ka kaxtno'o de nuu ñayiu ñuu de vi nuu ñayiu ka oo taka nuu yuku ja siun ni sa'a Jesús.
42008035	Yun te ni kekuei ñayiu ja mavijinkotoi. Te nuu ni jinokuei nuu oo Jesús, te ni ka jini ja yun oo tee ni ondukue'e yun, ni'nu de sa'un de, nukoo de nuu oo Jesús, te vija ni nuku'un ndaa ini de, guaa ni ka yu'u ndeva'a ñayiu yun.
42008036	Su ni ka ndakani tee ka jito kini yun naxa ni kuu ja ni kanakuei tachi yun, te ni nduva'a tee ni ondukue'e yun.
42008037	Te vija siun ni kuu, te ndi'i ñayiu ñuu ja tnii Gadara ni ka jikanta'ui nuu Jesús ja na kujioo ya, chi ka yu'u ndeva'i. Yun te ni ndekuei Jesús nuu barco yun, te kuano'okuei ya Galilea.
42008038	Te tee ni kanakuei ña tachi xeen, chi ni jikanta'u de nuu Jesús ja na kondeka ña ya ki'inkuei de. Su tu ni kuini Jesús, chi ni tatnuni ya ja na ndoo de, te jiña'a ya:
42008039	―Kuano'o ni ve'e ni, te ndakani ni ndi'i javii java'a ni sa'a ia Dios jin ni, te ni nduva'a ni ―jiña'a ya. Yun te kuano'o de ja ni ndakani de nuu ndi'i ñayiu ñuu yun naxa ni sa'a ña Jesús ja ni nduva'a de.
42008040	Nuu ni ndajino Jesús inka jioo ndute mar Galilea, te ni ka kusii ndeva'a ini ñayiu, chi ka oo kua'i ka ndetui ja ndajino ya.
42008041	Yun te ni jino in tee nani Jairo, tee kuu nija'nu nuu ve'e ii sinagoga. Te ni jinkuiin jiti de nuu Jesús, te ni jikanta'u de ja na ki'inkuei de jin ya ve'e de.
42008042	Chi oo invaa se'e si'i de ja oi ndee uxi uu kuia, te vija oi ja kui, jiña'a de. Yun te ni kee Jesús kua'an ya, te ni ka jata ndikin ña kua'a ndeva'a ñayiu, guaa vi sua'a ka jexin ni'nu ñai ichi kua'an ya.
42008043	Te ne'u ñayiu kua'a yun kua'an in ña'a ja ni kuu uxi uu kuia ku'u ña kue'e ta'u ña niñi. Te ja ni ndi'i ja neva'a ña xiko ña ja tniuya'u ña tee tatna, te vi ni in de tu kundee ja nduva'a ña.
42008044	Yun te ni jintna'a ña ichi yata Jesús, te ni ke'e ña yu'u sa'un ni'nu ya, te vi nuu saa ni jinkuiin ja ta'u ña niñi jin ña.
42008045	Yun te ni jikan tno'o Jesús: ―¿Ndee ni kuu ja ni ke'e ña? ―jiña'a ya. Te ndi'i ñayiu ka jiña'a ja tu ka jini. Yun te jiña'a Pedro: ―Mastru, ndi'i ñayiu ya'a ka jexin ni'nu ña jion vi katu nda'a ña, te ¿nau ja jikan tno'o ni ja ndei ni ke'e ña? ―jiña'a de.
42008046	Su jiña'a Jesús: ―Oo ndee in ñayiu ni ke'e ña jin san, chi ni jini san ja ni nduva'a in ñayiu jin jaka'nu ndiso san ―jiña'a ya sua'a.
42008047	Te nuu ni jini ña'a yun ja ma kuu kuyu'u ña, te vi sua'a kisi ña ja yu'u ña, te ni jinkuiin jiti ña nuu Jesús, te ni kaxtno'o ña jin nuu ndi'i ñayiu nau ja ni ke'e ña sa'un ya, te vi nuu saa ni nduva'a ña.
42008048	Yun te jiña'a Jesús: ―Sesi'i, ni nduva'a ni, chi ni kandija ña ni jin san. Te kuano'o sii ini ni ―jiña'a ya.
42008049	Vi yun ka'an ka Jesús nuu ni jino in tee ni kaxtno'o nuu Jairo, tee kuu nija'nu nuu ve'e ii sinagoga, te jiña'a de: ―Ja ni ji'i sesi'i ni, te makii kaxtno'o san ja ma koxna'a ka ni mastru yun ja ki'in de ve'e ni ―jiña'a de.
42008050	Su nuu ni onini Jesús tno'o yun, te jiña'a ya: ―Ma koyu'u ni. Sua'a ni kandija ni, te nduva'a sesi'i ni ―jiña'a ya.
42008051	Te nuu ni jino ya ve'e Jairo, te tu ni jandetu ya ja kiukuei ñayiu jin ya, chi maa ni tee ni kiukuei ka kuu Pedro vi Jacobo vi Juan vi tata vi nana suchi si'i yun.
42008052	Te ndi'i ñayiu ve'e yun ka jaku vi ka nda'i ka kanai ja ja'a suchi si'i yun, su jiña'a Jesús: ―Ma vi kuaku ni, chi kixin, masu ni ji'i ―jiña'a ya.
42008053	Te ni ka jaku ndee ña ñayiu ja siun ni ka'an ya, chi ja ka jini ja ni ji'i suchi si'i yun.
42008054	Yun te ni tnii Jesús nda'i, te ni ka'an jaa ya: ―Xiku, ndakoo ―jiña'a ya.
42008055	Yun te ni ndatekui, te vini ni ndakoi. Te ni tatnuni Jesús ja na vi kuña'a ja kai.
42008056	Te vi ka sa'u kuii kuiti ini tatai vi nanai, su ni tatnuni Jesús ja ma vi ka'an de nuu ni in ñayiu ja siun ni kuu.
42009001	Yun te ni ndaxtutu Jesús ndi uxi uu tee ka skua'a jin ya, te ni skuiso tniuu ña ya, vi ni jiña'a ya jaka'nu ya ja vi tau de tachi ka ñu'u ña jin ñayiu, vi ja vi ndasa'a de ñayiu ka ku'u.
42009002	Te ni tetniuu ña ya kua'ankuei de ja vi kaxtno'o de tno'o naxa tatnuni ia Dios vi ja vi ndasa'a de ñayiu ka ku'u.
42009003	Te jiña'a ya: ―Ma vi konee ni ni in ndatniuu ja vi kuantniuu ni nuu ichi, ni yutnu katuu ni, te ni ñunu ni, te ni xtaa, ni xu'un, te ni sa'un ja vi ndasama ni.
42009004	Te ndee ni ñayiu xiin ve'e jinokuei ni, yun ni vi koo ni ndee ndekuei ni ja ki'inkuei ni inka ñuu.
42009005	Te nuu ja ndee in ñuu tu ka kuini ñayiu ja vi kuanta'u ñai, te ndekuei ni ñuu yun, te vi kisi ni ñuyaka si'in ni, nagua ja na kokuu in seña ja koka'an kuechi siki ñayiu ñuu yun ―jiña'a ya.
42009006	Yun te ni kekuei de ja kua'ankuei de taka ñuu ja ka kaxtno'o de tno'o va'a ia Dios nuu ñayiu, vi ni ka ndasa'a de ñayiu ka ku'u.
42009007	Te nuu ni ni'i tno'o Herodes, tee ni onetniuu ñuu yun, ndi'i ja sa'a Jesús, te tu ni'i de nagua ndakani ini de, chi ka ka'an sava ñayiu: “Ni ndateku Juan ne'u ndiyi”.
42009008	Te sava ka ñayiu ka ka'an ja ni ndenta ndi Elías, te sava kai ka ka'an ja ndee in tee ni ondakani tno'o ia Dios ndee jana'a kuu ja ni ndateku.
42009009	Yun te jiña'a Herodes: ―Maa san ni tatnuni ja ni ka kindoso yiki xini Juan. ¿Te na in kuu tee ya'a ja ka ka'an ñayiu siun? ―ni ka'an de sua'a. Te yun guaa ni nduku ndee de ja kuni de Jesús.
42009010	Nuu ni ka ndajiokuiin tee ni chitniuu Jesús, te ni ka ndakani de nuu ya ndi'i ja ni ka sa'a de ñuu nuu ni ja'ankuei de yun. Yun te ni kene'e siin Jesús ndi uxi uu de, te kua'ankuei ya jin de in nuu tu na ve'e oo ja tnii ñuu Betsaida.
42009011	Su nuu ni ka jini ñayiu ja kua'ankuei ya, te ni ka jata ndikin ñai. Te nuu ni jinokuei, te ni janta'u ña ya, te ni kaxtno'o ya naxa tatnuni ia Dios nui vi ni ndasa'a ya ñayiu ka ku'u.
42009012	Te nuu mañini, te ni ka jintna'a ña ndi uxi uu tee ka skua'a jin ya, te ka jiña'a de: ―Ndaxtute ni ñayiu ya'a na ki'inkuei taka ñuu kueli ka oo yatni ya'a, te na vi ndukui ja vi kai vi nuu vi ndoi, chi sia'a tu sa'un nagua oo nuu ka oo ya'a ―ka jiña'a de.
42009013	Te jiña'a Jesús: ―Vi kuña'a maa ni ja vi kaa ñayiu ya'a. Te ka jiña'a de: ―Tu nagua ka neva'a san, chi ndee u'un vi ni xtaa jin uu chiaka, te visi na tetniuu ña ni ja ki'inkuei san ja vi kuaan san ja vi kaa ndi'i ñayiu kua'a ya'a, te ma kuu ―ka jiña'a de.
42009014	Te vaa ndee u'un mil teyii ka kuu. Su jiña'a Jesús nuu tee ka skua'a jin ya: ―Vi juntaa siin ni uu xiko uxi, uu xiko uxi ñayiu na vi jinkoi ―jiña'a ya.
42009015	Te ni ka sa'a de nagua ni tatnuni Jesús ja ni ka jinkoo ndi'i ñayiu.
42009016	Yun te ni tnii ya ndi u'un xtaa jin nduu chiaka yun, te ni ndanenuu ya ichi andivi ja ni ndakuanta'u ya nuu ia Dios. Te ni ta'u ya xtaa yun, te ni jiña'a ya ja ni ka skaka tee ka skua'a jin ya, te ni ka jaa ñayiu.
42009017	Te ndi'i ñayiu ni ka jaa gua'a ndee ni ka ndutu chii, te ni ka ndaxtutu tee ka skua'a jin ya, te ni ndachitu uxi uu chika yu'u xtaa ja ni kendoo yun.
42009018	Te in kiuu ni kuu siin Jesús ja ndakuatu maa ni ya, te ka oo ya jin tee ka skua'a jin ya, te ni jikan tno'o ña ya: ―¿Naxa ka ka'an ñayiu na in kuu san? ―jiña'a ya.
42009019	Te ka jiña'a de: ―Sava ñayiu ka ka'an ja Juan, tee ni oskuandute, kuu ni. Te sava kai ka ka'an ja ndi Elías kuu ni, vi sava kai ka ka'an ja kuu ni ndee inka tee ni ondakani tno'o ia Dios ndee jana'a, te ni ndateku ni vitna, ka ka'in ―ka jiña'a de.
42009020	Te ni jikan tno'o ña ya: ―Te maa ni, ¿naxa ka ka'an ni, na in kuu san? ―jiña'a ya. Te jiña'a Pedro: ―Maa ni kuu Kristu, ia ni tetniuu Dios ja skaku ni'nu ni ñayiu ―jiña'a de.
42009021	Su ni tatnuni Jesús ja ma vi koka'an de tno'o yun nuu ni in ñayiu.
42009022	Te jiña'a ya: ―Sein, ja kuu san Se'e Teyii, chi nini kuu ja tna'a san kuakua'a tnundo'o, chi vi skexiko ña tee ka kuu nija'nu nuu ñuo, vi sutu ka kuu nija'nu, vi tee ka kaxtno'o Ley Moisés, te vi ka'ni ña de jin san, su nuu uni kiuu, te ndateku san ―jiña'a ya.
42009023	Yun te ni ka'an ya jin ndi'i ñayiu: ―Nuu ja ndee in ñayiu kuini ja kondikin ña jin san, te na skunai mai, te kuiso siki cruz ja kuu tnundo'o in kiuu in kiuu ka, te na kondikin ñai jin san.
42009024	Chi ndi'i ñayiu kuini ja skaku ni'nu mai, te junai. Su ndi'i ñayiu ja skunai mai ja ja'a sein, te kaku ni'nui.
42009025	¿Chi nagua jiniu'u nuu ñayiu visi na kundee ni'i ndi'i ja oo ñuyiu, te ndoñu'i axi skunai mai?
42009026	Chi ñayiu kukanoo nuu san vi nuu tno'o san, te suni kukanoo maa san ja kuu san Se'e Teyii nui, kiuu na ye'e ni'nu ja ndenta san jin ja ye'e ni'nu Tata san vi ia ka jinokuechi nuu ya.
42009027	Su ka'an ndandaa san ja ka oo ndee saa ñayiu ka oo ya'a ja ma vi kui guaa ndee na vi kuni nuu tatnuni ia Dios ―jiña'a ya sua'a.
42009028	Te nuu una kiuu ja ni ka'an ya tno'o ya'a, te ni jaka ya Pedro vi Jacobo vi Juan, te ni kakuei ya jin de in yuku ja ni ndakuatu ya.
42009029	Te vi nini ndakuatu ya, te ni ndasama yunuu ya, te sa'un ni'nu ya ni nduyaa, te vi yeye'e nukuiin ya.
42009030	Te vi sanaa ni ka jini de ja ni ka jinkuiin uu tee ni ka oo ndee jana'a ja ka ndatno'o de jin ya. In de kuu Moisés te inka de kuu Elías.
42009031	Vi ka ye'e ni'nu kuiti tee yun ka nukuiin de, ka ndatno'o de siki taka tnundo'o kuni Jesús kiuu kuu ya Jerusalén.
42009032	Te vi kusun ndeva'a Pedro jin uu ka tee yun ka ka'an de, su ni ka jandee ini de ni ka ondito de, te ni ka jini de ja ka ye'e ka tajan Jesús ka nukuiin ya jin uu ka tee yun.
42009033	Te nuu ni ka kujioo tee yun nuu oo Jesús, te jiña'a Pedro: ―Mastru, gua'a kuu ja ya'a ka oo san. Te na vi sa'a san uni ve'e kuii, in koo maa ni, te in koo Moisés te inka koo Elías ―jiña'a de. Su tu ni jini de nau ja siun ni ka'an de.
42009034	Te vi nini ni ka'an de siun, te sanaa ni kii in viko, te ni chisa'u ña jin de, te ni ka yu'u ndeva'a de ja ka oo de ne'u viko yun.
42009035	Te ndee nuu viko yun ni ka'an in tno'o, te jiña'a: ―Suchia'a kuu se'e maa rin ja kutoo ndeva'a rin jin, te vi konini tno'o ka'in ―kachi tno'o yun.
42009036	Vi nuu ni ndi'i ja ni ka'an tno'o yun, te ni ka jini de ja maintno'o ni ka Jesús nukuiin. Su ni ka tava'a de tno'o yun ini anu de. Te tu ni ka ka'an de kiuu yun nuu ni in ñayiu ja siun ni ka jini de.
42009037	Te kiuu tnee sua'a, nuu ni nukuei ya nuu yuku yun, te ni kekuei kua'a ndeva'a ñayiu, ni ka nutna'a ña jin Jesús.
42009038	Te ne'u ñayiu yun ni kana jaa in tee, te jiña'a de: ―Mastru, tanunda'a ni kondia'a ni joo se'e san ja sia'a ndo'i, chi invaa suchi ya'a neva'a san.
42009039	Chi in espíritu kue'e kakuiko ña jin, te vi sanaa ni te sa'a ja kanai, vi kisi ndeva'a ña, te skunee ña, te kee ti'iñu yu'i, te tu kuini espíritu kue'e ja siaa ña.
42009040	Te ja ni jikanta'u san nuu sava ka tee ka skua'a jin ni ja vi tanunda'a de vi tajioo de espíritu kue'e ñu'u ña jin se'e san, su tu ni kuu ja vi sa'a de ―jiña'a de.
42009041	Yun te jiña'a Jesús: ―Ñayiu kue'e ja tu ka kandija ka kuu ni. ¿Nasaa ka kiuu guaa kundee ini san ja vi koo? Nuu saa te kisia'a ni se'e ni ya'a ―jiña'a ya.
42009042	Te nuu makuyatni suchi ku'u yun nuu oo Jesús, te ni xndonso ña tachi yun ja ni skunee tuku ña. Su ni ka'an xeen Jesús jin espíritu tachi yun, te ni kujioo. Saa te ni nduva'a suchi yii yun, te ni ndakuña'a ña ya jin nuu tatai.
42009043	Te ndi'i ñayiu ni ka sa'u kuii kuiti ini nuu ni ka jini jaka'nu ndeva'a tniuu sa'a ia Dios. Te nuu ni ka sa'u kuii kuiti ini ndi'i ñayiu ka ndia'i ja siun ni sa'a Jesús, te jiña'a ya nuu tee ka skua'a jin ya:
42009044	―Vi konini gua'a ni tno'o ka'an san, te ma vi ndunaa ini ni, chi kanakau sein ja kuu san Se'e Teyii nuu nda'a ñayiu ñuyiu ―jiña'a ya.
42009045	Su tu ni ka jinkui'nu ini de tno'o ya'a, chi ni jasi ia Dios jajintnuni de nagua ja ma vi jinkui'nu ini de. Te ka yu'u de ja vi kakan tno'o de Jesús ja kaxtno'o ya siki tno'o ya'a.
42009046	Yun te ni ka jinkondee tee ka skua'a jin Jesús ka tee tna'a de ndee de kuu ja kokuu ka'nu ka.
42009047	Te ni jini ya ja siun ka ndakani ini de, te ni tnii ya in suchi luluu, te ni jani ya jin nuu oo ya.
42009048	Te jiña'a ya: ―Nani kuu ñayiu janta'u in suchi luluu ja ja'a maa san na kuinio suchi ya'a, te janta'u ñai jin maa san. Te nani kuu ñayiu janta'u ña jin maa san, te janta'ui ia ni tetniuu ña jin san. Chi ñayiu kuu lule ka ne'u ndi'i maa ni, kuu ñayiu kuu ka'nu ka ―jiña'a ya.
42009049	Yun te ni ka'an Juan, te jiña'a de: ―Mastru, ni ka jini san in tee ja jin sivi ni, te skunu de tachi ka ñu'u ña jin ñayiu. Su tu ni ka jandetu san ja kosa'a ka de, chi masu in ni ka skua'o jin de ―jiña'a Juan.
42009050	Te jiña'a Jesús: ―Ma vi kasi ni'nu ni ja sa'a de, chi ñayiu ja tu ndakoo sikio, te chituu ñai jion ―jiña'a ya.
42009051	Te nuu ni kuyatni kiuu ja no'o Jesús andivi, te ni sa'a ndee ya ini anu ya, te ni kee ya ja kua'an ya Jerusalén.
42009052	Te ni tetniuu ya tee ka yoxno'o nuu ya ja kua'ankuei de in ñuu ja tnii Samaria ja vi nduku de ve'e nuu ndoo ya.
42009053	Su tu ni ka kuini ñayiu Samaria yun ja vi kuanta'u ñai, chi ni ka jini ja ichi ñuu Jerusalén kuano'o ya.
42009054	Te nuu ni ka jini Jacobo vi Juan, tee ka skua'a jin ya, ja siun ni kuu, te ka jiña'a de: ―Jito'o san, ¿a kuini ni ja vi tatnunio ja na kuun ñu'u ichi andivi, naxa ni sa'a Elías, te na xnaa ñayiu ñuu ya'a? ―ka jiña'a de.
42009055	Su ni jiokuiin Jesús, te ni kuxeen ya nuu de, te jiña'a ya: ―Tu ka jini ni na tno'o ka ka'an ni.
42009056	Chi sein ja kuu san Se'e Teyii, chi masu vaji san ja xnaa san ñayiu, chi vaji san ja skaku ni'nu san jin ―jiña'a ya. Te kua'ankuei ya jin de inka ñuu.
42009057	Te ichi nuu kua'ankuei ya, ni ka'an in tee, te jiña'a de: ―Jito'o san, kondikin ña san jin ni ndee ni nuu ni kuu ja ki'in ni.
42009058	Yun te jiña'a Jesús: ―Ñukuii, chi ka oo kava ve'e ti, saa ni kiti ndagua, chi ka oo taka ti. Su sein ja kuu san Se'e Teyii, chi vini nuu kakintuu san xini san, tu nagua neva'a san ―jiña'a ya.
42009059	Te jiña'a ya nuu inka de: ―Kondikin ña ni na ki'inkueio. Te jiña'a tee yun: ―Jito'o san, kondetu ni xtnañu'u ka na tayu'u san tata yua san, te na ki'inkueio ―jiña'a de.
42009060	Te jiña'a Jesús: ―Xndoo ni ndiyi yun na vi tayu'u tna'a ndisa ndiyi maa. Te maa ni, kua'an ni te kaxtno'o ni nuu ñayiu tno'o naxa tatnuni ia Dios ―jiña'a ya.
42009061	Te suni jiña'a inka de: ―Jito'o san, sein chi kuini san ja kondikin ña san, su kondetu ni na ki'in san xtnañu'u ka vi ndakuanta'u nuu tna'a san jin ñayiu ve'e san, te na kii san ―jiña'a de.
42009062	Te jiña'a Jesús: ―Ni in ñayiu ja vi ja ni tnii ndo'o arado, te jionenui ichi yatai, chi tu jiniu'i ja koi nuu tatnuni ia Dios ―jiña'a ya.
42010001	Te nuu ni ya'a ja ni ka'an Jesús tno'o ya'a, te ni kaji tuku ya uni xiko uxi ka de, te ni tetniuu ya ndi uu ndi uu de ka yoxno'o de kua'ankuei de taka ñuu vi taka ichi nuu ya'a ya ja ki'in ya.
42010002	Te jiña'a ya: ―Ja ndaa ndija ja oo kua'a ndeva'a tniuu ja ndututu, te joo ni ñayiu vi satniuu ka oo. Yun guaa vi kakan ni nuu Jito'o Dios, maa ia xiin nuu tniuu ya'a, nagua ja na tetniuu ka ya ñayiu vi satniuu.
42010003	Te tetniuu ña san ja ki'inkuei ni na kuinio lelu ja kiukuei ne'u va'u.
42010004	Te ma vi kinda'a ni ñunu xtaa, te ni itni xu'un, te ni ndijan, te ni ma vi jinkuiin ni ja vi ndakantno'o ni, ni in ñayiu nuu ichi kua'ankuei ni.
42010005	Te nani kuu ve'e nuu jinokuei ni, te xtnañu'u ka vi kuña'a ni: “Na koo jamani ia Dios nuu ve'e ya'a”, vi kuña'a ni.
42010006	Te nuu ja ñayiu mani ini oo ve'e yun, te koi jin jamani ia Dios. Axi nuu ja ña'a, te ndajiokuiin jamani ya, ja vi koo jin maa ni.
42010007	Te ma vi kokaka ni ve'e ve'e, chi vi koo ni maa ve'e nuu jinokuei ni yun. Te yun vi kaa vi ko'o ni nagua vi taa ñayiu yun, chi in tee satniuu kanuu ja ni'i ya'u de.
42010008	Te nani kuu ñuu nuu jinokuei ni, te ka janta'u ña ñayiu ja vi koo ni, te vi kaa ni nani kuu ja ka taa ñayiu yun.
42010009	Te vi ndasa'a ni ñayiu ka ku'u ja ka oo ñuu yun, te vi kuña'a ni: “Ja ka ndia'a ni ya'a ka jini ni ja oo ia Dios tatnuni ya ne'u ni”, vi kuña'a ni.
42010010	Su nani kuu ñuu nuu jinokuei ni, ja tu ka janta'u ña ñayiu, te ndekuei ni ñuu yun, te vi kuña'a ni:
42010011	“Vi ndee ñuyaka ñu'u ñuu ni ja ni ka jiso ja'a san na vi skuei san ja kokuu in seña ja koka'an kuechi siki ni. Su vi kona'a ni ja ja ka ndia'a ni ja oo ia Dios ja tatnuni ya”, vi kuña'a ni.
42010012	Te ka'an san ja kiuu tetniuu ia Dios tnundo'o, chi kuakua'a ka tnundo'o vi tna'a ñayiu ñuu yun, masu ñayiu ñuu Sodoma ―jiña'a Jesús.
42010013	Yun te jiña'a Jesús: ―¡Nda'u ni ka ron ñayiu ñuu Corazín vi nda'u ni ka ron ñayiu ñuu Betsaida! Chi vaa nuu sua'a, te nuu ñayiu ñuu Tiro axi Sidón ni kuva'a in tniuu ka'nu ja ni sa'a rin nuu ndi'i maa ron, vaa vi ndee nona kiuu ja ni ka kekui'nui sa'un ndayi vi ni ka jinkoi nuu yaa ñu'u ja ka ndatna'u ini nuu yika kuechi.
42010014	Su kiuu ja tetniuu ia Dios tnundo'o, chi kuakua'a ka tnundo'o vi tna'a ron saa ñayiu ñuu Tiro vi Sidón.
42010015	Te roon ñayiu ñuu Capernaúm, ¿a ka ka'an ron ja suu ron ka kuu ja ndakuei ndee andivi? Su ña'a, chi suu ron ka kuu ja vi kanakau ndee ñuu ji'i ―jiña'a ya.
42010016	Yun te jiña'a ya nuu tee ni tetniuu ya: ―Na ñayiu ka nini tno'o ka ka'an ni, te suni ka nini tno'o ka'an san. Te na ñayiu ka skexiko ña jin ni, te suni ka skexiko ñai jin san. Te na ñayiu ka skexiko ña jin san, te suni ka skexikoi ia ni tetniuu ña jin san ―jiña'a ya.
42010017	Te sii ini ndeva'a ni ka ndajiokuiin ndi uni xiko uxi tee ni tetniuu Jesús, te ka jiña'a de: ―Jito'o san, vi guaa ndee tachi xeen ni ka jantno'o ña nuu ni ka ndakakune'e san sivi ni ―ka jiña'a de.
42010018	Te jiña'a Jesús: ―Ni jini san ja ni kanakau Tachi ichi andivi na kuinio in tajan,
42010019	chi maa san ni taa jaka'nu ja vi kuain ni'nu ni siki koo vi siki ndilo'lo. Te vi kundee ni siki ndi'i ja ka ka'an u'u ña jin ni, te tu nagua vi ndo'o ni.
42010020	Su ma vi kusii ini ni ja ni ka jantno'o ña tachi xeen jin ni, chi vi kusii ini ni ja ni ka jinkoso sivi ni andivi ―jiña'a ya.
42010021	Te vi maa nuu saa, ni kusii ndeva'a ini Jesús ni sa'a Espíritu maa ia Dios, te jiña'a ya: ―Ndakuanta'u san nuu ni, vi Tata Dios, ja kuu ni Jito'o andivi vi ñuyiu, chi ni tayu'u ni taka ya'a nuu ñayiu ndichi vi ñayiu jinkui'nu gua'a ini, te ni ndaxne'e ni nuu ñayiu ka kuu na kuinio suchi kueli. Saa, vi Tata, chi saa junkuaan ini maa ni ―jiña'a ya.
42010022	Te ni ka'an ka ya nuu ñayiu: ―Ndi'i ya'a ni ni'i san nuu Tata Yua san. Te ni in ñayiu tu na in jini na in kuu Se'e ia Dios, chi maintno'o maa Yua, guaa jini ya. Te ni in ñayiu, tu na in jini na in kuu Yua, chi maintno'o maa Se'e ya, guaa jini, te nani kuu nuu ñayiu ka'an maa Se'e ia Dios ja vi kuni, te xne'e ya na in kuu Tata Dios ―jiña'a Jesús.
42010023	Yun te ni jionenuu ya nuu tee ka skua'a jin ya, te ni ka'an ya nuu maa ni maa de: ―Na ta'u na ndetu ñayiu ka ndia'a ndi'i ja ka ndia'a ni vitna.
42010024	Chi ka'an san ja kuakua'a tee ni ka ndakani tno'o ia Dios ndee jana'a vi tee ka kuu rey ni ka ndioo ini de ja vi kuni de ja ka ndia'a ni vitna, su tu ni ka jini de. Vi ni ka ndioo ini de ja vi konini de tno'o ka nini ni vitna, su tu ni kuu vi konini de ―jiña'a ya.
42010025	Yun te ni ja'an in tee kaxtno'o Ley Moisés, ja ni ka ndatno'o de jin Jesús, te ni kuini de ja ki'in vijin ña de, te ni jikan tno'o ña de: ―Mastru, ¿nagua kuu ja sa'a san ja ni'i ta'u san ja koteku san nikuii nikani? ―jiña'a de.
42010026	Te jiña'a Jesús: ―¿Naxa yoso nuu Ley? ¿Naxa ka'an nuu ka'u ni? ―jiña'a ya.
42010027	Te jiña'a tee yun: ―Kachi: “Kutoo ron ia Jito'o Dios jin ndi'i ndee ini ndee anu ron, vi jin ndi'i jandakui ron, vi jin ndi'i jajintnuni ron, te ka'an too ron in ñani in tna'a ron nagua ka'an too ron maa ron”, ka'an sua'a ―jiña'a de.
42010028	Te jiña'a Jesús: ―Vatuka ka'an ni. Saa sa'a ni, te ni'i ta'u ni ja koteku ni ―jiña'a ya.
42010029	Te vi ja kuini de ja kendoo va'a de nuu ya, te ni jikan tno'o tuku ña de: ―Te ¿na in kuu in ñani in tna'a san? ―jiña'a de.
42010030	Te jiña'a Jesús: ―In kiuu ni kee in tee ñuu Jerusalén ja kua'an de ñuu Jericó, te nuu ichi kua'an de yun, ni ka jinku'un ña kui'na, te ni ka kindee ndi'i ja nee de vi ndee sa'un ni'nu de ni ka kindee. Te ni ka kani ña vi ndee ni ka xtuji ña, te vi saa ndee ni ka ja vi ka'ni ña, te kua'ankuei.
42010031	Yun te ni kenta in tee kuu sutu, ja kua'an de ichi yun, su nuu ni jini ña de, te ni jiko de, te ni ya'a jioo ni de kua'an de.
42010032	Te suni ichi yun ni kenta in tee jinokuechi nuu veñu'u, te suni nuu ni jini ña de, te ni jiko de, te ni ya'a jioo ni de kua'an de.
42010033	Su yun te ni kenta in tee ñuu Samaria ja suni ichi yun kua'an de. Te nuu ni jini ña de, te ni kunda'u ini ña de.
42010034	Te ni jintna'a ña de, te ni sa'a tatna ña de. Ni chi'i de texe'en vi vinu nuu ni tuji tee yun. Te ni tniutuu de in sa'un vita, te ni sonee de tee yun siki kiti ndeka de, te kua'ankuei de. Te nuu ni jinokuei de in ve'e, te yun ni jito ña de.
42010035	Te kiuu tnee sua'a nuu ni kuu yatni ja ki'in de, te ni jiña'a de uu xu'un kaa ja kuu denario nda'a tee xiin ve'e yun, te jiña'a de: “Tanunda'a ni koto ni tee ya'a, te nuu ja ka'ni ka ña xu'un ja ja'a de, te ndatniuya'u san kiuu ja ndajiokuiin san”, jiña'a de.
42010036	Te naxa ka'an tnaa ni, ¿ndee ndi uni tee yun guaa kuu de ñani tna'a tee ni ka su'u ña kui'na yun? ―jiña'a ya.
42010037	Te jiña'a tee yun: ―Tee ni kunda'u ini ña jin tee ni tuji yun. Yun te jiña'a Jesús: ―Vatuka ka'an ni. Kua'an ni, te sa'a ni nagua ni sa'a tee yun ―jiña'a ya.
42010038	Yun te ni kee tuku Jesús kua'an ya ja ni jino ya in ñuu luluu. Te yun ni ka'an ña in ña'a nani Marta ja ni jino ya ve'e ña.
42010039	Te oo in ku'u Marta ya'a, nani María. Te ni jinoi ni jinkoi nuu oo Jesús, nini tno'o kaxtno'o ya.
42010040	Su Marta, chi vi kutneñu ndeva'i jin tniuu sa'i. Te ni jintna'i nuu oo Jesús, te jiña'i: ―Jito'o san, ¿a vi tu ndi'ni kuiti ni ja maintno'o ni san ni xndoo ña ku'u san jin ndi'i tniuu ya'a? Ka'an ni nui ja na chituu ñai ―jiña'i.
42010041	Yun te jiña'a Jesús: ―Marta, ndi'ni ndeva'a ni vi kutneñu ni jin kua'a tniuu sa'a ni.
42010042	Su oo invaa ni tniuu ja kanuu ka, te tniuu kanuu ka yun ni kaji María, te ni in tu na in kuu ja kindee ―jiña'a ya sua'a.
42011001	Ni oo in kiuu oo Jesús in nuu ndakuatu ya. Te nuu ni ndi'i ni ndakuatu ya, te jiña'a in tee skua'a jin ya: ―Jito'o san, kaxtno'o ni naxa vi ndakuatu san nagua ni sa'a Juan, tee ni oskuandute, ja ni kaxtno'o de naxa vi ndakuatu tee ni ka oskua'a jin de ―jiña'a de.
42011002	Te jiña'a Jesús: ―Sua'a vi kuña'a ni nuu ka ndakuatu ni: Tata Dios, ja oo ni andivi, ka chiñu'u san sivi ni, chi ia ii kuu ni, ja na kii ni tatnuni ni. Te sa'a ni nagua kuini ni ja na koo ñuyiu ya'a, nagua oo andivi.
42011003	Ka'an mani ña ni ja na koo ja vi kokaa san ndi'i ni kiuu.
42011004	Te kuaka'nu ini ni nuu yika kuechi san, chi suni ka jaka'nu ini san nuu ndi'i ñayiu ka sa'a ña jakue'e. Te ma kuandetu ni ja junkau san nuu jakue'e, chi sua'a skaku ni'nu ña ni nuu jakue'e yun ―jiña'a Jesús.
42011005	Te suni jiña'a ka ya: ―Vi koka'on ja ndee in maa ni oo in ñayiu ja ndeka tna'a gua'a jin ni. Te nuu sau ñuu jakuaa, ki'in ni ve'e de, te kuña'a ni: “Ñani, tanuu ni uni xtaa ni, na kaa in tee jini tna'a jin san,
42011006	chi vi inka ni kee de ve'e san ja vaji jika de, te tu sa'un na xtaa ka neva'a san ja kaa de”, kuña'a ni.
42011007	Te kachi tee yun ndee kunu ini ve'e de: “Ma koxna'a ña ni, chi ja ndesi gua'a ye'e san, te ja katuu va'a san jin suchi kueli san, te ma kuu ja ndakoo san ja taa san”, kachi de.
42011008	Te ka'an san ja visi ma ndakoo de ja ndeka tna'a gua'a ni jin de, su vija tu kuini de ja nunuu nunuu koxna'a ni de, guaa ndakoo de te taa de ndi'i nagua ja'ni ña jin ni.
42011009	Te yun guaa suni ka'an san: Vi kakan ni nuu ia Dios, te na taa ya. Vi nduku ni, te vi ni'i ni. Vi kana ni, te na ndakune ia Dios ye'e.
42011010	Chi ndi'i ñayiu jikan, te ni'i. Te na in nduku, te ndani'i. Te na in kana, te ndakune ia Dios ye'e.
42011011	’Axi nuu ja ndee in maa ni kuu tata, te nuu ja jikan se'e ni in xtaa, ¿te a kuña'a ni in yuu? Axi nuu ja jikain in chiaka, te ¿a kuu ini ni ja kuña'a ni in koo ja kai?
42011012	Axi nuu jikain in ndiuu, te ¿a kuña'a ni in ndilo'lo ja kai?
42011013	Su nuu ja maa ni ja ka kuu ni ñayiu kue'e, te ka jini ni vi kuña'a ni jagua'a nuu se'e ni, te vi'i ka tu maa Tata Dios oo ndee andivi, chi taa ya Espíritu maa ya nuu ja na vi kakan ni ―jiña'a Jesús.
42011014	Ni tau Jesús tachi xeen ja ni ndasa'a ñi'i in tee. Te nuu ni kana tachi xeen yun, te ni kuu ni ndaka'an tee yun, te vi ndi'i ñayiu ni ka sa'u kuii kuiti ini ja siun ni kuu.
42011015	Su sava ñayiu ni ka ka'an: ―Jin jaka'nu maa tachi ka'nu nani Beelzebú tau tee ya'a sava ka tachi xeen yun.
42011016	Te sava ka ñayiu ni ka kuini ja vi koto tnuni ña jin ya, te ni ka jikain ja na sa'a ya in tniuu ka'nu ja vaji ichi andivi.
42011017	Su Jesús, chi ni jini ya ja siun ka ndakani ini ñayiu yun, te jiña'a ya: ―Ndi'i ñuu nuu ka sa'a siin tna'a ñayiu, ka jinkondei ka jaxin tna'a, te ndisa maa ni mai ka xnaa tna'i. Te ñayiu in ve'e ja ka sa'a siin tna'i, chi ka jaxin tna'i, te ma kuu ka ja vi koo nika'nui.
42011018	Te suni saa kuu jin Tachi, chi nuu ja na jinkondee ja vi kaxin tna'a ndisa maa, ¿te naxa kuu kotatnuni ka? Ka'an san tno'o ya'a, chi ka ka'an maa ni ja jin jaka'nu maa tachi ka'nu nani Beelzebú, tau san sava ka tachi ini anu ñayiu.
42011019	Su nuu ja jin ma'ñu sagua tachi ka'nu skunu san sava ka tachi, te ¿na in ni jiña'a jaka'nu nuu tee ka skua'a jin maa ni, ja ka tau de tachi? Te tee yun ka kuu ja vi ka'nde ndaa kuechi ni.
42011020	Su nuu ja jin jaka'nu maa ia Dios, tau san Tachi, te yun kei ka'an ja oo ya tatnuni ya nuu ka oo maa ni ya'a.
42011021	’Te nuu ja in tee ndakui ja jito ve'e maa de oo de jin kua'a yuchi jin machete, te kukanu ini de ja tu sa'un nagua ndoñu'u ve'e de.
42011022	Su nuu na kii inka tee ndakui ka saa maa de, te kundee tee yun siki de, te kindee ndi'i tee yun ja kukanu ini de, te sa'a maa tee yun nagua kuini de, te vi ndaka'nde de ndatniuu ve'e yun.
42011023	’Chi ñayiu ja tu chituu ña jin san, chi ndakoi siki san. Te ñayiu ja tu ka ndaxtutu jin san, chi jatenui ñayiu vaji nuu san.
42011024	’Te nuu kana in tachi kue'e ni ñu'u ña jin in ñayiu, te kua'an jiondita in nuu ñu'u yichi nduku ndenu ndatatu. Su nuu tuu, te ka'an: “Na ndajiokuion ve'e nuu ni keo ja vajio”, kachi.
42011025	Te nuu ndajiokuiin tachi yun, te nuku'un ini anu ñayiu yun na kuinio in ve'e ja ni ka ndaxtaa vi ni ka ndaskutu vii.
42011026	Yun te ki'in jinkuaka uja tachi kue'e ndeva'a ka saa maa, te ndajinokuei te kiukuei te vi koo ini anu ñayiu yun. Nuu saa, te kue'e ndeva'a ka ñayiu kokui saa jaxtnañu'u ―jiña'a ya.
42011027	Vi nini ka'an ya tno'o ya'a, te ni kana jaa in ña'a oo ne'u ñayiu ni ka kututu yun, te jiña'a ña: ―Na ta'u na ndetu ña'a ni skaku ña vi ni skaxin ña jin ni ―jiña'a ña.
42011028	Te jiña'a ya: ―Su na ta'u na ndetu ka maa ñayiu nini tno'o ia Dios, te skunkui ―jiña'a ya.
42011029	Te nuu ni ka kututu ka ñayiu, te jiña'a Jesús: ―Ñayiu ka oo tiempu vitna, chi inu kue'e ndeva'i, chi ka jikain ja na sa'a san in tniuu ka'nu, su tu ka na tniuu ka'nu sa'a san, chi maa ni nagua ni ndo'o Jonás ndee jana'a.
42011030	Chi nagua ni okuu Jonás in seña ja ni ka jini ñayiu ñuu Nínive, te suni saa ni kokuu jin sein, ja kuu san Se'e Teyii, chi kokuu san in seña nuu ñayiu ka oo tiempu vitna.
42011031	Te suni ndakoo in ña'a ni okuu reyna ni otatnuni ichi sur, kiuu sandaa ia Dios kuechi, te xtavi kuechi ña jin ñayiu ka oo tiempu vitna, chi jika ndeva'a ñuu ña'a yun, su ni kii ña ni onini ña tno'o ndichi ni ka'an rey Salomón. Te ka'nu ka kuu maa san ja oo san ya'a, saa rey Salomón.
42011032	Te vi ndakoo ñayiu ñuu Nínive kiuu sandaa ia Dios kuechi, te vi xtavi kuechi ñai jin ñayiu ka oo tiempu vitna. Chi ni ka ndatna'u ini ñayiu ñuu Nínive yun, te ni kiukuei ichi ia Dios nuu ni ka onini tno'o va'a ia Dios ja ni kaxtno'o Jonás. Te ka'nu ka kuu maa san ja oo san ya'a, saa Jonás ―jiña'a Jesús.
42011033	Te suni jiña'a ka ya: ―Tu na in ñayiu ka jinio ja xtnui in lámpara, te tayu'i axi chi'i chii in jatnu, chi sua'a sonee sukuin nagua ja kondijin kiukuei ñayiu ini ve'i.
42011034	Te nduchi nuu ni kuu in lámpara ja ye'e nii nuu yiki kuñu ni. Te nuu ja ka oo va'a nduchi nuu ni, te ye'e nii nuu yiki kuñu ni. Su nuu ja tu ka oo va'a nduchi nuu ni, te nii yiki kuñu ni oo nuu ñunee.
42011035	Te koto va'a ni maa ni ja ndakani gua'a ini ni, te koo ni nuu ye'e ni'nu ndija, nagua ja ma ndakani kue'e ini ni ja koo ni nuu nee.
42011036	Chi nuu ja ye'e nii nuu yiki kuñu ni, te ma kuu sa'a ni jakue'e, chi kuni kaji kuiti ni ja sa'a ni java'a, na kuinio in lámpara ja ye'e ni'nu ―jiña'a Jesús.
42011037	Nuu ni ndi'i ni ka'an Jesús, te ni ka'an ña in tee kuu fariseo ja ki'inkuei ya ve'e de, vi kaa ya xtaa. Te nuu ni jinokuei ya, te ni ka jinkoo ya nuu mesa.
42011038	Te nuu ni jini tee kuu fariseo yun ja tu ni ndanda'a ya ama ka ja kaa ya xtaa, te vi ni sa'u kuii ini de ja tu skunkuu ya nagua oo costumbre.
42011039	Su yun te jiña'a Jito'o Jesús nuu de: ―Maa ni ja ka kuu ni tee fariseo, chi ka ndakate ni yata vasu jin yata ko'o, su ichi ini oo chitu jin jatne'e. Te suni saa ka kuu maa ni, chi ka oo chitu ni jin tniuu kui'na vi jane'e jayichi.
42011040	¡Se'e tee vasa! ¿A tu ka jini ni ja ia ni sa'a ichi yata kuu ia ni sa'a ichi ini?
42011041	Vi skuta'u ni nagua ka neva'a ni nuu ñayiu ka kunda'u jin ndee ini ndee anu ni, nagua ja vi nduvii ni.
42011042	’¡Nda'u ni ka maa ni, tee fariseo! Chi ka soko ni nuu ia Dios uxi ja ciento menta vi ruda vi ndi'i nuu yuku kuii ja ka jitu ni, nagua ni tatnuni ia Dios nuu Moisés ja vi sa'o. Su tu ka skunkuu ni ja vi sa'a ndaa ni jin ja vi kutoo ni ia Dios. Chi ya'a kuu ja kanuu ka ja vi sa'a ni, te suni ma vi xndendoo ni ja vi soko ni nuu ya.
42011043	’¡Nda'u ni ka maa ni, tee fariseo! Chi ka junkuaan ini ni ja vi jinkoo ni nuu oo jayiñu'u ini ve'e ii sinagoga, vi suni ka kuini ni ja vi ka'an yiñu'u ndeva'a ñayiu jin ni nuu ka nukuntna'a ni jin nuu ya'u.
42011044	¡Nda'u ni ka maa ni, tee ka kaxtno'o Ley Moisés vi tee ka kuu fariseo, se'e ndijani ini! Chi ka kuu ni na kuinio yau ñaña ja tu ndijin oo, te ka ya'a ñayiu siki, su tu ka jini nagua oo yun ―jiña'a ya.
42011045	Te ni ka'an in tee kaxtno'o Ley Moisés, te jiña'a de: ―Mastru, nuu ka'an ni siun, te suni kane'e ña ni jin ndee sein ―jiña'a de.
42011046	Te jiña'a ya: ―¡Nda'u ni ka maa ni, tee ka kaxtno'o Ley Moisés! Chi ka skuiso ni ñayiu in ja vee ndeva'a ja ma vi kundei vi kondisoi. Su tu ka chituu sa'un ni jin.
42011047	¡Nda'u ni ka maa ni! Chi ka sa'a ni ve'e siki yau ñaña tee ni ka ndakani tno'o ia Dios ndee jana'a, ja ni ka ja'ni ndi nija'nu maa ni.
42011048	Su ja ka sa'a ni siun jinkui'nu inio ja ka ka'an ni ja vatuka ni ka sa'a ndi nija'nu ni, chi suu de ni ka ja'ni ña, te maa ni ka sa'a ve'e siki yau ñaña yun.
42011049	’Te yun guaa ndee jana'a ja ni ka'an ia Dios in tno'o ndichi, te jiña'a ya: “Tetniuu rin tee vi ndakani tno'o rin vi tee chitniuu rin ja vi xtutenuu de tno'o rin, su sava de vi ka'ni ña ñayiu vi sava de vi sondikin ñai”, jiña'a ya.
42011050	Te yun guaa nuu ñayiu ka oo tiempu vitna ndakan tno'o ia Dios siki ndi'i tee ni ka ndakani tno'o ia Dios ja ni ka ja'ni ndi nija'nu ni ndee kiuu nuu ni jinkoo jaa ñuyiu.
42011051	Keja'a jin ndee Abel, te kenta jin ndee Zacarías, tee ni ka ja'ni ñayiu ma'ñu sagua altar ne'u ve'e ii maa veñu'u ka'nu. Te yun guaa ka'an san jin ni ja nuu ñayiu ka oo tiempu vitna ndakan tno'o ia Dios taka kuechi yun.
42011052	’¡Nda'u ni ka maa ni, tee ka kaxtno'o Ley Moisés! Chi ka jasi ni ichi ja vi jinkui'nu ini ñayiu tno'o ia Dios, te vini maa ni tu ka jinkui'nu ini ni, te ni ja tu ka jandetu ni ja vi jinkui'nu ini ñayiu ―jiña'a Jesús.
42011053	Te nuu ni ka'an ya tno'o ya'a, te ni ka kiti ini ndeva'a tee ka kaxtno'o Ley Moisés vi tee ka kuu fariseo, te ni ka jinkondee de ka xtichi ña de jin kua'a tno'o vijin.
42011054	Chi ka kuini de ja na kanakau ya jin tno'o ka'an ya, nagua ja kuu vi ka'an kuechi de siki ya.
42012001	Te vi nini siun kuu, te ni ka kututu kua'a ndeva'a ñayiu, te vi sua'a ka jexin ni'nu tna'i ja kua'a ndeva'i kuu. Te ni jinkondee Jesús ka'an ya xtnañu'u ka nuu tee ka skua'a jin ya, te jiña'a ya: ―Vi koto gua'a ni maa ni, te ma vi sa'a ni nagua ka sa'a tee ka kuu fariseo, ja tu ka skunkuu de nagua ka kaxtno'o de.
42012002	Chi tu na in guaa kuu ja koyu'u ja ma tuu ndijin, te ni in maa kuu ja kiyu'u, chi ndi'i tuu ndijin, te vi kuni ñayiu.
42012003	Te yun guaa ndi'i tno'o ja ka ka'an yu'u ni nuu nee, kejioo ndijin ja vi kuni taka ñayiu. Te ndi'i tno'o ja ka ka'an yu'u ni nduso'o inka ñayiu ja oo ini ve'e, ndi'i tno'o yun kejioo ja vi kana jaa ñayiu ndee siki ve'e ―jiña'a Jesús.
42012004	Yun te jiña'a ka ya: ―Ka'an san nuu maa ni, vi amigo, ja ma vi koyu'u ni ja ja'ni ña jin ni, chi tu nagua kuu ja sa'a ka.
42012005	Su kaxtno'o san na xiin nuu guaa vi koyu'u ni: Vi koyu'u ni nuu ia Dios, chi maa ya guaa kuu ndakindee ya ja ka teku ni, te suni ndiso tniuu ya ja tnaa ña ya nuu andeya. Te nuu maa ya guaa vi koyu'u ni.
42012006	’Su vi kondia'a ni ja tisala, chi tu ka ndee ya'u ti, chi ndee u'un ti ja uu pesu. Te vini saa, te ni in ti, tu ndunaa ini ia Dios ja jito ya ti.
42012007	Te ¿ndee ka maa ni ja ndunaa ini ña ia Dios? Te ndee ixi xini ni na'a ya nasaa ka kuu. Te ma vi koyu'u ni, chi ka ndee ya'u ka maa ni saa taka tisala kueli yun.
42012008	’Te ka'an san ja ndi'i ñayiu ka ndaa yu'u nuu sava ka ñayiu ja ka kandija ñai jin san, te suni sein, ja kuu san Se'e Teyii, chi suni ndaa yu'u san nuu ia ka jinokuechi nuu Tata Dios ja ka kandija ñai jin san.
42012009	Su na ñayiu tu ndaa yu'u ja kandija ñai jin san nuu ñayiu ñuyiu ya'a, te suni ma ndaa yu'u san nuu ia ka jinokuechi nuu Dios ja ka kandija ñai jin san.
42012010	Kuaka'nu ini ia Dios jin ñayiu kane'e ña jin sein, ja kuu san Se'e Teyii, su ma kuaka'nu ini ya jin ñayiu kane'e ña jin Espíritu ya.
42012011	Nuu ka jaka ña ja ka kanakau ni nuu nda'a tee ka tatnuni nuu ve'e ii sinagoga, axi nuu nda'a tee ka ja'nde kuechi, axi nuu nda'a tee ka netniuu, te ma vi kondi'ni ni naxa vi ka'an ni'nu ni ja ja'a ni, axi naxa vi kuña'a ni.
42012012	Chi nuu kuyatni ja vi ka'an ni, te kaxtno'o maa Espíritu ia Dios na tno'o kuu ja vi ka'an ni ―jiña'a Jesús.
42012013	Te ne'u ñayiu yun ni kee in tee, te jiña'a de nuu Jesús: ―Mastru, ka'an ni nuu ñani san ja na ka'nde de ja ni'i san ja sa'a jajin san ―jiña'a de.
42012014	Te jiña'a Jesús: ―Ñani, tu na in ni jani ña jin san ja koka'nde san kuechi axi ja koka'nde san nagua ka neva'a ni ―jiña'a ya.
42012015	Yun te jiña'a ya nuu ndi'i ñayiu yun: ―Vi koto va'a ni maa ni ja ma vi ndioo ini ni ja vi koneva'a kua'a ni, chi masu nuu kua'a ja ka neva'a ñayiu vaji ja ka tekui ―jiña'a ya.
42012016	Yun te ni ka'an jioni'ni ya, te jiña'a ya: ―Ni oo in tee kuika ja ni kuva'a vii ndeva'a nuu ñunde'i de.
42012017	Te ni ndakani ini de jin anu de: “¿Naxa sa'o, te tu ndee nune ja tava'o ja ni kee nuu ñunde'io?” kachi de.
42012018	Yun te ni ndakani gua'a ini de, te ni kachi de: “Sua'a na sa'o: na kanio yaka ya'a, te na ndasa'o ja na'nu ka, nagua ja yun tava'o ndi'i ja ni kee nuu ñunde'io vi taka ja neva'o.
42012019	Yun te na ndatatuo, chi ja ni tava'a kua'o nagua ja kokao kua'a kuia, te na kaa na ko'o vi na kusii inio, chi tu nagua ja'ni ka ña jion”, kachi de.
42012020	Su yun te jiña'a ia Dios: “Tee vasa, vi jakuaa vitna kuu ron, te ¿na in kuu ja kendoo jin ndi'i ja ni tava'a ron jian?” ―jiña'a ya―.
42012021	Te saa kuu jin taka ñayiu ka ndioo ini ja vi kuu kuikai ñuyiu ya'a, su ka kunda'ui nuu ia Dios ―jiña'a Jesús.
42012022	Yun te jiña'a Jesús nuu tee ka skua'a jin ya: ―Ma vi kondi'ni ni nagua kuu ja vi kaa ni ja vi koteku ni, axi nagua vi kui'nu ni.
42012023	Chi ja ndee ya'u ka kuu anuo masu ndei jao, te suni ndee ya'u ka yiki kuñuo masu sa'un ni'nuo.
42012024	Vi kondia'a ni tikaka, ja ni tu ka jitu ti, ni tu ka ndaxtutu ti ja vi kaa ti, ni tu ka neva'a ti yaka ti. Su visi ni saa, te jiña'a ia Dios ja ka jaa ti. Te vi'i ka tu maa ni, te ka ndee ya'u ka ni nuu ia Dios saa kiti ndagua yun.
42012025	Te visi na vi kondi'ni ndeva'a ni, su ma kuu vi ndaskua'nu ni yiki kuñu ni ni in yiki.
42012026	Te nuu ja vi ni in tniuu luluu ma kuu vi sa'a ni, te ¿nau ja ka ndi'ni ni ja ja'a sava ka ndatniuu?
42012027	’Vi kondia'a ni naxa ka ja'nu ita yuku ja luu ka ndaa, te ni tu ka satniuu, ni tu ka kunu. Su sein chi ka'an san sua'a: Ja ni Salomón jin ndi'i javii ni oneva'a de, te ni tu ni oni'nu de nagua luu ka ndaa ita yun.
42012028	Chi nuu ja saa skui'nu ia Dios jin yuku yun ja vitna oi, te xtnee vija kei nuu ñu'u ja kai, te vi'i ka tu maa ni ja ma skui'nu ña ya, visi tu ka kandija gua'a ni.
42012029	Yun guaa maa vi kondi'ni ni nagua kuu ja vi kaa ni, vi ja vi ko'o ni, te ni ma vi koyu'u ni.
42012030	Chi ndi'i ya'a kuu ja ka nduku ñayiu ñuyiu. Su Tata Dios, chi ja jini ya nagua kuu ja ka ja'ni ña jin ni.
42012031	Te gua'a ka kuu ja vi nduku ni ja vi koo ni nuu tatnuni ia Dios, te na'a maa ya ja taa ya ndi'i nagua ka ja'ni ña jin ni ―jiña'a Jesús.
42012032	’Ma vi koyu'u ni, ja ka kuu ni na kuinio in taju luluu ndikachi san, chi ni junkuaan ini Tata Dios ja taa ya nuu tatnuni ya vi koo ni.
42012033	Vi xiko ni ja ka neva'a ni, te vi kuña'a ni xu'un nuu ñayiu ka kunda'u. Vi sa'a ni na kuinio in itni ja tu kuu tu'u, te vi skaya ni jakuika vi koneva'a ni guaa ndee andivi, nuu ma kuu ja kiuu kui'na, te ni ma kiuu tikixin ja xnaa ti.
42012034	Chi nuu oo jakuika ka neva'a ni, te suni yun vi koo anu ni.
42012035	’Vi kotua'a ni, te vi ndaxnuu ni lámpara ni.
42012036	Te vi kokuu ni na kuinio in tee jinokuechi ja ndetu de ja ndajiokuiin jito'o de, ja kua'an tee yun in viko tnanda'a. Te vija oo tua'a de ndetu de nagua ja nuu na kana tee yun ye'e, te ñama ndakune de.
42012037	Na ta'u na ndetu tee jinokuechi yun nuu ja ndito de nuku'un ña jito'o de nuu ndajino tee yun. Te ka'an ndandaa san ja juntaa ña maa jito'o yun nuu mesa, te vi maa de kunukuechi ja jione'e de ndei kaa tee jinokuechi yun.
42012038	Te na ta'u na ndetu tee jinokuechi nuu ja ndito de nuku'un ña jito'o de, visi vi ñuu sagua axi nuu makundikin ndenta jito'o de.
42012039	Su vi kuni maa ni tno'o ya'a: ja nuu ja siun, te jini in tee xiin ve'e na ore kenta kui'na, chi kondito de, te ma kuandetu de ja kiuu kui'na yun ve'e de ja su'u.
42012040	Te suni saa ni maa ni, vi kotua'a ni, chi ore ja tu ka nee ini ni, te ndenta sein, ja kuu san Se'e Teyii ―jiña'a Jesús.
42012041	Yun te ni jikan tno'o Pedro: ―Jito'o san, ¿a nuu maa sein ja ka skua'o ka'an ni tno'o jioni'ni ya'a, axi nuu ndi'i ñayiu ka'an ni? ―jiña'a de.
42012042	Te jiña'a Jito'o Jesús: ―¿Ndee tee kuu tee jinokuechi ndaa nuu jito'o de, te jinkui'nu gua'a ini de ja chitniuu ña jito'o de ja na kokoto de ve'e tee yun, te na kokuña'a de ja vi kokaa sava ka ñayiu ka jinokuechi yun jin ore?
42012043	Na ta'u na ndetu tee jinokuechi yun ja nuu ndii jito'o de, te nuku'un ña de ja skunkuu gua'a de ndi'i tniuu ni teku tniuu de.
42012044	Chi ka'an ndaa san ja chitniuu ña jito'o de yun ja suu de kotatnuni nuu ndi'i ja neva'a tee yun.
42012045	Su nuu na ndakani ini tee jinokuechi yun jin anu de: “Ma ndajiokuiin yachi jito'o”, te jinkondee de kani de sava ka tee vi ña'a ka jinokuechi yun, te jinkoo de kaa de vi ko'o de vi jini de.
42012046	Te sanaa ni, te ndajino jito'o de kiuu tu nee tu kuu ni ini de vi ore ja tu jini de. Te kani ndeva'a ña tee yun, te tnaa ña de nuu vi tniuya'u tee kue'e yun yika kuechi de jin ñayiu tu ka kandija.
42012047	’Chi tee jinokuechi ja jini de naxa junkuaan ini jito'o de, te tu sa'a tua'a de ja skunkuu de, tee yun, chi kua'a ka jichi kani ña jito'o de.
42012048	Su tee jinokuechi ja tu jini de ja jakue'e kuu ja sa'a de, chi joo ni kani ña jito'o de. Chi ñayiu xiin nuu ni jiña'a kua'a ka Jito'o, te suni kua'a ka ndakan de nui. Te ñayiu ja kukanu gua'a ka ini ña de, chi kua'a ka kakan de nui ―jiña'a ya.
42012049	Te jiña'a ka Jesús: ―Sein, chi vaji san ja skuikin san ñu'u nuu ñuyiu ya'a, te kuini san ja sua'a, te vi uun ni ni na kanda'a ñu'u.
42012050	Su tna'a san kua'a tnundo'o, te yun guaa kusuchi ndeva'a ini san, guaa ndee na skunkuu.
42012051	Ka ndakani ini ni ja ni kee san ja vi koo mani ni jin ñayiu. Su ka'an san ja ña'a, chi saa sua'a ja vi sa'a siin tna'a ñayiu.
42012052	Chi ndee vitna jin kiuu kua'on, vi jinkondee ñayiu in ve'e vi kuu siin ja ja'a san. Te vi ndakoo uni siki ui, te ui siki uni.
42012053	Te vi sa'a siin tna'a yua jin se'e, vi se'e jin yua, vi si'i jin se'e si'i, te se'e si'i jin nanai, vi janu jin nana xiso, vi nana xiso jin janu ―jiña'a Jesús.
42012054	Te suni jiña'a Jesús nuu ñayiu kua'a yun: ―Nuu ka jini maa ni ja ndututu viko ichi nuu kee nikandii, te ka ka'an ni ja kuun sau, te vi saa ndija kuu.
42012055	Te nuu jinki'i tachi nana nuu ichi sur, te ka ka'an ni ja sa'a i'ni, te vi saa ndija kuu.
42012056	¡Se'e ndijani ini! ¿Naxa kuu taka seña andivi vi nuu ñu'u ja ka jinku'un ini ni, te naxa kuu seña ja sa'a maa san vitna ja tu ka jinkui'nu ini ni? ―jiña'a ya.
42012057	Te jiña'a ka Jesús: ―¿Te nau ja tu ka sa'a ndaa maa ni kuechi ni ja kuu ndaa?
42012058	Chi nuu na in ñayiu ka'an kuechi siki ni, te konuu ini ni ja sa'a ndaa ni jin ñayiu yun nuu ichi kua'ankuei ni, ama ka ja kanakau ni nuu nda'a tee netniuu. Chi nuu tuu, te ndasia'a ña de nuu nda'a tee ja'nde kuechi, te tee ja'nde kuechi yun ndasia'a ña de nda'a ndaja'a, te vi kasi ña tee yun vekaa jin ni.
42012059	Te ja saa, chi ka'an san ja ma yaa ni yun vi guaa ndee tniuya'u ndi'i ni ja ndita ni ―jiña'a Jesús.
42013001	Te vi maa kiuu saa ni jinokuei sava tee ni ka ndakani nuu Jesús naxa ni sa'a Pilato jin ndee saa tee ñuu Galilea, ja vi maa ore ka ja'ni de kiti ja vi soko de nuu ia Dios, te ni ja'ankuei soldado Pilato, te ni ka ja'ni de tee Galilea yun.
42013002	Te jiña'a Jesús: ―¿A ka ndakani ini ni ja ka oo ndeva'a ka kuechi tee yun saa sava ka ñayiu ñuo, yun guaa siun ni ka ndo'o de?
42013003	Su ka'an san ja ña'a. Su nuu ja ma vi ndatna'u ini ni nuu yika kuechi ni, te suni saa ni vi kuu ni.
42013004	¿Axi ka ndakani ini ni ja xa'un uni ñayiu ni ka ji'i ja ni tavi ña torre Siloé, chi ka oo ndeva'a ka kuechi saa sava ka ñayiu ñuu Jerusalén, yun guaa siun ni ka ndo'i?
42013005	Su ka'an san ja ña'a. Su nuu ja ma vi ndatna'u ini ni nuu yika kuechi ni, te suni saa ni vi kuu ni ―jiña'a Jesús.
42013006	Yun te ni ka'an jioni'ni Jesús, te jiña'a ya: ―Ni oo in tee ni oneva'a in tnu tichi iuu, nukuiin ma'ñu sagua nuu ka oo xtnuu kuii de. Te ni ja'an de ni nduku de kiti vixin nuu tnu, su tu nagua ni ni'i de.
42013007	Yun te jiña'a de nuu tee jito xtnuu kuii de yun: “Vitna jino uni kuia ja kii kutu san ja ndaxtutu san tichi iuu, te vini ja in jichi tu ni'i san ti. Te yun guaa ka'nde ni tnu, nagua ja ma kosa'a tneñu uun tnu nuu ñu'u san”, jiña'a de.
42013008	Yun te jiña'a tee jito xtnuu kuii yun: “Xndoo ni tnu, visi ja kuia ya'a, te na xtaya san ndu'u tnu vi na tnaa san ja'an.
42013009	Kondio'ni axi sasaa te kuun kiti vixin tnu, axi nuu ja tuu, te ka'nde ni tnu”, jiña'a de ―ni ka'an Jesús.
42013010	In kiuu ndatatu oo Jesús ve'e ii sinagoga, kaxtno'o ya nuu ñayiu.
42013011	Te yun oo in ña'a ni ndutoso yata, te ja ni kuu xa'un uni kuia ku'u ña ni sa'a espíritu tachi, te tu ni kuu sa'un ja ndundaa yata ña.
42013012	Te nuu ni jini Jesús jin ña, te ni kana ña ya ja ni jino ña, te jiña'a ya: ―Xixi, ja ni kujioo kue'e ni ―jiña'a ya.
42013013	Te ni sonee ya nda'a ya siki ña. Te vi nuu saa ni ndundaa yata ña, te ni jinkondee ña ndakuanta'u ña nuu ia Dios ja ni nduva'a ña.
42013014	Su ni kiti ini tee kuu nija'nu nuu ve'e ii sinagoga yun ja siun ni ndasa'a Jesús ña'a yun kiuu ndatatu, te jiña'a de nuu ñayiu ka oo yun: ―Iñu kiuu ka neva'o ja vi satniuo, te kiuu yun kikuei ni ja vi kutatna ni. Su kiuu ndatatu, chi ma kuu ―jiña'a de.
42013015	Yun te jiña'a Jesús: ―¡Se'e ndijani ini! ¿A tu ka ndajin in in maa ni isndiki ni axi mentu ni kiuu ndatatu ja ki'inkuei ni jin ti ja vi ko'o ti ndute?
42013016	Te ña'a ya'a ja suni in ndikin tata Abraham kuu ña, te ja ni kuu xa'un uni kuia nu'ni ña nuu kue'e ni sa'a Tachi. Te ¿a masu vatuka kuu ja ndajin san ña, visi kiuu ndatatu kuu vitna? ―jiña'a ya.
42013017	Te nuu ni ka'an ya tno'o ya'a, te ni ka kukanoo ndi'i tee ka ka'an u'u ña jin ya. Su kua'a ñayiu ni ka kusii ini nuu ni ka jini ja ni sa'a ya in tniuu vii ndeva'a.
42013018	Te jiña'a Jesús: ―¿Nagua kuu ja kintna'a inuu jin naxa tatnuni ia Dios, te nagua kuu ja skintna'a inuu jin san?
42013019	Naxa tatnuni ia Dios kuu inuu jin ndikin yuku stancia, ja ni ki'in in tee, te ni skute de nuu ñunde'i de. Ni jite te ni ja'nu, te ni kuu in yutnu ka'nu, te vi ndee kiti ndagua ka tnaa ti taka ti nuu nda'a tnu.
42013020	Te jiña'a ka Jesús: ―¿Nagua kuu ja kintna'a inuu jin naxa tatnuni ia Dios?
42013021	Naxa tatnuni ya kuu inuu jin levadura, ja ni ki'in in ñasi'i, te ni saka ña nuu uni tija'an yujan triu, vi guaa ndee ni kiuu ndo'o ndi'i yujan yun ―jiña'a Jesús.
42013022	Te nuu ñu'u ichi Jesús ja kua'an ya Jerusalén, ni kaxtno'o ya tno'o ia Dios nuu ñayiu ñuu na'nu vi ñuu kueli.
42013023	Te ni oo in tee ni jikan tno'o ña jin ya, te jiña'a de: ―Jito'o san, ¿a joo ni ñayiu skaku ni'nu ia Dios? ―jiña'a de. Te jiña'a Jesús:
42013024	―Vi nduku ndee ni ja kiukuei ni ye'e kuiñi, chi ka'an san ja kua'a ñayiu vi kuini ja kiukuei, su ma kuu kiukuei.
42013025	Chi kiuu na ndakoo tee xiin ve'e ja ndakasi de ye'e, te maa ni, nuu ja vi kendoo ni ye'e, te vi jinkondee ni vi kana ni yuye'e: “Jito'o san, ndakune ni ye'e, na kiukuei san”, vi kuña'a ni. Su kachi de: “Tu jini ña san na ñayiu ka kuu ni”, kachi de.
42013026	Yun te vi jinkondee ni vi ka'an ni: “Jito'o san, maa san ka kuu ja vi in ni ni ka jaa ni ka ji'o, vi nuu ya'u ñuu san ni kaxtno'o ni tno'o ni”, vi kuña'a ni.
42013027	Su yun te kachi de: “Ja ni ka'an san ja tu jini ña san na ñayiu ka kuu ni. Vi kujioo ni nuu san, chi ñayiu ka sa'a jakue'e ka kuu ndi'i ni”, kachi de.
42013028	Te yun vi nda'i vi kana ni, te vi ndaka'ñi no'o ni nuu vi kuni ni Abraham vi Isaac vi Jacob jin ndi'i tee ni ka ndakani tno'o ia Dios, ja ka oo de nuu tatnuni ia Dios. Te maa ni, chi vi kendoo ni ye'e.
42013029	Chi kikuei ñayiu ichi nuu kana nikandii, vi ñayiu ichi nuu kee ya, vi ñayiu ichi norte jin ichi sur ja vi jinkoi nuu mesa ja vi kai xtaa nuu tatnuni ia Dios.
42013030	Te sava ñayiu ja vitna ka kui ñayiu sandi'i, te sui vi nduu ñayiu xtnañu'u ja kiukuei nuu tatnuni ia Dios. Te ñayiu xtnañu'u vitna, vi ndui ñayiu sandi'i ja kiukuei nuu tatnuni ya ―jiña'a Jesús sua'a.
42013031	Te vi maa kiuu saa, ni jinokuei tee ka kuu fariseo, te ka jiña'a de nuu Jesús: ―Kee ni ya'a, te kua'an ni, chi kuini Herodes ja ka'ni ña de ―ka jiña'a de.
42013032	Te jiña'a Jesús: ―Kua'ankuei ni te vi kuña'a ni nuu va'u jian ja koo san ya'a vitna vi xtnee ja tau san tachi vi ndasa'a san ñayiu ka ku'u, te kiuu kuu uni te xndi'i san tniuu sa'a san.
42013033	Chi nini kuu ja kiondita san vitna vi xtnee vi isa, te saa ndenta san Jerusalén, chi tu na in tee ndakani tno'o ia Dios ja kuu de inka lado, chi maa ni Jerusalén ka ji'i de ―jiña'a ya.
42013034	Yun te jiña'a ya nuu ñuu Jerusalén: ―Jerusalén, Jerusalén, roon ja ja'ni ron tee ka ndakani tno'o ia Dios, vi kani yuu ron tee ni tetniuu ya, ¡nasaa jichi ni kuini rin ja ndaxtutu rin se'e ron na kuinio in chiuun ja ndachindijin ti se'e kueli ti, su tu ni kuini ron!
42013035	Su kona'a ron ja kendoo nda'u kendoo kee ve'e ron. Te ka'an rin ja ma kuni uun ka ña ron guaa ndee na kenta kiuu vi kachi ñayiu: “Na ta'u na ndetu ia vaji jin jaka'nu maa Jito'o Dios ja kotatnuni ya”, vi kachi ―jiña'a ya.
42014001	In kiuu ndatatu ni ja'an Jesús ve'e in tee kuu nija'nu nuu tee ka kuu fariseo, ja ni jaa ya xtaa. Te ka oo sava ka tee ka kuu fariseo ka ndia'a yu'u ña de.
42014002	Te suni yun oo in tee ni chitu ña kuiñu nukoo de nuu oo Jesús.
42014003	Yun te ni jikan tno'o ya tee ka kaxtno'o Ley Moisés vi tee ka kuu fariseo, te jiña'a ya: ―¿A ka'an nuu Ley ja kuu ndasa'o in ñayiu ku'u kiuu ndatatu, axi ña'a? ―jiña'a ya.
42014004	Su tu ni ka ka'an sa'un de. Yun te ni tnii ya tee ku'u yun, te ni ndasa'a ña ya, te ni ndatetniuu ña ya ja na no'o de.
42014005	Te jiña'a ya nuu tee ka kuu fariseo yun: ―Ndee ni guaa ma ndatau ni se'e ni axi isndiki ni nuu ja na kanakaui in poso, ¿te a masu vi jino ndaa ni ndatau ni jin, visi kiuu ndatatu kuu? ―jiña'a ya.
42014006	Te tu ni kuu vi ndajione'e de ni in tno'o.
42014007	Nuu ni jini Jesús ja vi ndi'i tee ni ka kututu yun ka kaji de nuu na'a yiñu'u ka ja vi konukoo de, te ni ka'an jioni'ni ya, te jiña'a ya nuu de:
42014008	―Nuu ka'an ña in ñayiu ja ki'in ni in viko tnanda'a, ma jino ni te jinkoo ni nuu na'a gua'a ka, chi kana saa jaa in tee kuu ka'nu ka saa maa ni.
42014009	Te ja saa, chi jaa maa tee ni ka'an ña jin nduu ni ja vi koo ni nuu viko yun, te kachi de: “Tanunda'a ni ndakoo ni, chi jian konukoo tee ni kee ya'a”, kachi de. Te ja saa, chi kukanoo ni, te ki'in ni jinkoo ni ndee jasandi'i ni ka.
42014010	Su nuu ja nuu ka'an ña in ñayiu ja ki'in ni in viko tnanda'a, kua'an ni te jinkoo ni ndee sandi'i ni ka, nagua ja nuu jaa tee ni ka'an ña yun, te kachi de: “Ñani, ya'a ni nuu oo gua'a ka ya'a konukoo ni”, kachi de. Te ja saa, chi ni'i ni ja yiñu'u nuu sava ka ñayiu ka nukoo jin ni viko yun.
42014011	Chi nani kuu ñayiu ja sa'a ka'nui mai, te vi sa'a lule ña jin. Te ñayiu ja sa'a luluu mai, te vi sa'a ka'nu ña jin ―jiña'a Jesús.
42014012	Yun te jiña'a ya nuu tee ni jaka ña ja kaa ya xtaa: ―Kiuu kuini ni ja sa'a ni in viko ja vi kaxe'in ñayiu axi vi kaxini, ma ka'an ni ñayiu ka jini tna'a jin ni, te ni ñayiu ka kuu tna'a ni, te ni ñani ni, te ni ñayiu kuika oo yatni jin ni, chi ñayiu yun suni vi ndaka'an ñai kiuu na vi sa'i viko, te ndani'i ni ja ni skuta'u ni jin.
42014013	Te ña'a, nuu ja sa'a ni in viko, te ka'an ni ñayiu ka kunda'u, vi ñayiu ku'u nuu, vi ñayiu ku'u nda'a, vi ñayiu ku'u si'in.
42014014	Te na ta'u na ndetu ka maa ni, chi ñayiu yun ma vi ni'i ja vi ndajione'i. Su kiuu na vi ndateku ndiyi ja ni ka sa'a ndaa nuu ia Dios, te ndani'i maa ni ―jiña'a Jesús.
42014015	Te nuu ni ka'an ya siun, te ni ka'an in tee ka nukoo jin ya nuu mesa: ―¡Na ta'u na ndetu ñayiu kiuu ja kai xtaa nuu tatnuni ia Dios! ―jiña'a de.
42014016	Yun te jiña'a Jesús: ―Ni oo in tee ni sa'a in viko ka'nu ndeva'a ja vi kaxini ñayiu, te ni kana de kua'a ñayiu ja ki'inkuei viko yun.
42014017	Te nuu ni jino ore ja kiukuei ñayiu vi kaxini, te ni tetniuu de in tee jinokuechi nuu de ja jinkuaka tee yun ñayiu, te kuña'a de: “Ne'ekuei ni na ki'on, chi ja ni kuva'a ndi'i ja kaxinio”, jiña'a de.
42014018	Su yun te ndi'i de ni ka ka'an ja na koneka'nu ini tee yun, chi ma ki'inkuei de. Te jiña'a tee xtnañu'u: “Koneka'nu ini ni ja ma ki'in san, chi vi inka ni ndakuaan san in ñu'u san, te ki'in san jinkoto san”, jiña'a de.
42014019	Te jiña'a inka de: “Sein, chi suni ma ki'in san, chi vi inka ni ndakuaan san u'un yunta isndiki san, te kuini san ja koto tnuni san ti, te jikanta'u san ja koneka'nu ini ni”, jiña'a de.
42014020	Te jiña'a inka de: “Koneka'nu ini ni, chi vi inka ni tnanda'a san, te ma nune san ja ki'in san”, jiña'a de.
42014021	’Yun te ni ndajiokuiin tee jinokuechi yun, te ni ndakani ndi'i de nuu jito'o de ja siun ka jiña'a tee yun. Te ni kiti ini jito'o de yun, te jiña'a de: “Kua'an ñama ni taka ichi na'nu vi ichi kueli ka oo ñuu ya'a, te kuaka ni ñayiu ka kunda'u, vi ñayiu ka ku'u nda'a, vi ñayiu ka ku'u si'in, vi ñayiu ka ku'u nuu, na kikuei vi koo viko ya'a”, jiña'a de.
42014022	Yun te nuu kuee ka, te jiña'a tee jinokuechi yun nuu jito'o de: “Ja ni sa'a san nagua ni tatnuni ni, su vini saa, te nune kua'a ka nuu vi konukoo ñayiu”, jiña'a de.
42014023	Yun te jiña'a jito'o nuu tee jinokuechi yun: “Kua'an tuku ni sava ka ichi na'nu vi ichi kueli ja ka oo jika, te tenini ni ñayiu na kikuei nagua na chitu ve'e san.
42014024	Chi ka'an san ja ni in ñayiu ni ka'an xtnañu'u san, ma kiukuei kai ve'e san ja vi kai xtaa”, kachi de ―jiña'a Jesús.
42014025	Te kuakua'a ñayiu ni ka jata ndikin Jesús, te ni jionenuu ya, te jiña'a ya:
42014026	―Nuu ja na in ñayiu kuini ja kondikin ña jin san, te tu kutoo gua'a ka ñai saa nagua kutoi yuai vi si'i, vi ñasi'i vi se'i, vi ñani vi kua'i, vi nagua kutoi mai, te ma kuu ja kondikin ñai ja vi skua'a san jin.
42014027	Chi na ñayiu tu kuini ja kondikin ña jin san ja kuni tnundo'o, te tu jiniu'i ja kokui ñayiu vi koskua'a jin san.
42014028	’Vi koka'on ja ndee in ni kuini ja sa'a ni in torre, te ¿a masu xtnañu'u ka jinkoo ni ndakani gua'a ini ni nuu ja kenta xu'un ni, te jinkondee ni sa'a ni?
42014029	Chi kana saa vi inka skuja ni nuu kavai yun, te ma sino ni, ja saa, chi ndi'i ñayiu ka ndia'a vi kuaku ndee ña jin ni.
42014030	Te vi kachi: “Tee ya'a, chi ni jinkondee de sa'a de, te tu ni kundee de sino de”, vi kachi.
42014031	’Axi vi koka'on ja in rey kuini de ndakoo de ja vi kaxin tna'a de jin inka rey, te ¿a masu xtnañu'u ka jinkoo de ndakani gua'a ini de a kuu ja sa'a de jin uxi mil soldado de, ja vi kaxin tna'a de jin tee vaji jin oko mil soldado?
42014032	Te nuu ja jini de ja ma kuu sa'a de, te ama ka ja vi kitna'a ña tee yun ja vi kaxin tna'a de, te tetniuu de tee vi ka'an ja jikan de ja vi ndatno'o mani de.
42014033	Te suni saa ni ka kuu maa ni, chi nuu ja ma vi ndakani gua'a ini ni ja vi xndoo ni ndi'i ja ka neva'a ni, te ma kuu vi kondikin ña ni ja vi koskua'o.
42014034	’Ka jini ni ja ñii, chi ja gua'a kuu, su nuu ja na nduu uun, te ma kuu ndajiokuiin ja nduu axe tuku.
42014035	Te ni tu jiniu'u ja kee nuu ñu'u, te ni ja nduu ja'an, chi vi nani ja kate ñayiu kuu. Te na in oo so'o ja konini, te na konini ―jiña'a Jesús.
42015001	Ndi'i ñayiu ni ka oxtutu xu'un impuestu ja kuano'o Roma jin sava ka ñayiu ka sa'a yika kuechi, ni ka jintna'a ja vi konini tno'o kaxtno'o Jesús.
42015002	Te yun guaa ni ka ka'an ndee ña tee ka kuu fariseo vi tee ka kaxtno'o Ley Moisés, te ka jiña'a de: ―Tee ya'a, chi janta'u de ñayiu ka sa'a yika kuechi, vi in ni ka jaa de xtaa ―ka kachi de sua'a.
42015003	Yun te ni ka'an jioni'ni Jesús, te jiña'a ya:
42015004	―Vi koka'on ja ndee in ni neva'a in ciento ndikachi, te ni ndoñu'u in ti. ¿A masu xndoo ni kuun xiko xa'un kuun kiti yun yuku, te ki'in ni nunduku ni kiti ni ndoñu'u yun ndee ndani'i ni ti?
42015005	Te nuu ndani'i ni ti, te ¿a masu vi ndasonee ni ti nuu soko ni, te kuano'o sii ini ni?
42015006	Te nuu ndajino ni ve'e ni, te ndaxtutu ni ñayiu ka ndeka tna'a gua'a jin ni vi ñayiu ka oo yatni jin ni, te kuña'a ni: “Vi kusii ini ni na vi kusii inio, chi ni ndani'i san ndikachi san kiti ni ndoñu'u”, kuña'a ni.
42015007	Te ka'an san ja suni siun kuu ichi andivi nuu oo ia Dios, chi oo ka jasii ini ja in ñayiu sa'a jakue'e ndatna'u ini, te kiui ichi ia Dios, saa kuun xiko xa'un kuun ñayiu ndaa ja tu ja'ni ña ja ndatna'u ini.
42015008	’Axi vi koka'on ja in ña'a neva'a ña uxi xu'un kaa, te ni ski'in ña in, ¿a masu vi xnuu ña iti, te ndaxtaa vii ña ve'e ña, te ndanduku vivii ña xu'un ña guaa ndee ndani'i ña?
42015009	Te nuu ndani'i ña, te ndaxtutu ña ñayiu ka ndeka tna'a gua'a jin ña vi ña'a ka oo yatni jin ña, te kuña'a ña: “Vi kusii ini ni na vi kusii inio, chi ni ndani'i san xu'un san ja ni ndoñu'u”, kuña'a ña.
42015010	Te ka'an san ja suni siun kusii ini ia Dios vi ia ka jinokuechi nuu ya ja in ñayiu ndatna'u ini, te kiui ichi ia Dios ―jiña'a Jesús.
42015011	Yun te jiña'a tuku Jesús: ―Ni oo in tee ni oneva'a uu seyii.
42015012	Te jiña'a suchi lule yun nuu tatai: “Tata, ka'nde ni ja ni'i san ja kuta'u san, chi kuini san ja koneva'a maa san”, jiña'i. Yun te ni ja'nde tee kuu yua yun nuu nduu se'e de.
42015013	Su ndee saa ni kiuu, te ni xiko ndi'i suchi lule yun, te ni ni'i xu'un ja kua'in inka ñuu jika, te yun ni xnaa ndi'i xu'in jin jane'e jayichi ni sa'i.
42015014	Te nuu ni ndi'i xu'in ja ni xnai, te ni kenta in tnama xeen ndeva'a ñuu yun. Te ni keja'a kumani ndeva'a ja kai.
42015015	’Yun te ni ja'in ni ndukui in tniuu sa'i nuu in tee ñuu yun. Te ni tetniuu ña tee yun ja kua'in ja kokotoi kini de.
42015016	Te vi jio'i ja kai ja ka jaa kini yun nagua ja chitu chii, su tu na in jiña'a ja kai.
42015017	Yun te ni jinkoi, te ni ndakani gua'a ini, te ni kachi: “Na yatni ñayiu ka jinokuechi nuu tatao, te tu ndoñu'u ja vi kai, te yoon ji'i soko ya'a.
42015018	Na no'o ve'e tatao, te na kuña'o: Tata, ni sa'a san yika kuechi nuu ia Dios vi nuu maa ni, ja kuu ni yua san.
42015019	Te vi tu oo tu kaa ka san ja kokuu san se'e ni. Su sa'a ña ni na ni kuinio in tee ka satniuu nuu ni, na kuña'o”, ni kachi.
42015020	’Te ni ndaki'in ichi kuano'i ve'e tatai, su vi jika ka kuano'i, te ni ndakuni ña tatai, te ni kunda'u ini ndeva'a ña de. Yun te ni jino de ni nutna'a ña de, te ni ndakanu ni'nu ña de vi ni chitu de jiki nuu se'e de yun.
42015021	Te jiña'a se'e de yun: “Tata, ni sa'a san yika kuechi nuu ia Dios vi nuu maa ni, ja kuu ni yua san. Te vi tu oo tu kaa ka san ja kokuu san se'e ni”, jiña'i.
42015022	Su yun te ni tatnuni tee kuu yua yun nuu tee ka jinokuechi nuu de: “Vi kene'e ñama sa'un gua'a ka, te vi skui'nu ron se'e rin, te vi tnaa ron in xe'e nda'i, te vi chi'i ron ndijan ja'i.
42015023	Te mavijinkuaka in chikeru rin, kiti ndatnu ka yun, te vi ka'ni ron ti, te na vi sa'o viko ja ni ndajaa se'e rin.
42015024	Chi na kuinio ja ni ji'i, te ni ndatekui, chi ja ni ndoñu'i, te ni ndentai vitna”, jiña'a tata yun. Yun te ni ka jinkondee de ka sa'a de viko ja ka kusii ini de.
42015025	’Te seyii jakua'a de yun, chi yuku oo de. Te nuu ni nduyatni de ja ni ndajiokuiin de ve'e de, te ni jini de ja ka tee yaa vi ka jita ja'a ñayiu.
42015026	Yun te ni kana de in tee jinokuechi ve'e de, te ni jikan tno'o ña de nagua ni kuu.
42015027	Te jiña'a tee jinokuechi yun: “Ni ndajaa ñani ni, te ni ja'ni tata ni in chikeru de, kiti ndatnu ka, ja sa'a de viko, chi kusii ini de ja ni ndajiokuiin va'a ñani ni”, jiña'a tee yun.
42015028	Su ni kiti ini ndeva'a tee jakua'a yun, te tu ni kuini de ja ndiuu de ve'e. Yun te ni kee tata de, te ni ka'an nda'u de ja na ndiuu se'e de yun.
42015029	Su jiña'a seyii jakua'a de: “Tata, na kuyatni kuia jinokuechi san nuu ni, te ni tu na ama kuso'o san nuu ni. Te ni ja tu na in kiuu, te taa ni vi sija in ndixi'u ni ja sa'a san in viko jin ñayiu ka jini tna'a jin san.
42015030	Su vitna ja ni ndajaa se'e ni ja ni ja'in ni xnaa uin xu'un ne'u jasi'i ka inee ichi yun, te vi in chikeru ndatnu ka ja'ni ni ja sa'a ni viko”, jiña'a de.
42015031	Yun te jiña'a tee kuu yua yun: “Se'e, roon, chi siun ni oo ron jin rin, te ndi'i ja ka neva'o ya'a, chi kuenta maa ron kuu.
42015032	Su nini kuu ja vi sa'o viko, te na vi kusii inio, chi na kuinio ja ni ji'i ñani ron, te ni ndatekui, chi ja ni kuu na'a ni ndoñu'i, te ni ndentai vitna”, jiña'a tata yun ―ni ka'an Jesús.
42016001	Yun te suni jiña'a Jesús nuu tee ka skua'a jin ya: ―Ni oo in tee kuika ni oneva'a de in tee jinokuechi ja kuu nija'nu ndeka sava ka tee ka jinokuechi nuu de. Te ni ja'ankuei tee ka jinokuechi yun, ni ka ka'an kuechi de ja ndeva'a xnaa tee kuu nija'nu yun ndatniuu tee kuika yun.
42016002	Yun te ni kana ña de, te jiña'a de: “¿Na tno'o kuu ja ka ka'an kuechi sava ka tee ya'a siki ni? Vitna te ndakua'a ni kuenta ndi'i ndatniuu yinda'a ni, chi ma kuu ka ja kondiso tniuu ni ja kotatnuni ni nuu tee ka jinokuechi nuu san”, jiña'a de.
42016003	’Te ni jinkondee tee yun ndakani ini de: “¿Naxa sa'o vitna, te ma taa ka lamuo tniuu sa'o? Te tu oo ndakuio ja kutuo nuu ñu'u, te vitna kukanoo ja ki'on kakan uon ja kao.
42016004	Ja jinio naxa sa'o nagua ja koneva'o ñayiu vi kuanta'u ña ve'i ja vi koto ñai kiuu na keo ja ma kosatniuu kao”, ni kachi de.
42016005	’Yun te ni kana de ndi in ndi in ñayiu ka ndita nuu tee xiin nuu jinokuechi de, te ni jikan tno'o de: “¿Nasaa ndita ni nuu tee xiin nuu jinokuechi san?”, jiña'a de nuu tee xtnañu'u.
42016006	’Te jiña'a tee yun: “In ciento barril texe'en ndita san”, jiña'a de. “Ya'a oo inka tutu ya'a, te jinkoo ni, te ndasoo ni ja uu xiko uxi ni barril ndita ni”, jiña'a de.
42016007	Yun te ni jikan tno'o de inka tee: “Te maa ni, ¿nasaa ndita ni nuu tee xiin nuu jinokuechi san?”, jiña'a de. Te jiña'a tee yun: “In ciento cajón triu ndita san”, jiña'a de. “Ya'a oo inka tutu ya'a, te ndasoo ni ja kuun xiko ni cajón ndita ni”, jiña'a de.
42016008	’Yun te ni ndakuantno'o ña tee kuika yun jin tee jinokuechi nuu de, ja visi tee kue'e ndeva'a kuu de, su ndichi de naxa ni'i de ñayiu chituu ña. Chi ñayiu ka nduku ja vi koo gua'i ñuyiu ya'a, chi ndichi ka ini jin ñayiu ka jini tna'a jin saa ñayiu ka oo nuu ye'e ia Dios.
42016009	’Te yun guaa ka'an san nuu ni ja vi kuantniuu ni ja ka neva'a ni ñuyiu ya'a nuu oo jakue'e, nagua ja vi ni'i ni ñayiu vi koka'an va'a ña jin ni, nagua ja nuu na ndi'i ja ka neva'a ni, te vi koo ñayiu ja vi ndakuanta'u ña ja vi koo ni jin nikuii nikani.
42016010	’Chi ñayiu sa'a ndaa jin in tniuu luluu, te suni sa'a ndai jin in tniuu ka'nu ka. Te ñayiu tu sa'a ndaa jin in tniuu luluu, te suni ma sa'a ndai jin in tniuu ka'nu ka.
42016011	Te nuu ja tu ka sa'a ndaa ni jin xu'un ja ka neva'a ni ñuyiu ya'a nuu oo jakue'e, te ma taa ia Dios jagua'a ka ja oo andivi nuu ni.
42016012	Te nuu ja tu ka sa'a ndaa ni jin kuenta inka ñayiu nuu ñuyiu ya'a, te ¿na in taa ja kokuu kuenta maa ni, nuu saa?
42016013	’Te ni in ni ma kuu vi kunukuechi ni nuu uu jito'o ni, chi vi skexiko ni in de, te vi ka'an too ni inka de. Axi vi ka'an va'a ni nuu in de, te vi ka'an u'u ni nuu inka de. Suni saa ni maa ni, chi ma kuu vi kunukuechi ni nuu ia Dios vi nuu xu'un ―jiña'a Jesús.
42016014	Te suni ka nini tee ka kuu fariseo, te vi ndimaa tee ka kutoo xu'un ka kuu de, guaa ni ka jaku ndee de Jesús nuu ni ka'an ya siun.
42016015	Yun te jiña'a ya: ―Maa ni, chi ka sa'a ni ja ñayiu ndaa ka kuu ni, vi ja na vi ndakuantno'o ña ñayiu. Su ia Dios, chi jini ya naxa ka oo anu ni. Chi nagua ka ndakuantno'o ñayiu, te skexiko ia Dios.
42016016	’Tno'o ja yoso nuu Ley vi tno'o ja ni ka ka'an tee ni ka ndakani tno'o ia Dios ndee jana'a, ni oo guaa ndee nuu ni kenta Juan ja skuandute de. Te ndee saa ni keja'a ja ni jitenuu tno'o naxa tatnuni ia Dios, te ndi'i ñayiu ka nduku ndee ja kiukuei nuu tatnuni ya.
42016017	Su vijin ka kuu ja xnaa ia Dios in vaa letra ja yoso nuu Ley ya, saa ja xnaa ya andivi jin ñuyiu.
42016018	’In tee kuini ja xndendoo de ñasi'i de, te ndakuaka tna'a de jin inka ña'a, te sa'a de kuechi, chi skindee de ña. Te suni saa ni tee ndakuaka tna'a jin ña'a ni ndoo yun sa'a de kuechi, chi skindee de ña ―jiña'a Jesús.
42016019	Yun te ni ndakani ya in kuentu, te jiña'a ya: ―Ni oo in tee kuika ja ni oni'nu de in sa'un kua'a nditnu vii ndeva'a, te ndi'i kiuu ni osa'a de in viko ka'nu.
42016020	Te suni ni oo in tee kunda'u, ni onani Lázaro, ja ni oku'u de kue'e ndi'yi te'i. Te ni ojinkoo de nuu ñu'u yuye'e tee kuika yun.
42016021	Te tee kunda'u yun, chi vi kuini de ja ndutu chii de jin ja junkuei chii mesa tee kuika yun, su tu ni ni'i de. Te vi ndee ti'ina jinokuei ti ka yundee ti nuu ndi'yi tee nda'u yun.
42016022	Yun te ni oo in kiuu ja ni ji'i tee kunda'u yun. Te ni ka ndikuaka ña ia ka jinokuechi nuu Dios ja vi koo de jin tata Abraham. Yun te ni ji'i tee kuika yun, te ni jinkoyu'u de.
42016023	Te nuu andeya ni tna'a ndeva'a de tnundo'o. Te ndee yun ni ndanenuu de, te ni jini de ja ndee jika yun ka oo tata Abraham jin Lázaro.
42016024	Yun te ni kana de: “Tata Abraham, kunda'u ini ña ni. Tetniuu ni Lázaro na xndajin de xinda'a de nuu ndute jian, te na kii de na tnaa de joo yu'u san, visi ja yaa san na ndandajin, chi tna'a ndeva'a san tnundo'o nuu ñu'u ya'a”, jiña'a de.
42016025	Su yun te jiña'a tata Abraham: “Se'e, ndaka'an ja roon, chi ni kee va'a ron nuu ni oo ron ñuyiu, te Lázaro, chi ni jini de tnundo'o. Su vitna te ndani'i de ja sii ini ya'a, te roon tna'a ron tnundo'o jian.
42016026	Te inka kuu ja ñune'u in ndua'a kunu ndeva'a nuu ka oo ya'a. Te yun guaa vi ni ñayiu ka oo ya'a ma kuu ya'i ja jai jian, te ni ñayiu oo jian ma kuu ya'i ja kii ya'a”, jiña'a tata Abraham.
42016027	Yun te jiña'a tee kuika yun: “Nuu saa te jikanta'u san nuu ni, vi tata, ja tanunda'a ni tetniuu ni Lázaro na ndajiokuiin de ve'e tata san,
42016028	chi ka oo u'un ka ñani san, te na kaxtno'o de joo ja na vi kandija ñani san tno'o ia Dios, nagua ja ma kikuei de nuu oo tnundo'o ya'a”, jiña'a de.
42016029	Su yun te jiña'a tata Abraham: “Ja ka neva'a de tno'o ni tee Moisés jin tno'o ni ka tee sava ka tee ni ka ndakani tno'o ia Dios, te na vi kandija de”, jiña'a tata Abraham.
42016030	Te jiña'a tuku tee kuika yun: “Ña'a, vi tata Abraham, chi nuu ja in ndiyi na ndateku, te ki'in kaxtno'o, chi vi ndatna'u ini de, te ma vi sa'a ka de jakue'e”, jiña'a de.
42016031	Su yun te jiña'a tata Abraham: “Nuu vini tno'o ni tee Moisés jin tno'o ni ka tee sava ka tee ni ka ndakani tno'o ia Dios, tu ka kuini de vi kandija de, ndee ka kuu in ndiyi ja ndateku te ka'an ja vi kokandija de”, jiña'a tata Abraham ―ni ka'an Jesús.
42017001	Yun te jiña'a Jesús nuu tee ka skua'a jin ya: ―Ñuyiu ya'a chi vi siun ni koo ja ska'an ñayiu ja sa'i jakue'e, su nda'u ni ka ñayiu sa'a ja kanakau inka ñayiu nuu yika kuechi.
42017002	Vi gua'a ka kuu ja na vi ku'ni in yoso molinu sukun ñayiu yun, te na vi tnaa ña nuu ndute mar, masu ja sa'i ja kanakau in ñayiu vi inka ni kiunduu jaa ichi ia Dios nuu yika kuechi.
42017003	Su vi koto gua'a ni maa ni, te nuu ja na in ñayiu sa'a jakue'e siki ni, te kuxeen ni nui. Te nuu ja ndatna'u ini, te koneka'nu ini ni jin.
42017004	Te visi uja jichi na sa'i jakue'e siki ni ja in kiuu, te koneka'nu ini ni nuu ja vi ndi uja jichi ndajiokuiin nuu ni, te kachi ja ndatna'u ini, te ma sa'a ka ñai jakue'e ―jiña'a Jesús.
42017005	Yun te ka jiña'a tee ka skua'a jin Jesús: ―Jito'o san, chituu ña ni na vi kandija gua'a ka san ―ka jiña'a de.
42017006	Yun te jiña'a ya: ―Nuu ja ka kandija ni visi ja joo luluu na kua'a in ndikin yuku, te kuu vi kuña'a ni nuu yutnu ka'nu nukuiin ya'a: “Kana ndee yo'o ron, te kua'an nukuiin ron ndee nuu ndute mar yun”, vi kuña'a ni, te vi kuantno'o tnu tno'o vi ka'an ni ―jiña'a ya.
42017007	’Nuu ja ndee in ni neva'a in tee jinokuechi nuu ni ja vi inka ni ndajaa kunu de ja ni ja'an de yuku ni satniuu de axi ni ojito de kiti ni, te ¿a kuña'a ni: “Ya'a, te jinkoo ron kaa ron xtaa”?
42017008	Ña'a, chi saa sua'a kuña'a ni nuu tee jinokuechi yun: “Ndasama sa'un ron, te sava'a ndei ja kaxini rin, te ndee na ndi'i kaa rin vi ko'o rin, te saa jinkoo ron ja kaa ko'o ron”, kuña'a ni.
42017009	Te ni tu ndakuanta'u ni nuu tee jinokuechi yun ja ni sa'a de nagua ni tatnuni ni.
42017010	Te suni saa ni maa ni, nuu ka skunkuu ni nagua ni tatnuni ia Dios, te vi kuña'a ni: “Tata Dios, masu ñayiu ka jinokuechi gua'a ka kuu san, chi tu na in tniuu gua'a ka sa'a san, chi maa ni tniuu ja ni tenuu ña ni jin san”, vi kuña'a ni ―jiña'a Jesús.
42017011	Nuu kua'an Jesús ichi ñuu Jerusalén, te ni ya'a ya nuu netna'a ñuu Samaria jin Galilea.
42017012	Te nuu ni jino ya in ñuu luluu, te ni kentakuei uxi tee ka ku'u kue'e ndi'yi te'i, te ni ka jinkuiin jika de,
42017013	te ni ka kana jaa de: ―Mastru Jesús, kunda'u ini ña ni ―ka jiña'a de.
42017014	Te nuu ni jini ña Jesús, te jiña'a ya: ―Kua'ankuei ni nuu sutu, te vi xne'e ni maa ni ja ni ka nduva'a ni ―jiña'a ya. Te vi nini kua'ankuei de nuu ichi, te yun ni ka nduva'a de.
42017015	Yun te nuu ni jini in de ja ni nduva'a de, te ni ndajiokuiin de nuu ichi yun ndakakune'e jaa de ia Dios ja ni nduva'a de.
42017016	Ni jino de, te ni jinkuiin jiti de nuu Jesús, te ni kune'e xini de ndee nuu ñu'u ja ndakuanta'u de nuu ya. Te tee yun, chi in tee ñuu Samaria kuu de.
42017017	Yun te jiña'a Jesús: ―¿A masu uxi tee ya'a ka kuu ja ni ka nduva'a? ¿Te ndenu ka oo iin ka de
42017018	ja tu ni ka ndajiokuiin de ja vi ndakuanta'u de nuu ia Dios? Chi vi invaa ni tee inka ñuu ya'a ni ndajiokuiin ja ndakuanta'u de nuu ia Dios ―jiña'a ya.
42017019	Yun te jiña'a ya nuu tee yun: ―Ndakoo ni te kuano'o ni, chi ni kandija ni ja ndasa'a ña ia Dios, guaa ni nduva'a ni ―jiña'a ya.
42017020	Te ni ka jikan tno'o ña tee ka kuu fariseo jin Jesús: ―¿Na kiuu kii ia Dios ñuyiu ya'a ja tatnuni ya? ―ka jiña'a de. Te jiña'a Jesús: ―Ma xne'e ia Dios ni in seña ama ka ja kii ya ja tatnuni ya.
42017021	Te ma vi kachi ja ya'a oo ya axi yun oo ya, chi ja oo ya ne'u nuu ka oo maa ni ya'a ja tatnuni ya ―jiña'a ya.
42017022	Yun te jiña'a ya nuu tee ka skua'a jin ya: ―Koo in kiuu vi kuini ni ja vi kuni ni jin sein, ja kuu san Se'e Teyii, ja tatnuni san. Su ma vi kuni ka ña ni jin san.
42017023	Te vi koo ñayiu vi kachi ja ya'a oo san axi yun oo san, su ma vi kandija ni tno'o ka ka'in, ni ma vi kata ndikin ni.
42017024	Chi kiuu na ndajiokuiin sein, ja kuu san Se'e Teyii, chi ye'e ni'nu nii ichi andivi na kuinio ja ye'e in lado, te kejioo ndee inka lado ja kuun tajan.
42017025	Su nini kuu ja xtnañu'u ka kuni san kua'a ndeva'a tnundo'o, te vi skexiko ña ñayiu ka oo tiempu vitna.
42017026	Chi nagua ni kuu tiempu Noé, saa kokuu kiuu ja ndajiokuiin sein, ja kuu san Se'e Teyii.
42017027	Chi nino'o ni ja ni ka ojaa ni ka oji'i ñayiu vi ni ka osa'i viko tnanda'a ndee ni kenta kiuu ja ni kiuu Noé nuu arca, te ni chitu ndute ninii ñuyiu ja ni ka naa ndi'i.
42017028	Te suni saa ni kuu tuku tiempu na ni oo Lot. Suni ni ka ojaa ni ka oji'i ñayiu, vi ni ka ojain vi ni ka oxikoi, vi ni ka osa'i ve'i, vi ni ka ojitui nuu ñunde'i.
42017029	Su kiuu ni kee Lot ja ni kujioo de ñuu Sodoma, te ni kuun sau ñu'u ja saka tna'a jin azufre, te ni ka naa ndi'i ñayiu yun.
42017030	Te suni saa kokuu kiuu na ndenta sein, ja kuu san Se'e Teyii.
42017031	’Te kiuu saa na in yoxnei siki ve'i, te ma ndioo ini ja ndiuu kai ve'i ja kene'i ndatniui. Te na in ñayiu satniuu nuu yuku, te ma ndioo ini ja ndajiokuiin kai ve'i.
42017032	Vi ndaka'an ni naxa ni ndo'o ñasi'i Lot.
42017033	Chi ñayiu nduku ndee ja skaku ni'nui mai, te junai. Su ñayiu skunaa mai ja ja'a sein, te kaku ni'nui ja kotekui.
42017034	’Te ka'an san ja jakuaa yun, chi nuu ka kixin uu ñayiu nuu in jito, te in ndakuaka ia Dios, te inkai kendoo.
42017035	Te nuu ka oo uu ña'a ka ndiko ña, in ña ndakuaka ya, te inka ña kendoo.
42017036	Te suni nuu ka oo uu tee ka oo yuku, in de ndakuaka ya, te inka de kendoo ―jiña'a Jesús.
42017037	Yun te ni ka jikan tno'o ña de: ―Te ¿ndenu kokuu siun, vi Jito'o san? ―ka jiña'a de. Te jiña'a ya: ―Nuu katuu in kiti ni ji'i, yun kuu nuu ka kututu kua'a chioko ―jiña'a ya.
42018001	Yun te ni ndakani Jesús in kuentu, te ni ka'an jioni'ni ya ja ja'a ja nini kuu ja siun ni vi kondakuatuo, te ma vi kuitao.
42018002	Te jiña'a ya: ―Ni oo in tee ja'nde kuechi in ñuu ja vini tu yu'u de Dios, te ni tu ndi'ni de nagua ka kuu ñayiu.
42018003	Te suni ñuu yun ni oo in ña'a ni ndonda'u, te ni oja'an ña ni oka'an kuechi ña nuu de ja na sa'a ndaa de siki in ñayiu ka'an u'u jin ña.
42018004	Te kua'a jichi tu ni kuini de ja sa'a ndaa de kuechi yun. Su ni oo in kiuu, te ni ndakani ini de: “Visi tu yu'o Dios, te ni tu ndi'nio nagua ka kuu ñayiu,
42018005	su ja sia'a ndi nuu ndi kuee kii ña'a ya'a xna'a ña ña jion, te na sa'a ndao kuechi yun, chi nuu tuu, te ma kundee ka inio ja susuu kii ña”, ni kachi de ―jiña'a Jesús.
42018006	Te jiña'a tuku ya ja kuu ya Jito'o: ―Vi konini ni tno'o ni ka'an tee kue'e ja ja'nde kuechi yun.
42018007	Te ndee ka kuu ia Dios ja ma chituu ya ñayiu ni kaji ya ja vi nduu vi ñuu ka jikanta'ui nuu ya. Te ma kokukuee ya ja kuña'a ya nagua ka jikain.
42018008	Te ka'an san ja ñama chituu ña ya jin. Su kiuu na ndajiokuiin sein, ja kuu san Se'e Teyii, te ¿a nuku'un san ñayiu ka kandija ñuyiu ya'a? ―jiña'a ya.
42018009	Yun te ni ndakani ya in kuentu ja ni ka'an jioni'ni ya ja ja'a in ñayiu ndakuantno'o mai ja kui ñayiu ndaa, te skexikoi sava ka ñayiu, te jiña'a ya:
42018010	―Ni ka oo uu tee ni ja'ankuei veñu'u ja ni ka ndakuatu de. In de kuu fariseo, te inka de kuu tee xtutu xu'un impuestu.
42018011	Ni jino tee kuu fariseo ni jinkuiin de, te ni jinkondee de ndakuatu de nuu ia Dios, te jiña'a de sua'a: “Tata Dios, ndakuanta'u san nuu ni, chi masu nagua ka oo sava ka de oo san ja ka su'u de, vi ka sa'a de jane'e jayichi, vi ka skindee de ñasi'i de, ni tu kaa san na kaa tee xtutu xu'un impuestu ya'a.
42018012	Sein, chi uu jichi ondite san nuu ni ja in in semana, vi soko san nuu ni uxi ja in ciento taka ja ni'i san”, jiña'a de.
42018013	Su tee xtutu xu'un impuestu, chi ndee jika ni jinkuiin de, te ni chindei de nuu de, te ni tu ni ndanenuu de ichi andivi, te ni jinkondee de katu de pechu de ja tna'u ini de, te jiña'a de: “Tata Dios, kunda'u ini ña ni, te koneka'nu ini ni ja ja'a san, chi tee sa'a yika kuechi kuu san”, jiña'a de.
42018014	Te ka'an san ja saa sua'a nuu tee xtutu xu'un impuestu yun ni oneka'nu ini ia Dios. Su nuu tee kuu fariseo yun, chi tu ni oneka'nu ini ya. Chi ñayiu sa'a ka'nu mai, te sa'a nda'u ña ya. Te ñayiu sa'a nda'u mai, te sa'a ka'nu ña ya ―jiña'a Jesús.
42018015	Yun te ni ka junsia'a ñayiu suchi kueli nuu Jesús, nagua ja na sonee ya nda'a ya siki, te na kakanta'u ya ja'i. Su nuu ka jini tee ka skua'a jin ya, te ni ka kuxeen de nuu ñayiu ka junsia'a suchi kueli yun.
42018016	Yun te ni kana ya suchi kueli yun, te jiña'a ya: ―Vi kuandetu ni na kikuei maa suchi kueli jian nuu san, te ma vi kasi ni'nu ni ja kikuei, chi nuu tatnuni ia Dios kuu nuu vi koo ñayiu ka kuu na kuinio suchi kueli ya'a.
42018017	Chi ka'an ndaa san ja na in ñayiu tu janta'u ja tatnuni ia Dios nui nagua janta'u in suchi luluu, te ma kiuu sa'uin nuu tatnuni ya ―jiña'a ya.
42018018	Yun te ni jikan tno'o in tee kuu nija'nu jin Jesús, te jiña'a de: ―Tee gua'a kuu ni, Mastru. ¿Nagua kuu ja sa'a san ja ni'i ta'u san ja koteku san nikuii nikani? ―jiña'a de.
42018019	Te jiña'a Jesús: ―¿Nau ja xnani ña ni tee gua'a? Te tu na tee gua'a oo, chi maintno'o Dios kuu ia gua'a.
42018020	Ja jini maa ni tno'o tatnuni ia Dios nuu ka'an sua'a: Ma koskindee tna'a ron, ma ka'ni ron ndiyi, ma su'u ron, ma ka'an tno'o ron siki ñayiu, te kuanyu'u kuandetu nuu yua nuu si'i ron, kachi tutu ii ―jiña'a ya.
42018021	Te jiña'a de: ―Ndi'i ya'a tava'a san ndee lule san ―jiña'a de.
42018022	Te nuu ni onini Jesús tno'o ni ka'an de, te jiña'a ya: ―Invaa ka ja ja'ni ña jin ni nuu saa: Xiko ni ndi'i ja neva'a ni, te kuña'a ni nuu ñayiu ka kunda'u, te koneva'a kua'a ni ndee andivi. Yun te saa kii ni, te kondikin ña ni ―jiña'a ya.
42018023	Su nuu ni ka'an ya siun, te ni kusuchi ndeva'a ini de, chi tee kuika ndeva'a kuu de.
42018024	Te nuu ni jini Jesús ja ni kusuchi ndeva'a ini de, te jiña'a ya: ―Nase nde'e vijin kuu ja kiukuei ñayiu kuika nuu tatnuni ia Dios.
42018025	Chi ñama ka kiuu in kameyu yau in yiki tiku saa ja kiuu in ñayiu kuika nuu tatnuni ia Dios ―jiña'a ya.
42018026	Yun te ni ka jikan tno'o ña ñayiu ka nini yun: ―¿Na in kuu ja kaku ni'nu nuu saa? ―ka jiña'a de.
42018027	Te jiña'a Jesús: ―Ñayiu ñuyiu, chi ma kuu vi sa'i. Su ia Dios, chi kuu sa'a ya ―jiña'a ya.
42018028	Yun te jiña'a Pedro: ―Su sein, chi vi ni ka xndoo san ndi'i ja ka neva'a san, te ka ndikin ña san ―jiña'a de.
42018029	Te jiña'a ya: ―Ka'an ndaa san ja nani kuu ñayiu ja ka xndoi ve'i, a tatai vi nanai, a ñani, a ñasi'i, a se'i ja ja'a ja koi nuu tatnuni ia Dios,
42018030	ñayiu yun chi vi ndani'i kua'a kai nuu ñuyiu ya'a, te nuu inka ñuyiu ja vaji, vi ni'i ja vi kotekui nikuii nikani ―jiña'a ya.
42018031	Yun te ni kene'e siin Jesús ndi uxi uu tee ka skua'a jin ya, te jiña'a ya: ―Vitna te ndakueio Jerusalén, chi yun kuu nuu skunkuu ndi'i tno'o ni ka tee taka tee ni ka ndakani tno'o ia Dios ndee jana'a, ja ka'an siki san ja kuu san Se'e Teyii.
42018032	Chi yun kuu nuu vi xtuu ña ñayiu nuu nda'a ñayiu inka ñuu, te vi sa'a ne'e vi sa'a yichi ñai, vi nani ñai, vi vi tiusii ñai.
42018033	Te vi kani ndeva'a ñai, yun te saa vi ka'ni ñai. Su nuu uni kiuu, te ndateku san ―jiña'a ya.
42018034	Su tu ni ka jinkui'nu sa'un ini de tno'o ya'a, te ni tu ni ka jini de na tno'o kuu ja ka'an ya, chi in tno'o ja tu ka jinkui'nu ini de kuu.
42018035	Te nuu ni jinokuei Jesús ñuu Jericó, yun nukoo in tee ku'u nuu yatni yu'u ichi yun jikan de xu'un.
42018036	Te nuu ni onini de ja ka ya'a kua'a ndeva'a ñayiu, te ni jikan tno'o de nagua kuu.
42018037	Te ka jiña'a ñayiu ja Jesús, tee ñuu Nazaret, kua'an yun.
42018038	Yun te ni kana jaa de, te jiña'a de: ―Jesús, ndikin tata ndee rey David, kunda'u ini ña ni jin san ―jiña'a de.
42018039	Te ni ka kuxeen ñayiu ka yoxno'o yun nuu de ja na kasi yu'u de. Su vi saa vi'i ka kana jaa de: ―Ndikin tata ndee rey David, kunda'u ini ña ni jin san ―jiña'a de.
42018040	Yun te ni jinkuiin Jesús, te ni tetniuu ya ja na vi jinkuaka ña jin de. Te nuu ni jino de, te ni jikan tno'o ña ya:
42018041	―¿Nagua kuini ni ja sa'a san jin ni? ―jiña'a ya. Te jiña'a de: ―Jito'o san, kuini san ja ndanune nduchi nuu san ―jiña'a de.
42018042	Te jiña'a Jesús: ―Ndanune nuu ni, chi ja kandija ni, ndasa'a nduchi nuu ni ―jiña'a ya.
42018043	Te vi ore saa ni ndanune nduchi nuu de, te ni jata ndikin de Jesús, ndakuanta'u de nuu ia Dios ja ni nduva'a de. Te nuu ni ka jini ndi'i ñayiu yun, te ni ka ndakuanta'ui nuu ia Dios.
42019001	Yun te ni kiuu Jesús ñuu Jericó ja ya'a ya ñuu yun ki'in ya.
42019002	Te ñuu yun ni oo in tee kuika ni onani Zaqueo, in tee kuu nija'nu nuu tee ka xtutu xu'un impuestu.
42019003	Te ni kuini de ja kondia'a de na in kuu Jesús, su tu ni kuu kondia'a de ya, chi ka oo kua'a ndeva'a ñayiu, te in tee ndi'i ni okuu de.
42019004	Yun te ni jino de ni kakoxno'o de, te ni kaa de nuu in yutnu sukun nani sicómoro nukuiin yatni yu'u ichi nuu ya'a ya ja ki'in ya, nagua ja kuni de ya.
42019005	Te nuu ni ya'a Jesús yun, te ni jini ya ja yoxnee de, te jiña'a ya: ―Zaqueo, manuu ñama ni na ki'on, chi kanuu ja ndoo san ve'e ni vitna ―jiña'a ya.
42019006	Yun te ñama kuiti ni nuu Zaqueo, te ni kusii ndeva'a ini de, te ni jaka de ya, kua'ankuei de jin ya.
42019007	Su nuu ni ka jini ñayiu, te ndi'i ni ka ka'an ndee ña ja ve'e in tee sa'a yika kuechi ni jino ya ja ndoo ya.
42019008	Yun te ni ndakoo Zaqueo, te jiña'a de nuu Jesús: ―Jito'o san, ka'nde sagua san ndi'i ja neva'a san, te kuña'a san nuu ñayiu ka kunda'u. Te nuu ja na in ñayiu ni su'u san ja ni jikan java'a ka san xu'un, te na ndajione'e san kuun ka jichi saa nagua ni su'u san ―jiña'a de.
42019009	Te jiña'a Jesús: ―Vitna guaa ni kee san ja skaku ni'nu san ñayiu ve'e ya'a, chi in ndikin tata Abraham kuu de.
42019010	Chi vaji sein, ja kuu san Se'e Teyii, ja ndanduku san vi ja skaku ni'nu san ñayiu ni ka ndoñu'u ―jiña'a ya.
42019011	Te ndi'i ñayiu ka nini ja siun ka'an Jesús. Yun te ni ka'an jioni'ni ya, chi ja ni kuyatni ja ndenta ya Jerusalén. Te ñayiu yun, chi ka ndakani ini ja ni kuyatni ja kotatnuni ya ñuyiu ya'a.
42019012	Te jiña'a ya: ―Ni oo in tee kuu nija'nu ja ni kee jika de kua'an de inka ñuu ja ni'i tniuu de ja kotatnuni de, saa te ndajiokuiin de.
42019013	Su ama ka ja kee de ki'in de inka ñuu, te ni kana de uxi tee ka jinokuechi nuu de, te ni jiña'a de xu'un kua'a ndeva'a nda'a in in tee yun. Te jiña'a de: “Ya'a oo xu'un ya'a, te vi satniuu jin ni ndee na ndajiokuiin san”, jiña'a de.
42019014	Su ñayiu ñuu de, chi ni ka ka'an u'u ña jin de. Te yata kua'an de, ni ka tetniui ñayiu ja vi ka'an: “Tu ka kuini san ja tee ya'a konetniuu ja kotatnuni ñuu san”, ka jiña'i.
42019015	Te visi saa ni ka jiña'a ñayiu yun, su ni ni'i tniuu de ja kotatnuni de, te ni ndajiokuiin de ñuu de. Te nuu ni ndajino de, te ni ndakana de ndi'i tee xiin nuu ni jiña'a de xu'un de, nagua ja kutnuni ini de nasaa ni ndakundee ni ka sa'a in in tee yun.
42019016	Yun te ni jino tee xtnañu'u, te jiña'a de: “Jito'o san, ya'a mandisia'a san xu'un ni taa ni jin uxi ka jichi ja ni ndakundee nagua ni taa ni”, jiña'a de.
42019017	Te jiña'a tee tatnuni yun: “Vatuka ni sa'a ni. Tee jinokuechi gua'a kuu ni. Te vi ja gua'a ni satniuu ni jin joo tniuu ja ni taa san nuu ni, vitna te chitniuu ña san ja kotatnuni ni nuu uxi ñuu”, jiña'a de.
42019018	Yun te ni jino inka de, te jiña'a de: “Jito'o san, ya'a mandisia'a san xu'un ni taa ni jin u'un ka jichi ja ni ndakundee nagua ni taa ni”, jiña'a de.
42019019	Te suni jiña'a tee tatnuni yun: “Vitna te suni chitniuu ña san ja kotatnuni ni nuu u'un ñuu”, jiña'a de.
42019020	Su ni jino inka de, te jiña'a de: “Jito'o san, ya'a mandisia'a san xu'un ni taa ni ja ni ju'ni va'a san nuu in pañitu.
42019021	Chi ni yu'u ña san jin ni, chi jini san ja tee xeen kuu ni, chi kuini ni ja kua'a ka ndani'i ni saa ja ni taa ni, te ndaxtutu ni, nuu tu ni satniuu ni”, jiña'a de.
42019022	Yun te jiña'a tee tatnuni yun: “Masu tee jinokuechi gua'a kuu ni. Nuu saa te jin tno'o ka'an ni jian, sa'a ndaa san ja'a ni. Nuu jini ni ja tee xeen kuu san, te kua'a ka ndani'i san saa ja taa san, te ndaxtutu san nuu tu ni satniuu san,
42019023	te ¿nau ja tu ni chi'i ni xu'un san banku nagua ja nuu ndajaa san, te ndataa ni joo se'e xu'un san?”, jiña'a de.
42019024	Yun te jiña'a de nuu tee ka oo jin de yun: “Vi ndakindee ni xu'un nuu tee jian, te vi ndakuña'a ni nuu tee neva'a uxi jian”, jiña'a de.
42019025	Te ka jiña'a tee yun: “Jito'o san, su tee ya'a, chi ja neva'a de uxi ka jichi”, ka jiña'a de.
42019026	Yun te jiña'a tee tatnuni yun: “Saa chi ka'an san ja ndi'i ñayiu neva'a, te vi ni'i kai. Su ñayiu tu nagua neva'a, chi vi ndee joo luluu ja neva'i yun, te ndondee.
42019027	Vitna te kua'ankuei ni mavijinkuaka ni ñayiu ni ka ka'an u'u ña jin san, ja tu ni ka kuini ja kotatnuni san, te vi jin nuu san, te vi ka'ni ni jin”, kachi de ―jiña'a Jesús.
42019028	Nuu ni ndi'i ni ka'an Jesús tno'o ya'a, te mandaa ya kua'an ya maa ñuu Jerusalén.
42019029	Te nuu ni kuyatni ya ja kiuu ya ñuu Betfagé jin ñuu Betania yatni nuu yuku nani Olivos, te ni tetniuu ya uu tee ka skua'a jin ya, te jiña'a ya:
42019030	―Kua'ankuei ni ñuu kaa ichi nuu ni sua'a. Te nuu kiukuei ni ñuu yun, te yun vi jinku'un ni in mentu luluu, nu'ni ti, ja chia'an ka sa'un na in tee koso ti. Te vi ndajin ni ti, te kikuei ni jin ti.
42019031	Te nuu na in ñayiu jikan tno'o: “¿Nau ja ka ndajin ni ti?”, te vi kuña'a ni ja maa Jito'o jiniu'u ti ―jiña'a ya.
42019032	Te kua'ankuei tee ni tetniuu ya, te vi nagua ni ka'an ya, saa ni kuu.
42019033	Chi nuu ni ka jinkondee de ka ndajin de mentu yun, te ni kentakuei jito'o ti ka jikan tno'o: ―¿Nau ja ka ndajin ni mentu luluu jian? ―ka jiña'a.
42019034	Te ka jiña'a de: ―Saa, chi maa Jito'o jiniu'u ti, guaa ka ndajin san ti ―ka jiña'a de.
42019035	Yun te kua'ankuei de jin ti. Te nuu ni ndajinokuei de nuu oo Jesús, te ni ka sonee de sa'un de yata ti, te ni ka skaa de ya yata ti, te kua'ankuei de jin ya.
42019036	Te vi na kua'an ya, te vi saa ka tanduei ñayiu sa'uin ini ichi yun.
42019037	Te nuu ni ka kuyatni ya ja makekuei ya yuku Olivos, te ni ka jinkondee ndi'i ñayiu kua'a ja ka ndikin ña jin ya ka kanai ja ka kusii ini vi ka ndakuanta'ui nuu ia Dios ja kua'a javii java'a ni ka jini ja ni sa'a Jesús.
42019038	Te ka jiña'i: ―Na ta'u na ndetu rey, ia vaji jin sivi maa Jito'o Dios, te na koo jamani jion ichi andivi. Ka'nu kuu maa Dios, ia oo ndee sukun ―ka kachi.
42019039	Yun te ka jiña'a sava tee ka kuu fariseo ka ndikin ne'u ñayiu kua'a yun: ―Mastru, kuxeen ni nuu ñayiu ka ndikin ña jin ni na vi kasi yu'i ―ka jiña'a de.
42019040	Su jiña'a Jesús: ―Ka'an san ja visi na vi kasi yu'u ñayiu ya'a, su vi ndee yuu, chi vi kana jai ―jiña'a ya.
42019041	Yun te nuu ni nduyatni ya Jerusalén, te ni jaku ya ja ja'a ñayiu ñuu yun.
42019042	Te jiña'a ya: ―Nuu siun te na vi jinkui'nu ini maa ni ja kiuu vitna sa'a san ja vi ndumani tna'a ni jin ia Dios, su oo yu'u, te tu ka jinkui'nu ini ni.
42019043	Te koo in kiuu, te vi kuni ni tnundo'o, chi vi ndakoo ñayiu ka ka'an u'u ña jin ni, te vi kionduu ñai ja ma vi kaku ni.
42019044	Te vi xnaa ndi'i ñuu ni, chi ni in yuu ma vi xndoo ka siki inka. Te vi ka'ni ñai jin ndi'i ni, chi tu ni ka jinkui'nu ini ni kiuu ni kikoto ña ia Dios ja skaku ni'nu ña ya ―jiña'a Jesús.
42019045	Yun te ni kiuu Jesús ye'e veñu'u, te ni jinkondee ya kene'e ndi'i ya ñayiu ka xiko vi ñayiu ka ki'in ye'e veñu'u yun.
42019046	Te jiña'a ya: ―Yoso nuu tutu ii: “Ve'e rin chi ve'e nuu ka ndakuatu ñayiu kuu”, kachi tutu ii. Su maa ni, chi ka sa'a ni na kuinio yau kava kui'na ―jiña'a ya.
42019047	Te ndi'i kiuu ni okaxtno'o Jesús nuu ñayiu ka oo veñu'u yun. Su tee ka kuu nija'nu nuu sutu, vi tee ka kuu nija'nu nuu tee ka kaxtno'o Ley Moisés, vi tee ka kuu nija'nu nuu ñayiu ñuu yun, ka nduku de naxa vi sa'a de ja vi ka'ni de Jesús.
42019048	Su tu ni ka ni'i de nagua kuu ja vi sa'a de, chi ndi'i ñayiu ka tanui ka nini tno'o kaxtno'o ya.
42020001	Te in kiuu oo Jesús veñu'u kaxtno'o ya tno'o va'a Dios nuu ñayiu. Te ni jinokuei tee ka kuu nija'nu nuu sutu, vi tee ka kuu nija'nu nuu tee ka kaxtno'o Ley Moisés, ka ndeka tna'a de jin tee ka kuu nija'nu nuu ñayiu ñuu yun.
42020002	Te ka jiña'a de nuu Jesús: ―Ka'an ni, ¿na in tatnuni ja sa'a ni tniuu ya'a axi na in ni chitniuu ña ja sa'a ni ya'a? ―ka jiña'a de.
42020003	Yun te jiña'a Jesús: ―Suni sein na kakan tno'o ña san in tno'o, te vi ka'an ni.
42020004	¿Na in ni tatnuni nuu Juan ja ni oskuandute de? ¿A maa ia Dios oo ndee andivi axi ñayiu ñuyiu ya'a? ―jiña'a ya.
42020005	Yun te ni ka jinkondee de ka ndatno'o tna'a de, te ka ka'an de: ―Nuu ja na vi kuña'o ja ia Dios oo ndee andivi ni tatnuni, te kachi de: “¿Te nau ja tu ni ka kandija ni nuu saa?”
42020006	Te nuu na vi kuña'o ja ñayiu ni ka tatnuni, te ndi'i ñayiu ya'a ndontakuei, te vi kuun ñai yuu, chi ndi'i ka kandija ja Juan, chi tee ni ondakani ndija tno'o ia Dios ni okuu de ―ka kachi de.
42020007	Yun te ni ka ka'an de ja tu ka jini de na in ni tatnuni nuu Juan ja ni oskuandute de.
42020008	Yun te jiña'a Jesús: ―Nuu saa te suni sein, ma kaxtno'o san na in ni tatnuni ja sa'a san tniuu ya'a ―jiña'a ya.
42020009	Yun te ni keja'a Jesús ndakani ya in kuentu, te ni ka'an jioni'ni ya, te jiña'a ya: ―Ni oo in tee neva'a ñunde'i, te ni xtee de kua'a tnu uva. Te ni jiña'a nuu de ñunde'i de nuu sava tee ja vi kokutu de, te vi tniuya'u de ñunde'i yun, te ni kee de kua'an jika de.
42020010	Te nuu ni kintna'a kiuu ja ndututu uva yun, te ni tetniuu de in tee jinokuechi nuu de ja manuki'in tee yun uva ja ndani'i maa de nuu tee ka jitu nuu ñunde'i yun. Su tee ka jitu ñunde'i yun, chi saa sua'a ni ka kuun ka kani de tee jinokuechi yun, te vi sua'a ni nda'a uun tee yun ni ka ndatetniuu ña de kuano'o de.
42020011	Yun te ni tetniuu tuku de inka tee jinokuechi nuu de. Su vi inuu ni ni ka sa'a ña tee yun, chi suni ni ka nani ña de, vi ni ka kani ña de, te vi sua'a ni nda'a uun tee yun, ni ka ndatetniuu ña de kuano'o de.
42020012	Te ni tetniuu tuku de inka tee kuu uni ja jinokuechi nuu de. Su tee ka jitu ñunde'i yun ni ka xtuji de tee yun, te ni ka skunu ña de.
42020013	’Yun te ni ndakani ini tee xiin uva yun: “¿Naxa sa'o? Vitna te na tetniuu seyio, suchi kutoo ndeva'o, na ki'in, axi saa vatuni vi konee yiñu'u de nui”, kachi de. Te ni tetniuu de se'e de.
42020014	Su nuu ni ka jini ña tee ka jitu nuu ñunde'i yun, te ni ka ndatno'o tna'a de: “Suchi ya'a kuu suchi sa'a jajin uva ya'a. Na ki'inkueio te na vi ka'nio jin, te na vi sa'a jajin mao uva ya'a”, ka kachi de.
42020015	Yun te ni ka kakuiko ña de jin, te ni ka kene'e ña de yu'u nuu oo uva yun, te ni ka ja'ni ña de ―jiña'a ya. Yun te ni jikan tno'o ña ya jin ñayiu yun: ―Nuu saa, te ¿naxa sa'a jito'o uva yun?
42020016	Ndii de te ka'ni de tee ka jitu yun, te kuña'a de ñunde'i de nuu sava ka tee ja vi kutu ―jiña'a ya. Te nuu ni ka onini ñayiu yun tno'o ni ka'an ya, te ka jiña'i: ―¡Ma kuatu ndia'a Dios ja saa kokuu! ―ka jiña'i.
42020017	Yun te ni ndakoto Jesús nuu ndi'i, te jiña'a ya: ―Nuu saa te naxa kei tno'o yoso nuu tutu ii nuu ka'an sua'a: Kava ni ka skexiko tee ka sa'a ve'e, ni nduu kava ka'nu ja yituu skina ve'e kachi nuu tutu ii.
42020018	’Te na ñayiu kanakau siki kava yun, te vi kuechi kueli. Te na ñayiu xiin siki kanakau kava yun, te vi sa'a yuchi ña ―jiña'a Jesús.
42020019	Yun te ni ka nduku ndee tee ka kuu nija'nu nuu sutu vi tee ka kaxtno'o Ley Moisés, ja vi kakuiko de Jesús, chi ni ka kutnuni ini de ja siki maa de ka'an ya jin tno'o jioni'ni ka'an ya. Su tu ni kuu vi tnii ña de ore saa, chi ka yu'u de ja ndontakuei ñayiu ñuu siki de.
42020020	Yun te ni ka ki'in vijin ña de, te ni ka tetniuu de tee ka sa'a jani ini ja tee ndaa ka kuu de, nagua ja saa, te kanakau ya jin in tno'o ka'an ya, ja vi ni'i de kuechi vi xtavi ña de, te vi sia'a ña de nda'a tee tatnuni ja ni chitniuu ña Roma.
42020021	Yun te ni ka jikan tno'o ña de, te ka jiña'a de: ―Mastru, ka jini san ja ka'an ndaa ni nuu kaxtno'o ni, te tu sa'a siin siin ni in in ñayiu, chi inuu ni kaxtno'o ndaa ni ichi ia Dios nuu ndi'i ñayiu.
42020022	Te na kachi tna ni, ¿a vatuka kuu ja vi kuña'a san xu'un impuestu nuu César, tee tatnuni ñuu Roma, axi ña'a? ―ka jiña'a de.
42020023	Su Jesús, chi ja ni jini ya ja chia inu jani ini de, te jiña'a ya: ―¿Nau ja ka ki'in vijin ña ni?
42020024	Vi xne'e ni in xu'un kaa. Te ni ka xne'e de. Te jiña'a ya: ―¿Na xiin yunuu kuu ja ndee ya'a, vi na xiin sivi kuu ja yoso ya'a? ―jiña'a ya. Te ka jiña'a de: ―Yunuu César, tee tatnuni ñuu Roma kuu ―ka jiña'a de.
42020025	Yun te jiña'a Jesús: ―Nuu saa te vi kuña'a ni nuu César nagua kuu kuenta maa César, te nuu ia Dios nagua kuu kuenta maa ya ―jiña'a Jesús.
42020026	Te tu ni ka ni'i de naxa kanakau ya jin tno'o ka'an ya jin nuu ñayiu ñuu de, ja kuu vi xtavi kuechi ña de. Chi saa sua'a ni ka sa'u kuii ini de jin tno'o ka'an ya, te ni ka jasi yu'u de.
42020027	Yun te ni ka jintna'a ña sava tee ka kuu saduceo jin Jesús. Te saduceo ya'a, chi tu ka kandija de ja ndateku ndiyi, su ni ka jikan tno'o ña de, te ka jiña'a de:
42020028	―Mastru, ni tee Moisés nuu tutu ii ja ka neva'o ja nuu ja in tee na kuu de, te xndendoo de ñasi'i de, su tu na se'e de oo jin ña, kuini ja ñani de ndatnanda'a jin ña'a ni ndonda'u yun, nagua ja koo se'e ña jin de, te nukuiin de nuu tniuu ndi ñani de, kachi tutu ii.
42020029	Nuu saa, te ni oo uja ñani. Te tee xtnañu'u yun ni tnanda'a de jin ñasi'i de, te ni ji'i de, su tu na se'e de ni oo jin ña.
42020030	Te ni ndatnanda'a tee kuu uu yun jin ña'a ni ndonda'u yun. Te suni ni ji'i de, su tu na se'e de ni oo jin ña.
42020031	Vi suni ni ndatnanda'a tee kuu uni jin ña, vi ndee ni kenta ndi uja de. Su vi ni in de, tu ni kuu koo se'e de jin ña. Te ni ka ji'i ndi uja de.
42020032	Te sandi'i ni ka, te ni ji'i maa ña.
42020033	Nuu saa, te nuu vi ndateku ndiyi, ¿ndee de kuu ja kondeka ña, ja siun vi ndi uja de ni ka tnanda'a jin ña? ―ka jiña'a de.
42020034	Yun te jiña'a Jesús: ―Ñuyiu ya'a, chi ka jaka tna'i vi ka tnanda'i.
42020035	Su ñayiu ja ka'an maa ia Dios ja kentakuei vi koi nuu oo ya, te vi ndatekui ne'u ndiyi, chi tu ka jaka tna'i ni tu ka tnanda'i.
42020036	Te ma vi kuu kai, chi vi kokui na kuinio ia ka jinokuechi nuu maa Dios. Te se'e maa ia Dios vi kokui, chi ndaxteku ña ya.
42020037	Te vi ndee maa Moisés ni kaxtno'o ja vi ndateku ndiyi nuu ni ka'an ia Dios nuu yutnu ndoko ja oo iñu ja ja'nu ja'nu ñu'u. Te yun ni ka'an maa Jito'o, ja maa ya kuu Dios Abraham vi Dios Isaac vi Dios Jacob.
42020038	Chi ia Dios, masu Dios ñayiu ka ji'i kuu ya, chi ia Dios ñayiu ka teku kuu ya. Chi ndi'i ñayiu teku nuu maa ia Dios ―jiña'a Jesús.
42020039	Yun te ka jiña'a sava tee ka kaxtno'o Ley Moisés: ―Vatuka ka'an ni, Mastru ―ka jiña'a de.
42020040	Te tu ni ka kii ka ini de ja vi kakan tno'o de Jesús.
42020041	Yun te ni jikan tno'o Jesús, te jiña'a ya: ―¿Nau ja ka ka'an ñayiu ja Kristu kuu ia ni tetniuu Dios, te suu ya kuu ndikin tata ndee David?
42020042	Su vi maa David ka'an de nuu tutu Salmo ja ni tee de: Ni ka'an Jito'o Dios nuu Jito'o san: “Jinkoo ichi nda'a kua'a rin
42020043	vi guaa ndee na sa'a rin ja ka ka'an u'u ña ndee chii ja'a ron” jiña'a Dios, kachi tutu ii.
42020044	Te vi maa David xnani ña Jito'o, te ¿naxa kuu kokuu ndikin tata ña de nuu saa? ―jiña'a ya.
42020045	Te vi ka nini ndi'i ñayiu, te jiña'a Jesús nuu tee ka skua'a jin ya:
42020046	―Vi koto ni maa ni jin tee ka kaxtno'o Ley Moisés, chi ka junkuaan ini de ja vi kui'nu de sa'un nani nuu ka jiondita de, ja xne'e ja ka kuu nija'nu de, vi ja vi ka'an yiñu'u ñayiu nuu ka ndakantno'o ñai jin de nuu ya'u. Te ka jintna'a ini de vi jinkoo de nuu tei xtnañu'u ka ini ve'e ii sinagoga, vi nuu tei xtnañu'u nuu ka jaxini de.
42020047	Te ka kindee de ve'e ña'a ni ka ndonda'u, su vi ja ma vi kuni ñayiu, te kani ndeva'a ka ndakuatu de. Su tee ya'a, chi kua'a ka vi tniuya'u de nuu ia Dios ―jiña'a ya.
42021001	Te ndia'a Jesús ja ka tnaa ñayiu kuika xu'un ka sokoi nuu jatnu oo maa veñu'u ka'nu yun.
42021002	Te suni ni jini ya in ña'a kunda'u ja ni ndonda'u, ja ni tnaa ña uu xu'un kueli nuu jatnu yun.
42021003	Yun te jiña'a ya: ―Ka'an ndaa ndija san ja kua'a ka ni soko ña'a nda'u ja ni ndonda'u ya'a saa ndi'i ñayiu ka soko ya'a.
42021004	Chi ndi'i ñayiu ni ka soko nuu ia Dios, chi vi ndimaa ni ka xu'un ni kendoo kuu. Su ña'a ya'a, chi visi kunda'u ña, su ni soko ña ndi'i ja neva'a ña ja koteku ña ―jiña'a ya.
42021005	Te nini ya ja ka ndatno'o sava tee ka skua'a jin ya siki veñu'u ka'nu ja ni ndukutu jin yuu vii ndeva'a ja ni kuva'a, vi jin taka ja ka soko ñayiu, te jiña'a ya:
42021006	―Koo in kiuu ja vi ndi'i taka ja ka ndia'a ni ya'a ndonso, chi ma kendoo ni in kava siki inka kava, chi ndi'i tnani ―jiña'a ya.
42021007	Yun te ka jikan tno'o de, te ka jiña'a de: ―Mastru, ¿na kiuu skunkuu ndi'i tno'o ni ka'an ni ya'a? ¿Te na seña koo nuu kuyatni ja skunkuu ndi'i ya'a? ―ka jiña'a de.
42021008	Te jiña'a Jesús: ―Vi koto gua'a ni maa ni ja tu na in xnda'u ña jin ni. Chi kikuei kua'a tee jin sivi san, te vi kachi de: “Maa san kuu Kristu, ia ni tetniuu Dios”, te suni “Ja ni kuyatni kiuu sandi'i”, vi kachi de. Su ma vi kandija ni ja vi kondikin ni de.
42021009	Te nuu vi kuni so'o ni tno'o ja ka jaxin tna'a ñayiu vi ja ka ndakoo ñayiu siki tee netniuu, te ma vi yu'u ni, chi nini kuu ja xtnañu'u ka saa kokuu, su kuini ka ja naa ñuyiu ―jiña'a ya.
42021010	Yun te jiña'a ka ya: ―Vi ndakoo ñuu na'nu ja vi kaxin tna'a jin sava ka ñuu na'nu, chi ndakoo in ñuu siki inka ñuu.
42021011	Vi koo ndeva'a ñuu tnaa, vi ya'a yun ñuu koo tnama vi kue'e xeen ndeva'a, te koo seña ichi andivi, te ioo ndeva'a kokuu ja vi yu'u ndeva'a ñayiu nuu vi kuni.
42021012	’Su ama ka ja skunkuu ndi'i ya'a, te vi ka'an u'u ña ñayiu jin ni, te vi sondikin ñai, te vi tnaa ñai nuu nda'a tee ka tatnuni ve'e ii sinagoga ja vi sa'a ndaa de kuechi ni, te vi tnaa ña de vekaa. Yun te vi ndasia'a ña de nuu nda'a tee ka tatnuni vi nuu nda'a rey ja ja'a ja ka kandija ña ni jin san.
42021013	Te yun koo ichi ja kuu vi ka'an ni tno'o san nuu de.
42021014	Te ma vi kondi'ni ni ja vi kondakani ini ni ama ka naxa vi ka'an ni nuu tee ka netniuu ja vi ka'an ni'nu ni ja ja'a ni.
42021015	Chi taa maa san tno'o ndichi ja vi ka'an ni, nagua ja ni in ñayiu ka ka'an u'u ña jin ni, ma vi kundee ini vi kachi ja masu vatuka ka ka'an ni.
42021016	Te vi ndee tata ni vi ñani ni vi tna'a ni vi ñayiu ka oo gua'a ka jin ni, vi xtuu ña. Te vi ka'ni ñai jin sava ni.
42021017	Chi ndi'i ñayiu vi ka'an u'u ña jin ni ja ja'a san.
42021018	Su ma jinaa ni in ixi xini ni.
42021019	Su vi koyutnu ni nagua ja kentakuei ni vi koo ni nuu oo ia Dios.
42021020	’Te nuu vi kuni ni Jerusalén ja vi nii ni ka jikonduu soldado inka ñuu, vi kona'a ni ja ni kuyatni ja naa.
42021021	Nuu saa te ñayiu ka oo Judea, na vi kunu yu'i ki'inkuei guaa ndee nuu yuku. Te ñayiu ka oo maa Jerusalén, na kekuei ki'inkuei. Te ñayiu ka oo yuku nuu ka satniui, ma vi ndajiokuiin ñuu ya'a.
42021022	Chi kiuu saa kokuu kiuu ja tetniuu ia Dios tnundo'o xeen, nagua ja saa, te skunkuu ndi'i tno'o yoso nuu tutu ii.
42021023	Su nda'u ni ka ña'a ka ñu'u lulu vi ña'a ka jaxin se'e kiuu yun, chi vi nda'i vi kana ñayiu ñuyiu, chi kiti ini ia Dios, te tetniuu ya kua'a ndeva'a tnundo'o siki ñayiu ñuu ya'a.
42021024	Sava ñayiu vi ka'ni ñai jin yuchi kani, te sava ka ñayiu vi kuaka ña ja vi kokunukuechi taka ñuu. Te kiukuei ñayiu sava ka tatatno'o ñuo Jerusalén ja vi sa'i jane'e jayichi, guaa ndee na skunkuu tiempu ja ni jani ia Dios ja vi kotatnuni ñayiu yun.
42021025	’Yun te koo seña nuu nikandii, vi nuu yoo vi nuu kimi. Te nii ñuyiu ya'a vi kuiko ini ñayiu, te vi yu'u ndeva'i nuu vi kuni ja ni'i vi nda'i ko'o nuu ndute mar vi jiokagua xeen nuu de.
42021026	Te kua'a ñayiu vi kua'an anui ja ka yu'u ndeva'i nuu ka ndakani ini naxa kaa ja kokuu nuu ñuyiu, chi kisi ndi'i jandakui oo ndee andivi.
42021027	Yun te vi kuni ñayiu ja mandii maa san, ja kuu san Se'e Teyii, ndee nuu in viko jin jaka'nu vi jaye'e tajan maa ia Dios.
42021028	Te vi koo ini vi koo anu ni nuu keja'a ja skunkuu taka tniuu ya'a. Te vi kinuu ni ichi andivi, chi ja oo yatni ja skaku ni'nu ña san ―jiña'a Jesús.
42021029	Yun te ni ka'an jioni'ni ya, te jiña'a ya: ―Vi kondia'a ni naxa sa'a tnu tichi iuu vi sava ka yutnu.
42021030	Nuu keja'a ja nduyute nda'a tnu, te ka jini ni ja ja makuyatni yoo i'ni.
42021031	Suni saa ni kokuu nuu na vi kuni maa ni ndi'i tno'o ya'a, te vi kona'a ni ja ja oo yatni ja tetniuu ña ia Dios ja tatnuni san.
42021032	’Te ka'an ndaa san ja ndi'i tno'o ya'a skunkuu nuu ñayiu vi tna'a tnundo'o ya'a ama ka ja vi kui.
42021033	Ñuyiu ya'a vi andivi, chi ja naa ni kuu. Su tno'o ka'an san, ma naa, chi ndi'i skunkuu.
42021034	’Vi koto va'a ni maa ni, te ma vi sa'a ndee ni ini anu ni ja vi kaa vi ko'o ndeva'a ni, te ma vi kondioo ini ni ja oo ñuyiu, nagua ja ma kanakau sanaa tnundo'o siki ni kiuu na ndenta san.
42021035	Chi kiuu saa kokuu na kuinio nuu ndandesi sanaa in trampa. Te ñama kii tnundo'o siki na saa na tu'u ñayiu oo ninii ñuyiu.
42021036	Vi ku'un ini ni, te siun ni vi kondakuatu ni nuu ia Dios, nagua ja vi kaku ni'nu ni nuu taka tnundo'o ja kii, te vi koo ni nuu maa san, ja kuu san Se'e Teyii ―jiña'a Jesús.
42021037	Te tno'o nduu ni oo Jesús maa veñu'u Jerusalén ja ni okaxtno'o ya nuu ñayiu, te jakuaa ni oja'an ya ja ni ondoo ya yuku nani Olivos.
42021038	Te ndi'i ñayiu ni oja'ankuei tno'o ne'e veñu'u yun ja ni ka onini tno'o ni okaxtno'o ya.
42022001	Nuu ni kuyatni viko pascua ñayiu judio, kiuu ka jai xtaa vixin ja tu na levadura yi'i,
42022002	te sutu ka kuu nija'nu vi tee ka kaxtno'o Ley Moisés ni ka nduku de naxa vi ka'ni de Jesús, chi ka yu'u de ja vi kiti ini ñayiu ñuu siki maa de.
42022003	Yun te ni kee Tachi anu Judas, tee suni nani Iscariote, ja ni okuu in tee ne'u ndi uxi uu tee ni ka oskua'a jin Jesús.
42022004	Te ni ja'an de ni ka'an de jin sutu ka kuu nija'nu vi tee ka kuu nija'nu ka jito veñu'u ja ni ka ndatno'o tna'a de naxa xtuu de Jesús.
42022005	Te ni ka kusii ini tee yun, guaa ni ka ka'an de ja vi tniuya'u de Judas.
42022006	Te ni janta'u de. Yun te ni jinkondee de nduku de naxa sa'a de ja xtuu de Jesús nuu tu na ñayiu ka oo.
42022007	Te nuu ni kintna'a maa kiuu viko ja ka jaa ñayiu judio xtaa vixin ja tu na levadura yi'i, kiuu ka ja'ni lelu ja ka jai viko pascua yun,
42022008	te ni tetniuu Jesús Pedro vi Juan, te jiña'a ya: ―Kua'ankuei ni te vi sa'a tua'a ni ja vi kaxinio viko pascua ya'a ―jiña'a ya.
42022009	Te ni ka jikan tno'o ña de: ―¿Ndenu kuini ni ja vi sa'a tua'a san? ―ka jiña'a de.
42022010	Te jiña'a ya: ―Kua'ankuei ni te nuu kiukuei ni maa ñuu ka'nu yun, te vi jinkuntna'a ni jin in tee ndiso in kiyi ndute. Te vi kondikin ni de ki'inkuei ni ndee na ndiuu de ve'e nuu oo de yun.
42022011	Te vi ka'an ni jin maa tee xiin ve'e yun: “Kachi Mastru ja ¿ndenu oo ve'e ja tanuu ni vi kaxini de jin tee ka skua'a jin de viko pascua ya'a?”, vi kuña'a ni.
42022012	Te xne'e maa de in ve'e ka'nu oo ndee sukun nuu ja oo tua'a. Te yun vi sa'a va'a ni ja vi kaxinio ―jiña'a ya.
42022013	Yun te ni ja'ankuei de, te ni ka jinku'un de vi nagua ni ka'an maa Jesús. Te yun ni ka sa'a va'a de ja vi kaxini de jin ya viko pascua yun.
42022014	Te nuu ni jino ore ja vi kaxini ya, te ni ka jinkoo ya jin tee ni chitniuu ya nuu mesa.
42022015	Te jiña'a ya: ―Vi siun ni ndioo ini san ja vi kaxinio nuu viko pascua ya'a ama ka ja kuu san.
42022016	Chi ka'an ndaa san ja ma kaa ka san nuu viko pascua ya'a guaa ndee na kenta kiuu ja skunkuu nagua oo nuu viko ya'a nuu tatnuni ia Dios ―jiña'a ya.
42022017	Yun te ni ki'in ya in vasu, te ni ndakuanta'u ya nuu ia Dios, te jiña'a ya: ―Vi tnii ni, te vi skaka ni vi ko'o ni.
42022018	Chi ka'an ndaa san ja ma ko'o ka san nduxi uva ya'a guaa ndee na kenta kiuu ja tatnuni san nuu ñuyiu ya'a, saa sako'o ka san ―jiña'a ya.
42022019	Yun te ni ki'in ya in xtaa vixin ja tu na levadura yi'i, te ni ndakuanta'u ya nuu ia Dios, te ni ta'u ya, te ni jiña'a ya ja vi kaa de, te jiña'a ya: ―Ya'a kuu yiki kuñu san ja soko san ja ja'a in in maa ni. Te vi kaa ni nagua ja vi kondaka'an ña ni ―jiña'a ya.
42022020	Te suni saa ni ni sa'a ya jin vasu nuu ni ndi'i ni ka jaxini ya. Ni tnii ya vasu yun, te jiña'a ya: ―Nduxi uva ya'a kuu niñi san, ja kati ja ja'a in in maa ni, ja kokuu in tratu jaa ja tniuya'u san yika kuechi ni.
42022021	’Su tee ja xtuu ña jin san, chi ka nukoo jin de nuu mesa ya'a.
42022022	Ka'an ndaa san ja sein ja kuu san Se'e Teyii, chi ichi ya'a ni jani ña ia Dios ja ki'in san. Su nda'u ni ka tee ja xtuu ña ya'a, chi kanakau tnundo'o ndeva'a siki de ―jiña'a ya.
42022023	Yun te ni ka jinkondee de ka jikan tno'o tna'a de ndee de ka'an jin ya.
42022024	Te nuu kuee ka, te ni ka tee tna'a de ndee de kuu ja kokuu ka'nu ka.
42022025	Te jiña'a Jesús: ―Tee ka kuu nija'nu ja ka tatnuni nuu in in ñuu, chi ka tenini de ñayiu ja vi sa'i nagua ka kuini maa de. Te ka ka'an de ja vi xnani ña ñayiu ja tee ka chituu ñayiu ñuu ka kuu de.
42022026	Su ma vi sa'a maa ni saa, chi in tee kuu ka'nu na sa'a luluu de maa de, te in tee tatnuni na kokuu de na kuinio in tee jinokuechi.
42022027	Chi ¿ndee tee kuu ja kuu ka'nu ka? ¿A tee jinkoo nuu mesa ja kaa de xtaa axi tee jinokuechi? ¿A masu tee jinkoo nuu mesa kuu tee kuu ka'nu ka? Su sein, chi sua'a jinokuechi san nuu in in maa ni.
42022028	’Su maa ni, chi siun ni ka oo ni jin san nuu tna'a san tnundo'o.
42022029	Te yun guaa taa san in tniuu ja vi kotatnuni ni, nagua ni chitniuu ña maa Tata Yua san jin san,
42022030	nagua ja kiukuei ni nuu tatnuni san ja vi kaa vi ko'o ni. Te vi jinkoo ni nuu in in mesa ja vi ka'ndeo kuechi ndi'i uxi uu tatatno'o Israel ―jiña'a Jesús.
42022031	Yun te jiña'a ya nuu Simón Pedro: ―Simón, ni jikan ña Tachi nuu ia Dios ja koto tnuni ña jin ndi'i ni, te kisi ña na kuinio nuu ka sijin triu.
42022032	Su ni jikanta'u san ja ja'a ni nuu ia Dios, nagua ja ma ndayu'u ni jin tno'o kandija ni. Te nuu na ndajiokuiin ni nuu san, te suni chituu ni sava ka ñayiu ka kandija ja na vi koyutnui nuu san ―jiña'a ya.
42022033	Te jiña'a Simón Pedro: ―Jito'o san, sein chi ja ni jakin san anu san ja kondikin ña san ki'inkueio vekaa, vi guaa ndee na kuu san jin ni ―jiña'a de.
42022034	Yun te jiña'a Jesús: ―Pedro, ka'an san ja vi jakuaa vitna, te uni jichi ka'an ni ja tu jini ña ni ama ka ja kana li'li ―jiña'a ya.
42022035	Yun te ni jikan tno'o ña Jesús jin ndi'i de: ―Na ni tetniuu ña san ja ni ja'ankuei ni, ni ka ndakani ni tno'o ia Dios, ¿a nagua ni ja'ni ña jin ni ja siun vini in ñunu xtaa, te ni in itni xu'un, te ni ndijan ni tu nagua ni ka yinda'a ni? ―jiña'a ya. Te ka jiña'a de: ―Tu sa'un nagua ni ja'ni ña.
42022036	Yun te jiña'a ya: ―Vitna guaa vi sa'a tua'a ni. Vi kondiso ni ñunu xtaa ni vi itni xu'un ni. Te ndee ni tu na yuchi kani neva'a, te vi xiko ni visi soo su'nu ni, te vi kuaan ni in nagua ja vi kinda'a ni.
42022037	Chi ka'an san ja nini kuu ja skunkuu tno'o yoso nuu tutu ii ja ka'an siki maa san: “Ni ka sa'a ndeva'a ña ñayiu na kuinio in tee kue'e ndeva'a”, kachi tutu ii. Te tno'o yun, chi skunkuu ja ja'a san, te saa kokuu ―jiña'a ya.
42022038	Yun te ka jiña'a de: ―Jito'o san, ya'a ka oo uu yuchi kani ―ka jiña'a de. Te jiña'a ya: ―Ja ni kuu saa ni. Ma vi ka'an ka ni.
42022039	Yun te ni kee ya kua'an ya yuku Olivos nagua ni osa'a maa ya. Te ni ka jata ndikin ña tee ka skua'a jin ya kua'ankuei de.
42022040	Te nuu ni jinokuei ya jin de yuku yun, te jiña'a ya: ―Vi ndakuatu ni nuu ia Dios nagua ja ma junkuei ni nuu jakue'e ―jiña'a ya.
42022041	Yun te ni kujioo ya nagua kua'a jika kenta in yuu nda'o. Te ni jinkuiin jiti ya ja ni ndakuatu ya nuu ia Dios,
42022042	te jiña'a ya: ―Tata Dios, jikanta'u san nuu ni ja nuu ja kuini ni, te skaku ni'nu ña ni nuu tnundo'o ja ma kanakau siki san. Su na kokuu nagua kuini maa ni, masu nagua kuini san ―jiña'a ya.
42022043	Yun te ni kenta in ia jinokuechi nuu ia Dios ja vaji ichi andivi, ja ndakuña'a ka ya jandakui Jesús.
42022044	Te ja siun kusuchi ndeva'a ini ya, te ni ndakuatu ni'i ya nuu ia Dios. Yun te ni jinkondee tnaa ya junkuei ndee nuu ñu'u na kuinio ja too yuyu niñi.
42022045	Te nuu ni ndi'i ni ndakuatu ya, te kuano'o ya nuu ka oo tee ka skua'a jin ya, te ni nuku'un ña ya ja ka kixin de, chi ni skuita ña tno'o suchi ini.
42022046	Yun te jiña'a ya: ―¿Nau ja saa ka kixin ni? Vi ndakoo ni te vi ndakuatu ni nuu ia Dios nagua ja ma junkuei ni nuu jakue'e ―jiña'a ya.
42022047	Te vi nini ka'an ka Jesús, te ni jinokuei kua'a ñayiu ja vi kakuiko ñai, te yoxno'o tee nani Judas, in tee ne'u uxi uu tee ka skua'a jin ya. Ni kuyatni de nuu oo Jesús ja tetuyu'u ña de.
42022048	Yun te jiña'a ya: ―Judas, ¿a vi in ja tetuyu'u ña ni kuu ja xtuu ña ni jin san ja kuu san Se'e Teyii? ―jiña'a ya.
42022049	Te ja siun ni ka jini tee ka skua'a jin ya ja ni jinokuei kua'a ñayiu ja vi kakuiko ñai jin ya, te ni ka jikan tno'o ña de: ―Jito'o san, ¿a vi kene'e san yuchi kani, te vi kaxin tna'a san jin ñayiu ya'a? ―ka jiña'a de.
42022050	Yun te ni xtuji in de in tee jinokuechi nuu sutu kuu nija'nu, chi ni kindee de so'o lado kua'a tee yun.
42022051	Yun te jiña'a Jesús: ―Saa ni, ma vi sa'a ka ni siun ―jiña'a ya. Te ni tetuu ya nda'a ya so'o tee ni tuji yun, te ni nduva'a.
42022052	Yun te jiña'a ya nuu sutu ka kuu nija'nu vi nuu taka tee ka kuu nija'nu ka jito veñu'u, vi nuu tee ka kuu nija'nu maa ñuu ja ni jinokuei de ja vi tnii ña de jin ya: ―¿Nau ja vi yuchi kani vi yutnu ni kekuei jin ni na kuinio ja kui'na kuu san?
42022053	Te ndi'i ni kiuu ni ka oo veñu'u ka'nu, te tu ni ka tnii ña ni. Su saa kokuu, chi ya'a kuu ore maa ni, ja tatnuni jaka'nu ja oo ñunee ―jiña'a ya.
42022054	Yun te ni ka tnii de ya, te kua'ankuei de jin ya ve'e sutu kuu nija'nu ka. Te Pedro, chi ndikin jika ni de, kua'an de.
42022055	Te nuu ni jinokuei de, te ni ka xtna'a de ñu'u ye'e yun, te ni ka jinkoo de ka ndasaa de. Te suni ni jintna'a Pedro, te ni jinkoo de ne'u nuu ka oo tee yun.
42022056	Su nuu ni jini ña in ña'a jinokuechi ja nukoo Pedro nuu yuñu'u yun, te ni ndia'a guagua'a ña nuu de, te jiña'a ña: ―Tee ya'a, chi suni in tee ka jika jin Jesús kuu de ―jiña'a ña.
42022057	Su ni tayu'u tno'o Pedro, te jiña'a de: ―Tu jini san na tee kuu de ―jiña'a de.
42022058	Vi nunuu ni, te ni jini ña inka de, te jiña'a de: ―Roon, suni ka jika ron jin tee yun ―jiña'a de. Te jiña'a tuku Pedro: ―Ña'a, ma suu san kuu ―jiña'a de.
42022059	Te vaa vi ndee nuu in ore, te jiña'a tuku inka de: ―Ja ndaa ja tee ya'a, chi suni in tee ka jika jin Jesús kuu de, chi suni in tee ñuu Galilea kuu de ―jiña'a tee yun.
42022060	Te jiña'a tuku Pedro: ―Tu jini san na tee ka ka'an jin ni ―jiña'a de. Te vi nini ka'an ka Pedro, te ni kana in li'li.
42022061	Yun te ni jionenuu Jesús, ndia'a ya nuu de, te ni ndakanka'an de tno'o ni ka'an ya nuu de, ja ama ka ja kana li'li, te tayu'u tno'o de uni jichi ja tu jini ña de.
42022062	Yun te ni ndee de ye'e yun, te ni jaku ndeva'a de ja tna'u ini de.
42022063	Te ndi'i tee ka jito Jesús, ka jaku ndee de ya vi ka kani ña de.
42022064	Te ni ka jasi de nduchi nuu ya, vi ni ka kani de nuu ya, te ka jiña'a de: ―Ka'an, ndeja kuu ja ni kani ña ―ka jiña'a de.
42022065	Vi kuakua'a ka tno'o ne'e ni ka ka'an de jin ya.
42022066	Te nuu ni tuu, te ni ka ndututu ndi'i tee ka kuu nija'nu nuu ñayiu judio, vi sutu ka kuu nija'nu, vi tee ka kaxtno'o Ley Moisés, te ni ka jaka de Jesús kua'ankuei jin de nuu junta yun, te ka jiña'a de:
42022067	―Vitna te ka'an, ¿a suu ron kuu ia ni tetniuu Dios? ―ka jiña'a de. Te jiña'a ya: ―Visi na ka'an san ja suu san kuu, su ma vi kandija ni.
42022068	Te nuu ja na kakan tno'o ña san in tno'o, te ma vi ka'an ni, te ni ma vi siaa ña ni.
42022069	Su ndee ore vitna, te jinkoo maa san, ja kuu san Se'e Teyii, ichi nda'a kua'a Dios, ia ndakui ndeva'a ―jiña'a ya.
42022070	Yun te ka jiña'a ndi'i de: ―Nuu saa, ¿te a Se'e ia Dios kuu ron? ―ka jiña'a de. Te jiña'a ya: ―Maa ni ka ka'an ja suu kuu san ―jiña'a ya.
42022071	Yun te ka jiña'a de: ―¿Na testiu ka ka jiniu'o? Te vi mao ni ka onini tno'o ni ka'an de jin yu'u de, ja Se'e ia Dios kuu de ―ka kachi de.
42023001	Yun te ni ndontakuei ndi'i ñayiu ni ka oo nuu junta yun. Te ni ka jinsia'a de Jesús nuu Pilato.
42023002	Te ni ka jinkondee de ka ka'an kuechi de siki ya, te ka jiña'a de: ―Ni ka nuku'un san tee ya'a ja ska'an de ñayiu ñuu san, vi ka'an de ja ma vi tniuya'u ka san xu'un impuestu ja ki'in nuu rey ñuu Roma. Te suni ka'an de ja tee ni tetniuu Dios kuu de, vi suu de kuu rey ―ka jiña'a de.
42023003	Yun te ni jikan tno'o ña Pilato: ―¿A suu ron kuu rey ñayiu judio? ―jiña'a de. Te jiña'a Jesús: ―Saa ka'an maa ni ―jiña'a ya.
42023004	Yun te jiña'a Pilato nuu sutu ka kuu nija'nu vi nuu ndi'i ñayiu ni ka ndututu yun: ―Tu sa'un na kuechi ni'i san siki tee ya'a ―jiña'a de.
42023005	Su vi'i ka ni ka ka'an de, te ka jiña'a de: ―Tee ya'a, chi ska'an de ñayiu ñuu san ja ndontakuei vai siki tee ka netniuu. Te ni keja'a de kaxtno'o de ndee Galilea, te vitna ja ni kenta de ndee Judea ya'a ―ka jiña'a de.
42023006	Te nuu ni onini Pilato ja siun ni ka ka'an de, te ni jikan tno'o de a tee Galilea kuu ya.
42023007	Te nuu ni ka ka'an de ja suu kuu ya, te ni ndasia'a ña de nda'a Herodes, tee tatnuni Galilea, chi Jerusalén ni oo Herodes kiuu saa.
42023008	Te nuu ni jini ña Herodes jin Jesús, te ni kusii ini de, chi ndee ja oo kiuu ni ondioo ini de ja kuni de ya, chi ja jini de ja ka ka'an ñayiu jakua'a ja sa'a ya, te ni kuini de ja kondia'a de in jaka'nu sa'a ya.
42023009	Yun te ni jikan tno'o ña de kua'a tno'o, su ni ja in tno'o tu ni ka'an Jesús.
42023010	Te sutu ka kuu nija'nu vi tee ka kaxtno'o Ley Moisés, chi ka oo de yun ka xtavi ni'i de ya kuechi.
42023011	Yun te ni ka skexiko ña Herodes vi soldado de jin Jesús, te ni ka skui'nu ña in sa'un kani vii ndeva'a ja ka ni'nu rey, ja ni ka jaku ndee ña de, vi ni ka sa'a ne'e ni ka sa'a yichi ña de. Te ni ka ndatetniuu de ya kuano'o tuku ya nda'a Pilato.
42023012	Te vi kiuu saa ni ka ndumani tna'a Herodes jin Pilato, chi ni ka ojini u'u tna'a de ama ka.
42023013	Yun te ni ndaxtutu Pilato tee ka kuu nija'nu nuu sutu, vi tee ka netniuu, vi ñayiu ñuu,
42023014	te jiña'a de: ―Ya'a oo tee ni ka kisia'a maa ni nuu san, ja ka xtavi kuechi ni de, ja ska'an de ñayiu ñuu ja vi ndakoi siki tee ka netniuu. Su vi jin nuu ndi'i maa ni ni xndichi san de, te tu ni nuku'un san ni in jakue'e ja ka xtavi maa ni de.
42023015	Te vini Herodes, tu na kuechi ni jinku'un de, yun guaa ni ndasia'a tuku de tee ya'a nda'a san. Te ja ka jini maa ni ja tu na jakue'e ni sa'a tee ya'a ja kokuu de.
42023016	Te yun guaa na tatnuni san ja na vi kani ña jin de, te siaa san de ―jiña'a Pilato.
42023017	Te nini kuu ja vi siaa de in tee yi'i vekaa in in viko pascua.
42023018	Te vi ndi'i ñayiu ni ka kana jaa, te ka jiña'i: ―¡Ka'ni ni tee jian, te siaa ni Barrabás! ―ka jiña'i.
42023019	Te Barrabás, chi yi'i de vekaa siki ja ni ja'ni de ndiyi, vi ja ni ndakoo de siki tee ka netniuu Jerusalén.
42023020	Su Pilato, chi ni kuini de ja siaa de Jesús, te ni ka'an tuku de jin ñayiu.
42023021	Su vi saa vi'i ka ni ka kana jaa ñayiu, te ka jiña'i: ―¡Katakaa ni de! ¡Katakaa ni de yika cruz! ―ka jiña'i.
42023022	Te ni ka'an tuku Pilato jichi kuu uni, te jiña'a de: ―¿Su na jakue'e ni sa'a tee ya'a? Tu na kuechi ni'i san siki de ja kokuu de. Te na tatnuni san vi kani ña jin de, te siaa san de ―jiña'a Pilato.
42023023	Su vi vi'i ka ni ka kana ñayiu ka jikain ja na kuitakaa ya, te jin tno'o ni ka kana ñayiu yun vi tee ka kuu nija'nu nuu sutu, ni ka ni'i ja ka kuini.
42023024	Yun te ni jino ini Pilato ja sa'a de nagua ka jikan ñayiu yun.
42023025	Te ni siaa de tee ja'ni ndiyi vi ndakoo siki tee ka netniuu. Te ni sia'a de Jesús nda'a soldado ja vi sa'a tee yun nagua ka kuini maa ñayiu.
42023026	Te nuu ni ka jaka soldado Jesús ja vi katakaa de ya yika cruz, ni ka junkuntna'a de jin in tee ñuu Cirene nani Simón. Mandii tee yun ja ni ja'an de yuku, te ni ka tenini ña de ja ni jiso tee yun cruz, te ndikin de Jesús kua'an de.
42023027	Te kua'a ndeva'a ñayiu ka ndikin kua'ankuei, te ka nda'i ka kana ñayiu si'i kua'ankuei ña ja ka kuu suchi ini ña ja ja'a Jesús.
42023028	Su ni jionenuu ya nuu kua'ankuei ña, te jiña'a ya: ―Maa ni ña'a Jerusalén, ma vi kuaku ni ja ja'a sein, chi vi kuaku ni ja ja'a maa ni vi ja ja'a se'e ni.
42023029	Chi kii in kiuu koo tnundo'o, te vi kachi ñayiu: “Na ta'u na ndetu ña'a tu ni jinku'un lulu, vi na ta'u na ndetu ña'a tu ni jini ja skaxin ña lulu” vi kachi ñayiu.
42023030	Yun te vi jinkondee ñayiu vi kanai jin yuku, te vi kuña'i: “Kanakau siki rin” te nuu tinduu: “Chisa'u ña”.
42023031	Chi nuu ja siun ka sa'a ña jin yutnu kuii, te vi'i ka kokuu jin yutnu yichi ―jiña'a Jesús.
42023032	Suni ni ka jaka de uu tee kue'e ndeva'a ja vi katakaa in ni de jin Jesús.
42023033	Te nuu ni jinokuei de nuu nani yiki xini ndiyi, te ni ka jatakaa de Jesús jin nduu tee kue'e yun nuu in in cruz, in de ichi nda'a kua'a ya, te inka ichi satni ya.
42023034	Te nuu ni ka jatakaa de ya, te jiña'a ya: ―Tata, koneka'nu ini ni jin ñayiu ya'a, chi tu ka jini nagua ka sa'i ―jiña'a ya. Yun te ni ka jitotnuni soldado, kondio'ni ndee sa'un ya kuu ja vi kendoo jin in in de.
42023035	Te ka oo kua'a ñayiu ka ndia'i, te vi ndee tee ka netniuu ka ka'an kuasun ña jin ya, te ka ndatno'o de: ―Ni skaku ni'nu de inka ñayiu. Te vitna na skaku ni'nu de maa de, nuu ja ja ndaa ndija ja tee ni kaji Dios ja ni tetniuu ya kuu de ―ka ndatno'o de.
42023036	Te saa ni tee ka kuu soldado, chi suni ka sa'a kuasun ña de. Ni ka jintna'a yatni ña de, te ka jiña'a de vinu iaa ja ko'o ya.
42023037	Te ka jiña'a de nuu ya: ―Nuu ja rey ñayiu judio kuu ron, te skaku ni'nu maa ron ―ka jiña'a de.
42023038	Te ichi xini ya ni ka tetuu de in tno'o ja yoso jin sa'an griego, latín vi hebreo, te ka'an sua'a: “Tee ya'a kuu rey ñayiu judio”, kachi tno'o yun.
42023039	Yun te vi ndee in tee kue'e ka intakaa jin ya ka'an kuasun ña de, te jiña'a de: ―Nuu ja tee ni tetniuu Dios kuu ron, te skaku ni'nu maa ron nagua ja skaku ni'nu ña ron jin ru'un ―jiña'a de.
42023040	Yun te ni kuxeen inka tee ka intakaa jin de, te jiña'a de: ―¿A vini tu yu'u ron ia Dios ja ka'an ron siun? Te in ni tnundo'o ka tna'o jin tee ya'a ja vi kuo.
42023041	Yoon, chi ja ndaa ja ka tna'a mao tnundo'o, chi ka tniuya'uo jin jakue'e ni ka sa'o. Su tee ya'a, chi tu sa'un na jakue'e ni sa'a de ―jiña'a de.
42023042	Yun te jiña'a de: ―Jesús, ndaka'an ña ni jin san kiuu na jinkondee ni ja tatnuni ni ―jiña'a de.
42023043	Te jiña'a Jesús: ―Ka'an ndaa san ja vi vitna kuu ja koo ni jin san andivi in nuu vii ndeva'a ―jiña'a ya.
42023044	Te nuu ni jino ka uxi uu nduu, te ni kunee ninii ñuyiu, te vi ndee nuu ka uni jañini, te saa ni nduu ndijin.
42023045	Ni kunee nuu nikandii, te ni te'nde sagua sa'un ka'nu ja ndesi nuu ii, ini veñu'u ka'nu Jerusalén.
42023046	Te yun ni kana jaa Jesús, te jiña'a ya: ―Tata, ndiunda'a maa ni anu san ―jiña'a ya. Te nuu ni ndi'i ni ka'an ya tno'o yun, te ni kana anu ya.
42023047	Te nuu ni jini tee kuu capitán ja siun ni kuu nuu ni ji'i Jesús, te ni chiñu'u de ia Dios, te jiña'a de: ―Ja ndaa ndija ja tu na kuechi tee ya'a ni oo ―ni kachi de.
42023048	Te ndi'i ñayiu ni ka oo ja ni ka jini tnundo'o yun, ni ka ndajiokuiin ka katui ndikai ja ka tna'u ndeva'a ini.
42023049	Su ndi'i ñayiu ka jini tna'a jin Jesús vi ña'a ka ndikin ña jin ya, vajikuei ña ndee Galilea, chi jika ni ni ka kendoi ka ndia'i ja siun ni kuu.
42023050	Ni oo in tee gua'a, in tee ndaa ñuu Arimatea nani José, in ñuu ja tnii Judea, te suni ni yinduu de nuu tee judio ja ka sa'a junta ka'nu ka.
42023051	Su tu ni jintna'a ini de tno'o ni ka ndatno'o tee yun nuu junta yun siki Jesús, chi ni kandija de ja koo in kiuu te tatnuni maa ia Dios.
42023052	Te yun guaa ni ja'an de ni ka'an de jin Pilato ja ni ndakan de yiki kuñu Jesús, te ni jandetu tee yun.
42023053	Te ni nune'e de yiki kuñu ya nuu cruz, te ni tniutuu de jin in sa'un kuijin vii ndeva'a, te ni tayu'u ña de in yau nuu ni kaan de in yiki kava nuu chia'an ka sa'un na ndiyi kiyu'u.
42023054	Te kiuu saa kuu ja ka sa'a tua'a ñayiu, chi ja oo yatni ja ndaki'in kiuu ndatatu.
42023055	Te ñasi'i ja ka ndikin ña jin Jesús ja vajikuei ña ndee Galilea, ni ja'ankuei ña, te ni ka jini ña yau ñaña yun, vi ni ka jini ña naxa ni ka jakintuu de yiki kuñu ya.
42023056	Yun te ni ka ndajiokuiin ña ve'e ña, te ni ka sa'a tua'a ña tatna xiko asin ja vi koso ña nuu yiki kuñu Jesús. Su ni ka jaan ii ña kiuu ndatatu, nagua tatnuni nuu Ley Moisés.
42024001	Su ne'e ndeva'a domingu, kiuu xtnañu'u ja ndaki'in semana, ni ja'ankuei ñasi'i yun nuu oo yau ñaña ja yiyu'u Jesús. Ka nee ña tatna xiko ja ni ka sava'a ña, te ka ndeka tna'a ña jin sava ka ñasi'i ni jinokuei ña.
42024002	Te ni ka jini ña ja ni kujioo kava ni ondesi yu'u yau ñaña yun.
42024003	Te ni kiukuei ña ni ka ndia'a ña, su tu ka na yiki kuñu Jesús oo.
42024004	Te vi tu ka nii ini ña naxa vi sa'a ña, te vi sanaa ni ka jini ña uu ia ka jinokuechi nuu Dios, ka yeye'e sa'un ka ni'nu ya ka nukuiin ya nuu ka oo ña.
42024005	Te ni ka yu'u ndeva'a ña, te ni ka chindei ña nuu ña ichi nuu ñu'u. Te ka jiña'a ia yun: ―¿Nau ja saa ne'u ndiyi ka ndanduku ron ia teku?
42024006	Te masu ya'a oo ya, chi ja ni ndateku ya. Vi ndaka'an naxa ni ka'an ya nuu ni oo ka ya Galilea,
42024007	nuu ni ka'an ya sua'a: “Sein ja kuu san Se'e Teyii, chi nini kuu ja kanakau san nuu nda'a ñayiu ka sa'a yika kuechi, te vi katakaa ñai yika cruz, su nuu uni kiuu te ndateku san”, ni kachi ya ―ka jiña'a ia ka jinokuechi yun.
42024008	Yun te saa ni ka ndaka'an ña tno'o ni ka'an Jesús.
42024009	Te nuu ni ka ndajiokuiin ña, te ni ka ndakani ña ndi'i ja ni ka jini ña nuu ndi uxi in tee ni chitniuu Jesús, vi nuu sava ka ñayiu ka oo jin de.
42024010	Te ña'a ni ka ndakani ya'a ka kuu María Magdalena, vi Juana, vi María nana Jacobo, jin sava ka ña'a ka ndikin tna'a jin ña.
42024011	Su tu ni ka kandija de, chi ni ka ndakani ini de ja chia ka kuu kue'e ña.
42024012	Su vini saa, te Pedro, chi ni kana kunu de kua'an de, majinkoto de yau ñaña yun. Te nuu ni jino de, te ni jito ni'ni de yau yun, te ni jini de ja maa ni ka sa'un ni ñutuu ya oo yun. Te vi ni sa'u kuii ini de ja ndakani ini de ja tu ka ya oo.
42024013	Te vi maa kiuu saa ni kekuei uu tee ni ka oskua'a jin Jesús, kua'ankuei de in ñuu nani Emaús ja oo jika vaa ndee uxi in kilómetro jin ñuu Jerusalén.
42024014	Te ka ndatno'o de nuu ichi yun kua'ankuei de ndi'i ja ni kuu kiuu saa.
42024015	Te vi nini ka ndatno'o de vi ka jikan tno'o tna'a de kua'ankuei de, te ni jintna'a ña Jesús ja ni ka jaka tna'a ya jin de kua'ankuei ya.
42024016	Su visi ka ndia'a de nuu ya, su oo in ja jasi, te tu ni kuu vi ndakuni ña de ja maa ya kuu.
42024017	Yun te ni jikan tno'o ña ya: ―¿Nagua kuu ja ka ndatno'o ni vajikuei ni ichi ya'a? ¿Te nau ja ka kusuchi ini ni? ―jiña'a ya.
42024018	Yun saa ni ka'an in tee nani Cleofas, te jiña'a de: ―¿A vi maa ni ni kuu ja jiondita Jerusalén ya'a ja tu jini ni tnundo'o ni kuu kiuu ya'a? ―jiña'a de.
42024019	Te jiña'a Jesús: ―¿Te nagua ni kuu, nuu saa? ―jiña'a ya. Te ka jiña'a de: ―Ka ndatno'o san siki Jesús, tee ñuu Nazaret, ja in tee ni ndakani tno'o ia Dios ni okuu de. Chi ni sa'a de tniuu na'nu vi ni ka'an de tno'o gua'a, te ni janta'u ña ia Dios, vi ni ka onee yiñu'u ñayiu nuu de.
42024020	Su ni ka ndasia'a ña tee ka kuu nija'nu nuu sutu vi tee ka netniuu nuu ñuo ja kuu de, te ni ka jatakaa ña jin de yika cruz.
42024021	Su sein nda'u, chi ni ka oñu'u ini san ja suu de kuu ja skaku ni'nu ñayiu ñuo Israel. Su ndee nuu oo, te ni ka ja'ni ña jin de, te vitna, chi ja ni kuu uni kiuu ja ni ya'a tnundo'o yun.
42024022	Su ka ndaskani ini ña sava ñasi'i ka skua'a jin san, chi ne'e ndeva'a ni ja'ankuei ña nuu ne'e vitna, ni ka jinkoto ña yau ñaña yun.
42024023	Te nuu ni ka ndajiokuiin ña, te ka kachi ña ja tu ka yiki kuñu Jesús oo. Vi ka ka'an ña ja ni ka jini ña uu ia ka jinokuechi nuu Dios, te ka jiña'a ia yun ja teku Jesús.
42024024	Yun te ni ja'ankuei sava tee ka skua'a jin san, ni ka jinkoto de yau ñaña yun, te ni ka jini ndija de nagua ka ndakani ñasi'i yun. Su tu ni ka jini de maa Jesús ―ka jiña'a de.
42024025	Yun te jiña'a Jesús: ―¡Nase nde'e u'u ka jinkui'nu ini ni! Vi ¡nase nde'e kuee ka kandija ni tno'o ni ka ka'an tee ni ka ndakani tno'o ia Dios ndee jana'a!
42024026	¿A tu ka jini ni ja nini kuu ja tna'a ia ni tetniuu Dios tnundo'o ya'a ama ka ja nduu ka'nu ya? ―jiña'a Jesús.
42024027	Yun te ni jinkondee ya ndakani ya tno'o yoso nuu tutu ii nuu ka'an ja ja'a maa ya. Ni keja'a ya jin tno'o yoso nuu liuru ni tee Moisés, te vi saa ni ya'a ya nuu ndi'i liuru ni ka tee sava ka tee ni ka ndakani tno'o ia Dios ndee jana'a.
42024028	Te nuu ni jinokuei de ñuu nuu kua'ankuei de yun, te ni sa'a Jesús ja ya'a ya ki'in jika ya.
42024029	Su ni ka tenini ña de ja na ndoo ya, te ka jiña'a de: ―Ndoo ni na vi ndoo, chi ja ni ñini, te ja nduku ja kunee ―ka jiña'a de. Yun te ni kiuu Jesús ja vi ndoo ya jin de.
42024030	Te nuu ni jinkoo ya nuu mesa ja vi kaxini ya jin de, ni ki'in ya xtaa, te ni ndakuanta'u ya nuu ia Dios, te ni ta'u ya, te ni jiña'a ya ja vi kaa de.
42024031	Yun te ni sa'a ia Dios ja ni ka ndanune nuu de, te ni ka ndakuni ña de ja maa ya kuu. Su vi nuu saa ni naa ya kua'an ya.
42024032	Yun te ka ndatno'o tna'a de: ―Siun yun guaa vi sua'a ka kanta anuo ja ka kusii inio nuu vajikueio ichi yun ka ninio tno'o kaxtno'o ya ja ka'an nuu tutu ii ―ka ndatno'o de.
42024033	Te vi nuu saa, ni ndekuei de, te kuano'okuei de maa Jerusalén. Te vi ja ka oo tutu ndi uxi in tee ni chitniuu Jesús jin sava ka ñayiu nuu ni ndajinokuei de.
42024034	Te ka jiña'a tee ka oo yun: ―Ja ndaa ndija ja ni ndateku Jito'o Jesús, chi ni ndenta ya nuu Simón Pedro ―ka jiña'a de.
42024035	Yun te ni ka ndakani nduu de naxa ni ka ndo'o de ichi nuu ni ja'ankuei de, vi naxa ni ka ndakuni de Jesús nuu ni ta'u ya xtaa.
42024036	Vi nini ka ka'an ka de tno'o yun, te ni jino Jesús, ni junkuiin ya ma'ñu nuu ka oo de. Te jiña'a ya: ―¿A kukueni ka oo ron? Te vi koo jin tno'o mani ―jiña'a ya.
42024037	Su ni ka yu'u ndeva'a de, chi ni ka ka'an de ja anu ni ka jini de.
42024038	Yun te jiña'a ya: ―¿Nau ja ka yu'u ron? ¿Te nau ja siun ka ndakani ini ron?
42024039	Vi kondia'a nda'a rin vi ja'a rin, te vi kuni ron ja maa rin kuu. Vi ke'e ña nagua ja vi kuni ron. In anu, chi tu na yiki kuñu nagua ka ndia'a ron ja kaa maa rin ―jiña'a ya.
42024040	Vi ka'an ya, te ni xne'e ya nda'a ya vi ja'a ya nuu ni ka yi'i nduyu kaa.
42024041	Te vi saa ni tu ka kandija gua'a de ja ka kusii ini de vi ja ni ka sa'u kuii ini de ja ni ka ndakuni de ya. Te jiña'a ya: ―¿A ka neva'a ron joo ja vi kao ya'a? ―jiña'a ya.
42024042	Yun te ni ka jiña'a de joo chiaka ja ni kasun nuu ñu'u vi in jioo nduxi.
42024043	Te ni tnii ya, te vi jin nuu de ni jaa ya.
42024044	Te jiña'a ya: ―Tno'o ya'a kuu ja ni ka'an rin ndee nuu ni ka oo kao, ja nini kuu ja skunkuu rin ndi'i tno'o yoso nuu tutu ii ja ka'an siki maa rin, tno'o ja ni tee Moisés, vi tno'o ni ka tee taka tee ni ka ndakani tno'o ia Dios ndee jana'a, vi tno'o ja yoso nuu tutu Salmo ―jiña'a ya.
42024045	Yun te saa ni sa'a ya ja ni ka jinkui'nu ini de tno'o yoso nuu tutu ii.
42024046	Te jiña'a ya: ―Saa ka'an nuu tutu ii siki maa rin, te saa ni kuu, chi nini kuu ja kuu ia ni tetniuu Dios, te nuu uni kiuu te ndateku ya ne'u ndiyi.
42024047	Te na vi keja'a ñayiu vi kaxtno'i tno'o rin ndee Jerusalén, te vi saa kutenuu ninii ñuyiu, nagua ja vi ndatna'u ini ñayiu nuu jakue'e ka sa'i, te koneka'nu ini ia Dios yika kuechi ñayiu yun.
42024048	Te maa ron ka kuu testiu rin ja siun ni ndo'o rin.
42024049	Te tetniuu rin Espíritu ia Dios ja vi kuta'u ron, nagua ni kee yu'u tata rin ja taa ya. Su vi kondetu ni ron Jerusalén ya'a ndee na vi ni'i ron jaka'nu ja vaji ndee andivi ―jiña'a ya.
42024050	Yun te ni kekuei ya jin de Jerusalén, te kua'ankuei ya jin ndi'i de ñuu Betania. Te nuu ni jinokuei ya jin de, te ni kane'e ya nda'a ya, te ni jikanta'u ya ja ja'a ndi'i de nuu ia Dios.
42024051	Te vi nini ka'an ya, te ni ndusukun ya ja mandaa ya andivi.
42024052	Yun te nuu ni ndi'i ni ka chiñu'u de Jesús, te ni ka ndajiokuiin de Jerusalén, ka kusii ndeva'a ini de.
42024053	Te siun ni ka oo de veñu'u ka'nu, ka ndakuanta'u de nuu ia Dios. Saa na kokuu.
43001001	Ndee jaxtnañu'u ja ni junkoo ñuyiu ja oo in tno'o, te tno'o ya'a oo jin ia Dios, te maa ia Dios kuu tno'o ya'a.
43001002	Te tno'o ya'a oo jin ia Dios ndee jaxtnañu'u.
43001003	Te jin ma'ñu sagua ia kuu tno'o, ni junkoo ndi'i ja oo ñuyiu, te nuu ja tu maa ya, chi ni in ja oo ñuyiu ma junkoo.
43001004	Te nuu maa ya oo jateku, te jateku yun ye'e ni'nu nuu ñayiu.
43001005	Te maa ya kuu ñu'u ja ye'e ni'nu nuu janee, te tu ni kundee ja oo ñunee yun ja nda'va ñu'u ja ye'e ni'nu.
43001006	Ni oo in tee ni onani Juan ja ni tetniuu ia Dios.
43001007	Ni kii de kuu de testiu ja ni ndakani de tno'o ye'e ni'nu, nagua ja jin ma'ñu sagua de, te ndi'i ñayiu vi kandija tno'o ye'e ni'nu yun.
43001008	Te masu ñu'u ja ye'e ni'nu kuu maa Juan, su ni tetniuu ña Dios jin de ja ndakani kaji de naxa oo ia ye'e ni'nu.
43001009	Te maa ya kuu ñu'u ndaa ndija ja ye'e ni'nu nuu ndi'i ñayiu, te vaji ya nuu ñuyiu ya'a.
43001010	Chi jin ma'ñu sagua maa ya ni junkoo ñuyiu, te ni oo ya nuu ñuyiu, su tu ni ka jini ña ñayiu ñuyiu na in kuu ya.
43001011	Ni kii ya nuu ñuu maa ya, su tu ni ka janta'u ña ñayiu ñuu ya jin ya.
43001012	Su ndi'i ñayiu ja ni ka janta'u ya, vi ni ka kandijai ya, ni jiña'a ya in jaka'nu nui ja ka kui se'e maa ia Dios.
43001013	Te masu se'e teyii jin niñi xikui nuu ni tna'a jin in ñasi'i ka kui, ni masu ka kui in se'e nagua ka'an maa teyii, chi maa ia Dios ni sa'a ja ka kui se'e maa ya.
43001014	Te tno'o yun ni kuu teyii, te ni oo ya ne'u yoon, te ni ka jini san ja ye'e tajan ya, chi nuu maa Tata Ja'nuo vaji ja ye'e tajan ya, chi invaa maa ya kuu Se'e ia Dios. Te nuu maa Se'e ya oo tno'o ndaa vi ka'an nda'u ka'an kee ña ya, chi saa oo maa ya.
43001015	Te ni ndakani Juan ja ja'a maa ya nuu ni kana jaa de, te jiña'a de: ―Siki tee ya'a kuu ja ni ka'an san nuu ni kachi san sua'a: “Tee vaji yata ja vaji san kuu tee kuu ka'nu ka saa maa san, chi xtnañu'u ka de oo saa ni kaku sein”.
43001016	Chi nuu maa ya ni ka ni'o ndi'i javii java'a ya vi ja ka'an nda'u ka'an kee ña ya ndi'i ni kiuu.
43001017	Chi jin ma'ñu sagua Moisés vaji Ley ia Dios, su ja ka'an nda'u ka'an kee ña ya vi jandaa vaji jin ma'ñu sagua maa Jesukristu.
43001018	Te tu sa'un na in jini ia Dios, chi invaa maa Se'e ya, ia oo jin maa Tata Ja'nu, kuu ia ni ndakani naxa oo ia Dios.
43001019	Te ya'a kuu tno'o ni ndakani Juan na ni ka tetniuu ña tee ka kuu nija'nu nuu ñayiu judio jin tee ka kuu sutu vi tee ka kuu tatatno'o Leví ndee Jerusalén ja vi kakan tno'o de Juan, te ka jiña'a de: ―Ka kachi tee ka kuu nija'nu ñuo ja vi kakan tno'o ña san, ¿na in kuu maa ni?
43001020	Te ni ndaa yu'u Juan, tu ni tayu'u tno'o de, te ni ndakani ndaa de: ―Masu Kristu, ia ni tetniuu Dios, kuu san ―jiña'a de.
43001021	Te ni ka jikan tno'o ña tee yun: ―¿Nuu saa te na in kuu ni? ¿A ndi Elías kuu ni? Te jiña'a de: ―Masu kuu san. ―¿A tee ndakani tno'o va'a ia Dios ja ka'an nuu tutu ii ja kii kuu ni? ―ka jiña'a de. ―Masu kuu san ―jiña'a de.
43001022	Te ka jiña'a tee yun: ―¿Te na in kuu ni? Kaxtno'o ni nagua ja kuu vi ndakani tno'o san nuu tee ni ka tetniuu ña. ¿Te naxa ka'an ni siki maa ni? ―ka jiña'a de.
43001023	Te jiña'a de: ―Maa san kuu in tee kana nuu ñu'u te'a: “Vi ndasa'a ndaa ni ichi nuu vaji Jito'o”, nagua ni ka'an Isaías, tee ni ndakani tno'o ia Dios ndee jana'a.
43001024	Te tee ni ja'ankuei yun ka kuu tee ka yinduu nuu fariseo,
43001025	ni ka jikan tno'o ña de, te ka jiña'a de: ―Nuu saa, te ¿nau ja skuandute ni ñayiu, te nuu masu Kristu, ni masu ndi Elías, ni masu tee ndakani tno'o va'a ia Dios ja ka'an nuu tutu ii ja kii kuu ni? ―ka jiña'a de.
43001026	Te jiña'a Juan sua'a: ―Maa san skuandute ñayiu jin ndute, su ma'ñu sagua maa ni, oo in tee ja tu ka jini ni de.
43001027	Te tee ya'a kuu tee vaji yata nuu vaji san, su tee kuu ka'nu ka kuu de saa sein, te ni masu nagua kuu sa'un san ja kuu ndajin san corria ndikin ndijan de ―jiña'a de.
43001028	Sua'a ni kuu in nuu nani Betania, jioo yute Jordán, nuu ni oskuandute Juan ñayiu.
43001029	Yun te inka kiuu tnee sua'a, te ni jini ña Juan jin Jesús ja kua'an ya nuu oo de, te jiña'a de: ―Vi kondia'a ni, chi ya'a vaji Lelu ia Dios, ia kindee yika kuechi ñayiu ñuyiu.
43001030	Te ja ja'a ia ya'a ni ka'an san: “Ja yata vaji san, te kii in tee kuu ka'nu ka saa maa san, chi tee xtnañu'u ka kuu de saa sein”.
43001031	Te tu ni ojini san de, su yun guaa vaji san skuandute san ñayiu jin ndute, nagua ja na vi kuni ña ñayiu Israel na in kuu ya.
43001032	Te suni ndakani Juan nuu jiña'a de: ―Ni jini san Espíritu ia Dios ja makuun ichi andivi na kuinio in sata, te ni jinkoxnee siki ya.
43001033	Te tu ni ojini san na in kuu. Su ia ni tetniuu ña jin san ja skuandute san ñayiu jin ndute, kachi ya: “Ndee tee xiin siki kuni ron ja kuun Espíritu, te jinkoxnee siki de, te tee ya'a kuu tee skuandute ñayiu jin Espíritu ia Dios”, kachi ya.
43001034	Te ni jini san, yun guaa ndakani san ja tee ya'a kuu Se'e maa ia Dios.
43001035	Te inka kiuu tnee sua'a ka otutu Juan jin uu tee ka skua'a jin de.
43001036	Te nuu ni jini de Jesús, ja jiondita ya yun, te jiña'a de: ―Tee yun kuu Lelu ia Dios.
43001037	Te nuu ni ka jini nduu tee ka skua'a jin de ja siun jiña'a de, te ni ka jata ndikin de Jesús.
43001038	Te nuu ni jionenuu Jesús, te ni jini ya ja ka ndikin ña de, te ni jikan tno'o ña ya: ―¿Na in ka ndanduku ni? Te ka jiña'a de: ―Rabí ―ja kei ka'an “Mastru”― ¿Ndenu oo ni? ―ka jiña'a de.
43001039	Te jiña'a Jesús: ―Ne'ekuei ni te vi kuni ni. Te ni ja'ankuei de, te ni ka jini de ndenu oo ya. Te ja siun ja oo ndee ka kuun jañini, guaa ni ka ndoo de jin ya kiuu yun.
43001040	Te Andrés, ñani Simón Pedro, kuu in tee ka ndeka tna'a jin inka de, ja ni ka jata ndikin de Jesús, nuu ni ka onini de tno'o ni ka'an Juan.
43001041	Yun te ni kee Andrés, ni ndanduku de xtnañu'u ka ñani de Simón, te nuu ni ndani'i ña de, te jiña'a de: ―Ni ka nuku'un san Mesías, (ja kei ka'an “Kristu”, ia ni tetniuu Dios).
43001042	Te ni junsia'a ña de nuu oo Jesús. Te nuu ni jini ña Jesús, te jiña'a ya: ―Maa ni kuu Simón, seyii Jonás, su nukonani ni Cefas, (ja kei ka'an Pedro ja kuu kava).
43001043	Te inka kiuu tnee sua'a, te ni ndakani ini Jesús ja no'o ya Galilea, te yun ni ka junkuntna'a ya jin Felipe, te jiña'a ya: ―Kondikin ña ni na ki'inkueio.
43001044	Te Felipe, chi in tee ñuu Betsaida kuu de, te in ni ñuu de jin Andrés vi Pedro.
43001045	Ni ndanduku ña Felipe jin Natanael, te ni ndani'i ña de, te jiña'a de: ―Ni ka nuku'un san tee xiin ja'a ni tee Moisés nuu Ley, vi nagua ni ka ka'an tee ni ka ondakani tno'o ia Dios ndee jana'a. Te suu de kuu Jesús, seyii José, tee ñuu Nazaret ―jiña'a de.
43001046	Yun te jiña'a Natanael: ―¿A ndee ñuu Nazaret kee in jagua'a? Te jiña'a Felipe: ―Ne'e ni te kuni ni.
43001047	Te nuu ni jini ña Jesús jin Natanael ja ni jino de nuu oo ya, te jiña'a ya: ―Ya'a vaji in tee Israel ndaa, ja tu xnda'u ña de ―jiña'a ya.
43001048	Te ni jikan tno'o ña Natanael: ―¿Ndenu ni jini ña ni? Te jiña'a Jesús: ―Ama ka ja kana ña Felipe, nuu oo ni ndu'u in tnu tichi iuu, yun ni jini ña san ―jiña'a ya.
43001049	Yun te jiña'a Natanael: ―Mastru, maa ni kuu Se'e ia Dios; maa ni kuu rey ñayiu Israel.
43001050	Yun te jiña'a Jesús: ―Kandija ña ni, chi ka'an san ja ni jini ña san ndu'u in tnu tichi iuu, su tniuu na'nu ka saa ya'a kuni ni.
43001051	Te jiña'a ka ya: ―Ka'an ndandaa san ja vitna jin kiuu kua'on yun, vi kuni ni ja nune andivi, te makunkuei vi mandakuei ia ka jinokuechi nuu maa ia Dios nuu oo san ja kuu san Se'e Teyii ―jiña'a ya.
43002001	Te nuu uni ka kiuu, te ni ka sa'a in viko tnanda'a ñuu Caná ja tnii Galilea, te yun ni oo nana si'i Jesús nuu viko yun.
43002002	Te suni ni ka ka'an ña jin Jesús vi tee ka skua'a jin ya ja vi koo ya nuu viko tnanda'a yun.
43002003	Te nuu ni ndi'i vinu viko tnanda'a yun, te jiña'a nana si'i Jesús nuu ya: ―Tu ka na vinu ka neva'a ñayiu ya'a.
43002004	Te jiña'a Jesús: ―¿Nau ja siun ka'an ni jin san, vi nana? Te kuini ka ja kenta ore ja sa'a san tniuu na'nu.
43002005	Su jiña'a nana ya nuu ñayiu ka jinokuechi yun: ―Vi sa'a ni ndi'i nagua tatnuni.
43002006	Te yun ka oo iñu kiyi yuu ja kee ndute, nagua ka sa'a maa ñayiu judio ja ka nduvii nuu ia Dios, te nuu in in kiyi yun ka kakuu kuun xiko axi in ciento litro ndute.
43002007	Yun te jiña'a Jesús: ―Vi chitu ni kiyi ya'a ndute. Te ni ka tnaa chitu de ndute.
43002008	Yun te jiña'a ya: ―Vi tau ni joo vitna, te mavijunsia'a ni nuu tee kuu chatna vinu ―jiña'a ya. Te ni ka junsia'a de.
43002009	Te nuu ni jito tnuni tee kuu chatna vinu ndute yun, te ni jini de ja ni vinu gua'a ka kuu, su tu ni jini de ndenu ni kee vinu yun. Su tee ka jinokuechi yun, chi ka jini de ja nuu ndute ni ka tau de. Yun te ni kana de maa tee tnanda'a yun.
43002010	Te jiña'a chatna vinu yun: ―Ndi'i ñayiu ka jani xtnañu'u vinu gua'a ka, te ndee nuu ni kuu kua'a ka ji'i ñayiu, yun te saa ka jani vinu nuu ka. Su maa ni, chi ni tava'a ni vinu gua'a ka, guaa ndee nuu sandi'i ni ka ―jiña'a de.
43002011	Te tniuu ka'nu ya'a ni sa'a Jesús jaxtnañu'u ñuu Caná ja tnii Galilea. Te saa ni kuu ja ni xne'e ya jaka'nu ya, te ni ka kandija ña tee ka skua'a jin ya.
43002012	Te nuu ni ya'a viko yun, te ni ka nunuu ya ñuu Capernaúm, maa ya vi nana si'i ya vi ñani ya vi tee ka skua'a jin ya. Te ndesaa ni kiuu ni ka oo ya ñuu yun.
43002013	Nuu ni kuu yatni viko pascua nuu ka soko ñayiu judio lelu nuu ia Dios, te ni ndanuu Jesús maa ñuu Jerusalén.
43002014	Te ni nuku'un ya ñayiu ka xiko isndiki vi ndikachi vi sata vi ñayiu ka sama xu'un, ka nukoi ye'e veñu'u yun.
43002015	Te nuu ni jini ya yun, te ni kagua ya in yo'o kuiñi, te ni kene'e ya ndi'i ñayiu jin ndikachi vi isndiki, te ni siagua ya xu'un ñayiu ka sama yun vi ni skiondiso ya mesa nuu ka oi yun.
43002016	Te jiña'a ya nuu ñayiu ka xiko sata: ―Vi xtajioo ni ja ya'a, te ma vi sa'a ni ve'e Tata san na kuinio nuu ya'u ―jiña'a ya.
43002017	Yun te ni ka ndakanka'an tee ka skua'a jin ya nagua yoso nuu tutu ii, nuu ka'an sua'a: “Chi vi sua'a kai anu san ja ndi'ni ndeva'a san ja ja'a ve'e ni, vi Tata Dios”, kachi tutu.
43002018	Yun te ka jiña'a ñayiu judio: ―¿Na tniuu ka'nu sa'a ni ja xne'e ja ndiso tniuu ni ja sa'a ni ya'a nuu saa? ―ka jiña'a de.
43002019	Te jiña'a Jesús: ―Nuu ja vi xnani ni veñu'u ya'a, te nuu uni kiuu, te ndasa'a san ―jiña'a ya.
43002020	Te ka jiña'a tuku ñayiu judio: ―Nuu uu xiko iñu kuia ni ka satniuu san ja ni ka sa'a san veñu'u ya'a, te maa ni ka'an ni ja vi nuu uni ni kiuu, te ndasino ni ―ka jiña'a de.
43002021	Su ka'an ya siki veñu'u ja kuu yiki kuñu maa ya.
43002022	Te nuu ni ndateku ya ne'u ndiyi, te ni ka ndakanka'an tee ka skua'a jin ya ja sia'a ni ka'an ya, te ni ka kandija de nagua yoso nuu tutu ii, vi tno'o ja ni ka'an Jesús ja ja'a maa ya.
43002023	Te nuu oo ya nuu viko pascua maa ñuu Jerusalén, te kuakua'a ñayiu ni ka kandija ña jin ya nuu ni ka jini tniuu na'nu ni sa'a ya.
43002024	Su Jesús, chi tu ni kukanu ini ya ñayiu yun, chi ja jini ya na ñayiu ka kuu ndi'i.
43002025	Te tu jiniu'u ya ja na in ñayiu ndakani ja ja'a inka ñayiu, chi ja jini maa ya naxa ka oo ini anu ñayiu.
43003001	Ni oo in tee fariseo ja ni onani Nicodemo, in tee kanuu ne'u ñayiu judio.
43003002	Te in jakuaa ni ja'an de ni jinkoto de Jesús, te jiña'a de: ―Mastru, ka jini san ja vaji ni nuu ia Dios ja kaxtno'o ni, chi tu na in kuu sa'a tniuu na'nu sa'a ni ya'a nuu ja tu ia Dios oo jin ―jiña'a de.
43003003	Yun te jiña'a Jesús: ―Ka'an ndandaa ndija san ja ni in ñayiu ma kuu kiukuei nuu tatnuni ia Dios nuu ja ma vi ndakaku jai ―jiña'a ya.
43003004	Te jiña'a Nicodemo: ―¿Naxa kuu ndakaku in tee nuu ja makunija'nu de? ¿A kuu ndee de inka jichi chii si'i de, te ndakaku de inka jichi? ―jiña'a de.
43003005	Te jiña'a Jesús: ―Ka'an ndandaa ndija san ja na in ma ndakaku jin ndute vi jin Espíritu ia Dios, te ma kuu kiui nuu tatnuni ya.
43003006	Chi na in kaku jin yiki kuñu, te ñayiu ñuyiu kui. Te na in kaku jin Espíritu ia Dios, te ñayiu jaa kui, chi oi jin Espíritu ya.
43003007	Te ma sa'u kuii ini ni ja ka'an san ja nini kuu ja vi ndakaku jaa ñayiu.
43003008	Chi tachi, chi yi'i ndee ni nuu kuini, te jini ni ja jiso yi'i, su tu jini ni ndenu vaji ni ndenu kua'an. Te saa ka kuu ndi'i ñayiu ka kaku jin Espíritu.
43003009	Yun te ni jikan tno'o tuku ña Nicodemo, te jiña'a de: ―¿Naxa kuu ndakaku jaa ñayiu, nuu saa? ―jiña'a de.
43003010	Te jiña'a Jesús: ―Maa ni kuu tee kaxtno'o nuu ñayiu Israel, ¿te a vi tu jinkui'nu ini ni tno'o ya'a?
43003011	Te ka'an ndandaa ndija san ja ka ka'an san nagua ka jini san, chi ka ndakani san ja ni ka jini san jin nuu san, te tu ka janta'u ni tno'o ka ndakani san.
43003012	Te vitna ja ka'an san naxa oo ñuyiu ya'a, te tu ka kandija ni, ¿te naxa vi kandija ña ni nuu ja na ka'an san naxa sa'a ia Dios ndee andivi?
43003013	’Chi ni in ñayiu tu na kaa ndee andivi ja kuni naxa oo, chi maintno'o ni maa san ja makuun san ndee andivi ja kuu san Se'e Teyii, guaa jini san, chi ja ni oo san andivi.
43003014	Te nagua ni jatakaa sukun Moisés koo nuu ñu'u te'a, (te nuu ni ka ondia'a ñayiu ti, te ni ka onduva'i ja ni ka otekui), suni saa nini kuu ja kuintakaa Se'e Teyii,
43003015	nagua ja ndi'i na ñayiu ka kandija ña jin san, te ma vi junai, chi vi ni'i ja vi kotekui nikuii nikani.
43003016	’Chi ni kutoo ndeva'a ña ia Dios jin ñayiu ñuyiu, yun guaa ni jiña'a ya invaa Se'e ya, nagua ja ndi'i ñayiu ka kandija ña jin ya ma vi junai, chi vi ni'i ja vi kotekui nikuii nikani.
43003017	Chi tu ni tetniuu ia Dios Se'e ya ñuyiu ja xtavi kuechi ya ñayiu ñuyiu, chi ni tetniuu ña ya nagua ja vi kaku ni'nu ñayiu ñuyiu jin ma'ñu sagua ya.
43003018	’Chi na ñayiu kandija ña jin ya, te ma tavi kuechi. Su na ñayiu tu kandija ya, te ja ni tavi kuechi, chi tu ni kandijai Kristu, ia kuu invaa Se'e Dios.
43003019	Te ya'a kuu nuu ka tavi kuechi ñayiu, chi ni kii ia ja ni ye'e ni'nu ya ñuyiu, te ni ka kutoo ka ñayiu ñunee, masu ja ye'e ni'nu ya, chi tniuu kue'e ka sa'i.
43003020	Chi ndi'i na ñayiu ka sa'a jakue'e, te ka skexikoi ja ye'e ni'nu ya, te tu kiukuei nuu ye'e ni'nu ya, nagua ja ma tuu ndijin tniuu kue'e ja ka sa'i yun.
43003021	Su ñayiu jika ndaa, chi kiui nuu ye'e ni'nu ya, nagua ja tuu ndijin ja tniuu sa'i yun vaji nuu ia Dios ―jiña'a Jesús.
43003022	Te nuu ni ya'a ja ni ka ndatno'o ya jin Nicodemo, te ni ja'ankuei Jesús jin tee ka skua'a jin ya nuu ñu'u ja tnii Judea, te yun ni ka oo ya jin de ndee saa kiuu, te ni ka skuandute ya ñayiu.
43003023	Te suni oo Juan skuandute de ñayiu in nuu nani Enón ja netna'a yatni jin ñuu Salim, chi yun ni ñu'u kuakua'a ndute, te ni ja'ankuei ñayiu, te yun ni skuandute ña de.
43003024	Chi kuini ka ja kanakau Juan vekaa tiempu saa.
43003025	Yun te in kiuu ni ka tee tna'a tee ka skua'a jin Juan jin ndesaa ka tee judio siki naxa ka sa'a ñayiu ja ka nduvii nuu ia Dios.
43003026	Te ni ja'ankuei de nuu oo Juan, te ka jiña'a de: ―Mastru, tee ni ka oo jin ni jioo yute Jordán, tee xiin ja'a ni kaxtno'o ni, vitna te suni oo de skuandute de, te ndi'i ñayiu kua'ankuei nuu de ―ka jiña'a de.
43003027	Yun te jiña'a Juan: ―Ma kuu nagua ni'i sa'un ñayiu nuu ja masu maa ia Dios oo ndee andivi jiña'a ya nui.
43003028	Te suni maa ni ka kuu testiu ja ni kachi san: “Masu maa san kuu Kristu, ia ni tetniuu Dios, chi sua'a ni tetniuu ña ia Dios ja yoxno'o san nuu ya vaji san”.
43003029	Chi nuu ka sa'a ñayiu in viko tnanda'a, te na in oo jin ñasi'i yun kuu maa tee tnanda'a, te amigo de, chi vi xiin tee tnanda'a yun oo de, te nuu nini de tno'o ka'an tee tnanda'a yun, te kusii ndeva'a ini de. Te suni saa ni sein, chi kusii ndeva'a ini san nini san tno'o ka'an ya.
43003030	Chi nini kuu ja kuu ka'nu ya, te nduu lule sein.
43003031	’Chi na in vaji ndee sukun, te suu kuu ka'nu ka nuu ndi'i ja oo nuu ñuyiu. Te ñayiu ñuyiu, chi ñuyiu ya'a oi, te nino'o ni tno'o ñuyiu ka'in, su ia vaji ndee andivi, chi kuu ka'nu ka ya nuu ndi'i tu'u.
43003032	Te nagua ni jini ya vi ni onini ya, yun ndakani ya, te tu na in janta'u tno'o ndakani ya.
43003033	Su na in janta'u tno'o ja ndakani ya, te ka'in ja ia ndaa kuu Dios.
43003034	Chi na in ni tetniuu ia Dios, te tno'o maa Dios ka'in, chi tu chikua'a ia Dios Espíritu ya ja jiña'a ya nui.
43003035	Te Tata Ja'nu, chi kutoo ya Se'e ya, te ndi'i ni xndendoo ya nuu nda'a Se'e ya ja kotatnuni.
43003036	Te na in kandija Se'e ia Dios, te kotekui nikuii nikani, su na in tu kuini ja kandija Se'e ya, te ma kotekui, chi saa sua'a tna'a ndeva'i tnundo'o ja tetniuu ia Dios siki ―jiña'a Juan.
43004001	Te nuu ni jini Jito'o Jesús ja ni ka onini tee ka kuu fariseo ja ka ka'an ñayiu: “Mavikaya ka tee ka skua'a jin Jesús vi kua'a ka ñayiu skuandute de saa Juan”, ka jiña'i,
43004002	visi masu maa ya ni skuandute ñayiu, chi tee ka skua'a jin ya ni ka skuandute ña.
43004003	Yun te ni ndekuei ya ñuu ja tnii Judea, te kuano'okuei ya inka jichi Galilea.
43004004	Te ja no'okuei ya ñuu yun, chi nini kuu ja vi ya'a ya ñuu Samaria.
43004005	Te ni jinokuei ya in ñuu nani Sicar, ja tnii Samaria, nuu ñunde'i ndi Jacob ja ni jiña'a de nuu se'e de José ndee jana'a.
43004006	Te yun oo in poso ndute ja ni sava'a ndi Jacob. Yun te ni junkoo Jesús yu'u poso yun, chi ni kutnuu ya ja ni ka jika ya. Te ja oo ndee sau nduu.
43004007	Te ni jino in ña'a Samaria ja tau ña ndute, te jiña'a Jesús: ―Kuni mani ña ni joo ndute ni na ko'o san, vi kua'a ―jiña'a ya.
43004008	Chi kua'ankuei tee ka skua'a jin ya maa ini ñuu ja vi kuaan de nagua vi kaa de jin ya.
43004009	Te jiña'a ña'a Samaria yun: ―¿Nau ja saa nuu sein ja kuu san in ña'a Samaria jikan ni ndute ko'o ni, te tee judio kuu ni, vi kua'a? ―jiña'a ña, chi tu ni ka ondeka tna'a va'a ñayiu judio jin ñayiu Samaria.
43004010	Yun te jiña'a Jesús: ―Nuu ja sua'a te kuni ni ja skuta'u ña ia Dios, te na in kuu tee ja kachi nuu ni: “Kuni mani ña ni joo ndute ni na ko'o san”, te kakan maa ni ndute nuu san, te taa san ndute taa ja koteku ni ―jiña'a ya.
43004011	Te jiña'a ñasi'i yun: ―Kua'a, tu nagua nee ni ja tau ni ndute, te poso ya'a, chi kunu, ¿te ndenu ni'i ni ndute taa ja koteku san?
43004012	¿Axi ka'nu ka ni saa ndi tata ja'nuo Jacob, ja ni xndendoo de poso ndute ya'a nuu ni oji'i maa de ndute vi ni ka oji'i se'e de vi kiti de? ―jiña'a ña.
43004013	Yun te jiña'a Jesús: ―Nani kuu ñayiu ja ka ji'i ndute ya'a, te vi jiokuiin vi koyichi kai.
43004014	Su ndia ñayiu vi ko'o ndute ja kuña'a maa san, chi ma vi koyichi kai, chi saa sua'a ndute ja kuña'a san yun junkoo in nuu ka'nu de ini anu ñayiu, te jinonta nuu de ja koxteku ña de nikuii nikani ―jiña'a ya.
43004015	Te jiña'a ñasi'i yun: ―Taa ni joo ndute jian na ko'o san, vi kua'a, nagua ja ma koyichi ka san, te ni ma kokii ka san ya'a ja kotau ka san de ―jiña'a ña.
43004016	Te jiña'a Jesús: ―Kua'an ni manukana ni yii ni, te kikuei ni ya'a ―jiña'a ya.
43004017	Yun te jiña'a ñasi'i yun: ―Tu na yii san. Te jiña'a Jesús: ―Vatuka ka'an ni ja tu na yii ni,
43004018	chi ja ni kuu u'un yii ni oo, te tee oo jin ni vitna, chi masu yii ni kuu de, te ka'an ndaa ndija ni ―jiña'a ya.
43004019	Te jiña'a ñasi'i yun: ―Kua'a, na tno'o ka'an san ja tee ndakani tno'o ia Dios kuu ni.
43004020	Te tata ja'nu san, ñayiu Samaria, chi siun ni ni okikuei nuu yuku ya'a ja ni ka ochiñu'i ia Dios, te maa ni ja ka kuu ni ñayiu judio, chi ka ka'an ni ja Jerusalén kuu nuu kuini ja chiñu'o ia Dios ―jiña'a ña.
43004021	Te jiña'a Jesús: ―Kandija ni, vi kua'a, ja ja vaji ore ja vi chiñu'u maa ni Tata Dios, su ma kokuu nuu yuku ya'a ni Jerusalén.
43004022	Maa ni, chi ka chiñu'u ni ia tu ka jini ni. Su sein, chi ka chiñu'u san ia ka jini san, chi ne'u ñayiu judio vaji ia skaku ni'nu ña.
43004023	Su ja vaji ore te vitna kuu nuu vi chiñu'u ndaa ndija ñayiu Tata Dios jin Espíritu ya, chi suni nduku Tata Dios ñayiu ja vi ndee ini ndee anui vi chiñu'i ya.
43004024	Dios, chi Espíritu kuu ya, te ñayiu ja ka chiñu'u ya kuini ja vi chiñu'u ndai ya jin Espíritu ya ja oo ini anui ―jiña'a ya.
43004025	Te jiña'a ñasi'i yun: ―Ja jini san ja kii Mesías, ia tetniuu Dios, ja nani ya Kristu. Te nuu na kenta ya, te kaxtno'o ndi'i ya nani guaa kuu ―jiña'a ña.
43004026	Te jiña'a Jesús: ―Su ia ka'an ni yun kuu maa san ja ka ndatno'o jin ni ―jiña'a ya.
43004027	Te vi maa nuu saa ni ndajinokuei tee ka skua'a jin Jesús, te vi ni ka sa'u kuii kuiti ini de ja siun ni ka jini de ka ndatno'o ya jin in ñasi'i, su ni in de ña ni ka jikan tno'o ya: “¿Nagua jikan tno'o ni?”, axi “¿nagua ka ndatno'o ni jin ña?”
43004028	Yun te ni xndendoo ñasi'i yun kiyi ña, te kuano'o ña maa ñuu, te jiña'a ña nuu ñayiu ñuu ña:
43004029	―Ne'ekuei ni te vi kuni ni in tee ja vi ni ka'an ndi'i de nagua ni osa'a san. ¿A masu tee ya'a kuu Kristu, ia tetniuu Dios? ―jiña'a ña.
43004030	Yun te ni kekuei ñayiu ñuu yun, te kua'ankuei nuu oo Jesús.
43004031	Te vi nini ka kuu saa, te ka jiña'a tee ka skua'a jin Jesús: ―Mastru, kaa ni xtaa ―ka jiña'a de.
43004032	Te jiña'a Jesús: ―Neva'a maa san in ja kaa san, in ja tu ka jini ni ―jiña'a ya.
43004033	Yun te ka ndatno'o tna'a tee ka skua'a jin ya: ―¿A na in kisia'a ja kaa de? ―ka kachi de.
43004034	Te jiña'a Jesús: ―Ja kaa san kuu ja sa'a san nagua kuini maa ia ni tetniuu ña jin san, te na xndi'i san tniuu ja ni tenuu ña ya.
43004035	Chi ka kachi maa ni: “Ja'ni ña kuun ka yoo ja vi ndaxtutuo ja ni ka jituo nuu ñunde'io”. Vatuka, su sein, chi ka'an san: “Vi ndanenuu ni te vi kondia'a ni nuu ñunde'i ja vi vivii ja makuaan ja ka jitu ni ja vi ndaxtutu ni nuu ñu'u yun”.
43004036	Te ñayiu ndaxtutu nuu ñunde'i, chi ni'i ya'ui, te ya'ui yun kuu ja ndaxtutui ja kee nuu ñunde'i nagua ja kotekui nikuii nikani, saa nagua ja suni ñayiu jitu nuu ñunde'i jin ñayiu ndaxtutu, inuu ni na vi kokusii ini.
43004037	Chi saa te kee ndaa ja ka ka'an ñayiu: “In ñayiu jitu nuu ñunde'i, te inkai kuu ja ndaxtutu”.
43004038	Te tetniuu ña san ja vi ndaxtutu ni nuu tu ni ka jitu maa ni, chi inka ñayiu ni ka jitu, te vi ndaxtutu maa ni nagua ni ka jitu ñayiu yun ―jiña'a ya.
43004039	Te kua'a ñayiu ñuu Samaria yun ni ka kandija ña jin ya, jin tno'o ka'an ñasi'i yun ja ndakani ña nuu jiña'a ña sua'a: “Ni ka'an ndi'i de nuu san nagua ni osa'a san”, jiña'a ña.
43004040	Yun te ni jinokuei ñayiu ñuu Samaria nuu oo ya, te ni ka jikanta'ui ja na kendoo ya vi koo ya jin ndee saa kiuu, te ni oo ya ñuu yun uu kiuu.
43004041	Te kua'a ndeva'a ka ñayiu ni ka kandija ya nuu ni ka onini tno'o ni ka'an ya.
43004042	Te ka jiña'i nuu ñasi'i yun: ―Masu ka kandija ka san maintno'o tno'o ni ndakani ni, chi vi ni ka onini maa san, te ni ka jini ndaa san ja suu ia ya'a kuu Kristu, ia skaku ni'nu ñayiu ñuyiu ―ka jiña'i.
43004043	Te nuu ni ya'a nuu uu kiuu, te ni ndee Jesús ñuu yun, te kuano'o ya ñuu ja tnii Galilea.
43004044	Chi visi maa Jesús ja ni ka'an ja ni in tee ndakani tno'o ia Dios, tu ka nee yiñu'u ñayiu ñuu maa de nuu de.
43004045	Su nuu ni ndenta ya ñuu ja tnii Galilea, te ni ka janta'u gua'a ña ñayiu ñuu yun jin ya, chi ja ni ka jini nui ndi'i ja ni sa'a maa ya ñuu ka'nu Jerusalén nuu ni oo viko pascua, chi suni ni ja'ankuei ñayiu yun nuu viko.
43004046	Ni ja'an tuku Jesús inka jichi ñuu Caná ja tnii Galilea nuu ni ndasa'a ya ndute ja ni nduu vinu. Te yun ni oo in tee ñuu Capernaúm ja nee de tniuu ka'nu nuu rey, te oo in se'e de ja ku'i.
43004047	Te nuu ni onini de ja ni ndajiokuiin Jesús ndee Judea, te kuano'o ya Galilea, ni ja'an de nuu oo ya ja kakanta'u de nuu ya ja na ndenuu ya ñuu de ndasa'a ya se'e de, chi vi ja oi ja kui.
43004048	Yun te jiña'a Jesús: ―Nuu ja sua'a, te ma vi kuni ni seña vi jaka'nu sa'a san, chi ma vi kandija ni ―jiña'a ya.
43004049	Te jiña'a tee nee tniuu ka'nu nuu rey: ―Jito'o, tanunda'a ni, ki'inkueio joo ama ka ja kuu se'e san ―jiña'a de.
43004050	Te jiña'a Jesús: ―Kuano'o ni, chi ja ni nduva'a se'e ni ―jiña'a ya. Te ni kandija tee yun tno'o ni ka'an Jesús nuu de, te kuano'o de.
43004051	Te nuu mandenuu de ñuu de, te ni ka nutna'a ña tee ka jinokuechi nuu de, te ka jiña'a de: ―Ni nduva'a se'e ni, vi Jito'o ―ka jiña'a de.
43004052	Yun te ni jikan tno'o ña de: ―¿Na ore ni keja'i ja ni nduva'i? Te ka jiña'a de: ―Nuu ka in iku ni kee ña kiji jin ―ka jiña'a de.
43004053	Yun te ni jinkui'nu ini de ja ore saa kuu nuu jiña'a Jesús: “Ja ni nduva'a se'e ni”, te ni ka kandija ndi'i de jin ñayiu ve'e de.
43004054	Te ya'a kuu tniuu ka'nu kuu uu ja ni sa'a Jesús nuu ni ndajiokuiin ya Judea ja kuano'o ya Galilea.
43005001	Yun te nuu ni ya'a ndee saa kiuu, te ni ndanuu Jesús maa ñuu Jerusalén, chi ni oo in viko ñayiu judio.
43005002	Te maa Jerusalén oo in pila ndute yatni ye'e ndikachi, ja nani jin sa'an hebreo Betesda ja neva'a u'un yuve'e kani.
43005003	Te yun ka nduei kuakua'a ñayiu ka ku'u, ñayiu ka ku'u nuu vi ñayiu ka ku'u si'in vi ñayiu ni ka ndutuchiin, ka ndetui ja kanda ndute yun.
43005004	(Chi in ia jinokuechi nuu Dios ni okuun in in jichi nuu pila ndute yun, te ni okagua de. Te ñayiu xtnañu'u ka ja ni okee nuu ni kagua ndute yun, te ni onduva'i nuu nani kuu ni nuu kue'e ja ku'i.)
43005005	Te yun ni oo in tee ja ni oku'u vaa ndee oko xa'un uni kuia.
43005006	Te nuu ni jini ña Jesús ja katuu de, te ni jini ya ja ni kuna'a ndeva'a ku'u de, te ni jikan tno'o ña ya: ―¿A kuini ni nduva'a ni? ―jiña'a ya.
43005007	Te jiña'a tee ku'u yun: ―Sajin, tu na in oo ja chituu ña jin san ja tnaa ña nuu pila ndute ya'a nuu ka kagua ndute ya'a, te vi nini kua'an san ja kee san, te inka ñayiu ja makee xtnañu'u ka saa sein ―jiña'a de.
43005008	Te jiña'a Jesús: ―Ndakoo ni te ndaki'in ni jito ni, te kaka ni ―jiña'a ya.
43005009	Te vi nuu saa ni nduva'a tee yun, te ni ndaki'in de jito de, te ni jikanuu de. Te kiuu ndatatu kuu kiuu yun.
43005010	Yun te ni ka ka'an tee ka kuu nija'nu nuu ñayiu judio, te ka jiña'a de nuu tee ni nduva'a yun: ―Vitna kuu kiuu ndatatu, te oo ii ja kondiso ni jito ni ―ka jiña'a de.
43005011	Te jiña'a tee ni nduva'a yun: ―Tee ni ndasa'a ña kuu tee kachi: “Ndaki'in ni jito ni, te kaka ni”.
43005012	Yun te ni ka jikan tno'o ña de: ―¿Ndee tee kuu tee ka'an nuu ni ja ndaki'in ni jito ni, te kaka ni? ―ka jiña'a de.
43005013	Su tee ni nduva'a yun, chi tu jini de ndee tee kuu ja ni ndasa'a ña, chi ja ni kujioo Jesús nuu ka oo kua'a ñayiu yun.
43005014	Su nuu kuee ka, te ni nuku'un ña Jesús nuu veñu'u, te jiña'a ya: ―Kondia'a ni vitna ja ni nduva'a ni, te ma sa'a ka ni yika kuechi, nagua ja ma ndo'o kue'e ka ni ―jiña'a ya.
43005015	Yun te ni ja'an tee yun, ni ndakani de nuu tee ka kuu nija'nu nuu ñayiu judio ja Jesús kuu tee ni ndasa'a ña jin de.
43005016	Te yun guaa ni ka oka'an u'u ña de jin Jesús, te ni ka nduku ndee de ja vi ka'ni ña de, chi sia'a ni osa'a ya kiuu ndatatu.
43005017	Yun te jiña'a Jesús: ―Tata san, chi satniuu ya ndee kiuu vitna, te suni sein, chi satniuu san ―jiña'a ya.
43005018	Te yun guaa vi'i ka ka nduku ndee tee ka kuu nija'nu yun ja vi ka'ni de Jesús, chi masu nani ja jisokava ya kiuu ndatatu, chi vi suni ka'an ya ja tata maa ya kuu ia Dios, te sa'a inuu ya maa ya jin ia Dios.
43005019	Yun te jiña'a Jesús: ―Ka'an ndandaa ndija san ja maa san ja kuu san Se'e ia Dios, chi ma kuu sa'un nagua sa'a ni maa san, chi ja ndia'a san ja sa'a Tata san. Chi ndi'i nagua sa'a Tata san, te suni saa ni sa'a maa san ja kuu san Se'e ya.
43005020	Chi kutoo ña Tata san jin san ja kuu san Se'e ya, te xne'e ya ndi'i tniuu sa'a ya, te suni kua'a ka tniuu na'nu xne'e ya jin ma'ñu sagua maa san, ja vi vi sa'u kuii kuiti ini maa ni nuu vi kuni ni.
43005021	Chi nagua ndaxteku Tata Dios ndiyi, te jiña'a ya ja ka tekui, te suni saa ni sein, ja kuu san Se'e ya, chi kuña'a san ja vi koteku na ñayiu kuini maa san.
43005022	Chi ni in ñayiu tu ja'nde Tata Dios kuechi, chi ndi'i ni taa ya nuu maa san ja kuu san Se'e ya ja na ka'nde san kuechi ñayiu.
43005023	Saa nagua ja ndi'i ñayiu na vi chiñu'u ña jin san ja kuu san Se'e ya, nagua ka chiñu'i Tata Dios, chi na in tu chiñu'u ña jin san ja kuu san Se'e ya, te tu ka chiñu'i maa Tata Dios, ia ni tetniuu ña jin san.
43005024	Te ka'an ndandaa ndija san ja na in nini tno'o ka'an san, te kandijai ia ni tetniuu ña jin san, te kotekui nikuii nikani, te ma kotavi kuechi, chi ya'i ja kui, te ki'in ja kotekui.
43005025	Te ka'an ndandaa ndija san ja vaji ore, te vitna kuu nuu vi konini ñayiu ja ka kuu na kuinio ndiyi tno'o ka'an san ja kuu san Se'e ia Dios, te na ñayiu nini jin ndee ini ndee anui, te kotekui.
43005026	Chi maa Tata Dios jiña'a ja ka teku ñayiu, te suni saa ni sa'a ya jin maa san ja kuu san Se'e ya ja kuña'a san ja vi kotekui.
43005027	Te suni ni skuiso tniuu ña ya ja ka'nde san kuechi ñayiu, chi Se'e Teyii kuu san.
43005028	Te ma vi sa'u kuii ini ni jin tno'o ya'a, chi kenta ore nuu ndi'i ndiyi ja ka oo yau ñaña vi konini tno'o ka'an san.
43005029	Te na ñayiu ni ka sa'a java'a, te vi ndatekui ja vi kotekui nikuii nikani. Su na ñayiu ni ka sa'a jakue'e, te vi ndatekui nuu vi tna'i tnundo'o ja vi tniuya'ui yika kuechi.
43005030	’Ma kuu sa'un nagua sa'a ni maa san, chi nagua nini san nuu Tata san, te saa ja'nde san kuechi. Te oo ndaa ja sa'a san, chi masu nduku san nagua kuini maa san, chi sa'a san nagua kuini maa Tata Dios, ia ni tetniuu ña jin san.
43005031	Chi nuu ja ndakani san tno'o ja ja'a maa san, te tu jiniu'u ja chituu ña jin maa san.
43005032	Su Dios kuu ia ndakani tno'o ja ja'a san, te jini san ja ndakani ndaa ya tno'o ja ka'an ya jin san.
43005033	Juan, chi ni ndakani ndaa de nuu ni ka tetniuu maa ni tee ja ni ka jikan tno'o ña jin de.
43005034	Su sein, chi tu jiniu'u san ja na in tee ndakani ja ja'a san, su ka'an san ya'a nagua ja vi kaku ni'nu maa ni.
43005035	Chi Juan kuu na kuinio ñu'u ja ni oye'e, te ni oye'e ni'nu de, te ni ka kuini maa ni ja vi kusii ini ni ndee saa kiuu jin jaye'e ni'nu de.
43005036	Su sein, chi oo in ja xne'e kaji ka na in kuu san saa tno'o ni ndakani Juan, chi tniuu ja ni taa maa Tata Dios ja skunkuu san kuu tniuu ka'nu ja sa'a san ya'a. Te tniuu ya'a kuu ja ndakani ja ja'a san, ja maa Tata Dios kuu ia ni tetniuu ña jin san.
43005037	Te suni ndakani maa Tata Dios ja ja'a san, ja ni tetniuu ña ya jin san. Te maa ni, chi tu sa'un na ama ka nini ni tno'o ka'an ya, te ni tu ka jini ni na yu'u na nuu ya,
43005038	te ni tu oo tno'o ya ini anu ni, chi tu ka kandija ña ni jin san ja kuu san ia ni tetniuu ya.
43005039	Ka skua'a gua'a ndeva'a maa ni nuu tutu ii, chi yun ka ndakani ini ni ja vi nuku'un ni ja vi koteku ni nikuii nikani, te tutu ii yun kuu ja ndakani ja ja'a san.
43005040	Su tu ka kuini ni kikuei ni ja vi koo, nagua ja vi koteku ni.
43005041	’Sein, chi tu nduku san ja vi ka'an yiñu'u ñayiu ñuyiu jin san.
43005042	Chi ja jini san ja tu ka kutoo ni ia Dios ndee ini ndee anu ni.
43005043	Maa san, chi vaji san jin sivi maa Tata san, te tu ni ka janta'u ña ni, su nuu ja inka tee na kii de jin sivi maa de, te tee yun guaa vi kuanta'u ni de.
43005044	¿Te naxa kuu vi kandija maa ni? Te ka nduku ni ja vi ka'an yiñu'u ni jin in in maa ni, te masu ka nduku ni jayiñu'u vaji nuu ia Dios.
43005045	Te ma vi ndakani ini ni ja sein ki'in san ka'an kuechi san ja ja'a ni nuu Tata Dios. Su oo in tee ka'an kuechi ja ja'a in in maa ni, te suu de kuu ndi Moisés, tee ka kukanu ini maa ni.
43005046	Chi nuu ja jandaa ndija ja ka kandija ni Moisés, te suni vi kandija ña ni jin san, chi ja ja'a maa san ni ka'an Moisés nuu ni tee de.
43005047	Su nuu ja tu ka kandija ni tno'o ja ni tee Moisés, te ¿naxa kuu vi kandija ni tno'o ka'an san? ―jiña'a Jesús.
43006001	Te nuu ni ya'a ndi'i yun, te ni ya'a Jesús inka jioo ndute mar Galilea ja suni nani Tiberias.
43006002	Te ka ndikin ña kuakua'a ñayiu jin ya, chi ni ka jini tniuu na'nu ni sa'a ya jin ñayiu ka ku'u.
43006003	Yun te ni kakuei Jesús in nuu yuku, te yun ni ka junkoo ya jin tee ka skua'a jin ya.
43006004	Te saa chi ja ni kuyatni viko pascua ñayiu judio.
43006005	Te nuu ni ndanenuu Jesús, te ni jini ya ja kua'ankuei kuakua'a ñayiu nuu oo ya, te jiña'a ya nuu Felipe: ―¿Ndenu vi ni'o xtaa vi ki'on ja vi kaa ndi'i ñayiu ya'a? ―jiña'a ya.
43006006	Su ya'a ni ka'an Jesús ja koto tnuni ña ya, chi ja jini gua'a maa ya nagua kuu ja sa'a ya.
43006007	Yun te jiña'a Felipe: ―Ni ya'u uu ciento kiuu ja satniuo ma kenta vi ki'on ja vi kuña'o in ta'u in ta'u ja vi kaa ñayiu ya'a ―jiña'a de.
43006008	Te jiña'a Andrés, inka tee ka skua'a jin ya, ñani Simón Pedro:
43006009	―Ya'a oo in suchi lule ja nei u'un xtaa cebada vi uu chiaka kueli, ¿su nagua na'a kuu ya'a, te kuakua'a ñayiu ka kuu? ―jiña'a de.
43006010	Yun te jiña'a Jesús: ―Vi kuña'a ni ñayiu jian na vi junkoi. Te oo kuakua'a yuku nuu ka oi yun, te ni ka junkoo vaa ndee u'un mil teyii.
43006011	Te ni tnii Jesús xtaa yun, te ni ndakuanta'u ya nuu ia Dios, te ni ja'nde ya ni jiña'a ya nuu tee ka skua'a jin ya, te tee yun ni ka skaka nuu ñayiu ka nukoo yun. Te suni saa ni ni sa'a ya jin chiaka, te ni ka jai ndee nagua kua'a ka kuini in in mai.
43006012	Te nuu ni ka ndutu chii ñayiu yun, te jiña'a ya nuu tee ka skua'a jin ya: ―Vi ndaxtutu ni yu'u xtaa ja ni ndoo ya'a nagua ja ma junaa ni joo luluu ―jiña'a ya.
43006013	Te nuu ni ka ndaxtutu de, te ni ka chitu de uxi uu chika yu'u xtaa ja ni ndoo nuu u'un xtaa cebada ja ni ka jaa ñayiu yun.
43006014	Te nuu ni ka jini ñayiu yun tniuu ka'nu ni sa'a Jesús, te ka kachi: ―Tee ya'a kuu ndija ndaa kuiti tee ndakani tno'o ia Dios ja kii nuu ñuyiu ―ka kachi.
43006015	Su ni jini Jesús ja vi tenini ña ñayiu vi tnaa ñai ja kokuu ya rey, te ni kee maintno'o ni ya kua'an ya in yuku.
43006016	Te nuu ni kunee, te ni ja'ankuei tee ka skua'a jin ya yu'u ndute mar.
43006017	Te ni kekuei de nuu in barco, te kua'ankuei de nuu ndute mar ichi ñuu Capernaúm. Te ja makunee, te tu na Jesús ndenta ja vi ndanitna'a ya jin de.
43006018	Te ni jinkondee jiondiso ndiso ni ka nuu ndute mar yun ja siun ni junki'i in tachi ni'i ndeva'a.
43006019	Te nuu ja ni kuu vaa ndee u'un kilómetro ka skaka de barco nuu ndute yun, te ni ka jini de Jesús jika ya siki ndute mar, te majuntna'a ya barco yun, te ni ka yu'u de.
43006020	Su jiña'a ya: ―Ma vi koyu'u ni, chi maa san kuu.
43006021	Yun te sii ini ndeva'a ni ka janta'u ña de, te ni ndaa ya nuu barco yun. Te vini ni ndejioo nuu ñu'u yu'u ndute nuu ka kuini ya ki'inkuei ya.
43006022	Yun te inka kiuu tnee sua'a, te ni ka jini ñayiu ka oo inka jioo yu'u ndute mar ja tu na inka barco oo, chi invaa ni oo, te tu ni kiuu Jesús nuu barco yun, chi maa ni tee ka skua'a jin ya kua'ankuei.
43006023	Su sava ka barco ni jinokuei ndee Tiberias, yatni nuu ni ka jaa ñayiu xtaa na ni ndakuanta'u Jito'o Jesús nuu ia Dios, te ni ja'nde ya.
43006024	Su nuu ni ka jini ñayiu yun ja tu na Jesús oo yun, ni tee ka skua'a jin ya, te ni ndakuei nuu barcoi, te kua'ankuei ñuu Capernaúm ka ndandukui Jesús.
43006025	Te nuu ni ka nuku'un ñai inka jioo yu'u ndute mar, te ka jiña'i: ―Mastru, ¿na ore ni kenta ni ya'a?
43006026	Te jiña'a Jesús: ―Ka'an ndandaa ndija san ja ka ndanduku ña ni, su masu ja ni ka jini ni tniuu ka'nu ni sa'a san, chi chia ni ka jaa ni xtaa guaa ndee ni ka ndutu chii ni.
43006027	Ma vi satniuu ni nuu kee ja vi kaa ni ndee in uu ni kiuu te ndi'i, chi vi satniuu ni nuu kee ja siun ni vi kokaa ni ja vi koteku ni nikuii nikani. Chi ya'a kuu ja taa Se'e Teyii ja vi kokaa ni, chi yun kuu ja ni chitniuu ña maa Tata Dios jin san ―jiña'a ya.
43006028	Yun te ka jiña'a de: ―¿Naxa vi sa'a san ja kuu vi skunkuu san tniuu kuini ia Dios ja vi sa'a san? ―ka jiña'a de.
43006029	Yun te jiña'a Jesús: ―Tniuu ia Dios kuu ya'a, ja vi kandija ña ni jin san ja kuu san ia ni tetniuu maa ya.
43006030	Yun te ka jiña'a de: ―¿Nagua kuu jaka'nu sa'a ni ja vi kuni san, te vi kandija ña san? ¿Te na tniuu kuu ja sa'a ni?
43006031	Ndi tata veluo, chi ni ka ojaa de maná nuu ñu'u te'a, nagua yoso nuu tutu ii: “Ni jiña'a de xtaa oo ndee andivi ni ka jaa ñayiu” ―ka jiña'a de.
43006032	Te jiña'a Jesús: ―Ka'an ndandaa ndija san, ja masu Moisés kuu tee ni jiña'a xtaa oo ndee andivi ja ni ka jaa ñayiu, chi maa Tata san kuu ia taa xtaa ndaa ndija ja vaji ndee andivi.
43006033	Chi xtaa maa Dios kuu ia ni kuun ndee andivi, te jiña'a ya ja ka teku ñayiu ñuyiu ―jiña'a ya.
43006034	Yun te ka jiña'a de: ―Siun ni kotaa ni xtaa yun ja na vi kokaa san.
43006035	Te jiña'a Jesús: ―Maa san kuu xtaa ja taa ja teku. Te na in kikuei ja vi koo jin san, te ma vi kokokin sa'un kai, te na in kandija ña jin san, te ma koyichi sa'un kai.
43006036	Su nagua ja ni ka'an san ja visi ni ka jini ña ni, su tu ka kandija ña ni.
43006037	Ndi'i ñayiu ni taa maa Tata Dios kikuei ja vi koo jin san, te na in vaji nuu san, te ma skunu san jin ja ki'in.
43006038	Chi ndee andivi makuun san, su masu ja sa'a san nagua kuini maa san, chi ja sa'a san nagua kuini maa ia ni tetniuu ña jin san.
43006039	Te ya'a kuu ja kuini Tata Dios, ia ni tetniuu ña jin san, ja ndi'i ñayiu ni taa ya, ma skunaa san ni in, chi ndaxteku san jin kiuu sandi'i.
43006040	Te ya'a kuu ja kuini ia ni tetniuu ña jin san, ja ndi'i ñayiu ka jini ña jin san ja kuu san Se'e ya, te ka kandija ñai, vi ni'i ja vi kotekui nikuii nikani, chi ndaxteku san jin kiuu sandi'i ―jiña'a ya.
43006041	Yun te ni ka jinkondee tee ka kuu nija'nu nuu ñayiu judio, ka ka'an kue'e de siki Jesús, chi ni kachi ya: “Maa san kuu xtaa ja makuun ndee andivi”.
43006042	Te ka kachi de: ―¿A masu tee ya'a kuu Jesús, seyii José? Te ja ka jinio tata de vi nana de, ¿te nau ja ka'an tee ya'a: “Ndee andivi makuun san vaji san”? ―ka kachi de.
43006043	Yun te jiña'a Jesús: ―Ma vi koka'an kue'e ni siki san.
43006044	Chi ni in ñayiu ma kuu kikuei ja vi koi jin san nuu ja ma kana ña maa Tata san, ia ni tetniuu ña jin san, te ndaxteku san jin kiuu sandi'i.
43006045	Chi yoso nuu tutu ii ja ni ka tee tee ni ka ndakani tno'o ia Dios ndee jana'a nuu ka'an sua'a: “Ia Dios kaxtno'o nuu ndi'i ñayiu”. Saa te ndi'i ñayiu ja ni ka onini tno'o Tata Dios, te ni ka kutu'ai tno'o kaxtno'o ya, te vajikuei ja vi koi jin san.
43006046	Su ni in ñayiu tu na in jini nui Tata Dios, chi maintno'o ia vaji nuu maa Dios, ia ya'a kuu ia jini ña jin maa Tata Dios.
43006047	Te ka'an ndandaa ndija san ja na in kandija ña jin san, te kotekui nikuii nikani ―jiña'a ya.
43006048	’Maa san kuu xtaa ja taa ja teku.
43006049	Te ndi tata velu ni, ni ka jaa maná ja kuu xtaa ni kuun ndee andivi nuu ñu'u te'a, su ni ka ji'i.
43006050	Te xtaa ja taa ja teku ja ka'an san ya'a kuu ia ja makuun ndee andivi, nagua ja na ñayiu na kaa xtaa ya'a, te ma kui.
43006051	Maa san kuu xtaa taa ja teku ja makuun ndee andivi, te na ñayiu kaa xtaa ya'a, te kotekui nikuii nikani. Te xtaa ja kuña'a san kuu yiki kuñu san, te kuña'a san nagua ja vi koteku ñayiu ñuyiu ―jiña'a ya.
43006052	Yun te ni ka jinkondee tee judio ka tee tna'a maa de, te ka kachi de: ―¿Naxa kuu taa tee ya'a yiki kuñu de ja vi kao? ―ka kachi de.
43006053	Te jiña'a Jesús: ―Ka'an ndandaa ndija san, nuu ja ma vi kaa ni yiki kuñu Se'e Teyii, vi ma vi ko'o ni niñi ya, te ma vi koteku ni.
43006054	Chi na in jaa yiki kuñu san vi ji'i niñi san, te kotekui nikuii nikani, te ndaxteku san jin kiuu sandi'i.
43006055	Chi yiki kuñu san kuu jagua'a ndija ja vi kaa ñayiu, te niñi san kuu jagua'a ndija ja vi ko'i.
43006056	Te na in jaa yiki kuñu san vi ji'i niñi san, te oo ñayiu yun jin san vi oo san jin.
43006057	Nagua ni tetniuu ña Tata Dios, ia teku, te teku maa san jin ma'ñu sagua Tata Dios, te suni saa ni na in na kaa ña jin san, te suni kotekui jin ma'ñu sagua san.
43006058	Te maa san kuu xtaa ja ni kuun ndee andivi, su masu nagua ni ka jaa ndi tata velu ni maná, te ni ka ji'i de, chi na in kaa xtaa ya'a, te kotekui nikuii nikani ―jiña'a ya.
43006059	Tno'o ya'a ni ka'an Jesús nuu ni kaxtno'o ya nuu ñayiu ve'e ii sinagoga ja oo ñuu Capernaúm.
43006060	Yun te nuu ni ka onini ndi'i ñayiu ka skua'a jin Jesús tno'o ni kaxtno'o ya, te ka kachi: ―Ndakui ndeva'a tno'o ya'a, ¿na in kundee ini konini? ―ka kachi.
43006061	Te ni jini maa Jesús ja vi ndee maa ñayiu ka skua'a jin ya ka ka'an kue'e siki tno'o ni ka'an ya, te jiña'a ya: ―¿A ka tunini ni tno'o ni ka'an san ya'a?
43006062	Te ¿naxa vi sa'a ni nuu saa, nuu ja na vi kuni ni Se'e Teyii ja mandaa ya nuu ni oo ya ndee jaxtnañu'u?
43006063	Te Espíritu kuu ia taa ja tekuo, te yiki kuñuo, chi tu sa'un nagua ni'o jin. Te tno'o ja ni ka'an san ya'a kuu tno'o ja vaji nuu maa Espíritu ia Dios ja taa ja vi kotekuo nikuii nikani.
43006064	Su ka oo sava maa ni ja tu ka kandija ni ―jiña'a ya. Chi ja jini Jesús ndee jaxtnañu'u ndee ñayiu ka kuu ja tu ka kandija, te ndee tee kuu ja xtuu ña nuu tee ka netniuu.
43006065	Te jiña'a ka ya: ―Yun guaa ja ni ka'an san ja ni in ñayiu ma kuu kikuei ja vi koo jin san nuu ja ma chindee chituu ña maa Tata Dios ―jiña'a ya.
43006066	Te ndee kiuu yun ni ka kujioo kuakua'a ñayiu ni ka oskua'a jin Jesús, te tu ni ka ondikin ka ñai jin ya.
43006067	Yun te jiña'a Jesús nuu ndi uxi uu tee ka skua'a jin ya: ―¿A suni ka kuini ni ja vi kujioo ni? ―jiña'a ya.
43006068	Yun te jiña'a Simón Pedro: ―Jito'o, ¿na xiin nuu ki'inkuei san? Te maa ni guaa neva'a tno'o ja taa ja vi koteku san nikuii nikani.
43006069	Te sein, chi ka kandija ña san vi ka jini san ja maa ni kuu ia ni tetniuu Dios vi Se'e maa ia Dios teku ―jiña'a de.
43006070	Te jiña'a Jesús: ―Maa san ni kaji ndi uxi uu ni, su in maa ni kuu ni na kuinio in tachi ―jiña'a ya.
43006071	Ni ka'an ya siki Judas Iscariote, seyii Simón, chi tee ya'a kuu tee oo ne'u ndi uxi uu de ja xtuu ña de jin Jesús nuu tee ka netniuu.
43007001	Te nuu ni ya'a ndi'i yun, te ni jinkondee Jesús jikanuu ya Galilea. Chi tu ni kuini ya ja kiondita ya Judea, chi ka nduku ndee tee ka kuu nija'nu nuu ñayiu judio ja vi ka'ni ña de jin ya.
43007002	Te ja ni kuyatni kiuu viko ñayiu judio ja nani viko ve'e xtnuu kuii.
43007003	Yun te ka jiña'a ñani ya: ―Ma koo ka ron ñuo ya'a, te kuano'o Judea, nagua ja suni na vi kuni ñayiu ka skua'a jin ron tniuu sa'a ron.
43007004	Chi nuu ja na in ka'an ja vi kuni tniuu sa'i, te ma sa'a yu'i. Te nuu ja tniuu ya'a sa'a ron, te xne'e nagua ja na vi kuni ndi'i ñayiu ñuyiu ―ka jiña'a de.
43007005	Chi vini maa ñani ya, tu ka kandija ña jin ya.
43007006	Yun te jiña'a Jesús: ―Ja nuu in in maa ni, chi ndi'i ni kiuu kuu gua'a, su sein chi kuini ka ja kenta kiuu ja ki'in san.
43007007	Te ja ñayiu ñuyiu, chi tu ka ka'an u'u ña jin ni, su sein chi ka ka'an u'u ña jin san, chi ndakani san siki tniuu kue'e ka sa'i.
43007008	Kuano'okuei maa ni viko yun, chi ma ndanuu sein ja no'o san, chi kuini ka ja skunkuu kiuu ja ki'in san ―jiña'a ya.
43007009	Te saa jiña'a Jesús, te ni kendoo ya Galilea.
43007010	Su nuu ja mavindanuu ñani ya, yun te suni ni ndanuu ya nuu viko yun, su ni ja'an yu'u ya ja ma vi kuni ña ñayiu.
43007011	Te ni ka ndanduku ña tee ka kuu nija'nu nuu ñayiu judio jin ya nuu viko yun, te ka kachi de: ―¿Ndenu oo tee yun?
43007012	Su ni ka ka'an ndeva'a ñayiu kua'a yun ja ja'a ya, te sava de ka kachi: “Tee gua'a kuu de”. Su sava ka de ka kachi: “Ña'a, chi nino'o ni xnda'u de ñayiu ñuo”.
43007013	Su ni in de, tu ni ka'an ndijin ja ja'a ya, chi ka yu'u de tee ka kuu nija'nu nuu ñayiu judio.
43007014	Su nuu ja ni kuu sagua viko yun, te ni ndanuu Jesús veñu'u, te yun ni kaxtno'o ya nuu ñayiu.
43007015	Te vini ka sa'u kuii kuiti ini tee judio ja ka kuu nija'nu yun ka nini de, te ka kachi de: ―¿Naxa jini tee ya'a tno'o ka'an de, te tu na in tee ni kaxtno'o nuu de? ―ka kachi de.
43007016	Yun te jiña'a Jesús: ―Tno'o ja kaxtno'o san ya'a, chi masu tno'o maa san kuu, chi tno'o maa ia ni tetniuu ña jin san kuu.
43007017	Te na in kuini ja sa'a nagua kuini ia Dios, te kuni a nuu Dios vaji tno'o kaxtno'o san ya'a axi tno'o ka'an ni maa san kuu.
43007018	Chi na in ka'an tno'o mai, te java'a mai ndukui. Su na in nduku java'a na in ni tetniuu ña, te tee yun kuu tee ndaa, te tu na tno'o kue'e ka'an de.
43007019	Ni xndendoo Moisés Ley nuu in in maa ni, su ni in ni tu ka skunkuu ni, chi saa sua'a ka nduku ndee ni ja vi ka'ni ña ni jin san ―jiña'a ya.
43007020	Yun te ni ka kana ñayiu kua'a yun, te ka jiña'i: ―Vaa tachi ñu'u ña jin ni, ¿na in nduku ja ka'ni ña jin ni? ―ka jiña'i.
43007021	Yun te jiña'a Jesús: ―Invaa tniuu ka'nu ni sa'a san kiuu ndatatu, te vi ndi'i ni ni ka sa'u kuii kuiti ini ni.
43007022	Te jandaa ja Moisés ni ka'an ja vi chitnunio nuu yiki kuñuo, su masu Moisés ni jinkondee jin, chi ndee ndi tata veluo ni ka jinkondee ka chitnuni nuu yiki kuñu, te vi ndee kiuu ndatatu ka chitnuni maa ni nuu yiki kuñu seyii ni.
43007023	Chi nuu ja ka chitnuni ni nuu yiki kuñu in seyii ni kiuu ndatatu, nagua ja ma vi kuiso kava ni Ley Moisés, ¿te nau ja ka kiti ini ni nuu san ja ni ndasava'a san in tee kiuu ndatatu?
43007024	Ma vi ndanduku ndichi ni naxa oo naxa kaa in ñayiu, chi vi skua'a guagua'a ni nagua kuu ndaa, te saa vi sa'a ni ―jiña'a ya.
43007025	Yun te ka jiña'a sava ka tee maa Jerusalén: ―¿A masu tee ya'a kuu tee ka ndanduku ja vi ka'ni?
43007026	Te vi kondia'a ni ja vi ka'an de jin nuu ndi'i ñayiu, te tu na in ka'an sa'un, axi saa ni ka ndakuni ndaa ña tee ka tatnuni nuu ñuo ja tee ya'a kuu Kristu, ia ni tetniuu Dios.
43007027	Su tee ya'a, chi ka jinio na ndenu kuu ñuu de. Su nuu na kii Kristu, chi ni in ñayiu tu na in kuni ndenu kii ya ―ka jiña'a de.
43007028	Yun te ni kaxtno'o Jesús nuu veñu'u ka'nu, te ni kana jaa ya, te jiña'a ya: ―¿Nuu saa te a ka jini ña ni vi a ka jini ni ndenu vaji san? Su masu vaji san ja ja'a maa san, chi ia ndaa kuu ia ni tetniuu ña jin san, te tu ka jini maa ni ya.
43007029	Su maa san, chi jini san ya, chi nuu maa ya vaji san, te maa ya ni tetniuu ña jin san ―jiña'a ya.
43007030	Yun guaa ni ka nduku ndee de ja vi kakuiko ña de jin ya. Su ni in de tu ni kakuiko ña, chi kuini ka ja jino kiuu ja kuu ya.
43007031	Su visi ni saa, te kua'a ñayiu ni ka kandija ya, te ka kachi: ―Nuu na kii Kristu, ia tetniuu Dios, te ¿a sa'a ka ya tniuu na'nu saa nagua sa'a tee ya'a? ―ka kachi.
43007032	Te nuu ni ka onini tee ka kuu fariseo ja ka ka'an ñayiu tniuu na'nu ja sa'a Jesús, te ni ka ndatno'o tna'a de jin tee ka kuu nija'nu nuu sutu, te ni ka tetniuu de ndaja'a de ja vi kakuiko ña jin ya.
43007033	Yun te jiña'a Jesús: ―Vi koo nunuu kao ndesaa ka kiuu, te saa no'o san nuu oo ia ni tetniuu ña jin san.
43007034	Te vi ndanduku ña ni jin san, su ma vi ndani'i ña ni, chi ma kuu kentakuei ni nuu koo san ―jiña'a ya.
43007035	Yun te ka ndatno'o tna'a maa tee ka kuu nija'nu nuu ñayiu judio: ―¿Na ndenu ki'in tee ya'a ja ma vi nuku'on de? ¿A ki'in de nuu ni ka ndutenuu ñayiu ñuo ne'u sava ka ñuu, te yun kaxtno'o de nuu ñayiu sava ka ñuu yun?
43007036	¿Axi naxa kei tno'o ka'an de: “Vi ndanduku ña ni jin san, su ma vi ndani'i ña ni, chi ma kuu kentakuei ni nuu koo san”? ―ka kachi de.
43007037	Yun te kiuu sandi'i ja kuu kiuu ka'nu ka viko yun, ni junkuiin Jesús, te ni kana jaa ya, te jiña'a ya: ―Nuu ja ndee ni yichi, ne'e ni nuu san, te ko'o ni ndute taa san,
43007038	te na in kandija ña jin san, te ndee ini ndee anui kaka ndute ja taa ja kotekui na kuinio yute nagua ka'an nuu tutu ii ―jiña'a ya.
43007039	Te tno'o ya'a ni ka'an Jesús ja ja'a Espíritu ia Dios ja vi ni'i ñayiu vi kandija ña jin ya, chi kuini ka ja kii Espíritu ia Dios, chi chia'an ka ja no'o ya nuu ye'e tajan ya.
43007040	Yun te nuu ni ka onini sava ñayiu kua'a yun tno'o ya'a, te ka kachi: ―Jandaa ndija ja tee ndakani tno'o ia Dios kuu tee ya'a ―ka kachi.
43007041	Te sava ka de ka kachi: ―Kristu, ia ni tetniuu Dios, kuu tee ya'a. Su sava ka de ka kachi: ―Ña'a, chi masu ñuu Galilea kii Kristu.
43007042	Chi ka'an nuu tutu ii ja Kristu kokuu tatatno'o David, te kii ya ñuu Belén nuu ni okuu ñuu maa rey David ―ka kachi de.
43007043	Yun te ni ka ja'nde tna'a ñayiu yun ja ja'a Jesús.
43007044	Te sava de ni ka kuini de ja vi kakuiko ña de, te vi kasi ña de vekaa, su ni in de tu ni kakuiko ña.
43007045	Yun te ni ndajinokuei ndaja'a yun nuu ka oo tee ka kuu nija'nu nuu sutu vi tee ka kuu fariseo, te ka jiña'a de nuu ndaja'a yun: ―¿Nau ja tu ni kikuei ni jin Jesús?
43007046	Yun te ka jiña'a ndaja'a yun: ―Ni in tee tu na ama ka'an nagua ka'an tee ya'a.
43007047	Yun te ka jiña'a fariseo yun: ―¿A vi suni ni xnda'u ña tee yun jin in in ni?
43007048	Te ¿a ndee tee ka tatnuni nuu ñuo axi ndee tee ka kuu fariseo ni ka kandija ña jin de?
43007049	Su ñayiu ja tu ka jini nagua yoso nuu Ley, chi ni ka tau tnia'ai nuu ia Dios ―ka jiña'a de.
43007050	Yun te jiña'a Nicodemo, tee ni jinkoto ña jin Jesús in jakuaa, ja suni kuu de fariseo:
43007051	―¿A xtavi kuechi ña Ley ka neva'o jin in tee, nuu ja masu xtnañu'u ka koninio tno'o ka'an de, te kunio nagua ni sa'a de? ―jiña'a de.
43007052	Yun te ka jiña'a de: ―¿A suni tee ñuu Galilea kuu ni? Skua'a gua'a ni nuu tutu ii, te kuni ni ja tu kee sa'un in tee ndakani tno'o ia Dios ñuu Galilea ―ka jiña'a de.
43007053	[Yun te kuano'okuei mamaa de ve'e de.
43008001	Su kua'an Jesús yuku nani Olivo.
43008002	Te nuu ni tuu ndii inka kiuu, te ni ndajino ya veñu'u, te ndi'i ñayiu ñuu ni jinokuei nuu oo ya. Yun te ni junkoo ya, te ni jinkondee ya kaxtno'o ya.
43008003	Yun te ni jinokuei tee ka kaxtno'o Ley vi tee ka kuu fariseo jin in ñasi'i ni ka nuku'un de sa'a ña kuechi ñuyiu, te ni ka jani ña de ma'ñu sagua.
43008004	Te ka jiña'a de: ―Mastru, ni ka nuku'un san ña'a ya'a mamaa nuu sa'a ña kuechi ñuyiu.
43008005	Te nuu Ley Moisés tatnuni ja vi ka'nio in ña'a sa'a siun jin yuu. ¿Te maa ni, naxa ka'an tna ni? ―ka jiña'a de.
43008006	Tno'o ya'a ka jiña'a de ja ka ki'in vijin ña de, nagua ja kuu vi xtavi kuechi ña de. Su Jesús, chi ni chindei ya xini ya ichi nuu ñu'u, te tee ya nuu ñu'u yun jin xinda'a ya.
43008007	Su ja siun ka xnuu ña de ja ka jikan tno'o ña de, te ni ndanenuu ya, te jiña'a ya: ―Ndee maa ni guaa tu na yika kuechi, te suu ni kokuu jaxtnañu'u ja kani yuu ni ña ―jiña'a ya.
43008008	Te ni chindei tuku ya xini ya ichi nuu ñu'u, te ni tee ya inka jichi nuu ñu'u yun.
43008009	Su nuu ni ka onini de tno'o ya'a, te ni ka ndakuni de ja suni ka oo yika kuechi de, te ndi in ndi in de ni ka ndandute, ni jinkondee ndee tee nija'nu ka, te vi saa vi saa ni kenta ndee tee kuechi, te ni ndoo maintno'o ni ka Jesús jin ña'a nukuiin sagua yun.
43008010	Yun te ni ndanenuu Jesús, te ni in ka ñayiu tu na in oo, chi maintno'o ni ka ñasi'i yun nukuiin, te jiña'a ya: ―Kua'a, ¿ndenu ka oo tee ka ka'an kuechi siki ni? ¿A ni in de tu ni ka kuun ña de yuu ja vi ka'ni ña de? ―jiña'a ya.
43008011	Te jiña'a ña: ―Ni in de joo, vi Jito'o san. Yun te jiña'a ya: ―Ni sein, ma xtavi kuechi ña san. Kuano'o ni ve'e ni, te ma sa'a ka ni yika kuechi ―jiña'a ya.]
43008012	Yun te ni ka'an tuku Jesús, te jiña'a ya: ―Maa san kuu ñu'u ja ye'e ni'nu nuu ñuyiu, te na in ndikin ña jin san, te ma kokakai ñunee, chi koye'e ni'nu nui, te suu sa'a ja kotekui nikuii nikani ―jiña'a ya.
43008013	Yun te ka jiña'a tee ka kuu fariseo: ―Tno'o ka'an ni jian, chi ja ja'a maa ni ndakani ni, te masu tno'o jiniu'u kuu ja ndakani ni ―ka jiña'a de.
43008014	Yun te jiña'a Jesús: ―Visi tno'o ja ja'a maa san kuu ja ndakani san, su tno'o ja ndakani san, chi jiniu'u, chi jini san ndenu vaji san vi ndenu ki'in san. Su maa ni, chi tu ka jini ni ndenu vaji san vi ndenu ki'in san.
43008015	Maa ni, chi ka ja'nde ni yika kuechi ñayiu nagua ndakani ini in ñayiu ñuyiu, su sein, chi tu ja'nde san yika kuechi ni in ñayiu.
43008016	Te nuu ja na ndanduku san kuechi ñayiu, su sa'a ndaa san, chi masu maintno'o maa san kuu ja ja'nde san kuechi, chi maa san vi Tata san, ia ni tetniuu ña jin san.
43008017	Chi nuu Ley maa ni yoso ja nuu ja inuu ka ndakani uu testiu, te tno'o ndaa kuu.
43008018	Te nuu ja ka ka'an maa ni ja ndakani san tno'o ja ja'a maa san, te suni Tata san, ia ni tetniuu ña jin san, kuu inka ia ndakani tno'o ja ja'a san ―jiña'a ya.
43008019	Yun te ka jiña'a de: ―¿Ndenu oo tata ni? Te jiña'a Jesús: ―Ni maa san, tu ka jini ña ni na in kuu san, te ni Tata san, chi nuu ja na vi kuni ña ni jin san, te suni vi kuni ni Tata san.
43008020	Te tno'o ya'a ni ka'an Jesús nuu oo ya nuu veñu'u ka'nu kaxtno'o ya nuu oo jatnu nuu ka tnaa ñayiu xu'un ja ka sokoi nuu ia Dios. Te ni in ñayiu tu ni ka kakuiko ña ja ki'in ya vekaa, chi kuini ka ja jino kiuu ja kuu ya.
43008021	Yun te jiña'a tuku Jesús inka jichi: ―Sein, chi ki'in san, te vi ndanduku ña ni, su vi kuu maa ni nuu yika kuechi ni, chi ma kuu kiukuei ni nuu ki'in san ―jiña'a ya.
43008022	Yun te ka jikan tno'o tna'a tee ka kuu nija'nu nuu ñayiu judio: ―¿A ndaka'ni de maa de axi nau ja ka'an de sia'a: “Ma kuu kiukuei ni nuu ki'in san”? ―ka ndatno'o tna'a de.
43008023	Te jiña'a ya: ―Maa ni, chi tee ka oo ndee ndi'i ya'a ka kuu ni, te sein, chi ndee sukun yun oo san. Maa ni, chi ñayiu ñuyiu ya'a ka kuu ni, te sein, chi masu ñayiu ñuyiu ya'a kuu san.
43008024	Te yun guaa kachi san ja vi kuu maa ni nuu yika kuechi ni, chi tu ka kandija ña ni ja Maa San Kuu, te yun guaa vi kuu ni nuu yika kuechi ni ―jiña'a ya.
43008025	Te ka jiña'a de: ―¿Te na in kuu maa ni? Yun te jiña'a Jesús: ―Ja ni ka'an san ndee jaxtnañu'u na in kuu san.
43008026	Te neva'a kuakua'a san tno'o ja ka'an san vi ja sa'a ndaa san kuechi in in ni, su ia ni tetniuu ña jin san, chi ia ndaa kuu ya. Te sein, chi tno'o ja ni onini san nuu ya kuu tno'o ja ka'an san nuu ñayiu ñuyiu ―jiña'a ya.
43008027	Su tu ni ka jinkui'nu ini ñayiu yun ja ka'an ya ja ja'a Tata Dios.
43008028	Te jiña'a ka Jesús: ―Nuu na vi ndane'e sukun ni Se'e Teyii, yun te saa vi kuni ni ja sein, chi Maa San Kuu, te tu sa'a san nagua kuini maa san, chi ka'an san nagua ni kaxtno'o maa Tata san.
43008029	Te maa ya ni tetniuu ña jin san, chi oo ya jin san, te tu xndoo maintno'o ña Tata san jin san, chi siun ni sa'a san nagua junkuaan ini ya ―jiña'a ya.
43008030	Te nuu ni ka'an ya tno'o ya'a, te kua'a ñayiu ni ka kandija ña jin ya.
43008031	Yun te jiña'a Jesús nuu ñayiu judio ja ni ka kandija ña jin ya: ―Nuu ja siun ni vi koo yutnu ni nuu tno'o san, te vi kokuu ndaa kuiti ni tee ka skua'a jin san.
43008032	Te vi kuni ni tno'o ndaa, te tno'o ndaa yun siaa ña ja ma vi kunukuechi ka ni ―jiña'a ya.
43008033	Te ka jiña'a de: ―Ndikin tata Abraham ka kuu san, te tu na ama ka tenini ña ja vi kunukuechi san nuu ni in ñayiu. ¿Te nau ja ka'an ni ja vi siaa ña, te ma vi kunukuechi ka san? ―ka jiña'a de.
43008034	Yun te jiña'a Jesús: ―Ka'an ndandaa ndija san ja ndi'i ñayiu sa'a yika kuechi, chi jinokuechi nuu yika kuechi yun.
43008035	Te ñayiu ja jinokuechi, chi masu siun ni kendoi ve'e jito'i yun, su ndia se'e, chi siun ni oi ve'e tatai.
43008036	Su nuu ja Se'e ia Dios na siaa uun ña, te jandaa kuiti ja vi yaa ni, te ma vi kokunukuechi ka ni nuu yika kuechi.
43008037	Ja jini san ja ndikin tata Abraham ka kuu ni, su ka nduku ndee ni ja vi ka'ni ña ni jin san, chi tu ka janta'u ni tno'o ka'an san.
43008038	Sein, chi ka'an san tno'o ja jini san nuu Tata san, te maa ni, chi ka sa'a ni nagua ni ka onini ni nuu tata ni ―jiña'a ya.
43008039	Yun te ka jiña'a tuku de: ―Tata san kuu ndi Abraham. Te jiña'a Jesús: ―Nuu ja sua'a te se'e Abraham ka kuu ni, chi vi sa'a ni tniuu ni osa'a ndi Abraham.
43008040	Su vitna te ka nduku ndee ni ja vi ka'ni ña ni jin san, ja kuu san in tee ja ka'an san tno'o ndaa, nagua ni onini san nuu ia Dios. Te Abraham, chi tu ni sa'a de nagua ka sa'a maa ni.
43008041	Te maa ni, chi ka sa'a ni tniuu sa'a tata ni ―jiña'a ya. Yun te ka jiña'a de: ―Masu se'e nda'u ka kuu san, chi ka neva'a san invaa tata san ja kuu ia Dios ―ka jiña'a de.
43008042	Yun te jiña'a Jesús: ―Nuu ja sua'a te Dios kuu Tata ni, chi vi koka'an too ña ni jin san, chi nuu ia Dios ni kee san vaji san, te masu vaji san ja ja'a maa san, chi maa ya ni tetniuu ña jin san.
43008043	¿Te nau ja tu ka jinkui'nu ini ni nagua ka'an san? Saa, chi tu ka kuini ni vi konini ni tno'o ja kaxtno'o san.
43008044	Chi tata maa ni kuu Tachi, te ka kuini ni vi sa'a ni nagua junkuaan ini tata ni, chi in ja ja'ni ndiyi kuu ndee jaxtnañu'u. Te tu oo jin tno'o ndaa, chi tu na tno'o ndaa oo nuu. Te nuu ka'an tno'o ja xnda'u ña, te ja ja'a maa ka'an, chi jaxnda'u ña kuu, chi maa kuu yua ndi'i jaxnda'u ña.
43008045	Te ndia sein, chi chia ka'an san tno'o ndaa, te yun tu ka kandija ña ni.
43008046	¿Axi ndee maa ni nuku'un yika kuechi san? Te nuu ja ka'an san tno'o ndaa, ¿te nau ja tu ka kandija ña ni?
43008047	Chi na in kuu Se'e ia Dios, te nini tno'o ya ndee ini ndee anui. Su maa ni, chi masu Se'e ia Dios ka kuu ni, yun guaa tu ka nini ni tno'o ya ―jiña'a ya.
43008048	Yun te ka jiña'a tee ka kuu nija'nu nuu ñayiu judio: ―¿A masu inu ndija san nuu ka ka'an san ja in tee tno'o ñuu Samaria kuu ni, te ñu'u ña tachi jin ni? ―ka jiña'a de.
43008049	Te jiña'a Jesús: ―Tu na tachi ñu'u ña jin san, chi sua'a chiñu'u san Tata san, te maa ni, chi saa sua'a ka skexiko ña ni jin san.
43008050	Su sein, chi tu nduku san ja vi ka'an yiñu'u ñayiu jin san. Su oo inka ia ja ndi'ni ja vi koo yiñu'u ñayiu nuu san, te sa'a ndaa ya ja ja'a san.
43008051	Su ka'an ndandaa ndija san, ja na in tava'a tno'o ja kaxtno'o san, te ma kuu sa'uin ―jiña'a ya.
43008052	Yun te ka jiña'a tee ka kuu nija'nu nuu ñayiu judio: ―Vitna ndia te ka jini san ja ñu'u ña tachi jin ni, chi Abraham vi tee ni ka ndakani tno'o ia Dios ni ka ji'i de, te maa ni, chi kachi ni ja na in tava'a tno'o ja kaxtno'o ni, te ma kuu sa'uin.
43008053	¿Te a ka'nu ka ni saa nuu ndi tata velu san Abraham ja suni ni ji'i de nagua ni ka ji'i tee ni ka ndakani tno'o ia Dios ndee jana'a? ¿Te na in ka'an maa ni ja kuu ni, nuu saa? ―ka jiña'a de.
43008054	Te jiña'a Jesús: ―Nuu ja nduku san jayiñu'u maa san, te tu nagua jiniu'u sa'un, chi maa Tata san sa'a ja koo jayiñu'u nuu san, ia ka ka'an maa ni ja kuu Dios ni.
43008055	Su maa ni, chi tu ka jini ni ya, su ndia sein, chi jini san ya, te nuu ja na ka'an san ja tu jini san ya, te chia tno'o san, na kuinio in in maa ni. Su jini san ya vi skunkuu san tno'o ya.
43008056	Su ndi tata velu ni Abraham, chi ni kusii ini de ja kuni de kiuu ja kii san. Te nuu ni jini de, te ni kusii ini de ―jiña'a ya.
43008057	Yun te ka jiña'a tee judio: ―Vaa vini uu xiko uxi kuia chia'an ka ja koo ni, te kachi ni ja ni jini ni Abraham ―ka jiña'a de.
43008058	Te jiña'a Jesús: ―Ka'an ndandaa ndija san ja ama ka ja koo Abraham, te sein, chi ja oo san ―jiña'a ya.
43008059	Yun te ni ka kunda'a de yuu ja vi kuun ña de, su ni tayu'u nuu Jesús, te ni kee ya nuu veñu'u yun, te vi ma'ñu sagua ñayiu yun ni ya'a ya kua'an ya.
43009001	Yun te nuu ni ya'a Jesús kua'an ya, te ni jini ya in tee ndesi nduchi nuu de ndee nuu ni kaku de.
43009002	Te ni ka jikan tno'o ña tee ka skua'a jin ya, te ka jiña'a de: ―Mastru, ¿na in ni sa'a yika kuechi, a maa tee ya'a axi tata de vi nana de, ja siun ku'u nuu de ni kaku de? ―ka jiña'a de.
43009003	Te jiña'a Jesús: ―Ña'a. Ya'a chi masu ja ni sa'a maa de yika kuechi axi tata de vi nana de kuu, chi saa nagua ja sa'a ia Dios in tniuu ka'nu jin tee ya'a.
43009004	Te nini tuu ka kiuu ya'a, te nini kuu ja vi sa'o tniuu ni tenuu ña ia ni tetniuu ña jin san, chi ja vaji jakuaa nuu ma kuu ka na in satniuu.
43009005	Su nini oo ka san ñuyiu, te kuu san na kuinio ñu'u ja ye'e ni'nu nuu ñuyiu ―jiña'a ya.
43009006	Te vi siun jiña'a ya, te ni jati ya teyu'u ya nuu ñu'u, te ni sa'a ya nde'i jin teyu'u ya, te ni skanuu ya nde'i yun nduchi nuu tee ku'u nuu yun.
43009007	Te jiña'a ya: ―Kua'an ni te ndakate ni nuu ni nuu pila ndute oo Siloé ―jiña'a ya. (Te Siloé kei ka'an ja ni tetniuu.) Yun te ni ja'an tee ku'u nuu yun, te ni ndakate de nuu de, te ni ndundijin. Yun te ni ndajiokuiin de.
43009008	Yun te ñayiu ndisa yatni de vi ñayiu ni ka ojini ña jin de ja ni oku'u nuu de ama ka, ka kachi: ―¿A masu tee ya'a kuu tee ni ojinkoo nuu ichi ja ni ojikan de xu'un nuu ñayiu? ―ka kachi de.
43009009	Te sava de ka kachi: ―Suu de kuu. Te sava de ka ka'an: ―Na tno'o ja siun jito de. Te jiña'a maa de: ―Maa san kuu.
43009010	Te ka jiña'a de: ―¿Naxa ni kuu ja ni ka ndundijin nduchi nuu ni?
43009011	Te jiña'a de: ―Tee nani Jesús ni sa'a de nde'i, te ni skanuu de nduchi nuu san, te ni kachi de: “Kua'an ni nuu pila ndute Siloé, te ndakate ni nuu ni”, kachi de. Te ni ja'an san ni ndakate san nuu san, te ni ndundijin nduchi nuu san ―jiña'a de.
43009012	Yun te ni ka jikan tno'o ña de: ―¿Te ndenu oo tee yun? Te jiña'a de: ―Tu jini san.
43009013	Te ni ka jaka de tee ni oku'u nuu yun, ni jinokuei jin de nuu tee ka kuu fariseo.
43009014	Te kiuu ndatatu kuu na ni sa'a Jesús nde'i, te ni ndasa'a ya nduchi nuu tee ni oku'u nuu yun.
43009015	Te suni inka jichi ni ka jikan tno'o ña tee ka kuu fariseo naxa ni kuu ja ni ndundijin nuu de. Te jiña'a de: ―Ni skanuu de nde'i nduchi nuu san, te ni ndakate san, te ni kuu ndia'a san ―jiña'a de.
43009016	Yun te ka kachi sava tee fariseo: ―Tee yun chi masu nuu Dios vaji de, chi tu jaan ii de kiuu ndatatu ―ka kachi de. Te sava de ka jiña'a: ―¿Naxa kuu sa'a in tee sa'a yika kuechi in tniuu ka'nu yun? ―ka kachi de. Te tu ni ka junkuaan nuu tna'a ini de.
43009017	Yun te ni ka jikan tno'o tuku de nuu tee ni oku'u nuu yun: ―Te maa ni, ¿naxa ka'an ni jin tee ni ndasa'a nduchi nuu ni? ―ka jiña'a de. Te jiña'a tee ni oku'u nuu yun: ―Tee ndakani tno'o ia Dios kuu de.
43009018	Su tu ni ka kandija ña tee ka kuu nija'nu nuu ñayiu judio yun ja ni ondesi nuu tee yun, te ni ndundijin nuu de. Yun kuu ja ni ka kana de tata vi nana tee ni oku'u nuu yun.
43009019	Te ni ka jikan tno'o ña de: ―¿A tee ya'a kuu seyii ni ja ka ka'an ni ja ni ondesi nuu de ni kaku de? ¿Te naxa ni kuu ja vitna te kuu ndia'a de? ―ka jiña'a de.
43009020	Yun te ni ka ka'an tata de vi nana de, te ka jiña'a: ―Ka jini san ja seyii san kuu de, te ni ondesi nuu de ni kaku de.
43009021	Su ja ni ndundijin nuu de vitna, chi tu ka jini san naxa ni kuu, te ni tu ka jini san na in ni ndakune nduchi nuu de. Su ja oo maa de kuia de, te vi kakan tno'o maa ni de, te na ka'an maa de ―ka jiña'a de.
43009022	Te tno'o yun ka jiña'a tata de vi nana de, chi ka yu'u ña de jin tee ka kuu nija'nu nuu ñayiu judio, chi ja ni ka ndatno'o tna'a tee yun ja vi skunu ña de nuu ve'e ii sinagoga nuu ja ndee in ñayiu na ndakuni ja Jesús kuu ia ni tetniuu Dios.
43009023	Yun guaa ka jiña'a tata de vi nana de: “Ja oo maa de kuia de, te vi kakan tno'o ni maa de”.
43009024	Yun te ni ka ndakana de tee ni oku'u nuu yun, te ka jiña'a de: ―Ka'an ndaa ni jin nuu ia Dios, chi ja ka jini san ja tee yun, chi tee sa'a yika kuechi kuu de ―ka jiña'a de.
43009025	Yun te jiña'a de: ―Tu jini san a tee sa'a yika kuechi kuu de axi ña'a, su ja jini san kuu ja ni oku'u nuu san, te vitna, chi ni ndundijin ―jiña'a de.
43009026	Te ni ka jikan tno'o tuku de: ―¿Nagua ni sa'a ña de? ¿Naxa ni sa'a de ja ni ndasa'a de nduchi nuu ni? ―ka jiña'a de.
43009027	Te jiña'a de: ―Ja ni ka'an san, te tu ka kuini ni ja vi konini ni, ¿te nau ja ka kuini tuku ni ja vi konini ni inka jichi? ¿A suni ka kuini ni ja vi koskua'a ni jin de? ―jiña'a de.
43009028	Yun te ni ka nani ña de, te ka jiña'a de: ―Vaa maa ni guaa ka skua'a ni jin de, su ndia sein, chi tno'o Moisés ka skua'a san.
43009029	Chi ka jini san ja ni ka'an ia Dios jin Moisés, su ndia ja tee ya'a, chi ni ja tu ka jini san ndenu vaji de ―ka jiña'a de.
43009030	Te jiña'a tee ni oku'u nuu yun: ―Tu ya'a guaa luu ndeva'a kaa, ja tu ka jini maa ni ndenu vaji de, su sein, chi ni ndasa'a de nduchi nuu san.
43009031	Chi ndi'o ka jini ja ia Dios, chi tu nini ya tno'o ka'an in tee sa'a yika kuechi, su nuu ja in tee yu'u ni'nu ia Dios kuu de, te sa'a de nagua kuini maa ya, te yun guaa nini ya tno'o ka'an de.
43009032	Chi ndee jaxtnañu'u nuu ni junkoo ñuyiu, tu na ama ka ni ka ni'i tno'o ja vi ka'an ñayiu ja ndee in tee ndasa'a nduchi nuu, in tee ndesi nuu de ndee nuu ni kaku de.
43009033	Chi nuu ja masu nuu ia Dios vaji tee ya'a, te ma kuu nagua sa'a sa'un de ―jiña'a de.
43009034	Yun te ka jiña'a de: ―Guaa ndee nuu ni kaku ni ja oo ni jin yika kuechi, ¿te a vaji ni ja kaxtno'o ni nuu in in san? ―ka jiña'a de. Te ni ka skunu ña de nuu ve'e ii sinagoga.
43009035	Te ni jini so'o Jesús ja ni ka skunu ña jin tee ni oku'u nuu yun. Te nuu ni ka nukuntna'a ya jin de, te jiña'a ya: ―¿A kandija ni Se'e ia Dios?
43009036	Te jiña'a de: ―¿Na in kuu, nagua ja kandija san jin de?
43009037	Te jiña'a Jesús: ―Tu vitna te ni jini ni, chi maa san kuu ja ka ndatno'o jin ni ―jiña'a ya.
43009038	Te ni junkuiin jiti de ja ni chiñu'u ña de, te jiña'a de: ―Kandija ña san, vi Jito'o san.
43009039	Te jiña'a Jesús: ―Vaji san nuu ñuyiu ya'a ja ka'nde san kuechi ñayiu, nagua ja ñayiu tu inu ndijin nuu, te kuu vi kondia'i, te ñayiu ka ndia'a, te vi ndesi nduchi nui ―jiña'a ya.
43009040	Yun te nuu ni ka onini sava tee ka kuu fariseo ja ka oo jin Jesús tno'o ni ka'an ya yun, te ka jiña'a de: ―¿A vi suni ndee sein inu kuaa san? ―ka jiña'a de.
43009041	Te jiña'a Jesús: ―Nuu ja sua'a te ka ndesi nduchi nuu ni, chi ma vi tavi ni yika kuechi ja ka neva'a ni. Su vitna ja ka ka'an maa ni ja ka ndia'a ni, te ka tavi kuechi ni ―jiña'a ya.
43010001	Te jiña'a Jesús: ―Ka'an ndandaa ndija san, ja na in tu kiuu ndaa ye'e korra ndikachi, chi saa sua'a jiso ndeva'i, ñayiu yun kuu kui'na ja kindee ndeva'a.
43010002	Su ndia tee jito ndikachi, chi kiuu ndaa de ye'e korra.
43010003	Te tee jito korra yun, chi june de ye'e korra, te kiuu tee jito ndikachi yun, te kana sivi de ndi in ndi in ndikachi de. Te ka ndakuni ti tno'o ka'an de nuu kene'e de ti korra ti.
43010004	Te nuu ndi'i ndikachi de kene'e de, te kakoxno'o de nuu ti kua'an de, te ka ndikin ña ti jin de, chi ka na'a ti tno'o ka'an de.
43010005	Su inka tee siin, chi ma vi kondikin ña ti, chi saa sua'a vi kunu ti ki'inkuei ti, chi tu ka jini ti tno'o ka'an inka tee yun ―jiña'a ya.
43010006	Tno'o jioni'ni ya'a ni ka'an Jesús jin ñayiu, su tu ni ka junkui'nu ini naxa kei tno'o ni ka'an ya.
43010007	Yun te ni ndajiokuiin Jesús ni ka'an ya, te jiña'a ya: ―Ka'an ndandaa ndija san, ja maa san kuu na kuinio ye'e korra nuu ndiukuei ndikachi.
43010008	Su ndi'i tee ka ka'an ja ni tetniuu ña ia Dios ja ni kikuei ama ka saa sein, chi ka kuu de kui'na vi tee ka kindee ndeva'a, su tu ni ka onini ndikachi yun tno'o ni ka ka'an de.
43010009	Maa san kuu ye'e korra, te na in kiukuei nuu san, te vi kaku ni'nui. Te vi kokui na kuinio ndikachi ja kiukuei ti vi ndekuei ti, te ka ni'i ti ite ja ka jaa ti.
43010010	Kui'na, chi nani vaji ja su'u, ja ka'ni ndiyi vi ja xnaa ñayiu ka kuu na kuinio ndikachi. Su sein, chi vaji san ja kuña'a san ja vi kotekui nikuii nikani, te siun ni vi koo vii vi koo va'i.
43010011	Maa san kuu tee jito gua'a ñayiu ja ka kui na kuinio ndikachi, te tee jito gua'a ndikachi, chi soko de maa de, visi ndee na kuu de ja ja'a ti.
43010012	Su tee ni'i ya'u sua'a ni, ja masu jito de ndikachi maa de, chi nuu jini de ja vaji va'u, te xndendoo de ndikachi yun, te jino yu'u de kua'an de. Te jino va'u, te kakuiko ti ndikachi vi jate nuu ña ti jin sava ka ndikachi yun.
43010013	Te tee ni'i ya'u yun, chi jino yu'u de kua'an de, chi maa ni nduku de xu'un, te tu ndi'ni de nagua ka kuu ndikachi yun.
43010014	’Maa san kuu tee jito gua'a ndikachi, te jini gua'a san taka ñayiu ja ka kuu na kuinio ndikachi san, te suni ka jini ña mai jin san.
43010015	Nagua jini ña maa Tata Dios jin san, te suni saa ni jini san Tata Dios, te suni soko san maa san, visi ndee na kuu san ja ja'a ñayiu ka kuu na kuinio ndikachi san.
43010016	Te suni ka oo ka ñayiu ja ka kuu na kuinio ndikachi ja masu ka oo nuu korra ya'a. Te suni kanuu ja junkuaka san ñayiu yun, te vi konini tno'o ka'an san, te in ni ka'nu vi koo ndi'i ñayiu ka kandija, te invaa ni tee jito ña koo.
43010017	Yun guaa kutoo ña Tata Dios, chi soko san maa san ja kuu san ja ja'a ñayiu, te ndateku tuku san.
43010018	Ni in ñayiu ma kindee ja jichi ja kanda san, chi maa san guaa kua'a san tno'o ja kuu san, chi nuu nda'a maa san oo ja soko san maa san ja kuu san, te suni ja ndateku san. Chi ya'a kuu ja ni tatnuni Tata san nuu san ja sa'a san ―jiña'a ya.
43010019	Te nuu ni ka onini tee ka kuu nija'nu nuu ñayiu judio tno'o ya'a, te tu ni ka junkuaan nuu tna'a tuku ini de.
43010020	Te kua'a de ni ka kachi: ―¿Nau ja ka nini ni tno'o ka'an tee jian? Te tachi ñu'u ña jin de, te ndukue'e xini de.
43010021	Su sava ka de, chi ka kachi de: ―In tee ñu'u ña tachi ma kuu ka'an de nagua ka'an tee ya'a. ¿A kuu ndasa'a in tee ñu'u ña tachi jin in tee ku'u nuu? ―ka kachi de.
43010022	Te yoo vijin kuu na ni ka sa'a ñayiu judio in viko ja nuku'un kiuu nduvii maa veñu'u ka'nu.
43010023	Te oo Jesús maa veñu'u yun jikanuu ya nuu nani yuve'e kani Salomón.
43010024	Yun te ni ka jionduu ña tee ka kuu nija'nu nuu ñayiu judio jin ya, te ka jiña'a de: ―¿Nasaa ka kiuu guaa koskunu nuu ini ña ni? Nuu ja maa ni kuu ia ni tetniuu ña Dios, te uni in jichi ni kaxtno'o kaji ni ―ka jiña'a de.
43010025	Te jiña'a Jesús: ―Ja ni ka'an san nuu in in ni, te tu ni ka kandija ni. Su taka tniuu ja sa'a san jin jaka'nu maa Tata san kuu ja xne'e kaji ja maa ya ni tetniuu ña jin san.
43010026	Su maa ni, chi tu ka kandija ña ni, chi masu ndikachi san ka kuu ni, nagua ja ni ka'an san.
43010027	Chi ñayiu ka kuu ndikachi san, chi ka nini tno'o ka'an san, te jini san jin, vi ka ndikin ñai jin san.
43010028	Te kuña'a san ja vi kotekui nikuii nikani, te ma vi junaa sa'uin, te tu na in ndakindee ña jin nuu nda'a san.
43010029	Chi ni taa maa Tata san nuu nda'a san, te ka'nu ka kuu maa ya saa nuu ndi'i, te tu na in ndakindee ña jin nuu nda'a Tata san.
43010030	Maa san jin Tata san, chi in ni ka kuu san ―jiña'a ya.
43010031	Yun te ni ka kunda'a tuku tee ka kuu nija'nu nuu ñayiu judio yun yuu ja vi kuun ña de.
43010032	Te jiña'a Jesús: ―Jin ndee jañu'u ka maa Tata san, te kua'a tniuu gua'a ni sa'a san jin nuu nasaa maa ni, ¿te na ndee tniuu ya'a xiin ja'a kuu ja vi kani yuu ña ni? ―jiña'a ya.
43010033	Te ka jiña'a de: ―Masu ja ja'a tniuu gua'a ni sa'a ni guaa vi kani yuu ña san, chi ja ja'a ja kane'e ni siki ia Dios, chi suni in teyii kuu ni, te sa'a inuu ni maa ni jin ia Dios ―ka jiña'a de.
43010034	Yun te jiña'a Jesús: ―Nuu tutu Ley ka neva'a maa ni yoso: “Ja ni kachi rin ja dios ka kuu maa ron”, kachi tutu ii.
43010035	Te ja ka jinio nagua yoso nuu tutu ii, te ma kuu ja vi kuiso kavao, chi “dios” ni xnani ña ya jin ñayiu xiin nuu ni tetniuu ya tno'o ya.
43010036	¿Te nau ja ka ka'an maa ni ja kane'e san jin Dios nuu ka'an san ja Se'e ia Dios kuu san? Chi ni sa'a vii sa'a va'a ña ia Dios jin san, te ni tetniuu ña ya ja vaji san nuu ñuyiu.
43010037	Te nuu ja tu sa'a san tniuu ka'nu ja sa'a Tata san, nuu saa te ma vi kandija ña ni jin san.
43010038	Su nuu ja sa'a san, te visi ma vi kandija ña ni jin san, su vi kandija ni tniuu na'nu ja sa'a san, nagua ja in jichi ni vi kuni ni, te vi kandija ni ja oo Tata Ja'nu jin san, te suni oo san jin Tata Ja'nu ―jiña'a ya.
43010039	Yun te ni ka nduku ndee tuku de inka jichi ja vi kakuiko de Jesús, su ni kaku ya nuu nda'a de kua'an ya.
43010040	Te kuano'o tuku ya inka jioo yute Jordán, nuu ni oskuandute Juan ñayiu ndee jaxtnañu'u, te yun ni kendoo ya.
43010041	Te kua'a ñayiu ni ja'ankuei nuu oo ya, te ka kachi: ―Juan, chi jandaa ja tu ni sa'a de ni in tniuu na'nu, su ndi'i tno'o ni ka'an de ja ja'a tee ya'a oo ndaa kuiti ―ka kachi.
43010042	Te kua'a ñayiu yun ni ka kandija ña jin Jesús.
43011001	Ni oo in tee ni oku'u ja ni onani Lázaro. Te maa de jin kua'a de María vi Marta ka kuu de ñayiu ñuu Betania.
43011002	Te María ya'a kuu kua'a Lázaro tee ni oku'u, te suu ña'a ya'a ni chi'i tatna xiko si'in Jito'o Jesús nuu kuee ka, te ni ndasichi ña jin ixi xini ña.
43011003	Te nduu kua'a de yun ni ka tetniuu tno'o kua'an nuu Jesús nuu ka jiña'a ña: ―Jito'o, ku'u tee ka'an too maa ni.
43011004	Te nuu ni jini Jesús tno'o yun, te jiña'a ya: ―Kue'e ya'a, chi masu kue'e ja kuu de kuu, chi saa nagua ja vi kuni ñayiu ja ka'nu ndeva'a kuu ia Dios, nagua ja jin kue'e ya'a, te suni xne'e Se'e Dios ja kuu ka'nu ya ―jiña'a ya.
43011005	Te ni oka'an too ndeva'a ña Jesús jin Lázaro vi Marta vi jin ku'u ña.
43011006	Te nuu ni ni'i tno'o ya ja ku'u Lázaro, te ni kendoo ka ya uu ka kiuu nuu ni oo ya yun.
43011007	Yun te saa jiña'a ya nuu tee ka skua'a jin ya: ―Na no'okuei tukuo Judea inka jichi.
43011008	Te ka jiña'a tee ka skua'a jin ya: ―Mastru, oo yatni ni kiuu ja ka nduku tee ka kuu nija'nu nuu tna'o judio ja vi kuun ña de yuu, ¿te a vi kuini tuku ni ki'in ni yun? ―ka jiña'a de.
43011009	Te jiña'a Jesús: ―¿A masu uxi uu ore neva'a in kiuu ja satniuo? Te nuu ja in ñayiu jika tno'o nduu, te ma kachi ja'i, chi ndijin ndia'i jin nikandii oo ñuyiu ya'a.
43011010	Su na in jika tno'o jakuaa, te kachi ja'i, chi tu ndijin nui.
43011011	Yun te jiña'a ka ya: ―Lázaro, tee ka ndeka tna'a gua'a jion, chi ni kixin de, yun guaa ki'in san xtoto san de ―jiña'a ya.
43011012	Yun te ka jiña'a tee ka skua'a jin ya: ―Jito'o san, nuu ja kixin va'a maa de, te nduva'a de.
43011013	Su Jesús, chi tno'o yun ni ka'an ya ja ni ji'i Lázaro. Te ni ka ndakani ini tee ka skua'a jin ya ja ka'an ya siki ja kixin va'a maa de.
43011014	Yun te ni ka'an kaji Jesús: ―Ja ni ji'i Lázaro.
43011015	Te kusii ini san ja ja'a in in maa ni ja tu ni ka oo yun, chi saa nagua ja vi kandija gua'a ka ni, su na ki'on nuu oo ndiyi yun ―jiña'a ya.
43011016	Yun te jiña'a Tomás, tee ka xnani Kuati, nuu sava ka tee ka skua'a jin ya: ―¿A suni ki'inkuei yoon, nagua ja suni vi kuo jin ya? ―jiña'a de.
43011017	Te nuu ni kenta Jesús ñuu Betania, te ni jini ya ja ni kuu kuun kiuu ni jinkoyu'u Lázaro in kava ve'e.
43011018	Te yatni oo ñuu Betania jin ñuu Jerusalén, vaa ndee yatni uni kilómetro.
43011019	Te kua'a ñayiu judio ni ka junkoto ña jin Marta vi María, ja ni ka ndakuña'i tno'o ndee ini nuu ña, ja ni ji'i kua'a ña.
43011020	Yun te nuu ni ni'i tno'o Marta ja kua'an Jesús, te ni kee ña ja ni nutna'a ña jin ya, su María chi ni ndoo ña ve'e ña.
43011021	Te jiña'a Marta nuu Jesús: ―Jito'o san, nuu sua'a te ni oo ni ya'a, chi ma kuu kua'a san nuu siun.
43011022	Su visi ni saa, te jini san ja ndi'i ni ja jikan ni nuu ia Dios, te taa ya ―jiña'a ña.
43011023	Te jiña'a Jesús: ―Ndateku kua'a ni ―jiña'a ya.
43011024	Te jiña'a Marta: ―Jini san ja ndateku de nuu vi ndateku ndiyi kiuu sandi'i ―jiña'a ña.
43011025	Te jiña'a Jesús: ―Maa san kuu ia ndaxteku ñayiu, te kuña'a san ja vi kotekui nikuii nikani. Te na in kandija ña jin san, visi na kui, su kotekui.
43011026	Te ndi'i ñayiu ja ka teku, te ka kandija ña jin san, ma vi kui in jichi ni. ¿A kandija ni tno'o ya'a? ―jiña'a ya.
43011027	Te jiña'a ña: ―Saa, vi Jito'o san, kandija san ja maa ni kuu ia ni tetniuu Dios vi Se'e maa ia Dios, ja vaji ni nuu ñuyiu ya'a ―jiña'a ña.
43011028	Te nuu ni ndi'i ni ka'an ya tno'o yun, te ni ja'an Marta ni nukana ña ku'u ña María, ni kaxtno'o yu'u ña, te jiña'a ña: ―Ni kee Mastru ya'a, te kana ña ya jin lo ―jiña'a ña.
43011029	Te nuu ni jini María tno'o yun, te vi ñama kuiti ni ndakoo ña, te kua'an ña nuu oo Jesús.
43011030	Te chia'an ka ja kiuu Jesús maa ñuu, chi oo ii ni ya nuu ni nutna'a ña Marta jin ya.
43011031	Yun te nuu ni ka jini ñayiu judio ja ka oo ve'e María ja ka ndakuña'a tno'o ndee ini nuu ña, ja ñama kuiti ni ndakoo ña, te ni kee ña kua'an ña, te ni ka jata ndikin ña de jin ña, chi ni ka ndakani ini de ja kua'an ña ja nda'i ña yu'u ñaña ndi kua'a ña.
43011032	Te nuu ni kenta María nuu oo Jesús, te ni junkuiin jiti ña nuu ja'a ya, te jiña'a ña: ―Jito'o san, nuu sua'a te ni oo ni ya'a, chi ma kuu kua'a san nuu siun ―jiña'a ña.
43011033	Yun te nuu ni jini Jesús ja nda'i María vi suni ka nda'i ñayiu judio ja ka ndeka tna'a jin ña, te ni tna'u ini ya, chi ni kunda'u ini ña ya.
43011034	Te ni jikan tno'o ya: ―¿Ndenu mamaa ni ka tayu'u ni de? Te ka jiña'a ña: ―Jito'o san, ne'e ni ki'on, te kuni ni.
43011035	Te ni nda'i Jesús.
43011036	Yun te ka ndatno'o ñayiu judio: ―Vi kondia'a ni na kua'a ni oka'an too ña de ―ka kachi.
43011037	Su sava kai, chi ka jiña'i: ―Tee ya'a ja ni ndasa'a de nduchi nuu tee ni oku'u nuu yun, ¿a ma kuu suni sa'a de ja ma kuu Lázaro nuu siun? ―ka kachi de.
43011038	Te ni tna'u ndeva'a tuku ini Jesús, te ni jino ya yu'u ñaña yun. Te yau ñaña yun kuu in kava ve'e, te ye'e kava ve'e yun ndesi in kava ka'nu.
43011039	Te jiña'a Jesús: ―Vi xtajioo ni kava jian. Te jiña'a Marta, kua'a ndiyi yun: ―Jito'o san, ja ni ja'an kue'e, chi ja ni kuu kuun kiuu yiyu'u de ―jiña'a ña.
43011040	Te jiña'a Jesús: ―Ja ni ka'an san nuu ni ja nuu ja kandija ni, te kuni ni jaka'nu ia Dios ―jiña'a ya.
43011041	Yun te ni ka xtajioo de kava ja ndesi yu'u yau ñaña yun. Te ni ndanenuu Jesús ichi andivi, te jiña'a ya: ―Ndakuanta'u san nuu ni, vi Tata Yua san, chi nini ni tno'o ka'an san nuu ndakuatu san.
43011042	Te ja jini san ja siun ni nini ni tno'o ka'an san, su ni ka'an san tno'o ya'a ja kuu java'a maa ñayiu kua'a ka oo ya'a, nagua ja na vi kandija ñai ja maa ni ni tetniuu ña jin san ―jiña'a ya.
43011043	Te nuu ni ndi'i ni ka'an ya tno'o yun, te ni kana jaa ya: ―Lázaro, ndee ni nuu oo ni jian ―jiña'a ya.
43011044	Te ni ndee ni tee ni ji'i yun, ñutuu nda'a de vi si'in de sa'un nani, te nuu de ñutuu inka sa'un. Te jiña'a Jesús: ―Vi ndajin ni sa'un ñutuu de jian, te vi siaa ni de na ki'in maa de ―jiña'a ya.
43011045	Yun te kua'a ñayiu judio ja ka ndeka tna'a jin María ni ka kandija Jesús, nuu ni ka jini tniuu ka'nu ni sa'a ya.
43011046	Su sava de ni ja'ankuei nuu tee ka kuu fariseo, te ni ka ndakani de naxa ni sa'a Jesús.
43011047	Yun te ni ka ndututu tee ka kuu fariseo jin tee ka kuu nija'nu nuu sutu in nuu junta, te ni ka kachi de: ―¿Naxa vi sa'o? Te tee ya'a, chi sa'a de kua'a tniuu na'nu.
43011048	Te nuu ja vi kua'o tno'o ja siun ni kosa'a de, te ndi'i ñayiu vi kandija ña jin de. Te kikuei tee ka netniuu Roma, te vi xnaa de veñu'u ka'nuo vi ñayiu ñuo ―ka kachi de.
43011049	Yun te in tna'a de nani Caifás, ja kuu de sutu kuu nija'nu ka kuia yun, jiña'a de: ―Maa ni, chi tu ka jini sa'un ni.
43011050	Te ni tu ka ndakani ini ni, ja gua'a ka kuu ja na kuu in tee ja ja'a ñayiu ñuo, te masu ja vi ndi'o vi naa ―jiña'a de.
43011051	Te tno'o yun ni ka'an de, su masu ja ni jani ini maa de kuu, chi chia siun sutu kuu nija'nu ka kuu maa de kuia yun, te yun guaa ni ndakani de tno'o maa ia Dios ja kuu Jesús ja ja'a ñayiu ñuu judio.
43011052	Te masu maintno'o ja ja'a ñayiu ñuu judio kuu ya, chi suni ja ndaxtutu ya ndi'i ñayiu ja ka kui se'e maa ia Dios ja ni ka jitenui taka ñuu.
43011053	Te vi guaa ndee kiuu saa ni junkau tna'a tno'o ni ka ndatno'o tee ka kuu nija'nu nuu ñayiu judio ja vi ka'ni de Jesús.
43011054	Te yun guaa tu ni kuu kaka ndijin ka Jesús ne'u tee ka kuu nija'nu nuu ñayiu judio. Chi ni kee ya Judea yun, te kua'an ya in ñuu nani Efraín, yatni nuu oo ñu'u te'a, te ñuu yun ni ka kendoo ya jin tee ka skua'a jin ya.
43011055	Te ja ni kuyatni ja ñu'u viko pascua ja ka sa'a ñayiu judio, te kua'a ñayiu taka ñuu kua'ankuei Jerusalén ja vi skunkui nagua ka'an Ley ja vi nduvii nuu ia Dios, ama ka ja keja'a viko pascua yun.
43011056	Te ka ndanduku de Jesús nuu ka oo de nuu veñu'u yun, te ka jikan tno'o tna'a in in de: ―¿Naxa kachi tna ni? ¿A ma kii Jesús viko ya'a? ―ka kachi de.
43011057	Te sutu ka kuu nija'nu vi tee ka kuu fariseo, ni ka xtaku de tniuu ja nuu ja ndee in ñayiu jini ndenu oo ya, te na kaxtno'i nagua ja kuu vi kakuiko ña de jin ya.
43012001	Te nuu ja'ni ka ña iñu kiuu ja kitna'a viko pascua, te ni ja'an Jesús ñuu Betania nuu oo Lázaro, tee ni ji'i, te ni ndateku de ne'u ndiyi.
43012002	Te ni ka sa'a de in viko ja ni ka jaxini de jin ya, te ni jani Marta ko'o xini, te Lázaro kuu in tee ka nukoo in ni ja ka jaxini jin ya nuu mesa.
43012003	Yun te ni kunda'a María sava litro tatna xiko ja kuu ndimaa ita nardo ja ndee ya'u ndeva'a, te ni joso ña si'in Jesús, te ni ndasichi ña jin ixi xini ña, te vi ninii ini ve'e ni chitu xiko tatna yun.
43012004	Yun te jiña'a Judas Iscariote, seyii Simón, in tee ka skua'a jin Jesús, tee ni xtuu ña jin ya nuu kuee ka:
43012005	―¿Nau ja tu ni ka xiko tatna xiko ya'a, te vaa ndee uni ciento kiuu ya'u ja satniuu in ñayiu kuu, te vi kuña'a nuu ñayiu ka kunda'u nuu siun? ―jiña'a de.
43012006	Yun ni ka'an de, su masu ja kunda'u ndija ini de ñayiu ka kunda'u, chi chia kui'na de, te maa de ni teku tniuu nee de itni nuu ñu'u xu'un, te su'u de xu'un ka tnaa ñayiu nuu itni yun.
43012007	Yun te jiña'a Jesús: ―Ma koxna'a ni ña, kokuu maa maa ña, chi ja ni sa'a ña ya'a kuu ja ni sa'a tua'a ña yiki kuñu san kiuu jinkoyu'u san.
43012008	Chi siun ni vi koo ni jin ñayiu ka kunda'u. Su sein, chi masu siun ni vi koo ―jiña'a ya.
43012009	Te kua'a ndeva'a ñayiu judio ni ka jini ja oo Jesús ñuu Betania, te ni ja'ankuei de yun, masu maintno'o ni ja vi kuni de ya, chi suni ja vi kuni de Lázaro, tee ni ndaxteku ya ne'u ndiyi.
43012010	Yun te ni ka skaka tna'a sutu ka kuu nija'nu ja suni vi ka'ni de Lázaro.
43012011	Chi ja ja'a Lázaro, te ni ka kujioo kua'a tna'a de judio nuu ka kaxtno'o de, te ni ka kandijai Jesús.
43012012	Te inka kiuu tnee sua'a, te kua'a ndeva'a ñayiu ja ni jinokuei viko pascua yun, ni ka ni'i tno'o ja kua'an Jesús ñuu Jerusalén.
43012013	Te ni ka ja'ndei nda'a tnu ñuu, te ni kekuei ja mavinutna'i ya. Te ni ka kana jai: ―¡Ka'nu kuu maa ni! Na ta'u na ndetu ia vaji jin sivi maa Jito'o Dios ja kotatnuni ya, ia kuu rey ñayiu Israel ―ka kachi.
43012014	Te ni ni'i Jesús in mentu luluu, te ni ka koso ya ti, nagua yoso nuu tutu ii:
43012015	Ma vi koyu'u maa ni ñayiu ñuu Sión. Vi kondia'a ni ya'a vaji rey ni, Yoso ya in mentu luluu kachi nuu tutu ii.
43012016	Te tu ni ka jinkui'nu ini tee ka skua'a jin ya kiuu yun ja siun kei ka'an nuu tutu ii, su nuu ni nduka'nu Jesús ja mandaa ya andivi, yun te saa ni ka ndaka'an de ja ndi'i tno'o ja yoso yun ka'an ja ja'a ya, vi nagua ni ka sa'a ña jin ya.
43012017	Te ñayiu ja ka oo jin Jesús ka ndakani nuu sava ka ñayiu nagua ni ka jini ni sa'a ya, nuu ni ndakana ya Lázaro nuu ni yiyu'u de kava ve'e, te ni ndaxteku ña ya.
43012018	Te yun guaa ni kekuei ñayiu kua'a ja ni ka nutna'a ña jin ya, chi ni ka ni'i tno'i ja ni sa'a ya tniuu ka'nu ya'a.
43012019	Su yun te ka ndatno'o tna'a maa tee fariseo: ―Vitna te ni ka jini maa ni ja tu nagua ka ni'i sa'uon. Chi ka ndia'a nuu maa ni ja vi ndi'i kuiti ñayiu kua'ankuei jin de ―ka kachi de.
43012020	Te ne'u ñayiu kua'a yun ni jinokuei sava tee ñuu Grecia maa Jerusalén viko pascua ja vi chiñu'u de ia Dios.
43012021	Te ni ka jintna'a de Felipe, tee ñuu Betsaida, ja tnii Galilea, te ni ka ka'an nda'u de, te ka jiña'a de: ―Ka kuini san ja vi ka'an san jin Jesús, vi ñani ―ka jiña'a de.
43012022	Yun te ni ja'an Felipe, te ni ndakani de nuu Andrés, te ndi nduu de ni ka nukani nuu Jesús.
43012023	Yun te jiña'a Jesús: ―Ja ni kenta maa kiuu ja nduka'nu Se'e Teyii.
43012024	Chi ka'an ndandaa ndija san ja nuu ja ma junkau in ndikin triu nuu ñu'u, te kiyu'u, nuu saa te invaa ni ndikin kokuu, su nuu ja na jinkiyu'u, te ndee ja ndakaya kua'a ndeva'a.
43012025	Chi na ñayiu kutoi ja tekui, te skunai mai, te na ñayiu tu ndi'ni ndeva'i ja tekui nuu ñuyiu ya'a, te tava'i mai ja kotekui nikuii nikani.
43012026	Te na ñayiu kuini ja kunukuechi nuu san, te na kondikin ñai jin san. Te ndee nuu koo maa san, te suni yun koo ñayiu jinokuechi nuu san. Te nuu ja ndee ñayiu kunukuechi nuu san, te sa'a ka'nu ña Tata san.
43012027	Te suni jiña'a Jesús: ―Tna'u ndeva'a ini san vitna, ¿te naxa ka'an san? ¿A kuña'a san nuu Tata san: “Skaku ni'nu ña ni nuu tnundo'o ya'a vitna”? Ña'a, ma kuu, chi ja ja'a ya'a guaa ni kenta san vitna ja tna'a san tnundo'o.
43012028	Tata, xne'e ni maa ni ja ia ka'nu kuu ni ―jiña'a ya. Yun te ni kenta in tno'o ichi andivi ja ka'an: ―Ja ni xne'e rin ja kuu ka'nu rin, te xne'e tuku rin inka jichi ―jiña'a ia Dios nuu tno'o yun.
43012029	Te ni ka jini ñayiu ka oo yun, te ka ka'in ja vaa tajan kana, te sava kai ka ka'an: ―In ia jinokuechi nuu Dios kuu ia ni ka'an yun.
43012030	Yun te jiña'a Jesús: ―Masu ja ja'a sein ni ka'an ia Dios nuu tno'o ya'a, chi ja ja'a maa ni.
43012031	Chi vitna kuu ja sa'a ndaa ia Dios yika kuechi ñayiu ñuyiu. Te vitna guaa skunu ya jakue'e ja tatnuni nuu ñuyiu ya'a.
43012032	Te nuu na ndakoo sukun san nuu ñu'u ya'a, te sa'a san ja ndi'i ñayiu kikuei nuu maa san ―jiña'a ya.
43012033	Te tno'o yun ni ka'an ya ja kaxtno'o ya naxa ndo'o ya ja kuu ya.
43012034	Te ka jiña'a ñayiu yun nuu ya: ―Ka jini san ja ka'an nuu Ley, ja Kristu, ia tetniuu Dios, chi koteku ya nikuii nikani. ¿Te nau ja ka'an ni ja nini kuu ja ndakoo sukun Se'e Teyii? ¿Te na in kuu Se'e Teyii yun nuu saa? ―ka jiña'i.
43012035	Yun te jiña'a Jesús: ―Ndee saa ni ka kiuu vi koo ni jin ñu'u ja ye'e ni'nu. Te vi kaka ni vitna ja oo ñu'u ja ye'e ni'nu, nagua ja ma ki'in ña ñunee. Chi na in jika ñunee, te tu jini ndenu kua'in.
43012036	Te vitna ja ka oo ka ni jin san, vi kandija ña ni ja kuu san ñu'u ja ye'e ni'nu, nagua ja vi kokuu ni se'e ia ye'e ni'nu ―jiña'a ya. Te tno'o yun ni ka'an Jesús, te kua'an ya ja ni tayu'u nuu ya nuu ñayiu yun.
43012037	Te visi kua'a tniuu na'nu ni sa'a Jesús jin nuu ñayiu yun, su tu ni ka kandija ñai jin ya.
43012038	Chi saa sua'a nagua ja skunkuu tno'o ni tee Isaías, tee ni ndakani tno'o ia Dios ndee jana'a, ja ka'an sua'a: Jito'o san, tu ni ka kandija ñayiu tno'o ni ka kaxtno'o san, te tu ni ka kandijai tniuu ka'nu ja ni xne'e maa Jito'o san, ja ia ka'nu kuu ni kachi nuu tutu ii.
43012039	Te yun guaa tu ni kuu vi kandija ñayiu, chi suni ni ka'an Isaías:
43012040	Ni jasi ia Dios nduchi nui, te ni ka kundee ndeva'a ini anui, nagua ja ma vi kuni jin nduchi nui, ni ma vi jinkui'nu ini ja vi ndasamai mai, te vi kiundui nuu ya, te ndasa'a ya ndee ini ndee anui ka'an nuu tutu ii.
43012041	Te tno'o ya'a ni ka'an Isaías, nuu ni skuni ña ia Dios jin de ja kuu ka'nu ndeva'a Jesús, te ja ja'a ya ni ka'an de.
43012042	Te visi ni saa, te kua'a ñayiu judio ni ka kandija ña jin ya, te vi guaa ndee tee ka tatnuni ni ka kandija ya. Su ja ka yu'u de tee ka kuu fariseo, guaa tu ni ka kaxtno'o de ja ka kandija de ya, nagua ja ma vi skunu ña jin de nuu ve'e ii sinagoga.
43012043	Chi ka ndioo ka ini de ja vi sa'a ka'nu ña ñayiu, masu ja sa'a ka'nu ña maa ia Dios.
43012044	Ni kana jaa Jesús, te jiña'a ya: ―Na ñayiu kandija ña jin san, te masu maintno'o ni maa san kandijai, chi suni kandijai maa Tata, ia ni tetniuu ña jin san.
43012045	Te na ñayiu jini ña jin san, te suni jini ia ni tetniuu ña jin san.
43012046	Maa san kuu ñu'u ja ye'e ni'nu nuu ñayiu, te vaji san nuu ñuyiu, nagua ja ndi'i ñayiu ja ka kandija ña jin san, te ma vi koi ñunee.
43012047	Su ñayiu ja nini tno'o ka'an san, te tu jantno'i, masu sein kuu ja ka'nde yika kuechi ñayiu yun, chi masu vaji san ja ka'nde san yika kuechi ñayiu ñuyiu, chi vaji san ja skaku ni'nu san jin.
43012048	Su na ñayiu skexiko ña jin san, te tu janta'ui tno'o ka'an san, te ja oo na in ka'nde yika kuechi, chi tno'o ja ka'an san ya'a kuu ja ka'nde yika kuechi ñayiu kiuu sandi'i.
43012049	Chi masu ka'an san nagua kuini maa san, chi maa Tata Dios, ia ni tetniuu ña jin san, kuu ia ni tatnuni na tno'o kuu ja ka'an san, vi ja kaxtno'o san nuu ñayiu.
43012050	Te jini san ja tno'o ja tatnuni Tata san kuu ja sa'a ja vi koteku ñayiu nikuii nikani. Te yun guaa tno'o ja ka'an san ya'a, chi ka'an san nagua tatnuni maa Tata san ―jiña'a ya.
43013001	Te jañini ama ka ja keja'a viko pascua ñayiu judio, te ja ni jini kaji Jesús ja ni kenta kiuu ja xndendoo ya ñuyiu ya'a, te no'o ya ja ndanitna'a ya jin Tata ya. Te ja siun ni okutoo ya ñayiu maa ya ja ka oi nuu ñuyiu, te vi saa ni kutoo ña ya guaa ndee kiuu sandi'i.
43013002	Te nuu ka nukoo ya ja vi kaxini ya, te suni oo Judas Iscariote, se'e Simón. Su ja ni kee tachi anu de ja xtuu ña de jin Jesús.
43013003	Te ja jini gua'a maa Jesús ja ni jiña'a Tata ya ndi'i ja oo ya'a nuu nda'a ya, te nuu maa Dios vaji ya, te suni nuu maa ia Dios ndajiokuiin ya no'o ya.
43013004	Te nuu ka nukoo ya nuu mesa, ni ndakoo ya, te ni tau ya sa'un yosoninu ni'nu ya, te ni chindee ya in toalla xiin chii ya.
43013005	Yun te ni tnaa ya ndute nuu in tija'an, te ni jinkondee ya ni ndakate ya si'in tee ka skua'a jin ya, te ni ndasichi ya jin toalla ja yindee xiin chii ya.
43013006	Yun te nuu ni kenta ya ja ndakate ya si'in Simón Pedro, te jiña'a Pedro nuu ya: ―Jito'o san, ¿nau ja saa maa ni ndakate si'in san? ―jiña'a de.
43013007	Te jiña'a Jesús: ―Ma junkui'nu ini ni ja sa'a san vitna, su nuu kuee ka, te junkui'nu ini ni ―jiña'a ya.
43013008	Te jiña'a Pedro: ―Ja maa san, chi ma ndakate sa'un ni si'in san. Te jiña'a Jesús: ―Nuu ja ma ndakate san si'in ni, te ma ni'i ta'u ni ja koo ni jin san ―jiña'a ya.
43013009	Te jiña'a Simón Pedro: ―Jito'o san, masu maintno'o ni si'in san ndakate ni, chi suni ndakate ni nda'a san vi xini san ―jiña'a de.
43013010	Te jiña'a Jesús: ―Tee ja vi inka ni jichi de, tu jiniu'u ka ja ndundoo de, maa ni si'in de, chi ja oo vii nii de. Te maa ni, chi ja ka oo vii ni, visi masu ndi'i ni ―jiña'a ya.
43013011	Chi ni jini ya ndee tee kuu ja xtuu ña jin ya, te yun guaa jiña'a ya: “Masu ndi'i ni ka oo vii”.
43013012	Yun te nuu ni kuu ni ndakate ya si'i ndi'i de, te ni ndaki'in ya sa'un tikani ja yosoninu ni'nu ya, te ni nukoo ya nuu mesa, te jiña'a ya: ―¿A ni ka junkui'nu ini ni nagua kuu ja ni sa'a san jin ni?
43013013	Te maa ni chi “Mastru” vi “Jito'o” ka xnani ña ni, te vatuka ka ka'an ni, chi suu ndija kuu san.
43013014	Nuu saa te nuu ja maa san kuu Mastru vi Jito'o, te ni ndakate san si'in ni, te suni maa ni, kuini ja vi ndakate ni si'in in in ni.
43013015	Chi ya'a kuu in taniñu ja ni kaxtno'o san, nagua ja suni vi sa'a ni nagua ni sa'a maa san.
43013016	Te ka'an ndandaa ndija san ja in tee jinokuechi, chi masu kuu ka'nu ka de nuu jito'o de. Te ni tee ja ni ka tetniuu ña, masu kuu ka'nu ka de nuu tee ni tetniuu ña yun.
43013017	Te nase inu ta'u nase inu ndetu ni nuu ja ka junkui'nu ini ni tniuu ya'a, te vi kosa'a ni.
43013018	Te masu ka'an san ja ja'a ndi'i ni, chi ja jini maa san na in ni ndakaji san. Su saa te skunkuu nagua ka'an nuu tutu ii: Tee ka jaa in ni jin san xtaa ni ndakoo de siki san. Kachi nuu tutu ii.
43013019	’Te vi ndee vitna ja ka'an san, ama ka ja nagua kokuu, nagua ja nuu na vi xtuu ña, te vi kandija ña ni ja sein, chi Maa San Kuu.
43013020	Te ka'an ndandaa ndija san ja na ñayiu janta'u na in ni tetniuu san, te maa san janta'ui, te na in janta'u ña jin maa san, te janta'ui ia ni tetniuu ña jin san ―jiña'a ya.
43013021	Te nuu ni ndi'i ni ka'an Jesús tno'o ya'a, te ni tna'u ndeva'a ini ya, te ni kaxtno'o ya, te jiña'a ya: ―Ka'an ndandaa ndija san ja in maa ni xtuu ña jin san ―jiña'a ya.
43013022	Yun te ni ka jinkondee tee ka skua'a jin ya ka ndia'a tna'a de, te tu ni ka kutnuni ini de na xiin ja'a ka'an ya.
43013023	Te in tee ka skua'a jin ya ja ka'an too ka ya, nukondee de xiin ya nuu mesa ja ka jaxini de jin ya.
43013024	Te ni sa'a Simón Pedro seña nuu de ja na kakan tno'o de nuu ya na ndee de kuu ja ka'an jin ya.
43013025	Yun te ni jintna'a yatni tee yun ndika Jesús, te ni jikan tno'o ña de: ―¿Ndee tee kuu, vi Jito'o san? ―jiña'a de.
43013026	Te jiña'a Jesús: ―Na xndajin san xtaa triu, te na tee xiin nuu kuña'a san, te suu tee yun kuu ―jiña'a ya. Te ni xndajin ya xtaa triu yun, te ni jiña'a ya nuu Judas Iscariote, se'e Simón.
43013027	Te ni jaa de xtaa triu yun, te ni kee Tachi anu de. Yun te jiña'a Jesús: ―Nagua kuini ni ja sa'a ni, te sa'a ñama ni ―jiña'a ya.
43013028	Su vi ni in tee ka jaxini jin ya nuu mesa yun, tu ni ka junkui'nu ini de nau ja siun jiña'a ya nuu de.
43013029	Chi sava de ni ka ndakani ini ja ni ka'an Jesús jin Judas ja na kuaan de nagua ka jiniu'u ya nuu viko yun, axi kuña'a de joo xu'un nuu ñayiu ka kunda'u, chi maa de ndiso itni xu'un.
43013030	Te vi nuu ni jaa de in yu'u xtaa triu yun, te ni kee ni de kua'an de, te ja ni kunee.
43013031	Yun te nuu ni kee Judas kua'an de, te jiña'a Jesús: ―Vitna te xne'e Se'e Teyii maa ya ja kuu ka'nu ya. Te ja ja'a maa ya vi kuni ñayiu naxa kuu ka'nu ndeva'a ia Dios.
43013032	Te nuu ja Se'e Teyii xne'e ja kuu ka'nu ia Dios, te suni ñama xne'e ia Dios ja kuu ka'nu Se'e ya.
43013033	Nunuu ni ka vi koo, vi ilu. Te vi ndanduku ña maa ni, su nagua ja ni ka'an san nuu tna'o judio, te yun ka'an san nuu maa ni vitna ja ma kuu ki'inkuei ni nuu ki'in san.
43013034	Te taa san in tno'o jaa ja tatnuni san ja vi kokutoo tna'a in in maa ni. Chi nagua kutoo ña san jin in in ni, te suni saa vi kokutoo tna'a in in maa ni.
43013035	Chi nuu ja ka kutoo tna'a in in maa ni, te yun vi kuni ndi'i ñayiu ja ka kuu ni tee ka skua'a jin san ―jiña'a ya.
43013036	Te jiña'a Simón Pedro: ―¿Ndenu kuu nuu ki'in ni, vi Jito'o san? Te jiña'a Jesús: ―Nuu ki'in san, chi ma kuu kondikin ña ni vitna, su nuu kuee ka, te kondikin ña ni jaa ni ―jiña'a ya.
43013037	Te jiña'a Pedro: ―Jito'o san, ¿nau ja ma kuu kondikin ña san vitna? Te oo anu san naxa ni na kokuu, visi na kuu san ja ja'a ni ―jiña'a de.
43013038	Te jiña'a Jesús: ―¿A vi ndija ni ja vi oo anu ni ja kuu ni ja ja'a san? Ka'an ndandaa ndija san ja vi ama ka ja kana li'li, te uni jichi ma ndaa yu'u ni ja jini ña ni jin san ―jiña'a ya.
43014001	Te jiña'a ka Jesús: ―Ma vi tna'u ini ni, vi kandija ni ia Dios, te suni vi kandija ña ni jin maa san.
43014002	Chi nuu oo Tata san, chi oo kuakua'a ve'e nuu vi koo ni. Su nuu sua'a te masu saa oo, chi ja koka'an san nuu ni. Su no'o san sava'a san nuu vi koo ni.
43014003	Te nuu ja no'o san, te sava'a san in nuu vi koo ni, te ndii tuku san inka jichi, ndikuaka ña maa san, nagua ja vi nuu koo san, te suni yun vi koo ni.
43014004	Te ja ka jini maa ni ndenu ki'in san, te suni ka jini ni ichi ―jiña'a ya.
43014005	Te jiña'a Tomás: ―Jito'o san, tu ka jini san ndenu ki'in ni, ¿te naxa vi kuni sein ichi yun? ―jiña'a de.
43014006	Te jiña'a Jesús: ―Maa san kuu ichi gua'a vi tno'o ndaa, vi maa san jiña'a ja ka teku ñayiu. Te ni in ñayiu ma kuu kenta nuu Tata Dios nuu ja masu jin ma'ñu sagua maa san.
43014007	Te nuu ja na vi kuni ña ni jin san, te suni vi kuni ni Tata san. Su ndee vitna ja ka jini ni ya, chi ja ni ka jini ña ni jin maa san ―jiña'a ya.
43014008	Te jiña'a Felipe: ―Jito'o san, xne'e ni tata ni nuu saa, te yun ni kuu ndi'i ―jiña'a de.
43014009	Te jiña'a Jesús: ―Felipe, ja ni kuna'a ka oo, ¿te a vi tu jini ña ni jin san? Chi na in jini ña jin san, te jini Tata san. ¿Te nau ja ka'an ni: “Xne'e ni Tata ni”?
43014010	¿A tu kandija ni ja in ni kuu san jin Tata san, te Tata san in ni kuu ya jin san? Te tno'o ja ka'an san, chi masu tno'o ja ñu'u ini maa san kuu, chi Tata san, ia oo jin san, kuu ia sa'a tniuu ja sa'a san.
43014011	Kandija ni ja in ni kuu san jin Tata san, te Tata san in ni kuu ya jin san, axi nuu tuu, su kandija ña ni jin san vi jin tniuu sa'a san.
43014012	Chi ka'an ndandaa ndija san ja na in kandija ña jin san, te tniuu na'nu ja sa'a san ya'a suni tniuu yun sa'i, te vi sua'a tniuu na'nu ka sa'i, masu ya'a, chi no'o san nuu oo Tata san.
43014013	Te ndi'i ja ka jikan ni nuu Tata san jin sivi san, te sa'a san nagua ka jikan ni, nagua ja xne'e san ja kuu san Se'e ya ja kuu ka'nu ndeva'a Tata san.
43014014	Chi nuu ja na in guaa kuu ja ka jikan ni jin sivi san, te sa'a san nagua ka jikan ni.
43014015	Te jiña'a ka Jesús: ―Te nuu ja ka kutoo ña ni, te vi kuantno'o ni tno'o ja tatnuni san.
43014016	Te kakan ta'u san nuu Tata san, te tetniuu ya inka ia chindee chituu ña jin ni, te siun ni koo ya jin in in ni.
43014017	Te ia ya'a kuu Espíritu ndaa, te ma kuu vi kuanta'u ñayiu ñuyiu, chi tu ka ndia'i ya, ni tu ka jini ya. Su maa ni, chi ka jini ni ya, chi oo ya jin ni, te siun ni koo ya ini anu ni.
43014018	Te ma xndendoo nda'u ña san, chi ndajiokuiin san vi koo.
43014019	Chi joo ni ka koo san, te ma vi kuni ka ña ñayiu ñuyiu jin san. Su maa ni, chi vi kuni ña ni, te vi koteku ni, chi ndateku maa san.
43014020	Te kiuu yun vi kuni ni ja oo san jin Tata san, te ka oo maa ni jin san, te suni oo san jin in in maa ni.
43014021	Te na ñayiu tava'a tno'o ja tatnuni san, te jantno'i, ñayiu yun kuu ja kutoo ña jin san, te ñayiu ja kutoo ña jin san, te kokutoo ña Tata san jin, te suni kokutoo san jin, te xne'e san maa san nui ―jiña'a ya.
43014022	Te jiña'a Judas, masu tee kuu Iscariote: ―Jito'o san, ¿nau ja xne'e ni maa ni nuu in in sein, te masu nuu ñayiu ñuyiu? ―jiña'a de.
43014023	Yun te jiña'a Jesús: ―Na ñayiu kutoo ña jin san, te jantno'i tno'o ka'an san, te kokutoo ña Tata san jin, te kikuei maa san jin Tata san, te vi koo san jin.
43014024	Te ñayiu ja tu kutoo ña jin san, chi tu jantno'i tno'o ka'an san. Te tno'o ka nini ni ja ka'an san ya'a, masu tno'o maa san kuu, chi tno'o maa Tata san, ia ni tetniuu ña jin san kuu.
43014025	Te ndi'i tno'o ya'a ka'an san vitna ja oo ka san jin in in maa ni.
43014026	Su jin sivi san tetniuu Tata Dios Espíritu maa ya, nagua ja chindee chituu ña ya, te kaxtno'o ya ndi'i nani guaa kuu, chi ndaska'an ña ya ndi'i tno'o ja ni ka'an san nuu in in maa ni.
43014027	Te ja kuu ki'in san, su xndendoo mani ña san, chi taa san jamani maa san vi koo jin ni, su maa taa san nagua ka taa ñayiu ñuyiu. Te yun guaa ma vi kotna'u ini ni, ni ma vi koyu'u ni.
43014028	Te ja ni ka onini ni, ja ni ka'an san: “No'o san, te ndajiokuiin tuku san inka jichi ja vi koo”. Nuu ja ka kutoo ndija ña ni jin san, te ka kusii ini ni, chi ni ka jini ni ni ka'an san ja no'o san nuu oo Tata san, chi kuu ka'nu ka Tata san saa maa san.
43014029	Te ndee vitna ja ka'an san taka tno'o ya'a, ama ka ja kokuu, nagua ja kiuu na kokuu, te vi kandija ni.
43014030	Ma ka'an kua'a ka san jin ni, chi ja vaji maa jakue'e ja tatnuni nuu ñuyiu ya'a, te ma kuu sa'un nagua sa'a siki san.
43014031	Su sua'a kokuu nagua ja vi kuni ñayiu ñuyiu ja kutoo san Tata san, te sa'a san nagua ni tatnuni maa ya. ’Vi ndakoo ni, te na ki'on ―jiña'a ya.
43015001	Yun te jiña'a ka Jesús: ―Maa san kuu na kuinio tnu uva ndaa, te Tata san kuu na kunio tee jitu.
43015002	Te nuu ja ndee in nda'a san ja tu kuun uva, te ka'nde ya, su nuu ja kuun ti, te ndasete ya vi ndasavii ya nagua ja na kuun gua'a ka ti.
43015003	Su maa ni, chi ka oo vii anu ni jin ma'ñu sagua tno'o ni kaxtno'o san.
43015004	Te siun ni vi koo ni jin san, nagua oo san jin in in maa ni. Chi maa ni maa nda'a yun, te ma kuu kuun uva nuu ja masu tnii jin maa yutnu yun. Te suni saa ni maa ni, chi ma kuu na tniuu gua'a vi sa'a ni nuu ja masu ka oo ni jin san.
43015005	’Maa san kuu na kuinio tnu uva, te maa ni ka kuu nda'a tnu, te na ñayiu oo jin san, te suni oo san jin. Te ñayiu yun, guaa kuun kua'a uva nui, chi nuu ja tu maa san oo, te ma kuu sa'un nagua vi sa'a ni.
43015006	Te ñayiu ja tu oo jin san, te ka'nde ña Jito'o, te skana ña ya ndee ye'e, na kuinio nda'a yutnu, te yun yichi, te vi ndaxtutu, te vi tnaa nuu ñu'u ja kai.
43015007	Te nuu ja vi koo ni maa ni jin san, te vi koo gua'a ni jin tno'o ni kaxtno'o san, nuu saa te vi kakan ni ndi'i nagua ka kuini ni, te vi ni'i ni.
43015008	Te nuu ka sa'a ni kua'a tniuu gua'a, te ka kuu ni na kuinio nda'a nuu kuun kua'a uva, te yun ni'i Tata san jayiñu'u. Saa te kentakuei ni ja vi kokuu ni tee gua'a ja ka skua'a jin san.
43015009	’Kutoo ña san jin in in ni, nagua kutoo ña Tata san jin san. Nuu saa te siun ni vi koo ni jin san, chi kutoo ña san.
43015010	Te nuu ja ka jantno'o ni tno'o ja tatnuni san, te siun ni vi koo ni jin san ja kutoo ña san, nagua jantno'o maa san tno'o ja tatnuni Tata san, te siun ni oo san jin ya ja kutoo ña ya jin san.
43015011	Te tno'o ya'a ka'an san nagua ja vi kokusii ini ni jin san, saa te vi ndi'i ni jin anu ni vi kosii ini ni.
43015012	Te tno'o ya'a kuu ja tatnuni san: Ja vi koka'an too tna'a in in maa ni, nagua ka'an too ña san jin in in ni.
43015013	Chi ni in, tu na in ka'an too tna'a gua'a ka saa ya'a: ja vi sokoi mai ja kui ja ja'a amigoi.
43015014	Te maa ni ka kuu amigo san nuu ja ka sa'a ni nagua tatnuni san.
43015015	Te ma ka'an ka san ja ñayiu ka jinokuechi ka kuu ni, chi ñayiu jinokuechi, chi tu jini nagua sa'a jito'i. Su amigo ka'an san jin ni, chi ni ka onini ni ja ni ndakani san ndi'i tno'o ni ka'an Tata san.
43015016	Chi masu maa ni ni ka kaji ña jin san, chi sua'a maa san ni kaji ña jin in in ni, te ni skuiso siki ña san ja ki'inkuei ni, te vi kaxtno'o ni nuu kua'a ñayiu ja vi kandijai, te kuu na kuinio ja kuun kua'a kiti vixin, te vi koyutnu ñayiu vi kandija yun. Saa nagua ja ndi'i ni nagua ka jikan ni nuu Tata Dios jin sivi san, te taa ya vi ni'i ni.
43015017	Te ya'a kuu ja tatnuni san: Ja vi ka'an too tna'a in in maa ni.
43015018	’Te nuu ka ka'an u'u ña ñayiu ñuyiu jin in in ni, te vi kona'a ni ja xtnañu'u ka maa san ni ka ka'an u'u ñai.
43015019	Chi nuu sua'a te ñayiu ñuyiu ka kuu ni, chi vi koka'an too ñai jin ni, nagua ka ka'an too tna'i. Su maa san ni ndakaji ña jin in in ni ne'u ñayiu ñuyiu. Te yun guaa ka ka'an u'u ñai jin ni, chi masu ka ñayiu ñuyiu ka kuu ni.
43015020	Te vi kondaka'an ni tno'o ja ni ka'an san, ja in ñayiu jinokuechi, chi masu kuu ka'nu kai saa jito'i. Te nuu ja ka sondikin ña jin san ja vi sa'a ña jakue'e, te suni maa ni, chi vi sondikin ña ñayiu ka ka'an u'u ña jin ni. Te nuu ja na vi kuantno'i tno'o ni kaxtno'o san, te suni vi kuantno'i tno'o ka kaxtno'o ni nui.
43015021	Te ndi'i ya'a vi sa'a ña ñayiu jin ni ja ja'a sein, chi tu ka jini ia ni tetniuu ña jin san.
43015022	Chi nuu sua'a te tu sein ni kii ja ka'an san nuu ñayiu, chi ma vi koo yika kuechi nuu siun. Su ja vitna, chi ma kuu ka vi ka'in ja tu na yika kuechi ka tavi.
43015023	Chi na ñayiu ka'an u'u ña jin san, te suni ka'an u'ui Tata san.
43015024	Chi nuu sua'a te tu ni sa'a san tniuu na'nu ne'u maa ñayiu, tniuu ja vi ni in tee tu na ama sa'a de siun, te tu na yika kuechi vi kotavi ñayiu yun. Su vitna ja ni ka jini nui tniuu ya'a, te visi ni saa, te ka ka'an u'u ñai jin san vi suni ka ka'an u'ui Tata san.
43015025	Te saa kokuu nagua ja skunkuu tno'o yoso nuu tutu Ley ia Dios ja ka neva'i nuu ka'an sua'a: Ni ka ka'an u'u ñai jin rin, visi tu na kuechi rin kachi tutu ii.
43015026	’Su nuu na kenta ia chindee chituu ña ja tetniuu san ya ndee nuu Tata san, te ndakani ya tno'o ja ja'a san. Te suu ya kuu Espíritu maa ia Dios ja kaxtno'o ya tno'o ndaa ja vaji nuu maa Tata Dios.
43015027	Te suni maa ni, chi vi ndakani ni tno'o ja ja'a san, chi siun ni ka oo ni jin san ndee jaxtnañu'u nuu ni jinkondee san kaxtno'o san nuu ñayiu.
43016001	’Tno'o ya'a ni ka'an san, nagua ja ma vi ndayu'u ni nuu na kii tnundo'o.
43016002	Chi vi skunu ña jin ni nuu ve'e ii sinagoga. Te kenta kiuu ja nani kuu ñayiu ja vi ka'ni ña jin ni, vi ndakani ini ja tniuu gua'a ka sa'i nuu ia Dios.
43016003	Te saa vi sa'i, chi tu ka jini sa'uin Tata Dios, te ni tu ka jini ñai jin san.
43016004	Te ja ni ka'an san tno'o ya'a nagua ja nuu na kenta maa kiuu yun, te vi ndaka'an ni ja ja ni ka'an san. ’Tu ni ka'an san tno'o ya'a ndee jaxtnañu'u, chi ni oo maa san jin in in ni.
43016005	Su vitna te no'o san ja koo san jin ia ni tetniuu ña jin san ja vaji san. Te ni in maa ni, tu ndee ni jikan tno'o ña jin san: “¿Ndenu ki'in ni?”
43016006	Chi saa sua'a ni ka kusuchi ndeva'a ini ni, ja ni ka'an san tno'o ya'a.
43016007	Su sein, chi ka'an ndaa ndija san ja java'a maa ni kuu ja no'o san. Chi nuu ja ma no'o san, te ma kii ia chindee chituu ña ja koo ya jin in in ni. Su nuu ja no'o san, te tetniuu san ya kii ya ja koo ya jin in in ni.
43016008	Nuu na kenta ya, te xne'e kaji ya nuu ñayiu ñuyiu ja ñayiu ka oo yika kuechi ka kui, te suni xne'e ya ja oo in ichi ndaa ja ki'inkuei, vi xne'e ya ja ka'nde ndaa ia Dios yika kuechi ñayiu.
43016009	Chi xne'e ya ja ka oo yika kuechi, chi tu ka kandija ñai jin san.
43016010	Te suni xne'e ya ja vi kuni mai ndee ja kuu ichi ndaa, chi no'o san nuu oo Tata san, te ma vi kuni uun ka ña ni jin san.
43016011	Te suni xne'e ya ja vi kuni mai, ja sa'a ndaa ia Dios kuechi, chi ja ni xtau tnia'a ya jakue'e ja tatnuni nuu ñuyiu ya'a ja tniuya'u jakue'e sa'a.
43016012	’Te oo kua'a ka tno'o ja kuini san ka'an san, su ma vi kundee ini ni ja vi konini ni vitna.
43016013	Su nuu na kenta maa Espíritu ja xne'e ya tno'o ndaa, te suu maa ya kondeka ña ndi'i ichi ndaa, chi ma ka'an ya nagua kuini maa ya, chi sua'a ka'an ya ndi'i tno'o ja nini ya ka'an ia Dios, te kaxtno'o ya naxa kaa ja kokuu nuu kuee ka.
43016014	Te sa'a ka'nu ña ya jin san, chi ni'i ya tno'o maa ia Dios ja vaji nuu san, te ndakaxtno'o ya nuu in in ni.
43016015	Chi ndi'i nagua neva'a Tata san kuu kuenta maa san, te yun guaa ni ka'an san ja ni'i Espíritu tno'o ia Dios ja vaji nuu san, te kaxtno'o ya nuu in in ni.
43016016	Chi joo ni ka, te ma vi kuni ka ña ni jin san, te suni joo ni ka, te vi ndakuni tuku ña ni, chi no'o san ndee nuu oo Tata san ―jiña'a ya.
43016017	Yun te ni ka jikan tno'o tna'a sava tee ka skua'a jin ya: ―¿Naxa kei tno'o ya'a ja ka'an ya ja joo ni ka, te ma vi kuni kao ya, te suni joo ni ka, te vi ndakuni tukuo ya? ¿Te na tno'o kuu ja no'o ya ndee nuu oo tata ya?
43016018	¿Na tno'o kuu tno'o ka'an ya “ja joo ni ka”? Tu ka junkui'nu sa'un inio na tno'o kuu ja ka'an ya siun ―ka kachi de.
43016019	Yun te ni jini Jesús ja ka kuini de vi kakan tno'o ña de, te jiña'a ya: ―¿A ka jikan tno'o tna'a ni siki tno'o ni ka'an san: “Ja joo ni ka, te ma vi kuni ka ña ni jin san, te suni joo ni ka, te vi ndakuni tuku ña ni”?
43016020	Chi ka'an ndandaa ndija san ja maa ni, chi vi nda'i ni, te vi kokusuchi ini ni, su ndia ñayiu ñuyiu, chi vi kokusii ini. Su visi ka kusuchi ini ni, su tno'o suchi ini yun ndasama jin ja vi kokusii ini ni.
43016021	Chi nuu kuyatni ja kaku lulu in ñasi'i, jatu chii ña, chi ni jino ore ja kaku lulu ña. Su nuu ja ni kaku suchi yikin yun, te ni tu ka na'a ña ja ni jatu ni jani'ni ña, chi saa sua'a kusii ini ña ja ni kaku in se'e ña ñuyiu ya'a.
43016022	Te suni saa ni ka ndo'o maa ni vitna, chi ka kusuchi ini ni, su nuu ndajiokuiin san ndikoto ña san, te vi ndusii ndeva'a ini ni, te ni in ñayiu ma kindee ja vi kokusii ini ni.
43016023	Te kiuu yun, tu sa'un ka nagua vi kokakan tno'o ña ni jin san. Te ka'an ndandaa ndija san ja ndi'i nagua ka jikan ni jin sivi san nuu Tata san, te taa ya.
43016024	Chi guaa ndee vitna tu nagua ka jikan sa'un ni nuu Tata san jin sivi san. Su vitna te vi keja'a ni vi kakan ni, te vi ni'i ni nagua ja saa, te vi kokusii ndeva'a ini ni.
43016025	Te jiña'a tuku Jesús: ―Ni ka'an san tno'o ya'a jin tno'o jioni'ni. Su vaji kiuu ja ma ka'an ka san tno'o jioni'ni, chi saa te kaxtno'o kaji kuiti san ja ja'a Tata san.
43016026	Te kiuu yun, chi vi kakan ni nuu Tata san jin sivi san, te masu nini ka kuu ja kakanta'u san nuu Tata san ja ja'a in in ni.
43016027	Chi kutoo ña maa Tata san jin in in ni. Kutoo ña ya, chi ka kutoo ña maa ni jin san, te ka kandija ni ja guaa ndee nuu maa ia Dios vaji san.
43016028	Ni kee san guaa ndee nuu maa Tata san vaji san nuu ñuyiu ya'a, te vitna te xndendoo san ñuyiu, te no'o tuku san nuu oo Tata san ―jiña'a ya.
43016029	Yun te ka jiña'a tee ka skua'a jin ya: ―Vitna te ka'an kaji kuiti ni, te tu ka'an jioni'ni ka ni.
43016030	Vitna te ka jinkui'nu ini san ja jini ni ndi'i kuiti, te tu jiniu'u ni ja na in tee kokakan tno'o ña jin ni. Yun guaa ka kandija san ja vaji ni guaa ndee nuu maa ia Dios ―ka jiña'a de.
43016031	Te jiña'a Jesús: ―¿A ndee vitna te ka kandija ndaa ni?
43016032	Te vaji kiuu, su vitna te ja ni kenta kiuu yun, ja vi kutenuu ni ichi mamaa ni, te vi xndendoo maintno'o ni ña ni jin san. Su masu kendoo maintno'o san, chi oo san jin Tata san.
43016033	Te ndi'i tno'o ya'a ni ka'an san nagua ja vi koo ni jin jamani ja ni taa san. Chi vi tna'a ni tnundo'o nuu ñuyiu, su vi kondee ini ni, chi ja ni kundee san nuu jakue'e oo ñuyiu ―jiña'a ya.
43017001	Te nuu ni ndi'i ni ka'an Jesús tno'o ya'a, te ni ndakondia'a ya ichi andivi, te jiña'a ya: ―Tata, ja ni jino kiuu ja tna'a san tnundo'o. Sa'a ka'nu ni Se'e ni nuu ñayiu nagua ja suni na sa'a ka'nu ña Se'e ni jin ni.
43017002	Chi ni taa ni tniuu ndiso san nuu ndi'i ñayiu, nagua ja ndi'i ñayiu ni taa ni nuu san na kuña'a san ja vi kotekui nikuii nikani.
43017003	Te ja vi kotekui nikuii nikani kuu nuu vi kuni ñai jin ni, ja maa ni kuu invaa ia Dios ndaa, te suni vi kuni ñai jin san ja kuu san Jesukristu, ia ni tetniuu maa ni.
43017004	Ja ni sa'a ka'nu ña san jin ni nuu ñayiu ñuyiu, chi ja ni xndi'i san tniuu ni taa ni nuu san ja sa'a san.
43017005	Te vitna, vi Tata, sa'a ka'nu ña ni jin san nuu oo ni, nagua ni ka okuu ka'nuo ama ka ja junkoo ñuyiu.
43017006	’Ni ndakani san naxa oo naxa kaa ni, nuu ñayiu ni kaji ni ne'u ñayiu ñuyiu. Ñayiu maa ni ka kui, te ni taa ni nuu san, te ni ka jantno'i tno'o ni.
43017007	Vitna te ka jini ja ndi'i ja ni taa ni nuu san vaji ndee nuu maa ni.
43017008	Chi ni ndakani san nui ndi'i tno'o ja ni ka'an ni nuu san, te ni ka janta'ui. Te ni ka jini ndai ja nuu maa ni ni kee ndija san vaji san, te ka kandijai ja maa ni ni tetniuu ña jin san.
43017009	’Te jikanta'u san nuu ni ja ja'a mai. Te tu jikanta'u san ja ja'a ñayiu ñuyiu, chi ja ja'a maa ni ñayiu ni ndataa ni nuu san, chi ñayiu maa ni ka kui.
43017010	Chi ndi'i nagua kuu kuenta san, suni kuenta maa ni kuu. Te nagua kuu kuenta ni, suni kuenta maa san kuu. Te jin ma'ñu sagua mai vi kuni ñayiu ja ia ka'nu kuu san.
43017011	Sein, chi maa koo ka san nuu ñuyiu, su ñayiu ni taa ni nuu san, chi vi koo ni nuu ñuyiu. Te maa san, chi ja kuu ndajaa san vi koo, vi Tata Dios, ja kuu ni ia vii. Te jin jaka'nu maa ni koto ni taka ñayiu ni taa ni nuu san, nagua ja vi inuu kuiti na vi koi, nagua oo maa san jin ni.
43017012	Chi nuu ni ka oo san jin nuu ñuyiu ya'a, te ni ojito ñukuun san jin, jin jaka'nu maa ni. Te ni in ñayiu ni taa ni, tu ni naa ndoñu'u, chi maa ni tee ni'i ta'u ja junaa, nagua ja skunkuu nagua yoso nuu tutu ii.
43017013	Su vitna te ja kuu ndajaa san nuu oo ni, te nini oo ka san nuu ñuyiu, te ka'an ka san tno'o ya'a, nagua ja na vi kokusii ndeva'a ini, nagua kusii ini san.
43017014	Te ja ni kaxtno'o san tno'o ni nui, te ni ka skexiko ña ñayiu ñuyiu jin, chi masu ñayiu ñuyiu ka kui. Te suni sein, chi masu ñayiu ñuyiu kuu san.
43017015	Te masu jikanta'u san nuu ni ja xtajioo ni jin nuu ñuyiu, chi ja koto kuni ni jin nuu jakue'e.
43017016	Chi masu ñayiu ñuyiu ka kui, te suni sein, chi masu ñayiu ñuyiu kuu san.
43017017	Te jin ma'ñu sagua tno'o ndaa ni, sa'a vii ni jin, chi tno'o maa ni kuu tno'o ndaa.
43017018	Te nagua ni tetniuu ña ni jin san ne'u ñayiu ñuyiu, te suni saa ni tetniuu san jin ne'u ñayiu ñuyiu.
43017019	Te ja ja'a ñayiu ya'a, te sa'a vii sa'a va'a san jin maa san, nagua ja suni vi koo vii vi koo va'i jin ma'ñu sagua tno'o ndaa.
43017020	’Te masu maa ni ja ja'a ñayiu ya'a jikanta'u san, chi suni ja ja'a ñayiu vi kandija ña jin san nuu kuee ka ja vi konini tno'o vi ndakani ñayiu ya'a.
43017021	Te jikanta'u san ja inuu kuiti na vi koo ndi'i, nagua ja invaa ni ñayiu na vi kokui, nagua oo maa san jin ni, vi Tata, te suni saa ni oo ni jin san. Te inuu kuiti na vi koi jion, nagua ja na vi kandija ñayiu ñuyiu ja maa ni ni tetniuu ña jin san.
43017022	Ni sa'a ka'nu san jin, nagua ni sa'a ka'nu ña maa ni jin san, nagua ja invaa ni ñayiu na vi kokui, nagua invaa ni ia ka kuu mao.
43017023	Te oo maa san jin, nagua oo maa ni jin san, nagua ja saa, te kentakuei ndaa kuiti ja vi kokui invaa ni ñayiu, te saa nagua ja vi kuni ñayiu ñuyiu ja maa ni ni tetniuu ña jin san, te kutoo ndeva'a ni jin, nagua kutoo ña ni jin san.
43017024	’Kuini san, vi Tata, ja ndenu koo san, te suni yun na vi koo ñayiu ja ni taa ni nuu san, nagua ja na vi kuni naxa kuu ka'nu san ni sa'a maa ni. Chi ja kutoo ña ni guaa ndee nuu chia'an ka ja junkoo ñuyiu vi guaa ndee vitna.
43017025	Tata Dios, ia ndaa kuu ni, te ñayiu ñuyiu, chi tu ka jini ñai jin ni, su sein chi jini ña san. Te ñayiu ya'a, chi suni ka jini ja maa ni ni tetniuu ña jin san.
43017026	Chi ja ni kaxtno'o san na ia kuu ni, te kokaxtno'o ka san nui, nagua ja vi nagua kutoo ña ni jin san, suni saa vi kokutoo tna'a mai, te koo maa san ini anui ―jiña'a ya.
43018001	Te nuu ni ndi'i ni ndakuatu Jesús, te ni kekuei ya jin tee ka skua'a jin ya kua'ankuei ya jioo yute Cedrón, in nuu ka oo yutnu kuii, te ni kiukuei ya jin tee ka skua'a jin ya.
43018002	Te suni ja jini Judas, tee xtuu ña jin ya yun, chi kua'a jichi ni ka ndututu Jesús jin tee ka skua'a jin ya yun.
43018003	Yun te ni jino Judas jin soldado vi policia ka jito veñu'u, ja ni ka tetniuu ña sutu ka kuu nija'nu vi tee ka kuu fariseo, ka ndiso xeen de, te ka tnuu de linterna vi ñu'u iti.
43018004	Su ja jini Jesús ndi'i tnundoo vaji siki ya, te ni kakoxno'o ya, te ni jikan tno'o ña ya: ―¿Na in ka ndanduku ni?
43018005	Te ka jiña'a de: ―Ka ndanduku san Jesús, tee ñuu Nazaret. Te jiña'a ya: ―Maa san kuu. Te suni ka ndeka tna'a tee yun jin Judas, tee xtuu ña jin ya.
43018006	Te nuu jiña'a Jesús: “Maa san kuu”, te ni ka ndakaka yata de, te ni ka ndondiso de ndee nuu ñu'u.
43018007	Te ni ndakan tno'o tuku ña Jesús: ―¿Na in ka ndanduku ni? Te ka jiña'a de: ―Jesús, tee ñuu Nazaret.
43018008	Te jiña'a Jesús: ―Ja ni ka'an san ja maa san kuu. Te nuu ja maa san ka ndanduku ni, te vi kakuiko ña ni jin maa san, su vi siaa ni tee ya'a na ki'inkuei maa de.
43018009	Saa ni kuu nagua ja skunkuu tno'o ni ka'an ya nuu Tata ya: “Tu ni ski'in san ni in ñayiu ja ni taa ni nuu san”.
43018010	Te ndiso Simón Pedro in yuchi kani, ni tava de nuu ñii ñu'u, te ni ja'nde de so'o lado kua'a in tee nani Malco ja jinokuechi de nuu sutu kuu nija'nu.
43018011	Yun te jiña'a Jesús nuu Pedro: ―Ndatava'a ni yuchi kani ni nuu ñii ñu'i, chi nini kuu ja tna'a san tnundo'o ja ni jandetu Tata san ja ndo'o ja tna'a san ―jiña'a ya.
43018012	Yun te ni ka kakuiko ña soldado vi tee kuu capitán vi policia tee judio jin Jesús, te ni ka ju'ni ña de jin ya.
43018013	Te xtnañu'u ka ve'e Anás ni ja'ankuei de jin ya, chi tee yun ni okuu tata xiso Caifás, tee ni okuu nija'nu ka nuu sutu kuia yun.
43018014	Te suu maa Caifás kuu tee ni ka'an nuu tee ka kuu nija'nu nuu ñayiu judio ja gua'a ka kuu ja invaa ni tee kuu ja ja'a nii ñuu de.
43018015	Te ka ndikin ña Simón Pedro vi inka tee ka skua'a jin Jesús kua'ankuei de. Te inka tee skua'a yun, chi ka jini tna'a de jin sutu kuu nija'nu yun, te yun guaa ni kiukuei de jin Jesús ndee ini patio ve'e sutu kuu nija'nu ka yun.
43018016	Su Pedro, chi ni kendoo de ndee ye'e yun. Yun guaa ni kee tee skua'a ja jini tna'a jin sutu kuu nija'nu yun, te ni ka'an de jin ña'a jito ye'e yun, te ni sia'a ña ña jin Pedro.
43018017	Yun te ni jikan tno'o ña'a jito ye'e yun jin Pedro: ―¿A masu suni in tee ka skua'a jin tee ya'a kuu ni? ―jiña'a ña. ―Ña'a, ma suu san kuu ―jiña'a de.
43018018	Te ja siun sa'a vijin, guaa tee ka jinokuechi vi policia yun ni ka xna'a de ñu'u, te ka ndondee de yu'u ñu'u yun ka ndasaa de. Te suni nukuiin Pedro yu'u ñu'u yun jin tee ka oo yun ka ndasaa de.
43018019	Yun te ni jinkondee sutu kuu nija'nu yun xtichi de Jesús na tee ka kuu tee ka skua'a jin ya, vi nagua kuu ja kaxtno'o ya.
43018020	Te jiña'a Jesús: ―Sein chi ka'an ndijin san jin nuu ndi'i ñayiu, te siun ni kaxtno'o san nuu ñayiu ve'e ii sinagoga vi veñu'u ka'nu nuu ka ndututu ndi'i tna'o judio, te ni in tno'o tu nagua ka'an yu'u san.
43018021	¿Te nau ja saa sein jikan tno'o ña ni? Kakan tno'o ni ñayiu ni ka onini na tno'o ni ka'an san, te mai na vi ndakani nagua ni kaxtno'o san, chi ka jini gua'a mai na tno'o ni ka'an san.
43018022	Te nuu ni ka'an Jesús siun, te in policia nukuiin yatni yun, ni katu ni in tikatu nuu ya, te jiña'a de: ―¿A vi ndee siun ka'an ni jin sutu kuu nija'nu?
43018023	Te jiña'a Jesús: ―Nuu ja ni ka'an san in tno'o kue'e, te ka'an ni ndee ja kuu jakue'e, su nuu ja vatuka ni ka'an san, ¿te nau ja kani ña ni? ―jiña'a ya.
43018024	Te vi saa ni nu'ni ya, ni tetniuu ña Anás ja kua'an ya nuu Caifás, tee kuu nija'nu ka nuu sutu.
43018025	Te nukuiin ni Pedro yu'u ñu'u yun ndasaa de. Te ka jiña'a nuu de: ―¿A masu in tee ka skua'a jin tee yun kuu ni? Te ña ni ndaa yu'u Pedro, te jiña'a de: ―Ña'a, ma suu san kuu ―jiña'a de.
43018026	Yun te ni jikan tno'o ña in tee jinokuechi nuu sutu kuu nija'nu ka, in tee kuu tna'a tee xiin so'o ni ja'nde Pedro, te jiña'a de: ―¿A masu ni jini ña san jin ni ja ka ndeka tna'a ni jin de ne'u xtnuu kuii yun? ―jiña'a de.
43018027	Te tu ni ndaa tuku yu'u de ja jini de ya, te vi ore saa ni kana in li'li.
43018028	Yun te ni ndekuei de jin Jesús ve'e Caifás, te kua'ankuei de jin ya nuu ve'e tniuu nuu oo tee ñuu Roma ja tatnuni. Te ja makundijin ja matuu, te ñayiu judio, chi tu ni kiukuei de ini ve'e tniuu yun, nagua ja ma vi kutne'e de, chi yoso nuu Ley ja nuu ja kiukuei de ve'e ñayiu inka tatatno'o, te vi kutne'e de. Te saa ni ka sa'a de, nagua ja kuu vi kaxini de viko pascua maa ñayiu judio.
43018029	Yun te ni kee Pilato, tee tatnuni ñuu yun, ja ka'an de jin ñayiu yun, te jiña'a de: ―¿Na kuechi ka xtavi ni tee ya'a?
43018030	Te ka jiña'a de: ―Nuu sua'a te masu tee sa'a jakue'e kuu de, chi ma vi kisia'a san de nuu nda'a ni ―ka jiña'a de.
43018031	Yun te jiña'a Pilato: ―Vi ndakuaka maa ni de, te vi sa'a ndaa maa ni kuechi de nagua oo nuu Ley ka neva'a maa ni ―jiña'a de. Yun te ka jiña'a tee ka kuu nija'nu nuu ñayiu judio: ―Su sein ñayiu judio, chi ma kuu vi ka'ni san ni in ñayiu.
43018032	Saa te ni skunkuu tno'o ni ka'an Jesús ja kaxtno'o naxa ndo'o ya nuu kuu ya.
43018033	Yun te ni ndiokuiin Pilato, ni ndiuu de ini maa ve'e tniuu, te ni kana de Jesús, te jiña'a de: ―¿A suu ron kuu rey ñayiu judio?
43018034	Te jiña'a Jesús: ―¿A ka'an ni tno'o ya'a ja jini maa ni axi inka ñayiu ni ka'an nuu ni ja ja'a san? ―jiña'a ya.
43018035	Yun te jiña'a Pilato: ―¿A ñayiu judio kuu ru'un ja kuni rin? Te ñayiu ñuu maa ron vi tee ka kuu nija'nu nuu sutu ka kuu tee ka tnaa ña jin ron nuu rin. ¿Te nagua ni sa'a ron nuu saa? ―jiña'a de.
43018036	Te jiña'a Jesús: ―Nuu tatnuni san, chi masu ñuyiu ya'a oo, chi nuu sua'a te ñuyiu ya'a oo, vaa vi kaxin tna'a tee ka jinokuechi nuu san, nagua ja ma kanakau san nuu nda'a tna'a san judio nuu siun. Su nuu tatnuni san, chi masu ya'a oo ―jiña'a ya.
43018037	Yun te ni jikan tno'o ña Pilato jin ya: ―Nuu saa te ¿a rey kuu ron? ―jiña'a de. Te jiña'a Jesús: ―Saa ka'an maa ni ja rey kuu san. Te yun guaa ni kaku san, te vaji san nuu ñuyiu ya'a nagua ja ndakani san tno'o ndaa. Te ndi'i ñayiu ka oo jin tno'o ndaa ka nini tno'o ka'an san ―jiña'a ya.
43018038	Te jiña'a Pilato: ―¿Te nagua kuu tno'o ndaa yun? Te nuu ni ndi'i ni jikan tno'o ña Pilato jin Jesús, te ni ndee tuku de nuu ka oo ñayiu judio, te jiña'a de: ―Tu sa'un na kuechi nuku'un san siki tee ya'a.
43018039	Su maa ni, chi ka neva'a ni in costumbre ja siaa uun san in tee yi'i vekaa nuu viko pascua ni, ¿te a ka kuini ni ja siaa uun san rey ñayiu judio? ―jiña'a de.
43018040	Yun te ndi'i ni ka kana jaa tuku, te ka jiña'i: ―Ña'a, ma siaa ni tee jian, chi siaa ni Barrabás ―ka jiña'i. Te Barrabás, chi in tee kui'na kuu de.
43019001	Yun te ni kakuiko ña Pilato jin Jesús, te ni tatnuni de ja ni ka kuun ka kani ña jin ya.
43019002	Te ni ka kiku soldado yun in corona iñu, te ni ka tnaa de xini ya. Te ni ka skui'nu ña de in sa'un kua'a nditnuu tikani jin ya.
43019003	Te ka jiña'a de: ―Na ta'u na ndetu ni kuu, rey ñayiu judio. Te ka kani de nuu ya.
43019004	Yun te ni kee tuku Pilato inka jichi, te jiña'a de: ―Vi kondia'a ni, te na kene'e san de ya'a, nagua ja vi kuni maa ni ja tu na kuechi sa'un nuku'un san siki de.
43019005	Te ni kee Jesús ni'nu ya in corona iñu jin ndii ya in sa'un kua'a nditnuu, te jiña'a Pilato: ―Ya'a vi kondia'a ni de.
43019006	Yun te nuu ni ka jini ña sutu ka kuu nija'nu vi policia yun jin ya, te ni ka kana kana de: ―Katakaa ni de yika cruz, katakaa ni de yika cruz ―ka jiña'a de. Te jiña'a Pilato: ―Nuu saa te vi ndakuaka maa ni de, te vi katakaa ni de yika cruz, chi sein, te tu sa'un na kuechi nuku'un san siki de.
43019007	Te ka jiña'a tee ka kuu nija'nu nuu ñayiu judio yun: ―Sein chi ka neva'a maa san in ley, te ley yun, chi ka'an ja kanuu ja kuu de, chi sa'a de ja Se'e ia Dios kuu de.
43019008	Te nuu ni jini Pilato tno'o ya'a, te vi'i ka ni yu'u de.
43019009	Te ni ndiuu tuku de inka jichi ini ve'e tniuu yun, te ni jikan tno'o de Jesús: ―¿Ndenu vaji ron? Su tu ni ka'an sa'un Jesús nuu de.
43019010	Yun te jiña'a Pilato: ―¿A ma ka'an ron ja ka'an rin? ¿A tu jini ron ja ndiso tniuu rin ja katakaa ña rin yika cruz, te suni ndiso tniuu rin ja kuu siaa ña rin? ―jiña'a de.
43019011	Te jiña'a Jesús: ―Tu na tniuu ndiso ni siki san, nuu sua'a te tu ni taa ia Dios nuu ni. Te yun guaa ka'nu ka kuu yika kuechi ka tavi tee ni ka ndasia'a ña jin san nuu nda'a ni, saa maa ni ―jiña'a ya.
43019012	Te ndee ore saa ni nduku ndee Pilato ja siaa de Jesús, su ñayiu judio, chi ni ka kana jai, ka jiña'i: ―Nuu ja siaa uun ni tee ya'a, te masu amigo César kuu ni, chi ndi'i tee sa'a ja rey kuu maa de, te ndakoo de siki rey César ―ka jiña'a de.
43019013	Yun te nuu ni jini Pilato tno'o yun, te ni tatnuni de ni ka kene'e ña jin Jesús ini ve'e tniuu yun, te ni junkoo de nuu mesa ja ja'nde de kuechi, nuu nani jin sa'an hebreo “Gabata”, te jin sa'an griego nuu ni ka jakin inuu yuu.
43019014	Te in kiuu ama ka ja keja'a kiuu ndatatu maa viko pascua ñayiu judio, vaa ndee ka uxi uu kuu. Yun te jiña'a Pilato nuu ñayiu judio: ―Ya'a oo tee kuu rey maa ni.
43019015	Su ni ka kana jai: ―¡Na kuu de, na kuu de! ¡Katakaa ni de yika cruz! Te jiña'a Pilato: ―¿A rey ni katakaa san yika cruz? Te ka jiña'a sutu ka kuu nija'nu: ―Tu na rey ka ka neva'a san, chi maintno'o César.
43019016	Yun te ni ndakuña'a ña Pilato jin Jesús ja vi katakaa ña de jin ya yika cruz. Te ni ka tnii ña de kua'ankuei de jin ya.
43019017	Yun te ni kee Jesús ndiso maa ya cruz, kua'an ya in nuu nani yiki xini ndiyi, te jin sa'an hebreo nani Gólgota.
43019018	Te yun ni ka jatakaa de ya yika cruz, te xiin ya ni ka jatakaa de uu tee nuu uu ka cruz, in in de jioo jioo xiin ya, te maa Jesús ma'ñu.
43019019	Te suni ni tee Pilato in tno'o ja ni ka tetuu xini cruz, ja ka'an sua'a: “Tee ya'a kuu Jesús ñuu Nazaret, rey ñayiu judio”.
43019020	Te kua'a ñayiu judio ni ka ka'u tno'o yun, chi yatni yu'u ñuu kuu nuu ni ka jatakaa de Jesús yika cruz, te tno'o yun yoso jin sa'an hebreo vi jin sa'an griego vi jin latín.
43019021	Te sutu ka kuu nija'nu nuu ñayiu judio ka jiña'a nuu Pilato: ―Ma tee ni ja rey ñayiu judio kuu de, chi sua'a tee ni ja maa de ni ka'an ja rey ñayiu judio kuu de ―ka jiña'a de.
43019022	Te jiña'a Pilato: ―Nagua ni tee san, te saa kendoo.
43019023	Te nuu ja ni ka jatakaa ña soldado yun jin Jesús, te ni ka ndaxtutu de sa'un ya, te ni ka ndaka'nde de in in sa'un ya ja ni ka ndaki'in in in ndi kuun maa soldado yun. Te suni ni ka ki'in de in sa'un tikani ni oni'nu ya, te sa'un yun, chi ni kunu sua'a, masu ni kiku, te invaa ni oo nika'nu.
43019024	Yun te ni ka ndatno'o tna'a soldado yun: ―Ma vi ka'ndeo, chi sua'a na vi kototnunio kondio'ni ndeo guaa kendoo jin ―ka kachi de. Saa te ni skunkuu nuu tutu ii nuu ka'an sua'a: “Ni ka ndaka'nde de sa'un rin, te ni ka jitotnuni de siki sa'un rin kondio'ni ndee de guaa kendoo jin”, ka'an nuu tutu ii. Te saa ni ka sa'a soldado yun.
43019025	Te yatni nuu nukuiin cruz ja intakaa Jesús, yun ka oo nana ya vi ku'u ña vi María ñasi'i Cleofas vi María Magdalena.
43019026	Te nuu ni jini Jesús nana ya jin tee ka skua'a jin ya ja kutoo ka ya, ja ka oo yatni yun, te jiña'a ya nuu nana ya: ―Nana, jian oo ni jin se'e ni.
43019027	Yun te jiña'a ya nuu tee ka skua'a jin ya: ―Ñani, jian oo ni jin nana ni. Te vi ndee ore saa ni ndakuaka ña tee skua'a yun jin ña ve'e de ja ni jito ña de.
43019028	Te nuu ni ndi'i ya'a, te ni jini Jesús ja ni ndi'i ni skunkuu ya, te nagua ja na skunkuu nuu tutu ii, te jiña'a ya: ―Yichi san.
43019029	Te yun oo in tindo'o ja ñu'u chitu vinu iaa. Yun te ni jinokuei soldado, te ni ka tnii de in tivolo kachi, te ni ka chi'i de vinu iaa, te ni ka chindee de xini in nda'a yutnu nani hisopo, te ni ka tee de yu'u ya ja na ko'o ya.
43019030	Te nuu ni ti'vi Jesús vinu iaa yun, te jiña'a ya: ―Ja ni ndi'i ni skunkuu. Yun te ni chindei ya xini ya, te ni kana anu ya.
43019031	Te nuu ja ni kuyatni ja keja'a kiuu ndatatu maa viko pascua ñayiu judio, te tu ka kuini tee ka kuu nija'nu nuu ñayiu judio ja vi kendoo ndiyi yun yika cruz kiuu ndatatu, chi kiuu ndatatu yun kuu in kiuu ka'nu ndeva'a ka nuu viko yun. Te yun guaa ni ka ka'an de jin Pilato ja na tatnuni de vi ka'nu yiki si'in tee intakuei yika cruz yun, nagua ja na vi kuu ñama ka de, te na vi xtajioo yiki kuñu de yika cruz yun.
43019032	Yun te ni ja'ankuei soldado, te ni ka ja'nu de yiki si'in tee xtnañu'u, te suni saa ni inka tee intakaa yika cruz xiin Jesús.
43019033	Su nuu ni ka juntna'a de Jesús, te ni ka jini de ja ja ni ji'i ya. Yun guaa tu ni ka ja'nu de yiki si'in ya.
43019034	Su in soldado yun ni tuu de lanza de yika ya, ni june de, te vi nuu saa ni kee niñi vi ndute.
43019035	Te maa san ja ni jini san naxa ni kuu, guaa ndakani san, te ndakani ndaa san naxa ni kuu, chi ni jini san, te ka'an ndaa san, nagua ja suni vi kandija maa ni.
43019036	Chi saa ni ndo'o ya, nagua ja skunkuu nuu tutu ii ja ka'an: “Ma vi ka'nu de ni in yiki ya”.
43019037	Te suni oo inka tno'o nuu tutu ii ja kachi: “Te in kiuu vi kuni ron ia ni ka xtuji ña jin lanza”, kachi tutu ii.
43019038	Te nuu ni ya'a ndi'i ya'a, te José, tee ñuu Arimatea, ni ja'an de ni ka'an nda'u de jin Pilato ja na kuandetu tee yun ndakuiso de yiki kuñu Jesús, no'o jin de. Te José, chi tee kandija Jesús kuu de, visi kandija yu'u de, chi yu'u de tee ka kuu nija'nu nuu ñayiu judio. Te ni jandetu Pilato. Yun te ni ja'an José, ni nune'e de yiki kuñu Jesús, te ni jiso de kua'an de.
43019039	Te suni ni jino Nicodemo, tee ni ja'an nuu oo Jesús in jakuaa, nee de vaa ndee oko uxi kilo suja ugua nani mirra saka tna'a jin yuku nani áloes.
43019040	Te nduu de ni ka ki'in yiki kuñu Jesús, te ni ka tniutuu de in sa'un vii ndeva'a ja ni kiuu tatna xiko yun, nagua costumbre maa ñayiu judio nuu ka tayu'i ndiyi.
43019041	Te nuu ni ka jatakaa de Jesús yika cruz, oo in nuu ka oo yutnu kuii, te nuu oo yutnu kuii yun oo in yau ñaña ni kuva'a jaa, nuu chia'an ka sa'un ja na ndiyi kiyu'u.
43019042	Te yun ni ka tayu'u de yiki kuñu Jesús, chi yatni oo yau ñaña yun, te ja ni kuyatni ja keja'a kiuu ndatatu ñayiu judio.
43020001	Te nuu ne'e domingu, kiuu xtnañu'u ja ndaki'in semana, te ne'e ndeva'a vi in tinee ka, kua'an María Magdalena majinkoto ña yau ñaña nuu yiyu'u Jesús. Te ni jini ña ja ni kujioo kava ndesi yu'u yau ñaña yun.
43020002	Yun te ni jino ña ni no'o ña nuu ka oo Simón Pedro jin inka tee skua'a ja kutoo ka Jesús, te jiña'a ña: ―Ni ka ndatau yiki kuñu Jito'o nuu yiyu'u ya, te tu ka jinio ndenu ni ka ndatayu'u ya ―jiña'a ña.
43020003	Yun te ni kekuei Pedro jin inka tee skua'a yun kua'ankuei de mavijinkoto de yau ñaña yun.
43020004	Te nduu de ka jino inuu de kua'ankuei de, su ñama ka ni jino inka tee yun saa Pedro, te xtnañu'u ka de ni kenta nuu oo yau ñaña yun.
43020005	Te jinkuindei de ni ndia'a de, te ni jini de ja maa ni ka sa'un vii ndeva'a oo yun, su tu ni kiuu de.
43020006	Yun te saa ni kenta Simón Pedro ja ndikin ña de kua'an de, te ni kiuu de nuu yau ñaña yun, te ni jini de ja maa ni ka sa'un finu yun oo.
43020007	Te suni ni jini de sa'un ni oñusuku xini Jesús, ja masu in ni oo jin sa'un vii yun, chi ñutuu siin maa, te siin nuu katuu.
43020008	Yun te suni ni kiuu inka tee skua'a yun ja ni kenta xtnañu'u nuu yiyu'u ya, te nuu ni jini de ja siun ni kuu, te ni kandija de ja ni ndateku ya.
43020009	Chi chia'an ka ja vi junkui'nu ini de nagua yoso nuu tutu ii, ja nini kuu ja ndateku ya ne'u ndiyi.
43020010	Yun te ni ka ndajiokuiin tee ka skua'a yun kuano'okuei de ve'e de.
43020011	Su María, chi ni ndajino ña ye'e yau ñaña, te yun ni oo ña nda'i ña, te vi nda'i ña, te ni jito ni'ni ña ichi ini yau ñaña yun.
43020012	Te ni jini ña uu ia ka jinokuechi nuu Dios, ka ni'nu ya sa'un kuijin kuijin, ka nukoo ya nuu ni okatuu yiki kuñu Jesús, in ya nukoo ichi xini, te inka ya ichi nuu ja'a.
43020013	Te ni ka jikan tno'o ña ya jin ña: ―Kua'a, ¿nau ja nda'i ron? Te jiña'a ña: ―Saa, chi ni ka ndatava yiki kuñu jito'o san, te tu jini san ndenu ni ka ndatayu'u ña jin.
43020014	Te vi inka siun jiña'a ña, te ni ndajionenuu ña, te ni jini ña maa Jesús ja oo ya yun, su tu ni ndakuni ña ja maa ya kuu.
43020015	Te ni jikan tno'o ña Jesús: ―Kua'a, ¿nau ja nda'i ron? ¿Te na in ndanduku ron? ―jiña'a ya. Te maa ña, chi ni ndakani ini ña ja tee jito xtnuu kuii yun kuu ya, te jiña'a ña: ―Nuu ja maa ni kua'an jin yiki kuñu de, vi kua'a, te kaxtno'o ni joo ndenu ni ndachiyu'u ni de, nagua ja kuu no'o san jin de ―jiña'a ña.
43020016	Te jiña'a Jesús: ―María. Yun te ni jionenuu ña, te ni ka'an ña jin sa'an hebreo: ―Raboni, ―ja kei ka'an “Mastru”.
43020017	Te jiña'a Jesús: ―Siaa ña jin rin, chi kuini ka ja ndaa rin nuu oo Tata rin, su kua'an nuu ka oo ñani rin, te kuña'a ron ja ndaa rin nuu oo Tata rin vi Tata in in ron, nuu oo ia Dios rin vi ia Dios in in ron.
43020018	Yun te kua'an María Magdalena majinkaxtno'o ña nuu tee ka skua'a ja ni jini ña Jito'o, te maa ya ni ka'an tno'o ya'a jin ña.
43020019	Te nuu ni kuaa vi suu kiuu yun ja kuu kiuu xtnañu'u ja ndaki'in semana, ni ka ndututu tee ka skua'a in ve'e, te ni ka ndakasi gua'a de ye'e, chi ka yu'u de tee ka kuu nija'nu nuu ñayiu judio. Te ni kiuu Jesús, te ni junkuiin ya ma'ñu nuu ka oo de, te jiña'a ya: ―¿A kukuee ni ka oo ron? Te vi koo jin tno'o mani.
43020020	Te nuu ni ndi'i ni ka'an ya tno'o yun, te ni xne'e ya nda'a ya vi yika ya nuu tee ka skua'a jin ya. Te ni ka kusii ini de ja ni ka ndakuni de Jito'o Jesús.
43020021	Yun te jiña'a tuku Jesús: ―¿A kukuee ni ka oo ron? Te vi koo jin tno'o mani. Te nagua ni tetniuu ña Tata rin ja vaji rin ñuyiu, suni saa tetniuu ña rin ja vi ndakani ron tno'o rin nuu ñayiu ―jiña'a ya.
43020022	Yun te ni tiutachi ya nuu ka oo de, te jiña'a ya: ―Vi ni'i ron Espíritu ia Dios.
43020023	Te taka ñayiu ja ka jaka'nu ini ron yika kuechi, te koo tno'o ka'nu ini nuu kuechi. Te ñayiu ja tu ka jaka'nu ini ron yika kuechi, te ma koo tno'o ka'nu ini nuu kuechi ―jiña'a ya.
43020024	Su Tomás, in tee oo nuu ndi uxi uu tee ka skua'a ja ka xnani Kuati, chi tu ni oo de jin sava ka tee ka skua'a yun na ni ndenta Jesús.
43020025	Yun te ka jiña'a sava ka tee ka skua'a yun nuu de: ―Ni ka jini san Jito'o. Su jiña'a Tomás: ―Nuu ja ma kuni san jin nuu san nuu ni ka tuji nda'a ya ja ni kiukuei nduyu kaa, te chi'i san xinda'a san nuu ni ka yi'i nduyu kaa yun, vi chi'i san nda'a san yika ya, nuu saa te ma kandija sa'un san ―jiña'a de.
43020026	Yun te saa nuu una kiuu, te ni ka ndututu tuku tee ka skua'a yun ini in ve'e, te saa chi ka oo de jin Tomás. Te ni ka ndakasi gua'a de ye'e, su ni kiuu Jesús, te ni junkuiin ya ma'ñu nuu ka oo de, te jiña'a ya: ―¿A kukuee ni ka oo ron? Te vi koo jin tno'o mani.
43020027	Yun te jiña'a ya nuu Tomás: ―Chi'i xinda'a ron ini nda'a rin, te kondia'a nda'a rin, te chi'i nda'a ron yika rin, te kuni ron nuu ni tuji, te kandija; ma kokuu ron in tee so'o ja tu kandija ―jiña'a ya.
43020028	Yun te jiña'a Tomás: ―Jito'o maa san vi Dios maa san kuu ni ―jiña'a de.
43020029	Te jiña'a Jesús: ―Kandija ron chi ni jini ña ron, vi Tomás, su nase ta'u ñayiu ja tu ni ka jini ñai jin rin, te ka kandijai ―jiña'a ya.
43020030	Te ni sa'a ka Jesús kua'a ka tniuu vii tniuu va'a jin nuu tee ka skua'a jin ya, ja tu nagua yoso nuu tutu ya'a.
43020031	Su ni tee san tno'o ya'a nagua ja vi kandija ni ja Jesús kuu Kristu, ia ni tetniuu Dios, vi Se'e maa Dios kuu ya. Te jin ja ka kandija ni ya, te vi ni'i ni ja vi koteku ni nikuii nikani jin ma'ñu sagua ya.
43021001	Yun te nuu ni ya'a ndi'i ya'a, te ni ndenta tuku Jesús inka jichi nuu ka oo tee ka skua'a jin ya yu'u ndute mar Tiberias, te sua'a ni kuu nuu ni ndenta ya.
43021002	In ni ka otutu Simón Pedro jin Tomás, tee ka xnani Kuati, vi Natanael, tee ñuu Caná ja tnii Galilea, vi nduu seyii Zebedeo jin uu ka tee ka skua'a.
43021003	Te jiña'a Simón Pedro nuu sava ka de: ―Ki'in san tau san chiaka. Te ka jiña'a sava ka de: ―Suni vi kondikin ña san, ki'inkueio nuu saa ―ka jiña'a de. Te kua'ankuei de, yun te ni kekuei de nuu in barco, su tu sa'un na kiti ni ka ni'i de jakuaa yun.
43021004	Te nuu ja makundijin ja matuu, te vi sanaa ni ka jini de Jesús yu'u ndute mar yun, su tu ni ka ndakuni ña tee ka skua'a yun ja maa Jesús kuu ya.
43021005	Te ni jikan tno'o ña ya: ―Amigo, ¿a ni ka ni'i ron chiaka vi kao? ―Tu sa'un na kiti ka ni'i san ―ka jiña'a de.
43021006	Te jiña'a Jesús: ―Vi skee ñunu ron ichi lado kua'a barco jian, te vi ni'i ron ti ―jiña'a ya. Yun te ni ka skee de ñunu de, te vi ña kuu ka vi ndatau de ja kua'a ndeva'a chiaka ni ka ni'i de.
43021007	Yun te jiña'a tee skua'a ja kutoo ka ña Jesús nuu Pedro: ―Jito'o kuu ya. Te vi nuu ni jini Simón Pedro tno'o yun, ja Jito'o kuu ya, te ni ndaki'in de sa'un de, chi ni tau de ja satniuu de, te ni ndagua ni de nuu ndute mar yun, kua'an de nuu oo ya.
43021008	Te sava ka tee ka skua'a yun, chi ni ka ndene'e jioo de barco yu'u ndute yun, te vi saa ka ñuu de ñunu yun ñu'u chitu chiaka, chi masu jika oo yu'u ndute vaa ndee u'un xiko ni metro kuu.
43021009	Te nuu ndekuei jioo de nuu ñu'u, te ni ka jini de kai ñu'u, te nuu tikayi ñu'u yun yoxnee xtaa triu jin in chiaka.
43021010	Te jiña'a Jesús: ―Vi taa chiaka ni ka tau ron jian na vi skasuon vi kao ―jiña'a ya.
43021011	Yun te ni kaa Simón Pedro ini barco, te ni jiokuita de ñunu yun guaa ndee nuu ñu'u yichi, te ñu'u chitu kuiti chiaka na'nu na'nu, in ciento uu xiko uxi uni ti kuu. Te visi kua'a ndeva'a ti ñu'u, su tu ni te'nde ñunu yun.
43021012	Te jiña'a Jesús: ―Ne'ekuei vi kasii ini ron. Te ni in tee ka skua'a yun, tu ni kii ini de ja kakan tno'o ña de na in kuu ya, chi ka jini de ja maa Jito'o kuu ya.
43021013	Yun te ni jintna'a Jesús yu'u ñu'u, te ni tau ya xtaa triu yun, te ni jiña'a ya nuu de, te suni saa ni chiaka yun.
43021014	Ya'a kuu jichi kuu uni ja ni ndenta Jesús nuu tee ka skua'a jin ya, nuu ja ni ndateku ya ne'u ndiyi.
43021015	Te nuu ni ndi'i ni ka jasii ini de, te ni jikan tno'o ña Jesús jin Simón Pedro: ―Simón, seyii Jonás, ¿a kutoo ka ña ron, saa sava ka tee ya'a? Te jiña'a de: ―Saa, vi Jito'o san, ja jini maa ni ja kutoo ña san. Te jiña'a ya: ―Nuu saa te koto ñayiu ka kuu na kuinio lelu kueli rin ―jiña'a ya.
43021016	Te ni ndiokuiin ya ni jikan tno'o ña ya inka jichi: ―Simón seyii Jonás, ¿a kutoo ña ron? Te jiña'a Pedro: ―Saa, vi Jito'o san, ja jini maa ni ja kutoo ña san. Te jiña'a ya: ―Nuu saa te koto ñayiu ka kuu na kuinio ndikachi rin.
43021017	Te ni jikan tno'o ña ya jichi kuu uni: ―Simón seyii Jonás, ¿a kutoo ña ron? Te ni kusuchi ini Pedro ja siun vi uni jichi jikan tno'o ña ya ja a kutoo de jin ya, te jiña'a de: ―Jito'o san, maa ni chi jini ndi'i ni, te ja jini maa ni ja kutoo ña san. Te jiña'a ya: ―Nuu saa te koto ñayiu ka kuu na kuinio ndikachi rin.
43021018	Chi ka'an ndandaa ndija rin, ja ndee nuu kuechi ka ron, chi ni ondaku'ni maa ron chii ron, te ni ojika ron ndee ni nuu kuini maa ron. Su nuu na yii ron, te skaa ron nda'a ron, te inka ñayiu ndaku'ni chii ron, te kuaka ñai ki'in ron ndenu tu kuini ron ja ki'in ron ―jiña'a ya.
43021019	Te tno'o ya'a ni ka'an ya ja kaxtno'o ya naxa ndo'o Pedro nuu kuu de ja sa'a de ja koo jayiñu'u nuu ia Dios. Yun te jiña'a ka ya: ―Kondikin ña, te sa'a ron tniuu nagua ni sa'a maa rin ―jiña'a ya.
43021020	Te nuu ni jionenuu Pedro, te ni jini de ja ndikin ña tee skua'a ja kutoo ka Jesús, kua'an de. Te suu de kuu tee ni ondetu ndee xiin Jesús na ni ka jaxini de jin ya viko pascua ñayiu judio, te ni jikan tno'o ña de jin ya: “¿Na ndee tee kuu ja xtuu ña jin ni, vi Jito'o san?”
43021021	Te nuu ni jini ña Pedro jin de, te ni jikan tno'o de Jesús: ―Jito'o san, ¿te tee ya'a, naxa ndo'o de?
43021022	Te jiña'a Jesús: ―Nuu ja kuini maa rin te koteku ni de guaa ndee kiuu ja ndajiokuiin rin, te ma kondi'ni ron. Kondikin ña, te sa'a ron tniuu nagua ni sa'a rin ―jiña'a ya.
43021023	Yun te ni jitenuu tno'o yun nuu taka ñayiu ka skua'a, ja tee skua'a yun, chi ma kuu de. Su Jesús, chi tu ni ka'an ya ja ma kuu de. Chi tno'o ni ka'an ya kuu: “Nuu ja kuini maa rin, te koteku ni de guaa ndee kiuu ja ndajiokuiin rin, te ma kondi'ni ron”.
43021024	Te suu tee skua'a ya'a kuu maa san ja ndakani san tno'o ya'a, te ni tee san taka tno'o ya'a, chi jini san ja tno'o ndaa ndakani san.
43021025	Te suni oo kua'a ka tniuu ja ni sa'a Jesús, te ndakani ini san ja nuu sua'a te vi ndi in ndi in na vi tee san, vaa vini ma kenta nii ñuyiu ja vi ku'un va'a liuru nuu koyoso ndi'i tniuu ni sa'a ya. Saa na kokuu.
44001001	Nuu tutu xtnañu'u ja ni tetniuu san nuu ni, vi Tata Teófilo, ni tee san ndi'i ja ni sa'a Jesús vi ja ni kaxtno'o ya ndee kiuu nuu ni keja'a ya
44001002	vi guaa ndee kiuu mandaa ya andivi. Te ama ka ja no'o ya, ja ni kaxtno'o ya nuu tee ni chitniuu ya ja ka kuu tee ni ndakaji ya ja vi xtutenuu de tno'o maa ya jin ma'ñu sagua Espíritu ia Dios.
44001003	Te nuu kuee ka ja ni ji'i ya, te ni ndatuu teku ya, te ni xne'e ya maa ya nuu de ja kaxtno'o kaji ya ja ni ndateku ya. Te kua'a jichi ni ka jini ña de jin ya nuu uu xiko kiuu. Te ni kaxtno'o ya naxa tatnuni ia Dios.
44001004	Te nuu ni ka oo de jin ya ni tatnuni ya ja ma kekuei de Jerusalén, chi jiña'a ya: ―Vi kondetu ni guaa ndee na skunkuu tno'o ni kee yu'u Tata Dios, nagua ni ka onini ni ja ni ka'an san,
44001005	chi ja ndaa ja Juan ni skuandute ñayiu jin ndute, su maa ni, chi nuu masu kua'a ka kiuu, te vi ni'i ni Espíritu ia Dios ja koo ini anu ni, na kuinio ja ni ka jandute ni jin ya ―jiña'a Jesús.
44001006	Te nuu ni ka otutu de jin ya, te ka jiña'a de: ―¿A vitna te ndasa'a siin ni ñuo Israel ja tatnuni mai, vi Jito'o san?
44001007	Yun te jiña'a ya: ―Ja maa ni, chi masu ka oo ni ja vi kuni ni na kiuu axi naxa kokuu ja skunkuu ia Dios, chi ja na'a maa Tata Dios nagua kuu ja sa'a ya, chi maintno'o maa ya tatnuni.
44001008	Su nuu na kii Espíritu ia Dios nuu ndi'i ni, te vi ni'i ni jaka'nu, te kekuei ni vi kaka nuu ni vi ndakani ni tno'o ja ja'a san ja ni ka jini ni nuu ñayiu ñuu Jerusalén vi nuu ñayiu nii ñuu tnii Judea vi Samaria vi nii ndee ja'a ñuyiu.
44001009	Vi yun ni ka ni ka'an ya, te vi ka ndia'a de, te mandaa ya, te ni jinkisa'u ya nuu viko, te tu ni ka jini ka ña de.
44001010	Te vi ka jito ni'ni guagua'a de ichi andivi ja mandaa ya kua'an ya, te sanaa ni ni ka jini de uu tee ka ni'nu sa'un kuijin.
44001011	Te ka jiña'a ya: ―Tee Galilea, ¿nau ja ka jito ni'ni ni'ni ni ichi andivi? Te maa Jesús ja ni ka oo jin ni ya'a, mandaa ya andivi, te saa ni ndajiokuiin ya inka jichi nagua ka ndia'a ni ja mandaa ya andivi ―ka jiña'a ia ka jinokuechi nuu Dios.
44001012	Yun te ni ndekuei de yuku nani Olivos, te kuano'okuei de Jerusalén, chi masu jika kuu nagua oo nuu Ley ja kuu vi kaka de kiuu ndatatu.
44001013	Nuu ni ndajinokuei de ñuu yun, te ni ndiukuei de in ve'e, te ni ndakuei de ve'e oo ndee sukun nuu ka ndoo de. Te tee yun ka kuu Pedro vi Jacobo, Juan, Andrés, Felipe, Tomás, Bartolomé, Mateo, Jacobo se'e Alfeo, Simón Zelote vi Judas ñani Jacobo.
44001014	Ndi'i de ni ka otutu jin sava ka ñani Jesús vi María, nana ya, vi sava ka ñasi'i ja inuu inuu ni ka ondakuatu de vi ni ka ojikanta'u de nuu ia Dios.
44001015	Te in kiuu yun ni ka kututu ndee ciento oko ñayiu ka kandija Jesús. Yun te ni ndakoo Pedro ma'ñu ndi'i ñayiu yun, te jiña'a de:
44001016	―Nini kuu ja ni skunkuu tno'o yoso nuu tutu ii, vi ñani vi kua'a, ja ni ka'an Espíritu ia Dios jin David ndee jana'a siki Judas, tee ni ondeka ña jin ñayiu ja ni ka kakuiko ña jin Jesús.
44001017	Te Judas, chi in tee ni ka ojika jin ndi uxi uu san kuu de, te suni ni chitniuu ña ya jin de ja vi sa'a san tniuu ya'a.
44001018	Su ni ja'an de, te ni ndaki'in de ñu'u jin xu'un ni junkunya'u de ja ja'a tniuu kue'e ni sa'a de. Yun te ni kanakau ndei de ichi xini de, te ni ka'ndi chii de, te ni yagua ndi'i jiti de.
44001019	Su nuu ni ka jini ndi'i ñayiu Jerusalén, te ni ka xnani de ñu'u yun Acéldama, jin sa'an maa de, ja kei ka'an ñu'u niñi.
44001020	Chi sua'a ka'an nuu tutu Salmo: Na kendoo nda'u ve'e de te tu na in koo sa'un ka. Te suni inka nuu ka'an: Ja inka ñayiu na sa'a tniuu ni osa'a de.
44001021	’Chi nini kuu ja vi ndandukuo inka tee nukuiin nuu tniuu de, te na kokuu in tee ni ka oo jin san ndi'i kiuu nuu ni oja'ankuei san vi ni ondikuei san jin Jito'o Jesús,
44001022	nuu ni jinkondee guaa ndee nuu ni skuandute ña Juan vi guaa ndee kiuu ni ndee ya ne'u san ja mandaa ya andivi. Te tee yun na kokuu testiu ja vi ndakani jin san ja ni ndateku Jesús ―jiña'a Pedro sua'a.
44001023	Yun te ni ka jani de uu tee, in de kuu José ja nani de Barsabás ja suni ni ka xnani ña jin de Justo, te inka de kuu Matías.
44001024	Te ka ndakuatu de ja ja'a tee yun, te ka jiña'a de: ―Maa ni, vi Jito'o san, ja jini ni anu ndi'i ñayiu, xne'e ni ndee tee ya'a guaa ndakaji ni,
44001025	nagua ja ndachitniuu ni de ja xtutenuu de tno'o va'a maa ni ja ni xndendoo Judas jin yika kuechi de, te kua'an de nuu ka oo ñayiu ka sa'a jakue'e ―ka jiña'a de.
44001026	Te ni ka jitotnuni de, te ni kanakau Matías ja ni kiunduu de nuu ni ka nduu uxi uu tee ni chitniuu ña Jesús ja vi xtutenuu de tno'o va'a ya.
44002001	Te nuu ni kenta kiuu viko Pentecostés, te ka otutu ndi'i ñayiu ka skua'a invaa ni ve'e.
44002002	Te vi sanaa ni, ni jiso jiso ichi andivi vaji na kuinio in tikacha ni'i, te ni chitu nii ini ve'e nuu ka nukoi yun.
44002003	Te ni ka jini na kandaa yañu'u kandaa ja makunkuei ichi xini, te ni ka junkoo siki in in ñayiu.
44002004	Te ni kee ña Espíritu ia Dios jin ndi'i, te ni ka jinkondei ni ka ka'in siin siin nuu sa'an, na kuu na kuu naxa ni sa'a maa Espíritu ia Dios ja vi ka'in.
44002005	Te kiuu yun ni ka oo tee judio ja ka chiñu'u de ia Dios maa Jerusalén ja vajikuei de ndee sava ka ñuu ja ka oo nii ñuyiu.
44002006	Te nuu ni jiso jiso, te ni ka kututu kua'a ndeva'a ñayiu, te vi ni ka sa'u kuii kuiti ini, chi ni ka onini ja ka ka'an tee yun sa'an ka ka'an in in mai.
44002007	Te vi ka sa'u kuii ini, te tu ka ni'i ini nagua vi sa'i, te ni ka ka'in: ―Vi kondia'a ni, ¿a masu tee ñuu ja tnii Galilea ka kuu tee ka ka'an ya'a?
44002008	¿Te nau ja ka ninio ka ka'an de in in nuu sa'an ka ka'on ñuu nuu ni ka kakuo?
44002009	Ya'a, chi ka oo ndee ñayiu Partia vi Media vi Elam vi Mesopotamia vi Judea vi Capadocia vi Ponto vi ndee Asia,
44002010	vi Frigia vi Panfilia vi Egipto vi sava ka ñuu ja tnii Libia yatni ñuu Cirene vi ñayiu ni ka jinkoo Roma na kuinio tna'o judio vi tee ni ka kiunduu ja ka jantno'o Ley Moisés,
44002011	vi ñayiu Creta vi Arabia ka ninio ka ka'an de sa'an ka ka'an mamao, te ka ka'an de ndi'i javii java'a sa'a ia Dios ―ka kachi de.
44002012	Te vi ka sa'u kuii kuiti ini de, te tu ka ni'i ini de nagua vi ndakani ini de, te ka jikan tno'o tna'a de: ―¿Naxa kei ja sia'a sa'a ia Dios jin tee ya'a?
44002013	Su sava ñayiu, chi saa sua'a ka ka'an kue'e ñai jin de, te ka kachi: ―Ka jini ndeva'a tee ya'a.
44002014	Yun te ni ka ndakoo ndichi Pedro jin ndi uxi in tee ni chitniuu ña Jesús, te jiña'a de: ―Maa ni, tee judio, vi ndi'i ni ja ka oo ni Jerusalén ya'a, vi kuni ni tno'o ya'a, te vi konini gua'a ni na ka'an san.
44002015	Chi masu ka jini tee ya'a, nagua ka jani ini ni, chi vitna ñu'ni te inka ka iin ne'e kuu.
44002016	Chi ya'a skunkuu nagua ni ka'an Joel, tee ni ndakani tno'o ia Dios ndee jana'a, nuu ni ka'an de:
44002017	Kachi ia Dios ja kiuu sandi'i, tetniuu rin Espíritu rin nuu ndi'i ñayiu, te se'e yii ron vi se'e si'i ron vi ndakani tno'o rin, te suchi kuechi, chi skuni rin jin, sua'a ni, te tee nija'nu, chi vi jani de nuu ka kixin de.
44002018	Te jandaa ja kiuu yun tetniuu rin Espíritu rin nuu teyii vi nuu ñasi'i ja ka jinokuechi nuu rin, te vi ndakani tno'o maa rin.
44002019	Te sa'a rin in ja ioo ndeva'a ichi andivi vi jaka'nu nuu ñu'u, te koo kua'a niñi vi ñu'u ja kanda'a vi junkaka ñua'a na kuinio viko.
44002020	Te kunee nuu nikandii te nduu kua'a nuu yoo na kuinio niñi ama ka ja kenta kiuu sandaa Jito'o yika kuechi ñayiu kiuu ka'nu ndeva'a ja vi kuni ndi'i ñayiu.
44002021	Te ndi'i ñayiu ka ndakakune'e sivi Jito'o vi kaku ni'nui sua'a ni tee Joel.
44002022	’Maa ni ja ka kuu ni tee Israel, vi konini ni tno'o ya'a: Jesús, ia ni ja'nu Nazaret, kuu ia ni ndakuantno'o Dios nuu ni xne'e ya javii java'a ni sa'a ya vi jaka'nu ya jin ma'ñu sagua Jesús ne'u maa ni, nagua ja ka jini ni.
44002023	Su nuu ni kanakau ya nuu nda'a ndi'i ni, nagua ja ni chikua'a maa ia Dios ja kokuu, te ni ka kakuiko ni ya, te ni ka ndasia'a ni ya nuu nda'a ñayiu kue'e, te ni ka jatakaa ñai jin ya yika cruz ja ni ka ja'ni ni ya.
44002024	Te ni ndaxteku ña ia Dios, te ni kindee ya ja jatu vi ja jani'ni ya nuu ni ji'i ya, te ni ndene'e ña ya, chi ma kuu kundee ñuu ji'i ja koneva'a ña jin ya.
44002025	Chi ni ka'an David ja ja'a ya nuu ni ka'an de sua'a: Ni ondia'a san Jito'o san ndi'i ni kiuu, chi oo san nda'a kua'a ya, te tu na in xtajioo ña jin san.
44002026	Te yun guaa kusii ini san vi jita sii ini san jin yu'u san nuu ni, vi Dios, te ndatatu yiki kuñu san, chi ndetu ka'nu ña san jin ni,
44002027	chi ma xndendoo ña ni yau ñaña, te ni ma kuandetu ni ja te'i yiki kuñu ia tetniuu ni.
44002028	Ni kaxtno'o ni ichi nuu koteku san, te maa ni sa'a ja kusii ndeva'a ini san ja koo san nuu ni sua'a ni tee David.
44002029	’Vi kuandetu ni, vi ñani vi kua'a, ja na ka'an ndaa san ja ja'a ndi nija'nuo David, ja ni ji'i de, te ni jinkoyu'u de, te yau ñaña de oo ne'u yoon ndee kiuu vitna.
44002030	Su ndi David, chi in tee ni ndakani tno'o ia Dios ndee jana'a ni okuu de. Te ni jini de ja ni kee yu'u ia Dios nuu ni ka'an ya ja ne'u ndikin tata de kene'e ya ia kokuu Kristu ja jinkoo ya nuu mesa ja kotatnuni ya.
44002031	Te vi na kuinio ja vi ndia'a ña ndi David, te ni ka'an de: Ja ia ni tetniuu Dios ndateku ya, te ma ndoo ya nuu yau ñaña ni ma te'i yiki kuñu ya.
44002032	Te ja ndaa ja ia Dios ni ndaxteku Jesús, te ndi'i san ka jini, te ka ndakani san tno'o ya.
44002033	Te kuano'o ya ja ni nukoo ya nda'a kua'a maa Tata Dios. Te ni ni'i ya maa Espíritu, nagua ja ni kee yu'u ia Dios. Te ni tetniuu ya vitna ja ni ka jini nuu ni vi ka onini ni.
44002034	Chi David, visi tu ni kaa de andivi, su ni ka'an de: Ni ka'an Jito'o Dios nuu Jito'o san: “Junkoo nda'a kua'a rin
44002035	vi guaa ndee na sa'a rin ndi'i ja ka ka'an u'u ña ndee chii ja'a ron”, sua'a ni tee de.
44002036	’Te yun guaa vi kuni ndi'i ñayiu ñuu Israel ja vi jandaa ja Jesús, ia ni ka jatakaa ni yika cruz, kuu ia ni sa'a ka'nu Dios ja kokuu ya Jito'o vi Kristu ―ni ka'an Pedro.
44002037	Te nuu ni ka onini ñayiu yun tno'o ni kaxtno'o Pedro, te ni ka tna'u ini ndeva'a de. Yun te ka jikan tno'o de Pedro vi nuu sava ka tee ni chitniuu ña Jesús, te ka jiña'a de: ―Tata ñani, ¿nagua kuu ja vi sa'a san? ―ka jiña'a de.
44002038	Yun te jiña'a Pedro: ―Vi ndatna'u ini ni, te vi kujioo ni nuu ichi kue'e, te vi kuandute in in ni jin sivi maa Jesukristu, nagua ja vi ndondee yika kuechi ni. Yun te vi kuta'u ni Espíritu ia Dios.
44002039	Chi saa ni kee yu'u ia Dios nuu in in ni, vi nuu se'e ni, vi saa ni nuu ndi'i ñayiu ka oo jika, vi nuu na saa ñayiu ja ndakana ña maa Jito'o Dios ―ni ka'an Pedro.
44002040	Ni ka'an Pedro ndi'i tno'o ya'a vi kua'a ka tno'o, te xteku ña de: ―Vi kujioo ni nuu ñayiu ka sa'a jakue'e ka oo vitna ―jiña'a de.
44002041	Te yun guaa ndi'i ñayiu ni ka kandija tno'o ni ka'an de, te ni ka jandutei, guaa ni ka kiunduu ndee uni mil ka ñayiu kiuu yun ja ni ka kandijai Jesús.
44002042	Te ndi'i de ni ka jantno'o gua'a nagua ni ka kaxtno'o tee ni chitniuu ña Jesús, te ndi'i de ni ka otutu de ja ni ka ondakuatu de vi ni ka ojaa de xtaa.
44002043	Te ni ka yu'u ñayiu vi ni ka sa'u kuii kuiti ini nuu ni ka jini jaka'nu vi javii java'a ni ka sa'a tee ni chitniuu ña Jesús.
44002044	Te ndi'i ñayiu ka kandija yun ka otutui, te ka jiña'a nuu tna'i nagua ka neva'i,
44002045	vi ni ka oxikoi nagua ka neva'i, te ni ka oja'ndei xu'un na kuu na kuu naxa ka ja'ni ña jin in in.
44002046	Te ndi'i ni ka ondututu in in kiuu veñu'u ka'nu maa Jerusalén, vi in ni tutu ni ka oja'ndei xtaa ni ka ojai, te ni ka okusii ini vi ni ka osa'a nda'u ka osa'a kei mai.
44002047	Te ni ka ondakuanta'ui nuu ia Dios, te ni ka oka'an gua'a ndi'i ñayiu ñuu ja ja'a ñayiu ka kandija yun. Te in kiuu in kiuu ni ndaskaya Jito'o Dios ñayiu ka kandija ja ni skaku ni'nu ña ya.
44003001	Te in kiuu kua'ankuei Pedro vi Juan veñu'u ka'nu ka uni jañini, ore ka ndakuatu ñayiu.
44003002	Te in kiuu in kiuu ni ka ojunsia'a ñayiu in tee ku'u si'in ja vi saa ni kaku de ye'e veñu'u nani Luu Kaa, ja na kakan de xu'un nuu ñayiu kiukuei nuu oo veñu'u yun.
44003003	Te nuu ni jini tee yun ja makiukuei Pedro vi Juan nuu oo veñu'u yun, te ni jatakaa de nda'a de ja jikan de xu'un.
44003004	Su Pedro vi Juan, chi sua'a ni ka ndia'a de nuu tee yun, te jiña'a Pedro: ―Kondia'a ni nuu nduu san.
44003005	Yun te ndia'a guagua'a de nagua kuu ja vi kuña'a tee yun.
44003006	Su yun te jiña'a Pedro: ―Tu na xu'un kaa ni xu'un oro nee san ja skuta'u ña san. Su ja neva'a san, te na taa san. Te jin jaka'nu maa Jesukristu, ia ni ja'nu ñuu Nazaret, ka'an san ja ndakoo ni te kaka ni ―jiña'a de.
44003007	Te ni tnii de nda'a kua'a tee yun, te ni ndone'e ña de, te vi ore saa ni kuyutnu si'in de vi sukun ja'a de.
44003008	Te vi ni kanta sukun de ja ni ndakoo de, te ni jika de ni kiukuei de jin tee yun nuu oo veñu'u yun. Jika de vi kanta sukun de ndakuanta'u de nuu ia Dios.
44003009	Te ndi'i ñayiu ni ka jini ña ja jika de vi ndakuanta'u de nuu ia Dios.
44003010	Yun te ni ka ndakuni ña ja suu de ni ojunkoo ye'e veñu'u nani Luu Kaa ja ni ojikan de xu'un, te ni ka sa'u kuii kuiti ini ñayiu yun ja ni ka yu'i ja siun ni kuu.
44003011	Te vi tu ni siaa sa'un ña tee ni nduva'a ja ni oku'u si'in yun jin Pedro vi Juan. Te yun guaa ndi'i ñayiu ni ka sa'u kuii kuiti ini, te ni ka jinoi ni ja'ankuei nuu ka oo Pedro vi Juan nuu oo veñu'u nuu nani Yuve'e Salomón ja vi kondia'i ja siun ni kuu.
44003012	Te nuu ni jini Pedro, te jiña'a de nuu ñayiu yun: ―Maa ni ja ka kuu ni ñayiu ñuu Israel, ¿nau ja vi ni ka sa'u kuii ini ni ka ndia'a ni ya'a? Te ka ndia'a ña ni na kuinio ja vi maa san ka neva'a jaka'nu axi vi maa san ka kuu tee vii tee va'a ja ni ka ndasa'a san tee ya'a.
44003013	Su masu saa, chi ia Dios ni ochiñu'u ndi tatao Abraham vi Isaac vi Jacob, vi Dios ndi'i tatatno'o kuu ia ni sa'a ka'nu ya se'e ya Jesús, te ia ya'a ni ka kakuiko ni, te ka ka'an kuechi ni siki ya nuu Pilato. Te nuu ni kuini de ja siaa ña de, te tu ni ka jandetu ni.
44003014	Chi saa sua'a ni ka skexiko ni ia vii ia ndaa, te ni ka jikan ni ja ni yaa in tee ja'ni ndiyi.
44003015	Te ni ka ja'ni ni ia taa ja kotekuo, ia ni ndaxteku Dios ne'u ndiyi. Te sein, chi ka jini san te ka ndakani san ja saa ni kuu.
44003016	Te ja ka kandija san jin sivi Jesús kuu ja ka ndia'a ni, te ka jini ndi'i ni, ja ni nduva'a tee ya'a, te jandaa ja sivi ia Jesús kuu ja ni ndasa'a tee ni oku'u si'in ya'a jin nuu ndi'i maa ni.
44003017	’Su vitna, vi ñani vi kua'a, te jini san ja tu ni ka jinkui'nu ini ni jakue'e ni ka sa'a ni, ni tee ka netniuu, tu ni ka junkui'nu ini de.
44003018	Su ia Dios, chi sua'a ni sa'a ya ja skunkuu ya nagua ni ka'an ya jin ma'ñu sagua ndi'i tee ni ka ondakani tno'o ya ndee jana'a ja ia tetniuu ya, chi kuu ya.
44003019	Te yun guaa vi ndatna'u ini ni taka jakue'e ka sa'a ni, te vi ndiokuiin ni ichi ia Dios, nagua ja na kindee ya yika kuechi ni, te saa nagua ja sa'a ya ja vi kokusii ini ni.
44003020	Te na ndatetniuu ya Jesukristu, ia ni kaji ya ndee jaxtnañu'u ja na ndii ya ja ja'a in in maa ni.
44003021	Su vi jandaa ja nini kuu ja koo ya andivi ndee kiuu ndasandaa ia Dios ndi'i nagua oo ñuyiu, nagua ni ka'an ya jin ma'ñu sagua tee vii ja ni ka ndakani tno'o ya ndee jana'a.
44003022	Chi Moisés ni ka'an jin ndee ndi yuao: “Jito'o Dios, chi ndone'e ya in tee ndakani tno'o ya ne'u ñanio nagua ni sa'a ya jin san, te nini kuu ja vi konini ni ndi'i tno'o ka'an de.
44003023	Chi ndi'i ñayiu ja tu kuini ja kandijai tno'o ka'an tee yun ja ndakani de tno'o ia Dios, te na nai ne'u ñayiu ñui”, ni ka'an Moisés sua'a.
44003024	’Te ndi'i tee ni ka ndakani tno'o ia Dios ndee jana'a, guaa ndee Samuel vi ja vaji ka na saa ni de, ni ka oka'an de ja ja'a nagua kokuu kiuu ka oo vitna.
44003025	Te maa ni ka kuu se'e tee ni ka ondakani tno'o ia Dios ndee jana'a, te suni ja ja'a maa ni ni sa'a ya tratu jin ndi tatao Abraham nuu jiña'a ya: “Te ja ja'a ndikin tata ron vi koo vii vi koo va'a ndi'i ñayiu ñuyiu”.
44003026	Te nuu ni ndaxteku ña Dios jin se'e ya, te ni tetniuu ña ya xtnañu'u ka nuu ndi'i ni ja na sa'a ña ya javii java'a, nagua ja ndasama ña ya jin jakue'e ni ka osa'a in in ni ―jiña'a Pedro.
44004001	Te vi ka ka'an ka Pedro vi Juan nuu ñayiu yun, te ni jinokuei tee ka kuu sutu vi tee ka kuu nija'nu nuu tee ka jito veñu'u vi tee ka kuu saduceo.
44004002	Te ni ka kiti ini de ja ka kaxtno'o Pedro vi Juan nuu ñayiu ñuu yun ja ja'a ja vi ndateku ñayiu ne'u ndiyi, nagua ni ka jini maa de ja ni ndateku Jesús.
44004003	Te yun guaa ni ka kakuiko ña de, te ni ka jasi ña de vekaa guaa ndee inka kiuu, chi ja mañini kiuu yun.
44004004	Su kua'a ñayiu ni ka onini tno'o ni ka kaxtno'o de ni ka kandijai, te ni jino vaa ndee u'un mil ja vi nani teyii.
44004005	Te inka kiuu tnee ni ka kututu tee ka tatnuni vi tee ka kuu nija'nu vi tee ka kaxtno'o Ley Moisés maa ñuu Jerusalén.
44004006	Te Anás, tee kuu nija'nu nuu sutu, vi Caifás vi Juan vi Alejandro vi sava ka tee ka kuu tna'a sutu ka kuu nija'nu ni ka oo yun.
44004007	Te ni ka jani ña de jin Pedro vi Juan ma'ñu sagua, te ni ka jikan tno'o ña de: ―¿Na in ni chitniuu ña axi na xiin sivi ka sa'a ni tniuu ya'a? ―ka jiña'a de.
44004008	Yun te ni ka'an Pedro, chi oo de jin Espíritu ia Dios, te jiña'a de: ―Tee ka tatnuni nuu ñuo vi tee ka kuu nija'nu nuu tna'o Israel,
44004009	ka kuini ni vi kundaa ini ni ja ja'a javii java'a ni ndo'o in tee ni oku'u si'in ya'a vi naxa ni kuu ja ni nduva'a de.
44004010	Te vi kuni ndi'i ni vi nii ñuo Israel ja jin sivi Jesukristu, ia ni ja'nu ñuu Nazaret, ni sa'a ja ni nduva'a de, te ya'a oo de jin nuu ndi'i maa ni, te suu ya kuu ia ni ka jatakaa ni yika cruz, ia ni ndaxteku Dios ne'u ndiyi.
44004011	Te suu Jesús kuu na kuinio in kava ja ni ka skexiko ni ja ka sa'a ni ve'e, te suu ya ni nduu kava ka'nu ja yituu skina ve'e.
44004012	Chi tu na inka xiin sivi vi ni'o ja vi kaku ni'nuo, chi tu na inka sivi ni taa ia Dios nuu ñayiu ñuyiu ja kuu skaku ni'nu ña jion ―jiña'a Pedro.
44004013	Yun te ni ka jini tee ka netniuu yun ja ka ka'an ndee ini ndeva'a Pedro vi Juan, te vi ni ka sa'u kuii ini de ka nini de, chi ka jini de ja tee tu ni ka skua'a gua'a ka kuu de vi tee nda'u ka kuu de, te ni ka ndakuni ña de ja tee ni ka oo jin Jesús ka kuu de.
44004014	Te tu ni kuu vi ka'an kuechi sa'un tee ka kuu nija'nu yun siki Pedro vi Juan, chi ni ka ndia'a de ja yun nukuiin tee ni nduva'a si'in yun.
44004015	Yun te ni ka tatnuni de ja ni kekuei Pedro vi Juan nuu ve'e tniuu yun, te ni ka ndoo maa ni ka de, ka ndatno'o tna'a de.
44004016	Te ka kachi de: ―¿Nagua vi sa'o jin tee ya'a? Te ndi'i ñayiu Jerusalén ka jini ja ni ka sa'a de in jaka'nu vi javii java'a, te ma kuu vi ka'on ja masu ndija.
44004017	Su ja ma kutenuu ka tno'o ya'a nuu ñayiu ñuo, te vi skoto ioo de ja vitna jin kiuu kua'on, te ma vi ka'an ka de nuu ni in ñayiu sivi Jesús ―ka kachi de.
44004018	Yun te ni ka ndakana de Pedro vi Juan, te ni ka tatnuni de ja tu ka kuini sa'un ka de ja vi ka'an tee yun sivi Jesús, ni ja vi kaxtno'o de tno'o ya nuu ñayiu.
44004019	Su yun te ni ka ka'an Pedro jin Juan, te ka jiña'a de: ―Vi ndakani gua'a ini maa ni, ¿a vatuka kuu nuu ia Dios ja vi kuantno'o san xtnañu'u ka nuu maa ni, te saa nuu ia Dios?
44004020	Chi ma kuu vi xndoo san ja vi ka'an san tno'o ni ka jini san vi ni ka onini san ―ka jiña'a de.
44004021	Yun te ni ka skoto ioo ña tee ka netniuu yun jin Pedro vi Juan, te ni ka siaa ña de, chi tu ni ka ni'i de nagua vi xtavi kuechi ña de ja ja'a ñayiu ñuu yun, chi ndi'i ka ndakuanta'u nuu ia Dios ja siun ni ndasa'a ña ya jin tee ni oku'u si'in yun.
44004022	Chi vi'i ka uu xiko kuia oo tee ni oku'u si'in yun, te ni sa'a ia Dios in jaka'nu ja ni nduva'a de.
44004023	Nuu ni ka yaa Pedro jin Juan, te kuano'okuei de nuu ka oo sava ka ñayiu ka skua'a, te ni ka ndakani de ndi'i nagua ni ka ka'an sutu ka tatnuni vi tee ka kuu nija'nu yun.
44004024	Yun te nuu ni ka onini de, te inuu inuu ni ka ndakuatu de nuu ia Dios, te ka jiña'a de: ―Jito'o Dios, ja tatnuni maa ni siki ndi'i, maa ni kuu ia Dios ja ni sa'a ni andivi vi ñu'u vi ndute mar vi ndi'i ja oo nui,
44004025	ja jin ma'ñu sagua Espíritu maa ni, ni jantniuu ni yu'u David, tee ni jinokuechi nuu ni ndee jana'a nuu ni ka'an ni: ¿Nau ja vi ndi'i ñayiu ñuyiu ka kuvai, te ka ndakani ini, in ja tu jiniu'u?
44004026	Ni ka ndututu tee ka tatnuni ñuyiu vi ndi'i tee ka kuu nija'nu ni ka kututu, ja ni ndontakuei de siki Jito'o Dios vi siki Kristu, ia ni kaji ni ni kachi ni jin ma'ñu sagua David.
44004027	’Chi ja ndaa kuiti ja ñuu ya'a ni ka kututu Herodes vi Poncio Pilato vi ndi'i ñayiu sava ka tatatno'o vi ñayiu ñuo Israel ja ni ka ndakoi siki se'e vii ni Jesús, ia ni ndakaji ni,
44004028	ja vi sa'a de ndi'i ya'a, nagua ja ni ndakani ini maa ni ndee ama ka ja saa kokuu.
44004029	Te vitna, vi Jito'o san, kondia'a ni ja ka skoto ioo ña de jin san ja ka jinokuechi san nuu ni, te ka jikanta'u san ja chindee chituu ña ni ja ma vi yu'u san vi ka'an san tno'o va'a ni.
44004030	Te sa'a ni jaka'nu maa ni ja na vi nduva'a ñayiu ka ku'u, te na vi kuni ñayiu kua'a tniuu na'nu vi javii java'a ja vi sa'a san jin ma'ñu sagua sivi se'e vii ni Jesús ―ni ka ka'an de.
44004031	Te nuu ni ndi'i ni ka ndakuatu de, te ni tnaa nuu ka otutu de yun. Te ndi'i de ni kee ña Espíritu ia Dios, te tu ni ka yu'u de ja ni ka ka'an de tno'o va'a ia Dios.
44004032	Ndi'i ñayiu ka kandija yun, invaa ni anu invaa ni jajintnuni ka neva'i. Te ni in tu ni sa'a jajin ndatniuu neva'a mai, chi ni ka jani ini ja ndatniuu ndi'i ni kuu.
44004033	Te tee ni chitniuu ña Jesús, chi jin jaka'nu maa ya ka ndakani de nuu ñayiu ja ja'a ja ni ndateku Jito'o Jesús ne'u ndiyi. Te ni chindee chituu ña ia Dios jin ndi'i.
44004034	Te ni in ñayiu, tu nagua ni oja'ni sa'un ña jin. Chi ndi'i ñayiu ni ka oneva'a ñunde'i axi ve'e ni ka oxikoi, te ni ka onusia'i xu'un ni ka oni'i yun
44004035	nuu tee ni chitniuu ña Jesús. Te ni ka oja'nde de na kuu na kuu naxa ka jiniu'u in in ñayiu yun.
44004036	Te yun ni oo José, tee ni ka xnani ña tee ni chitniuu ña Jesús, Bernabé, ja kei ka'an se'e ndasa'a ndee ini ña, tee tatatno'o Leví ja ni kaku ñuu Chipre ni okuu de.
44004037	Tee ya'a, chi ni xiko de in ñunde'i ni oneva'a de, te ni jiña'a de xu'un yun nuu tee ni chitniuu ña Jesús ja vi chituu de sava ka ñayiu.
44005001	Su inka tee nani Ananías jin ñasi'i de Safira ni ka xiko de ñunde'i de.
44005002	Su ni ka ndatno'o tna'a de jin ñasi'i de, te ni ka tayu'u de sava xu'un yun, te ndee saa ni ka jiña'a de nuu tee ni chitniuu ña Jesús, te ka sa'a ni de ja yun kuu ndi'i xu'un yun.
44005003	Te jiña'a Pedro: ―Ananías, ¿nau ja ni kee tachi anu ni, te ni ka kuini ni ja vi xnda'u ni Espíritu ia Dios ja ni ka ja'nde ni sava xu'un ni oo ndee ñunde'i ni?
44005004	Te ¿a masu ñunde'i maa ni ni kuu yun? Te ja siun ja ni xiko ni, ¿a masu xu'un maa ni ni kuu? ¿Nau ja ni kii ini ni ja siun ni sa'a ni? Te masu ñayiu ni xnda'u ni, chi ia Dios ni kuini ni ja xnda'u ni.
44005005	Te vi nuu ni onini Ananías tno'o ya'a, te ni ndonso de ja vi ni ji'i sa'un de. Te ni ka yu'u ndeva'a ñayiu nuu ni ka jini ja siun ni ndo'o de.
44005006	Yun te ni ja'ankuei suchi kuechi ka oo yun, te ni ka tniutui yiki kuñu de, te ni ka jintayu'u ñai.
44005007	Te nuu ni ya'a ndee uni ore, te ni kiuu ñasi'i Ananías, su tu jini ña ja siun kaa ja ni kuu.
44005008	Yun te jiña'a Pedro: ―Kaxtno'o ni, ¿a vi jandaa ja ya'a ni kuu ndi'i xu'un ja ni ka xiko ni ñunde'i ni yun? Te jiña'a ña: ―Jandaa ja ya'a ni kuu ndi'i.
44005009	Te jiña'a Pedro: ―¿Nau ja ni ka ndatno'o tna'a ni jin yii ni ja vi koto tnuni ni Espíritu maa Jito'o? Te yun mandikuei suchi ni ka jintayu'u yii ni. Te vitna te ki'inkuei ni jin vi jintayu'u ñai.
44005010	Te vi ore saa ni ndonso ña nuu ja'a de, te ni ji'i ña. Te nuu ni ndiukuei suchi kuechi yun, te ni ka jini ñai ja ni ji'i ña, te ni ka jintayu'u ñai xiin nuu yiyu'u yii ña.
44005011	Yun te ndi'i ñayiu ka skua'a vi ndi'i ñayiu ni ka jini yun, ni ka yu'u ndeva'a ja siun kaa ja ni ka ndo'o de.
44005012	Te jin ma'ñu sagua tee ni chitniuu ña Jesús, ni sa'a ia Dios kua'a javii java'a vi tniuu na'nu ja ni ka jini ñayiu ñuu. Te ndi'i ñayiu ka kandija, ni ka ondututu nuu nani Yuve'e Salomón.
44005013	Te ñayiu tu ka kandija, ni in tu kikuei ini ja vi nitna'a jin ñayiu ka skua'a yun, visi ñayiu ñuu yun, chi ka ka'an gua'a ndeva'a ja ja'a ñayiu ka skua'a yun.
44005014	Te ñayiu ka kandija tno'o va'a Jito'o, chi makaya makaya ni, kuu teyii kuu ñasi'i.
44005015	Te ka kene'e ñai jin ñayiu ka ku'u yu'u ichi, te ni ka jakintuu ñai nuu jito vi nuu yuu ichi nuu ya'a Pedro, nagua ja visi ja kati de na ya'a siki ñayiu ka ku'u yun, te vi nduva'i.
44005016	Te saa ni ñayiu ñuu ja netna'a yatni yun, kua'a ni ja'ankuei Jerusalén ni ka jinsia'a ñayiu ka ku'u vi ñayiu ka ñu'u ña tachi, te ndi'i ni ka nduva'a.
44005017	Yun te ni ka ndakoo tee kuu nija'nu nuu sutu vi ndi'i tee ka oo jin de ja ka kuu ñayiu ka yinduu nuu saduceo, chi ka kukuasun ndeva'a ini de.
44005018	Te ni ka kakuiko de tee ni chitniuu ña Jesús, te ni ka jasi ña de vekaa.
44005019	Su nuu jakuaa ni ja'an in ia jinokuechi nuu Jito'o Dios, te ni ndakune ya ye'e vekaa yun, te ni kene'e ña ya, te jiña'a ya:
44005020	―Kua'ankuei veñu'u ka'nu, te vi ndakani ron nuu ñayiu ñuu ndi'i tno'o ja kaxtno'o ichi jaa nuu vi koteku ron nikuii nikani ―jiña'a ya.
44005021	Te nuu ni ka onini de tno'o ni ka'an ia yun, te ni kiukuei de ini nuu oo veñu'u nuu matuu sua'a, te ni ka jinkondee de ni ka kaxtno'o de nuu ñayiu. Te tee kuu nija'nu nuu sutu vi tee ka oo jin de ni ka ndututu de ja ni ka kana de ndi'i tee ka kuu nija'nu nuu tatatno'o Israel ja vi ka'nde de kuechi. Te ni ka tatnuni de ja vi jinkene'e ndaja'a de tee ni chitniuu ña Jesús ja ka oo vekaa yun.
44005022	Su nuu ni jinokuei ndaja'a yun ja vi kene'e ña de, te tu ka de ka yi'i ini vekaa yun, te ni ka ndajiokuiin de ni ka kaxtno'o de,
44005023	te ka jiña'a de: ―Ni ka ndani'i san ndesi gua'a ye'e vekaa vi ka oo gua'a tee ka jito yuye'e yun, su nuu ni ka june san, te ni in de, tu na in oo ini vekaa yun ―ka jiña'a de.
44005024	Su nuu ni ka onini tee ka kuu nija'nu nuu sutu vi tee ka kuu nija'nu nuu tee ka jito veñu'u ja siun ka jiña'a de, te vi tu ka nii ini de nagua vi ndakani ini de, te ka jikan tno'o tna'a de: ―¿Naxa kaa ja kokuu ndi'i ya'a nuu saa?
44005025	Su yun te vi nuu saa ni jino in tee ni kaxtno'o, te jiña'a de: ―Tee ni ka jasi ni vekaa ka oo de nuu oo veñu'u ka'nu ka kaxtno'o de nuu ñayiu ñuu.
44005026	Yun te ni ja'ankuei tee tatnuni nuu tee ka jito yun jin ndaja'a de, te ni ka jinkuaka de tee ni chitniuu ña Jesús jin tno'o mani, chi ka yu'u de ja vi kani yuu ña ñayiu ñuu.
44005027	Te nuu ni jinokuei de jin tee yun, te ni ka junsia'a ña de nuu ka oo tee ka ja'nde kuechi yun, nagua ja kakan tno'o ña tee kuu nija'nu ka nuu sutu yun.
44005028	Te jiña'a de: ―¿A masu ja ni ka ka'an kaji san nuu ni, ja ma kuu vi kaxtno'o ka ni sivi tee yun? Te vitna vi ja kuu nii ñuu Jerusalén ka kaxtno'o ni tno'o Jesús, te ka kuini ni vi skuiso kuechi ña ni ja suu san ni ka ja'ni tee yun.
44005029	Yun te ni ka ka'an Pedro jin sava ka tee ni chitniuu ña Jesús, te ka jiña'a de: ―Nini kuu ja vi kuantno'o san nuu ia Dios xtnañu'u ka, saa nuu ñayiu.
44005030	Te Dios ndee ndi yuao ni ndaxteku Jesús, ia ni ka tatnuni maa ni ja ni ka jatakaa ña jin ya yika in yutnu cruz.
44005031	Su Dios, chi ni ndone'e ña ya, te ni juntaa ña ya nda'a kua'a ya, te ni sa'a ka'nu ña ya ja skaku ni'nu Jesús ñayiu, nagua ja ñayiu ñuo Israel vi ndatna'u ini ichi kue'e, te vi ndajiokuiin nuu ia Dios, te kuaka'nu ini ya yika kuechi.
44005032	Te sein, chi testiu ka kuu san nuu ndi'i tno'o ya'a. Te suni testiu kuu Espíritu ia Dios ja ni jiña'a ya nuu ñayiu ka jantno'o nuu ya ―ka jiña'a de.
44005033	Su nuu ni ka onini tee yun tno'o ni ka ka'an Pedro, te ni ka kiti ini ndeva'a de, te vi ni ka kuini de ja vi ka'ni ña de.
44005034	Yun te ni ndakoo in tee fariseo ndisa ka ja'nde de kuechi, tee nani Gamaliel, in tee kaxtno'o Ley Moisés ja ka nee yiñu'u ndeva'a ñayiu nuu de, te ni tatnuni de ja vi kene'e nunuu ña jin tee ni chitniuu ña Jesús ye'e.
44005035	Te nuu ni ka kujioo tee yun, te jiña'a de: ―Tata ñani Israel, vi kondia'a gua'o naxa vi sa'o siki tee ya'a.
44005036	Te vi ndaka'an ni ja ni kuu kiuu ni ya'o yun, nani ndakoo Teudas nuu ni ka'an de ja tee kanuu kuu de, te ni ka kututu ndee kuun ciento ñayiu ni ka ondikin ña jin de. Su ni ka ja'ni ña jin de, te ndi'i tee ni ka ondikin ña yun ni ka yagua de, te ni naa ndi'i.
44005037	Te nuu kuee ka, te ni ndakoo Judas, tee ñuu Galilea, kiuu ka nukoso sivi ñayiu nuu tutu, te ni xtutu kua'a de ñayiu ñuu ja ni ka ondikin ña jin de. Te suni ni ji'i de, te ndi'i tee ni ka ondikin ña jin de ni ka yagua.
44005038	Te yun guaa vitna ka'an san ja ma vi kiunduu ni jin tee ya'a, te vi siaa ni de na vi kokuu mamaa de, chi nuu ja in ñayiu ñuyiu ya'a xteku ña ja siun ka sa'a de, te kua'an saa te naa.
44005039	Su nuu ja ia Dios jiña'a tniuu ka sa'a de, te ma kuu ja vi ndakoo siki de ja vi jinkanio de. Vi kondia'a gua'o, kana saa vatu ni ia Dios vi kokaxin tna'a jion ―jiña'a de.
44005040	Te ni ka junkuaan ini de nagua ni ka'an tee yun. Ni ka ndakana de tee ni chitniuu ña Jesús, te ni ka tatnuni de ja ni ka kani ndeva'a ña ndaja'a de, vi ni ka skoto ioo ña de ja ma vi ka'an sa'un ka de sivi Jesús. Yun te ni ka siaa ña de.
44005041	Yun te ni ndekuei de nuu tee ka ja'nde kuechi yun. Kuano'okuei de, te ka kusii ini de ja ni jandetu ia Dios ja ni ka nani ña ñayiu jin de vi ni ka tna'a de tnundo'o ja ja'a sivi Jesús.
44005042	Te vi ndi'i kiuu ni ka okaxtno'o de nuu ñayiu maa veñu'u ka'nu vi taka ve'e, ni tu ni ka kuita de ja vi kaxtno'o de nuu ñayiu ja Jesús kuu ia ni tetniuu Dios.
44006001	Te kiuu yun ni kaya kua'a ñayiu ka kandija tno'o Jesús. Te ni ka jinkondee ñayiu ka ka'an sa'an griego ka ka'an kuechi siki ñayiu ka ka'an sa'an arameo. Te ni ka ka'an de ja ña'a ñuu de ni ka ndonda'u, tu ka ni'i va'a ña ja vi kaa ña in in kiuu nuu te'nde ja ka jaa ña.
44006002	Yun te ndi uxi uu tee ni chitniuu ña Jesús ni ka ndaxtutu de ndi'i ñayiu ka skua'a, te ka jiña'a de: ―Masu vatuka kuu ja vi junkani san tno'o va'a ia Dios, ja ma vi kaxtno'o ka san nuu ñayiu ja vi kunukuechi san nuu te'nde ja ka jaa ñayiu.
44006003	Te yun guaa vi nduku maa ni ne'u ni uja tee ka oo jin Espíritu ia Dios, vi tee gua'a vi kokuu de, te vi koo ndichi de, te na vi skuiso sikio de tniuu ya'a, vi ñani.
44006004	Te sein, na vi kondakuatu ni san nuu ia Dios, te vi kaxtno'o san tno'o va'a ya nuu ñayiu ―ka jiña'a de.
44006005	Te ndi'i ñayiu yun ni ka junkuaan ini tno'o ni ka ka'an de, te ni ka taui Esteban, tee jantno'o gua'a vi oo de jin Espíritu ia Dios, vi Felipe vi Prócoro vi Nicanor vi Timón vi Parmenas vi Nicolás, tee ñuu Antioquía ja ni kiunduu de jantno'o de Ley Moisés.
44006006	Yun te ni ka junsia'a ña de nuu tee ni chitniuu ña Jesús, te ni ka sonee de nda'a de siki tee yun, te ni ka ndakuatu de.
44006007	Te jitenuu tno'o va'a Jito'o Dios, te ni ka kaya kua'a ndeva'a ñayiu ka skua'a Jerusalén, te suni kua'a sutu ni ka jantno'o ja ni ka kiunduu ichi Jesús.
44006008	Te Esteban, chi oo de jin jaka'nu maa ia Dios, te ni chindee ni chituu ña ya. Ni sa'a de kua'a javii java'a vi tniuu na'nu nuu ñayiu ñuu.
44006009	Yun te ni ka ndakoo tee ka oo ve'e ii sinagoga nuu nani “tee ni ka ojinokuechi te ni ka yaa” ja vajikuei ndee Cirene vi ndee Alejandría vi ndee ñuu ja tnii Cilicia vi Asia, te ni ka jinkondee de ka tee tna'a de jin Esteban.
44006010	Su tu ni ka kundee de, chi tno'o ndichi ndeva'a ni ka'an Esteban, ni sa'a Espíritu ia Dios.
44006011	Yun te ni ka tniuya'u de sava tee ja na vi ka'an de ja ni ka onini de ja kane'e Esteban siki Moisés vi siki ia Dios.
44006012	Siun ni ka sa'a de, te ni ndontakuei vaa ñayiu ñuu vi tee ka kuu nija'nu vi tee ka kaxtno'o Ley Moisés. Ndi'i de ndontakuei siki Esteban, te ni ka kakuiko ña de, te ni ka junsia'a ña de nuu tee ka ja'nde kuechi.
44006013	Te ni ka jani de tee ka ndakani tno'o tno'o, te ka jiña'a de: ―Tee ya'a, chi vi ndi'i kiuu kane'e de siki veñu'u vii ñuo vi siki Ley Moisés.
44006014	Chi ka nini san ka'an de ja Jesús, in tee nija'nu ñuu Nazaret, xnaa veñu'u ya'a, te ndasama de nagua vajikueio ka sa'o ja ni xndoo Moisés ―ka jiña'a de.
44006015	Yun te ndi'i tee ka nukoo ja ka ja'nde kuechi yun ni ka ndia'a guagua'a de nuu Esteban, te ni ka jini de ja na jito in ia jinokuechi nuu Dios jito de.
44007001	Yun te ni jikan tno'o ña sutu kuu nija'nu ka jin Esteban: ―¿A inu ndija tee ya'a tno'o ka ka'an de? ―jiña'a de.
44007002	Yun te jiña'a Esteban: ―Tata ñani, vi konini ni tno'o ka'an san. Dios, ia ye'e tajan, ni ka'an ya nuu ndee ndi yuao Abraham nuu ni oo de in ñuu ja tnii Mesopotamia, nuu chia'an ka ja ki'in de ja koo de ñuu Harán,
44007003	te jiña'a ya: “Xndendoo ñuu ron vi tna'a kuikin ron, te kua'an nuu oo inka ñuu ja xne'e jaa rin nuu ron”, jiña'a ya.
44007004	Yun te ni ndee de ñuu ñayiu caldeo, te ni jinkoo de ñuu Harán. Te nuu kuee ka, te ni ji'i tata yua de, te Dios ni ndisia'a Abraham ñuu ya'a nuu ka oo vitna.
44007005	Su tu ni jiña'a ya ndenu sa'a jajin de ni ja in ta'u luluu ndenu jinkani ja'a de. Su ni kee yu'u ya ja kuña'a ya ndee nuu ndi'i ndikin tata de ja vi koo nuu kuee ka, visi chia'an ka ja na se'e de koo.
44007006	Te jiña'a Dios: “Ndi'i ndikin tata ron vi koo inka ñuu. Te yun vi kunukuechi nuu ñayiu ñuu yun, te vi kotna'i tnundo'o nuu kuun ciento kuia.
44007007	Te tetniuu rin tnundo'o siki ñayiu ñuu ja ka sa'a ja vi kokunukuechi ndikin tata ron, te nuu ndekuei ñuu yun, te vi chiñu'u ñai jin rin ñuu ya'a”, jiña'a ya.
44007008	Yun te ni sa'a ia Dios jin Abraham in tratu nuu ni kaxtno'o ya ja kitnuni nuu yiki kuñu. Te yun guaa nuu una kiuu ja ni kaku Isaac, se'e Abraham, te ni chitnuni de nuu yiki kuñui vi suni saa ni ni sa'a Isaac jin se'e de Jacob, vi Jacob jin ndi uxi uu seyii de. Te ndi uxi uu tee yun ni ka kuu tata yuao ja ni ka jakin de tatatno'o Israel.
44007009	’Te ndi'i se'e Jacob ya'a ni ka kukuasun ini de jin ñani de José, te ni ka xiko ña de ja ni ka junsia'a ña nuu ñayiu ñuu Egipto, su ia Dios ni oo jin José.
44007010	Te ni skaku ni'nu ña ya nuu ndi'i tnundo'o vi ni sa'a ndichi ña ya, te ni chindee ni chituu ña ya nuu Faraón, rey ñuu Egipto, ja ni jani de José ja ni otatnuni de nuu ñayiu ñuu Egipto vi nuu ñayiu ve'e maa rey yun.
44007011	’Yun te ni kii soko nii ñuu Egipto vi Canaán ja ni kii kua'a tnundo'o nuu ñayiu, te ndi yuao, tu ni ka oni'i ka ja vi kokaa.
44007012	Su nuu ni ni'i tno'o Jacob ja oo triu ñuu Egipto, te ni tetniuu de se'e de ja ka kuu ndi yuao, te ni ja'ankuei de jaxtnañu'u.
44007013	Te nuu ni ja'ankuei de jichi kuu uu, te ni xtuu José mai ja ñani de kui, te saa ni jini Faraón ja tatatno'o José ka kuu tee yun.
44007014	Te nuu kuee ka, te ni kana José yua de Jacob vi ndi'i tna'a de ja ka kuu uni xiko xa'un ñayiu ja ni jinokuei Egipto.
44007015	Saa ni kuu ja ni jino Jacob nuu ni oo de ñuu Egipto, te yun ni ji'i de. Te suni yun ni ka ji'i sava ka ndi yuao.
44007016	Te ni ka ndajiokuiin de ni ka nusia'a de yiki kuñu yun ñuu Siquem. Te yun ni ka tayu'u de nuu yau ñaña ni ndaki'in Abraham jin xu'un de nuu se'e Hamor ñuu Siquem.
44007017	’Su nuu ni ya'a kua'a kuia, te ni kuyatni kiuu ja skunkuu tno'o ni kee yu'u ia Dios ja ni ka'an ya jin Abraham, te ni kaya kua'a ndeva'a ñayiu tatatno'o mao Israel ja ni ka oo ñuu Egipto,
44007018	vi guaa ndee nuu ni nukonetniuu inka rey ñuu Egipto ja tu ni jini tna'a de jin José.
44007019	Te rey ya'a ni xnda'u de ñayiu ñuo, te ni sa'a ndeva'a de ndi yuao vi ni tatnuni de ja na vi xndoi se'e kueli inka ka kaku, te na vi kuu mai.
44007020	Te kuia saa ni kaku Moisés, te ni kutoo ndeva'a ña ia Dios jin, te uni vi yoo ni ka jito ña yuai nuu ve'e de.
44007021	Te nuu ni junsia'a ña nanai ja ni ndoo maintno'o ni, te yun ndakuaka ña sesi'i Faraón, te ni skua'nu ñai na kuinio se'e mai.
44007022	Te ni ka skua'a ña jin Moisés ndi'i jandichi ka jini ñayiu Egipto, te suni ni okuu de in tee ka'nu jin tno'o ka'an de vi tniuu ni osa'a de.
44007023	’Te nuu ni jino de nuu uu xiko kuia, te ni ndakani ini de ja jinkoto de ñani de ja ka kuu tna'o Israel.
44007024	Su nuu ni jini de in tee Egipto ja sa'a ndeva'a de in tee Israel, te ni kiunduu de ni kani de tee Egipto yun vi ndee ni ja'ni ña de.
44007025	Chi ni ndakani ini de ja vi junkui'nu ini ñani de yun ja Dios kuantniuu ña jin de ja skaku ni'nu ña de nuu tnundo'o. Su tee yun, chi masu saa ni ka junkui'nu ini de.
44007026	Te inka kiuu ni jino Moisés nuu ka jaxin tna'a uu tee Israel, te ni ka'an de ja sansa'an ña de, te jiña'a de: “In ni se'e vi in ni ñani ka kuu ni, te ¿nau ja ka jaxin tna'a ni?” jiña'a de.
44007027	Yun te ni chinda'a ña tee kani inka tna'a de yun, te jiña'a de: “¿Na in ni jani ña jin ni ja kokuu ni tee tatnuni vi tee ja'nde kuechi ja kee ni koka'an ni ya'a?
44007028	¿A ka'an ni ja ka'ni ña ni jin san nagua ni ja'ni ni tee Egipto iku?” jiña'a tee yun.
44007029	Te nuu ni onini Moisés tno'o ya'a, te ni jino yu'u de ja ni jino de Madián nuu ni ojika nda'u de. Te yun ni ka jinkoo uu seyii de.
44007030	’Te nuu ni ya'a uu xiko kuia, te ni ja'an de in nuu ñu'u te'a yuku Sinaí. Te yun ni kenta in ia jinokuechi nuu Dios nuu oo in yutnu ndoko ja oo iñu tnu ja ja'nu ja'nu yañu'u kai tnu.
44007031	Yun te nuu ni jini Moisés, te vi ni sa'u kuii ini de ndia'a de ja siun ni skuni ña jin de. Te ni kuyatni de ja kondia'a gua'a ka de, te ni onini de tno'o ka'an Jito'o:
44007032	“Maa rin kuu ia Dios ni ka ochiñu'u ndi yua ron Abraham vi Isaac vi Jacob”, jiña'a ya. Te Moisés, chi vi ni ni'i de ja ni yu'u de, te tu ni kii ini de ja kondia'a ka de.
44007033	Te jiña'a Jito'o Dios: “Kene'e ndijan ron, chi nuu ñu'u jain ron jian, chi ñu'u ii kuu.
44007034	Ni jini rin ja kua'a tnundo'o ka tna'a ñayiu ñuu rin ja ka oo Egipto, te ni onini rin ja ka kana ka nda'i nuu rin. Te yun guaa vaji rin ja skaku ni'nu rin. Te vitna ne'e, chi tetniuu ña rin no'o ron Egipto”, jiña'a ya.
44007035	’Te suu Moisés ya'a kuu tee ni ka skexiko de ja ka jiña'a de: “¿Na in ni jani ña jin ni ja kotatnuni ni vi koka'nde ni kuechi?” Su tee ya'a ni tetniuu ia Dios ja tatnuni de vi skaku ni'nu de tna'o Israel ja ni ka oo Egipto jin ma'ñu sagua ia jinokuechi nuu Dios ja ni skuni ña ya nuu in yutnu ndoko ja oo iñu.
44007036	Te suu Moisés ni ndene'e tatatno'o ñuu Egipto nuu ni sa'a de kua'a javii java'a vi tniuu na'nu ñuu Egipto vi nuu ndute mar kua'a vi nuu ñu'u te'a nuu uu xiko kuia.
44007037	Te suu Moisés ya'a kuu tee ni ka'an nuu tna'o Israel: “Ndone'e ia Dios in tee ndakani tno'o ya ne'u ñanio, na kuinio sein, te vi konini ni tno'o ja ka'an de”.
44007038	Te suu Moisés ya'a kuu tee ja ni oo de jin ndi'i tna'o Israel ja ni ka okututui nuu ñu'u te'a, jin ia jinokuechi nuu ia Dios ja ni oka'an ya nuu yuku Sinaí, nuu ndee ndi yuao. Te suu Moisés kuu tee ni ni'i tno'o teku nuu ia Dios, te ni ndasia'a de nuo.
44007039	’Su tu ni ka jantno'o ndi yuao nuu Moisés, chi saa sua'a ni ka oskexiko ña de, te ni ka ondakani ini de ja vi ndajiokuiin de ñuu Egipto.
44007040	Te ni ka jiña'a de nuu Aarón: “Sa'a ni chu'chi ja na vi koxno'o nuo ki'inkueio, chi Moisés, tee ni ndene'e ña Egipto, tu ka jinio nagua ni ndo'o de ja tu de ndenta”.
44007041	Yun te ni ka sa'a de in isndiki luluu, te ni ka ja'ni de kiti ni ka soko de nuu chu'chi yun, vi ni ka kusii ini ndeva'a de ja ka neva'a de in chu'chi ja ni ka sa'a de jin nda'a de.
44007042	Su yun te ni sa'a jioo ña ia Dios, te ni xndoo ña ya ja vi chiñu'u de nikandii vi yoo vi kimi, nagua yoso nuu tutu ii ja ni ka tee tee ni ndakani tno'o ia Dios ndee jana'a nuu ka'an sua'a: Roon ñayiu Israel, ¿a na in kiuu te ni ka ja'ni ron kiti ja vi soko ron nuu rin nuu ni ka oo ron nuu ñu'u te'a nuu uu xiko kuia?
44007043	Chi saa sua'a ni ka jiso ron ve'e chu'chi ron Moloc, vi kimi chu'chi ron Refán, ja ni ka sa'a ron ja vi chiñu'u ron. Te yun guaa kene'e ña rin ki'inkuei jika ka ron saa Babilonia kachi nuu tutu ii.
44007044	’Te ni ka oneva'a ndi yuao ve'e ii nuu xne'e Dios maa ya ja oo ya jin ñayiu Israel nuu ñu'u te'a ja ni ka sa'a de nagua ni tatnuni ia Dios nuu ni ka'an ya jin Moisés ja vi sa'a de nagua kaa ja ni skuni ña ya jin de.
44007045	Te ni ka kiunda'a ndi yuao ve'e ii yun, te ka ndiso de nuu ni kiukuei de jin Josué nuu ñuu ñayiu inka tatatno'o ja ni skunu ña ia Dios. Te ni jiña'a ya ñu'u yun nuu ndi yuao, te vi saa ni, ni ka oo de jin ve'e ii yun guaa ndee kiuu ni oo ndi rey David.
44007046	Te ni junkuaan ini ña ia Dios jin David ja ni jikan de nuu ya ja sa'a de veñu'u nuu koo ya, ja kuu ya Dios Jacob.
44007047	Su Salomón kuu tee ni sa'a veñu'u ia Dios.
44007048	Su visi ni saa, te ia Dios oo ndee sukun, chi tu oo ya veñu'u ni sa'a teyii jin nda'a de, nagua ni ka'an tee ni ndakani tno'o ia Dios ndee jana'a nuu ka'an:
44007049	Andivi kuu nuu tatnuni rin te nuu ñuyiu kuu nuu yoxnee ja'a rin. ¿Nuu saa te na ve'e rin kuu ja vi sa'a ron? ka'an Jito'o. ¿Axi ndenu kuu nuu ndatatu rin?
44007050	Te ndi'i kuu ja ni sa'a rin jin nda'a maa rin, kachi ia Dios ni tee de.
44007051	’Su maa ni, chi vi saa inu ndee ini ni, na kuinio ñayiu tne'e ja tu ka jini ichi Dios ja vi konini, chi siun ni ka oo ni siki Espíritu ia Dios, nagua ni ka osa'a ndi yua ni, te vi saa ni kua'ankuei ni.
44007052	¿Axi ndee in tee ni ndakani tno'o ia Dios ndee jana'a, tu ni ka sondikin ña ndi yua ni ja vi sa'a ndeva'a ña de? Su ndi yua ni ni ka ja'ni tee ni ka oka'an ndee ama ka ja kii ia ndaa. Su nuu ni kii ya, te maa ni ni ka xtuu ya nuu nda'a tee ka netniuu, te ni ka ja'ni ni ya.
44007053	Visi maa ni ni ka ni'i ni Ley Moisés jin ma'ñu sagua ia ka jinokuechi nuu Dios, su tu ni ka jantno'o ni ―jiña'a Esteban.
44007054	Yun te nuu ni ka onini de tno'o ya'a, te ni ka kiti ini ndeva'a de, te vi ni ka ka'ñi no'o de ni ndontakuei de siki Esteban.
44007055	Su Esteban, chi ni oo de jin Espíritu ia Dios, te ni ndakondia'a de ichi andivi, te ni jini de ja ye'e tajan nuu oo ia Dios, te ichi nda'a kua'a ya oo Jesús.
44007056	Te jiña'a de: ―Vi kondia'a gua'a ni, chi ndia'a san ja nune ichi andivi vi oo Se'e Teyii nda'a kua'a maa ia Dios ―jiña'a de.
44007057	Yun te ni ka jasi tee yun so'o de ja ma vi konini ka de, te ni ka kana ko'o de ni ka jino de ni ka jinkakuiko ña de jin Esteban.
44007058	Te ni ka kene'e ña de yu'u ñuu yun, te yun ni ka xndoo tee ni ka okuu testiu tno'o ni ka'an Esteban sa'un de ja kokoto in suchi nani Saulo, nagua ja kuu vi kani gua'a ña de yuu.
44007059	Te vi ka kuun ka kani ña de yuu, te ni jikanta'u Esteban nuu ia Dios, te jiña'a de: ―Jito'o Jesús, ndiunda'a maa ni anu san.
44007060	Te ni junkuiin jiti de, te ni kana jaa de: ―Jito'o san, ma sa'a ni kuenta yika kuechi ka sa'a tee ya'a ―jiña'a de. Te vi ndi'i ni ka'an de tno'o ya'a, te ni ji'i de.
44008001	Te Saulo, chi ni junkuaan ini de ja ni ka ja'ni de Esteban. Te vi kiuu yun ni jinkondee tnundo'o siki ñayiu ka skua'a ja ka oo Jerusalén. Te ndi'i ñayiu ka skua'a yun ni ka ndutenuu kua'ankuei sava ñuu ja tnii Judea, vi sava kua'ankuei ñuu ja tnii Samaria, te nani tee ni chitniuu ña Jesús ni ka kendoo.
44008002	Te ni ka oo tee ka chiñu'u ia Dios ja ni ka tayu'u de yiki kuñu Esteban, te ni ka nda'i ni ka kana de ja ni ji'i de.
44008003	Yun te ni sa'a Saulo ja ni oo kua'a tnundo'o siki ñayiu ka skua'a, chi ni jika de ve'e ve'e, ni okakuiko de ñayiu yun, kuu teyii kuu ñasi'i, te ni otnaa ña de vekaa.
44008004	Su ñayiu ni ka yagua ja kua'ankuei inka ñuu, chi ndi'i nuu ñayiu ñuu jinokuei ka kaxtno'i tno'o va'a Jesús.
44008005	Yun te makenuu Felipe kua'an de ñuu ka'nu Samaria, te yun ni kaxtno'o de nuu ñayiu tno'o va'a Kristu, ia ni tetniuu Dios.
44008006	Te ni ka okututu kua'a ñayiu ka nini guagua'i tno'o ka'an Felipe yun, ka nini vi ka ndia'i javii java'a sa'a ia Dios jin ma'ñu sagua de.
44008007	Chi kua'a ñayiu ka ñu'u ña tachi ni ka nduva'a, te vi ka kana ko'o tachi yun, te kanakuei ña jin ñayiu yun. Te suni kua'a ñayiu ni ka ndutuchiin vi ñayiu ka ku'u si'in ni ka nduva'a.
44008008	Te yun guaa ni ka kusii ndeva'a ini ñayiu ñuu yun.
44008009	Suni ñuu Samaria yun ni oo in tee nani Simón, tee ni oskua'a tno'o tasi ndee ama ka, te ni xnda'u de ñayiu yun ja in tee ka'nu kuu de.
44008010	Ndi'i ñayiu ni ka onini gua'a tno'o ka'an de ndee ñayiu na'nu vi ndee ñayiu kuechi ka, te ka ka'in: ―Tee ya'a kuu tee ni ni'i tniuu ka'nu nuu maa ia Dios.
44008011	Te ni ka onini ñayiu tno'o ka'an de, chi kua'a ndeva'a kuia ni oxnda'u ña de jin tniuu tasi ni osa'a de yun.
44008012	Su nuu ni kaxtno'o Felipe tno'o va'a naxa tatnuni ia Dios, vi tno'o maa Jesukristu, te ni ka kandija ñayiu, guaa ni ka jandute teyii vi ñasi'i.
44008013	Te suni ni kandija maa Simón yun, te ni jandute de, te ndi'i kiuu ni ka oo de jin Felipe, vi ni osa'u kuii ini de ni ondia'a de javii java'a vi jaka'nu ja ni osa'a tee yun.
44008014	Te nuu ni ka onini tee ni chitniuu Jesús ka oo Jerusalén ja ñayiu Samaria ni ka kandija tno'o va'a ia Dios, te ni ka tetniuu de Pedro jin Juan ja kua'ankuei de ñuu yun.
44008015	Su nuu ni jinokuei de, te ni ka ndakuatu de nuu ia Dios ja ja'a ñayiu ka kandija ja ka oo ñuu yun, nagua ja na vi ni'i Espíritu ia Dios.
44008016	Chi chia'an ka ja kii Espíritu ia Dios siki ni in ñayiu yun, chi sua'a ni ni ka jandutei jin sivi Jesús.
44008017	Yun te ni ka sonee Pedro jin Juan nda'a de siki ñayiu yun, te ni ka ni'i Espíritu ia Dios.
44008018	Te nuu ni jini Simón ja ni ka ni'i ñayiu Espíritu ia Dios nuu ni ka sonee Pedro vi Juan nda'a de, te ni skanduu Simón xu'un nuu nduu tee yun ja ndaki'in de tniuu ka'nu yun.
44008019	Te jiña'a de: ―Vi taa ni jaka'nu jian na koneva'a san, nagua ja suni ndee ni ñayiu xiin siki sonee san nda'a san, te ni'i Espíritu ia Dios ―jiña'a Simón.
44008020	Yun te jiña'a Pedro: ―Junaa ni jin xu'un ni, chi ni ndakani ini ni ja in nagua kuta'uo nuu ia Dios, te ki'on jin xu'on.
44008021	Su maa ni, chi tu na tniuu ni ja nagua ni'i ni, ni ja koneva'a ni nuu tniuu ka'nu ya'a, chi tu oo ndaa anu ni nuu ia Dios.
44008022	Ndatna'u ini ni nuu jakue'e ya'a, te kakanta'u ni nuu ia Dios axi saa naxa kuaka'nu ini ya ja siun ndakani ini ni jin anu ni.
44008023	Chi ndia'a san ja kukuasun ndeva'a ini ni, te jasi ña jakue'e jasua'a jian jin ni ―jiña'a Pedro.
44008024	Yun te jiña'a Simón: ―Vi kakanta'u ni ja ja'a san nuu Jito'o, nagua ja ma kii tno'o xeen ni ka'an ni jian siki san ―jiña'a de.
44008025	Yun te nuu ni ka ndakani Pedro vi Juan naxa sa'a Jesús vi tno'o va'a ya, te ni ka ndajiokuiin de kuano'okuei de Jerusalén. Su nuu kuano'okuei de, te ni ka kaxtno'o de tno'o va'a Jesús nuu ñayiu ka oo kua'a ñuu kueli ja tnii Samaria.
44008026	Yun te in ia jinokuechi nuu Jito'o ni ka'an jin Felipe, te jiña'a ya: ―Ndakoo te kua'an ichi ja kee Jerusalén ja kua'an ñuu Gaza, ja ya'a kua'an ichi ñu'u te'a.
44008027	Yun te ni ndakoo Felipe te kua'an de, te ichi yun ni ka junkuntna'a de jin in tee Etiopía ja nee de in tniuu ka'nu, chi yinda'a de xu'un Candace, ña'a kuu reina ñuu Etiopía yun, te ni ndajiokuiin tee yun ja ni oo de Jerusalén nuu ni chiñu'u de ia Dios.
44008028	Te nuu ni ndajiokuiin de kuano'o de ñuu de nukoo de nuu carreta de, te ka'u de nuu tutu ii ni tee Isaías, tee ni ndakani tno'o ia Dios ndee jana'a.
44008029	Te jiña'a Espíritu ia Dios nuu Felipe: ―Majintna'a yatni carreta jian.
44008030	Te nuu ni juntna'a ña Felipe, te ni onini de ka'u tee Etiopía yun nuu ni tee Isaías, tee ni ndakani tno'o ia Dios ndee jana'a, te jiña'a de: ―¿A jinkui'nu ini ni naxa ka'an nuu tutu ka'u ni jian?
44008031	Te jiña'a tee Etiopía yun: ―¿Naxa jinkui'nu ini sein, te tu na in kaxtno'o? Yun te ni ka'an de jin Felipe ja na kaa de nuu carreta de, te na jinkoo de xiin maa tee yun.
44008032	Te nuu tutu ii ka'u de yun yoso sua'a: Ni ka jaka ña ñayiu jin de na kuinio in ndikachi ja kuu ti, vi na kuinio in lelu ja tu nda'i ti nuu ka sete ti. Te saa tu ni june de yu'u de ja ka'an de.
44008033	Te ni ka sa'a nda'u ndeva'a ña jin de. Tu na ni sa'a ndaa siki de. Te tu na in kondakakune'e ndikin tata de, chi ni ka ja'ni ña jin de ja ma koo ka de nuu ñuyiu ya'a, sua'a ni tee Isaías nuu ka'u tee yun.
44008034	Yun te ni jikan tno'o ña tee Etiopía yun jin Felipe, te jiña'a de: ―Jikanta'u san ja kaxtno'o ni: ¿Na in ka'an jin tee ni ndakani tno'o ia Dios ndee jana'a ya'a, a siki maa de axi siki inka ñayiu?
44008035	Yun te ni jinkondee Felipe ndee nuu ka'u maa tee Etiopía yun, ni kaxtno'o de tno'o va'a Jesús, ja ja'a maa ya kuu ja ka'an nuu tutu ii yun, jiña'a de.
44008036	Te kua'ankuei de ichi yun, te ni kentakuei de guaa ndee nuu ñu'u ndute, te jiña'a tee Etiopía yun: ―Ya'a ñu'u ndute. ¿Nagua kuu ja ja'ni ña jin san ja kuu kuandute san?
44008037	Te jiña'a Felipe: ―Nuu ja kandija ni ndi'i ni jin anu ni, te kuu kuandute ni. Te ni ka'an tee Etiopía yun: ―Kandija san ja Jesukristu kuu Se'e ia Dios.
44008038	Te ni tatnuni de ja ni ka junkani carreta yun. Te nduu de ni kekuei nuu ndute, te ni skuandute ña Felipe jin tee Etiopía yun.
44008039	Su nuu ni nanakuei de nuu ndute yun, te vi sanaa ni ni ndakuaka ña Espíritu Jito'o jin Felipe, te tu ni jini uun ka ña tee Etiopía yun. Su kusii ndeva'a ini de kuano'o de.
44008040	Su Felipe, chi vi sanaa ni ni ndenta de ñuu Azoto. Te nuu ni ya'a de yun, ni kaxtno'o de tno'o va'a Jesús nuu ñayiu ndi'i ñuu yun guaa ndee ni ndenta de ñuu Cesarea.
44009001	Te Saulo, chi vi tu jinkuiin de ja skoto ioo de ja ka'ni de ñayiu ka kandija tno'o va'a Jito'o Jesús. Te ni jino de nuu tee kuu nija'nu ka nuu sutu,
44009002	te ni jikan de tutu nuu tatnuni sutu kuu nija'nu ka yun ja ki'in jin de taka ve'e ii sinagoga ja ka oo ñuu Damasco. Te yun yoso ja kuu kakuiko de ñayiu ka kandija ichi Jesús, kuu teyii kuu ñasi'i, te junsia'a ña de vekaa maa Jerusalén.
44009003	Su nuu kua'an Saulo ichi yun, te nuu ni kuyatni de ñuu Damasco, te vi sanaa ni ni jionduu ña in ñu'u ja ni ye'e ni'nu ndee andivi jin de.
44009004	Te ni ndondiso de ndee nuu ñu'u, te ni onini de in tno'o ja jiña'a sua'a: ―Saulo, Saulo, ¿nau ja sondikin ndikin ña ron?
44009005	Te jikan tno'o de: ―¿Na in kuu ni, vi Jito'o? Te ni ka'an tno'o yun: ―Maa rin kuu Jesús ja sondikin ndikin ron. Te xtuji ñukuun ron maa ron na kuinio isndiki ja jain yata ti nuu yi'i puya punta karrocha, te xtuji ti maa ti ―kachi tno'o yun.
44009006	Te vi sua'a ni'i de ja yu'u de, te jiña'a de: ―¿Nagua kuini ni ja sa'a san, vi Jito'o san? Yun te jiña'a Jito'o: ―Ndakoo te kua'an ñuu jian, te yun vi kaxtno'o nagua kuu ja sa'a ron ―jiña'a ya.
44009007	Su tee kua'ankuei jin Saulo yun, chi vi ni ka sa'u kuii kuiti ini de ka nini de tno'o ka'an yun, su tu ni ka jini de na in kuu ja ka'an.
44009008	Yun te ni ndakoo Saulo nuu ñu'u yun, te ni ndakune de nuu de, su tu ni kuu kondia'a sa'un de. Yun guaa ni ka tnii tee kua'ankuei jin de nda'a de, te ni ka junsia'a ña jin de ñuu Damasco.
44009009	Te yun ni oo de uni kiuu. Te tu ni kuu kondia'a de, ni tu ni jaa de xtaa, ni tu ni ji'i de ndute.
44009010	Te ñuu Damasco yun ni oo in tee kandija tno'o va'a Jesús nani Ananías. Te ni skuni ña Jito'o, te jiña'a ya: ―Ananías. Te ni ka'an de: ―Ya'a oo san, vi Jito'o.
44009011	Te jiña'a Jito'o: ―Ndakoo te kua'an kayi nani Ichi Ndaa, ve'e Judas, te yun ndanduku ron in tee nani Saulo, tee ñuu Tarso, chi yun oo de ndakuatu de.
44009012	Te ja ni skuni rin de ja ni kiuu in tee nani Ananías, te ni sonee de nda'a de siki de, nagua ja kuu ndanune nduchi nuu de ―jiña'a ya.
44009013	Su yun te jiña'a Ananías: ―Jito'o san, kuakua'a ñayiu ka ndakani siki tee yun, ja kua'a ndeva'a jakue'e sa'a de jin ñayiu ka kandija tno'o maa ni ja ka oo Jerusalén.
44009014	Te ni kenta de vitna, chi ni ka chitniuu ña tee ka kuu nija'nu ka nuu sutu ja vi kakuiko de ndi'i ñayiu ka chiñu'u ña jin ni.
44009015	Te jiña'a Jito'o: ―Kua'an, chi tee ni kaji maa rin kuu tee yun ja koka'an de tno'o rin nuu ñayiu sava ka tatatno'o vi nuu tee ka kuu rey vi nuu ñayiu Israel.
44009016	Chi xne'e maa rin nuu de ja kuni de kuakua'a tnundo'o ja ja'a rin ―jiña'a ya.
44009017	Te yun guaa kua'an Ananías ja ni kiuu de ve'e nuu oo Saulo. Te ni sonee de nda'a de siki tee yun, te jiña'a de: ―Ñani Saulo, Jito'o Jesús ja ni skuni ña ya nuu ichi vaji ni, ni tetniuu ña jin san ja kakanta'u san, te nduu ndijin nduchi nuu ni, te koo ni jin Espíritu ia Dios.
44009018	Te vi nuu saa ni junkuei nuu Saulo na kuinio in ñii yaxin luluu, te ni nduu ndijin nduchi nuu de. Yun te ni ndakoo de ja ni ja'an de ni jandute de.
44009019	Te ni jaa de xtaa, te ni ndani'i ndee de. Te ni oo de ndee saa kiuu jin ñayiu ka kandija tno'o Jesús ja ka oi ñuu Damasco yun.
44009020	Yun te ni jinkondee Saulo kaxtno'o de nuu ñayiu taka ve'e ii sinagoga, te jiña'a de ja Jesús kuu Se'e ia Dios.
44009021	Te ndi'i ñayiu ka nini yun ni ka sa'u kuii kuiti ini ja siun ka'an de, te ka ndatno'o tna'i: ―¿A masu tee ya'a kuu tee sondikin ndikin ñayiu ka kandija tno'o va'a Jesús ñuu Jerusalén? Te ¿a masu tniuu yun ni kee de ya'a ja kakuiko de ñayiu ka kandija Jesús, te ku'ni ña de, te nusia'a ña de nuu tee ka kuu nija'nu nuu sutu? ―ka kachi.
44009022	Su Saulo, chi vi'i ka nduku ndee de kaxtno'o de ja Jesús kuu Kristu, ia ni tetniuu maa Dios. Te ni skunu nuu ini ña de jin ñayiu judio ja ka oo ñuu Damasco yun ja siun kaxtno'o de.
44009023	Te nuu ni ya'a kua'a kiuu, te ni ka ska'an tna'a ñayiu judio ja vi ka'ni de Saulo.
44009024	Su ni ni'i tno'o Saulo ja vi nduu vi ñuu ka jito ñayiu yun ye'e nuu kekuei ñayiu ñuu yun ja vi ka'ni ña jin de.
44009025	Yun te ni ka kakuiko ñayiu ka kandija tno'o Jesús in chika ka'nu, te ni ka tnaa de Saulo, te ni ka kune'e ña de nuu yo'o siki muro ñuu yun nuu jakuaa, saa te ni kaku Saulo.
44009026	Te nuu ni ndajino de Jerusalén, te ni nduku de ja vi nitna'a de jin tee ka kandija tno'o va'a Jesús. Su ndi'i ñayiu ka yu'u ña, chi tu ka kandijai ja suni Saulo ni kandija de.
44009027	Yun te saa ni jaka ña Bernabé, te ni junsia'a ña de nuu ka oo tee ni chitniuu ña Jesús, te ni ndakani de naxa ni skuni ña Jito'o jin Saulo ichi kua'an de ñuu Damasco nuu ni ka'an ya jin de, vi naxa ni kundee ni kuka'nu ini de ja ni ka'an de tno'o va'a Jesús nuu ñayiu ñuu Damasco yun.
44009028	Te ni kendoo Saulo jin tee ni chitniuu ña Jesús, te in ni ni ka ondeka tna'a de ni ka okaxtno'o de nuu ñayiu ñuu Jerusalén.
44009029	Ni ka oka'an ndee ini ndeva'a de tno'o maa Jito'o Jesús, vi ni ka otee tna'a de ja ja'a ya jin ñayiu judio ka ka'an sa'an griego, su tee yun, chi ni ka nduku ndee de ja vi ka'ni de Saulo.
44009030	Su nuu ni ka jini ñayiu ka kandija ja siun kaa, te ni ka junsia'a ña de jin Saulo guaa ndee ñuu Cesarea. Te yun ni ka ndatetniuu ña de ja kuano'o de ñuu Tarso.
44009031	Yun te ni nukoo tno'o mani nuu ndi'i ñayiu ka skua'a ja ka oo nii Judea vi Galilea vi Samaria. Te ni ka nukundee ini kai, vi ni ka oyu'u ni'nui Jito'o, te ni chindee ni chituu ña Espíritu ia Dios ja ka oo yutnui, te ni ka kaya kua'a kai.
44009032	Yun te ni jiondita Pedro ni jinkoto de ndi'i ñayiu ka kandija, te suni ni ja'an de ni jinkoto de ñayiu ka kandija ja ka oo ñuu Lida.
44009033	Te yun ni jini de in tee ni onani Eneas ja kaa de nuu jito ja ni kuu una kuia ku'u de kue'e ndutuchiin.
44009034	Te jiña'a Pedro: ―Eneas, Jesukristu ndasa'a ña jin ni. Ndakoo ni te ndasava'a ni jito ni. Te vi nuu saa ni ndakoo de.
44009035	Te ndi'i ñayiu ka oo ñuu Lida vi ñuu Sarón ni ka jini ja ni nduva'a Eneas, te ni ka kiundui ni ka kandijai Jito'o Jesús.
44009036	Te ñuu Jope oo in ña'a kandija nani Tabita, ja kei ka'an Dorcas jin sa'an griego. Te ña'a yun, chi sa'a ña kua'a tniuu gua'a vi chituu ña ñayiu ka kunda'u.
44009037	Te tiempu yun ni kee kue'e ña, te ni ji'i ña. Yun te ni ka skuchi yiki kuñu ña, te ni ka ndakin va'a ña ini ve'e oo ndee sukun.
44009038	Te Jope, chi yatni oo jin ñuu Lida nuu oo Pedro, te ni ka ni'i tno'o tee ka kandija ja yun oo de, te ni ka tetniuu de uu tee ja kua'ankuei de mavijunkuaka de Pedro, te ka jiña'a de: ―Tanunda'a ni, ne'e ñama ni, ma kokuu kuee ni na ki'on ñuu Jope ―ka jiña'a de.
44009039	Yun te ni ndakoo Pedro, ni ka jaka tna'a de kua'ankuei de. Te nuu ni jino de, te ni ka jaka ña jin de, ni kiuu de ini ve'e nuu katuu ndiyi yun. Te ndi'i ña'a ni ka ndonda'u ni ka jionduu ña ndiyi yun ka nda'i ña, te ni ka xne'e ña taka sa'un ni okiku Dorcas nuu ni oteku ña.
44009040	Yun te ni ka'an Pedro jin ndi'i ñayiu ja ni kekuei ye'e, te junkuiin jiti de, te ni ndakuatu de nuu ia Dios. Yun te ni ndakoto de nuu katuu ndiyi yun, te jiña'a de: ―Tabita, ndakoo ni. Te ni ndakondia'a ña, te nuu ni jini ña jin Pedro, te ni nukoo ña.
44009041	Te ni tnii de nda'a ña, te ni ndone'e ña de. Yun te ni ndakana de ndi'i ña'a ni ka ndonda'u vi sava ka ñayiu ka kandija, te ni xne'e ña de ja ni ndateku ña.
44009042	Te ni jitenuu tno'o ya'a ja ni ka jini ndi'i ñayiu ñuu Jope. Te kua'a ñayiu ni ka kandija Jito'o Jesús.
44009043	Te ni kendoo Pedro kua'a kiuu ñuu Jope yun, ve'e in tee xte'i ñii nani Simón.
44010001	Ni oo in tee ni onani Cornelio ñuu ka'nu Cesarea ja kuu de capitán, tatnuni de nuu in ciento soldado ka xnani “Italiano”.
44010002	Te in tee gua'a kuu de, chi yu'u ni'nu de ia Dios, te ndi'i de jin ñayiu ve'e de ka chiñu'u de ya, vi kua'a ja ni oskuta'u de ñayiu judio ja ka kuu nda'u, vi ndi kiuu ndakuatu de nuu ia Dios.
44010003	Te in kiuu ndee nuu ka uni jañini ni skuni ndaa ña in ia jinokuechi nuu Dios ja ni jino ya nuu oo de, te jiña'a ya: ―Cornelio.
44010004	Te vi ja nunuu ni ondia'a ña de, te vi yuyu'u anu de, te ni jikan tno'o ña de: ―¿Nagua kuini ni, vi Jito'o san? Te ni ka'an ia jinokuechi nuu Dios: ―Ja jini ia Dios ja ndakuatu ron, te ni janta'u ya nagua sa'a ron ja skuta'u ron ñayiu ka kunda'u.
44010005	Te tetniuu tee na ki'inkuei vitna ñuu Jope na vi junkuaka de Simón, tee suni nani de Pedro.
44010006	Oo de ve'e inka Simón, in tee xte'i ñii ja oo ve'e de yatni yu'u ndute mar. Te tee yun kuu ja ka'an nagua kuu ja sa'a ron ―jiña'a ya.
44010007	Yun te yata kuano'o ia jinokuechi nuu Dios ja ni ka'an ya jin Cornelio, te ni kana de uu tee ka jinokuechi nuu de vi in soldado ja jito ña jin de ja suni chiñu'u de ia Dios.
44010008	Te ni ndakani de ndi'i nagua ni jini de, te ni tetniuu ña de kua'ankuei tee yun ñuu Jope.
44010009	Te kiuu tnee sua'a ka ñu'u ichi tee yun kua'ankuei de, te vi ja ni ka kuyatni de ñuu yun, te ni kaa Pedro ndee siki ve'e ni ndakuatu de nuu ia Dios ndee nuu ka uxi uu nduu.
44010010	Te ni ka'an de ja kaxe'in de, chi kokin ndeva'a de, su vi nini ka sava'a ja kaa de, te ni ndakuatu de, te ni skuni ña ia Dios jin de.
44010011	Ni jini de ja nune andivi, te yun makuun na kuinio in sa'un kuijin ka'nu nu'ni ndii kuun nuu makuun ichi nuu ñu'u.
44010012	Te nuu sa'un yun ka ñu'u ndinuu nuu kiti ja ka oo kuun nda'a vi kiti ñuu chii nuu ñu'u vi kiti ndagua.
44010013	Te ni onini de in tno'o ni ka'an: ―Pedro, ndakoo, ka'ni ti te kaa ron ti.
44010014	Yun te jiña'a Pedro: ―Ña'a, vi Jito'o san, chi ni in kiuu tu na ama jaa san jatne'e, nagua kaxtno'o nuu tutu ii ja tu oo vii, te ma kuu kaa san.
44010015	Te ni ka'an tuku tno'o yun ja kuu uu, te jiña'a: ―Nagua ni ndasavii ia Dios ma xnani ron jatne'e.
44010016	Te saa ni kuu uni jichi, te mandaa sa'un ka'nu yun kuano'o andivi.
44010017	Te vi nini ndakani ini Pedro naxa kei ja siun ni skuni ña jin de, te ni jinokuei tee ni tetniuu Cornelio ye'e yun, chi ja ni ka jikan tno'o de ja yun oo ve'e Simón.
44010018	Te ni ka kana de ka jikan tno'o de: ―¿A ya'a oo tee nani Simón ja suni nani de Pedro? ―ka jiña'a de.
44010019	Te vi nini ndakani ini Pedro ja ja'a ja ni skuni ña ia Dios, te ni ka'an Espíritu ya: ―Kondia'a, chi ya'a ni kekuei uni tee ka ndanduku ña jin ron.
44010020	Ndakoo, mandee, te ma ndakani ini ron ja ki'in ron jin de, chi maa rin ni tetniuu de ja vajikuei de ―jiña'a ya.
44010021	Yun te ni ndakoo Pedro, te mandee de kua'an de, te ni jino de nuu ka oo tee ni tetniuu Cornelio, te jiña'a de: ―Ya'a oo san. Maa san kuu tee ka ndanduku ni. ¿A na in tniuu kuu ja vajikuei ni? ―jiña'a de.
44010022	Yun te ka jiña'a tee yun: ―Vajikuei san, chi ni tetniuu ña capitán Cornelio, in tee va'a, tee yu'u ni'nu ia Dios vi in tee ka ka'an va'a vi ka ka'an too ña tna'a ni judio kuu de. Te ni ka'an in ia jinokuechi nuu Dios jin de, te jiña'a ya ja kana ña de jin ni ja ki'in ni ve'e de ja konini de tno'o ka'an ni.
44010023	Yun te ni ka'an ña Pedro, te ni kiukuei tee mavijinkuaka ña yun ve'e nuu oo de. Te ni jiña'a de nuu ni ka ndoo tee yun. Te inka kiuu tnee sua'a, te kua'ankuei de jin Pedro vi suni ka ndikin ña ndee saa tee ka skua'a ja ka oo ñuu Jope jin de.
44010024	Te inka kiuu tnee saa ni kentakuei de ñuu Cesarea. Te Cornelio, chi vi ja ndetu tua'a ña de, ni ndaxtutu de ndi'i tna'a de vi ñayiu ka jini tna'a gua'a ka jin de, ka oo ve'e de ja ka ndetui Pedro.
44010025	Te nuu ni jino Pedro ve'e yun, te ni kee Cornelio, te ni junkuiin jiti de nuu ja'a Pedro ja chiñu'u ña de.
44010026	Su ni ndone'e ña Pedro, te jiña'a de: ―Ndakoo ni. Suni sein, chi ñayiu kuu san na kuinio maa ni.
44010027	Te vi nini ka ndatno'o de, te ni kiuu de ve'e yun, te ni jini de ja ka otutu kua'a ñayiu.
44010028	Te ni ka'an de: ―Ka jini ni ja sein, ñayiu judio, chi in jakue'e kuu ja vi nitna'a san jin ñayiu inka tatatno'o axi kiukuei san ve'e ñayiu yun. Su ni kaxtno'o ia Dios nuu san ja ma kuu xnani san ñayiu inka tatatno'o ja ñayiu kue'e axi ñayiu tne'e ka kui.
44010029	Te yun guaa vini ka ka'an tee ya'a ja kii san, te vaji ni san, ni in tno'o tu ni ka'an san. Te yun guaa jikan tno'o ña san, ¿nau ja ni ka kana ña ni jin san? ―jiña'a de.
44010030	Yun te jiña'a Cornelio: ―Ja oo kuun kiuu ndee ore vitna ni ondite san. Te nuu ka uni jañini oo san ndakuatu san nuu ia Dios ve'e san ya'a, te ni jini san ni junkuiin in tee ni'nu sa'un yeye'e nuu san.
44010031	Te kachi ya: “Cornelio, ni jini ia Dios ja ndakuatu ron, te ni ndaka'an ya ja sa'a ron ja skuta'u ron ñayiu ka kunda'u.
44010032	Te yun guaa tetniuu tee na ki'inkuei ñuu Jope na vi jinkuaka de Simón ja suni nani de Pedro, oo de ve'e inka Simón, tee xte'i ñii, yatni yu'u ndute mar. Te nuu na kee de, te maa de guaa ka'an nuu ron” kachi ya.
44010033	Te yun guaa vini ni tetniuu san tee ni ka jakuaka ña jin ni, te ni sa'a ni in jandiuxi ja vaji ni. Te vitna ya'a ka otutu ndi'i san nuu ia Dios ja vi konini san ndi'i nagua ni tatnuni ya ja ka'an ni ―jiña'a de.
44010034	Yun te ni jinkondee Pedro ni ka'an de, te jiña'a de: ―Vi jandaa jinkui'nu ini san ja ia Dios, chi tu sa'a siin siin ya ñayiu.
44010035	Chi ñayiu ndi'i ni tatatno'o junkuaan ini ya nuu ja ka yu'u ni'nui ya vi ka sa'a ndai.
44010036	Ni tetniuu ia Dios tno'o ya nuu ñayiu Israel nuu ni kaxtno'o ya tno'o va'a Jesús nuu ñayiu yun ja na vi koo mani jin ma'ñu sagua ya, te maa ya kuu Jito'o ndi'o.
44010037	Te ja ka jini gua'a maa ni nagua ni kuu nuu ni kii Juan ni kaxtno'o de ja nini kuu ja vi kuandute ñayiu. Te yatai yun ni jinkondee Jesús ñuu Galilea vi nii ñuu Judea ni kaxtno'o ya.
44010038	Te ka jini ni naxa ni jiña'a ia Dios Espíritu ya vi tniuu ka'nu nuu Jesús, ia ni ja'nu ñuu Nazaret, te ni sa'a ya kua'a java'a, chi Dios ni oo jin ya. Te ni ndasa'a ya ñayiu ni ka oku'u kue'e ñu'u ña tachi.
44010039	Te sein ka kuu tee ni ka jini ndi'i ja ni sa'a Jesús nuu ñuu Judea vi Jerusalén. Te suu ya ni ka ja'ni ñayiu nuu ni ka jatakaa ñai in yika yutnu cruz.
44010040	Te suu ia ya'a ni ndone'e Dios nuu uni kiuu, te ni sa'a ya ja ni ndatuu ia ya'a nuu ndi'i san,
44010041	masu nuu ndi'i ñayiu ñuu, chi nani nuu sein ja ni ndakaji ña ia Dios ama ka ja ka kuu san testiu. Te sein ka kuu ja ni ka jaa vi ni ka ji'i jin ya nuu ni ndateku ya ne'u ndiyi.
44010042	Te ni tatnuni ya ja vi kaxtno'o san nuu ñayiu, te vi ndakani san ja suu ya kuu ia ni jani Dios ja ka'nde ya kuechi ñayiu teku vi ñayiu ni ji'i.
44010043	Te suu siki ia ya'a ni ka ka'an ndi'i tee ni ka ndakani tno'o ia Dios ndee jana'a nuu ni ka kachi de ja ndi'i ñayiu ka kandija ya vi ni'i ja kuaka'nu ini ia Dios yika kuechi jin ma'ñu sagua sivi ia ya'a ―jiña'a Pedro.
44010044	Te vi nini ka'an Pedro tno'o ya'a, te ni kee Espíritu ia Dios ini anu ndi'i ñayiu ka nini tno'o kaxtno'o de yun.
44010045	Te vi ni ka sa'u kuii kuiti ini tee ka kuu judio ka kandija tno'o Jesús ja ka ndeka tna'a jin Pedro, ja suni vi ndee nuu ñayiu inka tatatno'o ni jino Espíritu ia Dios ja ni ka kuta'ui.
44010046	Chi ka nini de ja vi sanaa ni ka ka'an ñayiu yun siin siin nuu sa'an vi ka chiñu'u ndeva'i ia Dios.
44010047	Yun te ni ka'an Pedro: ―Tu na in kuu kindee ja vi kuandute ñayiu ya'a jin ndute, chi ni ka kuta'ui Espíritu ia Dios, nagua ni ka kuta'u mao.
44010048	Te ni tatnuni de ja vi skuandute ña jin sivi Jito'o Jesús. Yun te ni ka jikan ta'u ñayiu yun ja kendoo de ndee saa ka kiuu.
44011001	Yun te ni ka ni'i tno'o sava ka tee ni chitniuu ña Jesús vi tee ka kandija ja ka oo Judea, ja suni ñayiu inka tatatno'o ni ka kandija tno'o va'a ia Dios.
44011002	Te nuu mandaa Pedro Jerusalén, te ni ka tee tna'a sava tee judio ka kandija ja ka yitnuni nuu yiki kuñu de jin Pedro.
44011003	Te ka jiña'a de: ―¿Nau ja ni kiuu ni ve'e tee inka tatatno'o ja tu yitnuni nuu yiki kuñu de, te ni ka jaa ni xtaa jin de?
44011004	Yun te ni jinkondee Pedro ni ndakani de yukun yukun ndi'i naxa ni kuu, te jiña'a de:
44011005	―Nuu ni oo san ñuu Jope, ndakuatu san, te ni skuni ña ia Dios jin san. Ni jini san na kuinio in sa'un kuijin ka'nu, te nu'ni ndi kuun nuu makuun ichi andivi, te ni kunjino nuu oo san.
44011006	Te nuu ni ndia'a gua'a san, te ni jini san ka ñu'u kiti kuun nda'a vi kiti xeen vi kiti ñuu chii nuu ñu'u vi kiti ndagua.
44011007	Te ni onini san in tno'o ka'an: “Pedro, ndakoo, ka'ni ti, te kaa ron ti”.
44011008	Te jiña'a san: “Ña'a, vi Jito'o san, chi ni in kiuu tu na ama jaa san jatne'e nagua kaxtno'o nuu tutu ii ja tu oo vii, te ma kuu kaa san”.
44011009	Yun te ndee andivi ni ka'an tno'o yun ja kuu uu, te kachi: “Nagua ni ndasavii ia Dios, ma xnani ron jatne'e”, ka'an.
44011010	Te saa ni kuu uni jichi, te mandaa ndi'i kuano'o ndee andivi.
44011011	Te vi nuu saa ni kentakuei uni tee ve'e nuu ni oo san ja ni kekuei de ndee ñuu Cesarea ja mavijakuaka ña de jin san.
44011012	Te ni ka'an Espíritu ia Dios jin san ja ki'inkuei san jin de, te ma ndakani ini san. Te suni ni ja'ankuei san jin iñu ñani ka kandija jion ya'a, te ni kiukuei san ve'e in tee nani Cornelio.
44011013	Te ni ndakani de ndi'i naxa ni jini de in ia jinokuechi nuu Dios nuu oo de ve'e de. Ni junkuiin ya nuu de, te jiña'a ya: “Tetniuu tee na ki'inkuei ñuu Jope na vi junkuaka de Simón, tee suni nani Pedro.
44011014	Te suu de ka'an naxa sa'a ron ja vi kaku ni'nu ron jin ndi'i ñayiu ve'e ron” jiña'a ya sua'a.
44011015	Te nuu ni jinkondee san ni ka'an san, te ni kuun Espíritu ia Dios siki ndi'i ñayiu yun, suni nagua ni ka ndo'o mao ndee jaxtnañu'u ja ni ka kuta'uo.
44011016	Yun te ni ndaka'an san ja ni oka'an Jito'o Jesús nuu ni ka'an ya sua'a: “Juan, chi jandaa ja jin ndute skuandute de ñayiu, su maa ron, chi jin Espíritu ia Dios vi kuandute ron”.
44011017	Su nuu ja ia Dios ni jiña'a ya Espíritu ya nuu ñayiu yun, inuu ni jin nagua ni taa ya nuu yoon ja ni ka kandija xtnañu'o nuu Jito'o Jesukristu, te ¿na in kuu sein ja kasi ni'nu san nuu ia Dios? ―jiña'a Pedro.
44011018	Yun te nuu ni ka onini tee ka kandija maa Jerusalén tno'o yun, te ndi'i de ni ka jasi yu'u, te ni ka ka'an yiñu'u ndeva'a de nuu ia Dios, te ka jiña'a de: ―Nuu saa te suni ñayiu inka tatatno'o ni jandetu ia Dios ja vi ndatna'u ini, te vi ndajiokuiin nuu maa ya ja vi kotekui nikuii nikani ―ka kachi de.
44011019	Te kiuu nuu ni ka jino yu'u ñayiu na ni kii tnundo'o nuu ni ji'i Esteban, te savai ni kentakuei guaa ndee ñuu Fenicia vi ñuu Chipre vi ñuu Antioquía. Te tu ni ka ka'in tno'o va'a Jesús nuu nani kuu ñayiu, chi nani nuu ñayiu judio ni ka ka'in.
44011020	Te ni kekuei sava tee ne'u ñayiu Chipre vi Cirene ja ka kandija kua'ankuei. Te nuu ni kiukuei de Antioquía, te suni ni ka ka'an de tno'o va'a Jito'o Jesús nuu ñayiu sava ka tatatno'o.
44011021	Te ni chituu ña maa Jito'o jin de ja ni ka ka'an de, te kua'a ñayiu ni ka kandija, te ni ka kiundui nuu ichi Jito'o Jesús.
44011022	Yun te ni ka ni'i tno'o ñayiu ka skua'a ka oo Jerusalén ja siun kuu, te ni ka tetniuu de Bernabé ja kua'an de ndee ñuu Antioquía.
44011023	Te nuu ni jino Bernabé, te jini de ja chindee chituu ña ia Dios jin ñayiu yun, te ni kusii ndeva'a ini de, vi ni xteku ña de jin ndi'i ñayiu ja na vi koo ini vi koo anui, te na vi kondikin gua'i Jito'o Jesús.
44011024	Chi tee gua'a vi tee kandija kuu Bernabé, chi oo de jin Espíritu ia Dios. Te yun guaa kua'a ndeva'a ñayiu ni ka kaya ka kandija Jito'o Jesús jin tno'o ni kaxtno'o de.
44011025	Te nuu kuee ka, te kua'an Bernabé ñuu Tarso, ndanduku de Saulo. Te nuu ni ndani'i ña de, te ni ndakuaka ña de ja kua'ankuei de ñuu Antioquía yun.
44011026	Te yun ni ka ondututu de jin ñayiu ka skua'a yun in kuia mimi'i. Te ni ka okaxtno'o de nuu kua'a ñayiu. Te Antioquía yun kuu nuu ni keja'a xtnañu'u ja ni ka xnani ñayiu ka kandija Jesús “Kristianu”.
44011027	Te kiuu yun ni jinokuei sava tee ñuu Jerusalén ja ka ndakani tno'o ia Dios ja mavijinkoto de ñayiu ka kandija ñuu Antioquía.
44011028	Yun te ni ndakoo in tee ka ndeka tna'a jin de nani Agabo, te ni ka'an de nagua kaxtno'o maa Espíritu ia Dios nuu de ja koo ndeva'a tnama nii ñuyiu, te jandaa ja ni oo tnama yun na kuia ni otatnuni rey Claudio.
44011029	Yun te ni ka ndatno'o tna'a tee ka kandija Jesús ka oo ñuu Antioquía ja vi chituu de ñayiu ka skua'a ja ka oo ñuu ja tnii Judea na kuu na kuu naxa vi ni'i maa de ja vi kuña'a de.
44011030	Saa ni ka sa'a de. Te ni kututu ja ni ka tetniuu de nda'a Bernabé vi nda'a Saulo ja vi ndakuña'a de nuu tee ka kuu nija'nu ka oo ñuu ja tnii Judea.
44012001	Te kuia yun ni jinkondee rey Herodes ni tatnuni de ja ni ka kakuiko de sava ñayiu ka skua'a ja sa'a ndeva'a ña de.
44012002	Te ni tatnuni de ja ni ka ja'ni Jacobo, ñani Juan, jin in yuchi kani.
44012003	Su nuu ni jini de ja ni ka junkuaan ini ñayiu judio, te suni ni tatnuni de ja ni ka kakuiko tuku de Pedro. Te saa ni kuu kiuu viko pascua ja ka jaa ñayiu judio xtaa vixin ja tu na levadura yi'i.
44012004	Te nuu ni kakuiko Herodes Pedro, te ni jasi ña de vekaa. Te ni jani de kuun yukun soldado ja kuun kuun de in in yukun ja na vi kondee ña de, chi ni ndakani ini de ja kene'e ña de nuu ñayiu ñuu ndee nuu na ya'a viko pascua yun.
44012005	Te yun guaa ka ndee gua'a ña soldado jin Pedro ini vekaa yun, su ñayiu ka skua'a, chi vi ni ini kuiti ka ndakuatui nuu ia Dios ja ja'a de.
44012006	Te nuu jakuaa saa ni ndakani ini Herodes ja kiuu tnee kene'e ña de jin Pedro nuu ñayiu ñuu. Te jakuaa yun ni kixin Pedro ne'u uu soldado nu'ni de jin uu cadena, te sava ka soldado yun ka jito gua'a de ye'e vekaa yun.
44012007	Te vi sanaa ni ni jino in ia jinokuechi nuu Jito'o, te ni ye'e ni'nu in ñu'u ini vekaa yun, te ni skanda ya xiin Pedro ja ni xndoto ña ya, te jiña'a ya: ―Ndakoo ñama. Te vi ore saa ni junkuei cadena ndikin nda'a de.
44012008	Te jiña'a ka ia jinokuechi yun: ―Ndaku'ni chii ron, te ndachi'i ndijan ron. Te ni ndaku'ni Pedro chii de vi ni ndachi'i de ndijan de. Te jiña'a tuku ya: ―Kakondii soo su'nu ron, te kondikin ña, ki'on ―jiña'a ya.
44012009	Te ni ndee de ndikin de ia yun, su tu ni jinkui'nu ini de a jandaa kuu ja sa'a ia jinokuechi yun, chi ndakani ini de ja sua'a ni ni skuni ña jin de.
44012010	Su ni ka ya'a de ye'e xtnañu'u nuu ka oo tee ka jito yun vi ye'e kuu uu nuu ka oo sava ka tee ka jito yun, te nuu ni kentakuei de ye'e kuu kaa ja kua'an ichi kayi, te ni ndanune ni maa, te ni kekuei de ja ni ka ya'a de in kayi. Yun te ni xndoo ña ia jinokuechi yun jin de.
44012011	Yun te ni ndikui'nu ndaa ini Pedro, te ni ndakani ini de: ―Vitna te jinkui'nu ndaa inio ja Jito'o ni tetniuu in ia jinokuechi nuu ya ja ni skaku ni'nu ña ya nuu nda'a Herodes vi ni kakuo nuu ndi'i jakue'e ka ka'an ñayiu ñuo judio ja vi sa'a ñai.
44012012	Te nuu ni kutnuni ini Pedro ja ni kee de vekaa yun, te kua'an de ja ni jino de ve'e María, si'i Juan, ja suni nani de Marcos, nuu ka otutu kua'a ñayiu ka ndakuatu.
44012013	Te nuu ni kana Pedro ye'e yun, te ni kee in suchi si'i lule nani Rode ja kondia'i na in kana.
44012014	Te nuu ni ndakuni ja Pedro kuu ja kana, te vi ja kusii ndeva'a ini. Te tu ni junei ye'e yun, chi sua'a ni jinoi ni junkaxtno'i, te jiña'i: ―Pedro kuu tee kana ye'e ya'a.
44012015	Te ka jiña'a ñayiu yun: ―Vaa nduu kue'e ron. Su suchiun, chi vi ni ini ka'in ja ni ndakuni gua'i ja suu de kuu. Yun te ni ka ka'an ñayiu: ―Masu maa de kuu, chi vaa ia jito ña jin de kuu ―ka jiña'i.
44012016	Su Pedro, chi vi kana ni de ye'e yun, te nuu ni ka june ñayiu ye'e yun, te ni ka jini ñai, te vi ni ka sa'u kuii kuiti ini.
44012017	Su ni sa'a seña de nda'a de ja vi kasi yu'u ñayiu yun, te ni ndakani de naxa ni kene'e ña Jito'o vekaa jin de, vi jiña'a de: ―Vi kaxtno'o ni tno'o ya'a nuu Jacobo vi nuu sava ka ñayiu ka kandija ―jiña'a de. Te ni kee de kua'an de inka ñuu.
44012018	Yun te nuu ni tuu sua'a, te ni ka kuvaa ndi'i soldado ka sa'a ni'i ka sa'a ioo de, nau ja tu ni ka jini de ndenu kua'an Pedro.
44012019	Yun te ni tatnuni Herodes ja ni ka ndanduku Pedro, su tu ni ka ndani'i ña de. Su nuu ni ndi'i ni xndichi de tee ka ojito vekaa yun, te ni tatnuni de ja ni ka ja'ni ña jin ndi'i de. Te nuu ni ya'a ja siun ni kuu, te ni kee Herodes ñuu ja tnii Judea kua'an de, te ni jino de ñuu Cesarea, te yun ni oo de.
44012020	Te rey Herodes, chi kiti ini de nuu ñayiu ñuu Tiro vi ñayiu ñuu Sidón, su ja ni ka ndatno'o tna'i naxa vi kuña'i nuu rey yun. Te ni ka ka'an nda'ui jin Blasto, in tee kuu ka'nu ka ja netniuu nuu rey, ja na chituu ña de vi ka'an de jin rey ja na koo jamani, chi ñayiu ñuu Tiro vi ñuu Sidón ka ke'in ja vi kai nuu ñayiu ndi'i ñuu nuu tatnuni rey yun.
44012021	Te ni jani rey yun in kiuu ni ndakana de ndi'i ñayiu, te ni ndekui'nu de sa'un vii ndeva'a ni'nu de ja kuu de rey, te ni jinkoo de nuu mesa nuu tatnuni de, te ni ka'an de in tno'o vii nuu ñayiu yun.
44012022	Yun te ni ka jinkondee ñayiu ñuu yun ka kana jai: ―Masu in tee ñuyiu kuu tee ka'an ya'a, chi in chu'chi kuu ya ―ka jiña'i.
44012023	Te vi ore saa ni kee kue'e de, chi ni sa'a ia jinokuechi nuu Jito'o Dios ja ni ka jaa ña tindaku jin de, te ni ji'i de, chi tu ni chiñu'u de ia Dios.
44012024	Su tno'o va'a Jito'o Jesús, chi ni jika ni jitenuu nii nuu ñayiu taka ñuu.
44012025	Te Bernabé vi Saulo, chi nuu ni ka xndi'i de tniuu ni ka sa'a de Jerusalén, te ni ka ndajiokuiin de kuano'okuei de Antioquía, te ni ka jaka de Juan, ja suni nani de Marcos.
44013001	Te ñuu Antioquía yun ni ka oo tee ka ndakani tno'o ia Dios vi tee ka kaxtno'o nuu ñayiu ka skua'a. Te suu de ka kuu Saulo, Bernabé, Simón ja suni nani de Niger, vi Lucio tee ñuu Cirene, vi suni Manaén tee ni ka ja'nu in ni ve'e jin rey Herodes.
44013002	Te ka oo tee yun ka chiñu'u de Jito'o vi ka ondite de, te ni ka'an Espíritu ia Dios, te jiña'a ya: ―Vi sa'a siin Bernabé vi Saulo na vi sa'a de tniuu ni kana rin de.
44013003	Yun te nuu ni ndi'i ni ka ondite de vi ni ka ndakuatu de ja ja'a nduu tee yun, te ni ka sonee de nda'a de siki tee yun, te ni ka ndakuanta'u nuu tna'a de, te kua'ankuei nduu tee yun.
44013004	Yun te ni tetniuu ña Espíritu ia Dios, te kua'ankuei de ñuu Seleucia. Te yun ni ka tnii de in barco ja kua'ankuei de ñuu ja tnii Chipre.
44013005	Te nuu ni jinokuei de ñuu Salamina ja tnii Chipre yun, te ni ka kaxtno'o de tno'o va'a ia Dios nuu ñayiu judio ja ka skua'a nuu ve'e ii sinagoga. Te ka ndeka tna'a de jin Juan ja chituu ña de.
44013006	Te ni ka ya'a de nii ñuu kueli ka oo ma'ñu ndute mar, te ni kentakuei de ndee ñuu Pafos nuu kuu ñuu sandi'i ni ka ja tnii Chipre. Te yun ni ka jukun tna'a de jin in tee nani Barjesús, in tee tasi judio ja xnda'u ñayiu nuu ka'an de ja ndakani de tno'o ia Dios.
44013007	Te tee tasi ya'a ni oo jin Sergio Paulo, in tee ndichi ja tatnuni nuu ñuu yun. Te ni kana de Bernabé vi Saulo, chi ka'an de konini de tno'o va'a ia Dios.
44013008	Su tee tasi yun ka xnani Elimas jin sa'an griego, chi nduku de kasi ni'nu de ichi ja ma kandija tee tatnuni ñuu yun tno'o va'a ia Dios.
44013009	Yun te Saulo, ja suni nani de Pablo, oo de jin Espíritu ia Dios, te ni ndia'a guagua'a de nuu tee tasi yun.
44013010	Te jiña'a de: ―Se'e tee tno'o ja oo ni jin ndi'i jakue'e, se'e tachi ja jasi ni'nu ni ichi ndaa, ¿a vi ma junkuiin ni ja jasi ni'nu ni ichi ja vi kuni ñayiu ichi ndaa Jito'o Jesús?
44013011	Vitna te tetniuu Jito'o tnundo'o kii siki ni, te ndesi nduchi nuu ni, ja ma kuni ka ni nikandii ndee saa tiempu ―jiña'a de. Te vi ore saa ni ndesi nduchi nuu Elimas yun, te ni jinkondee de skaka nda'a de, nduku de na in tee kotnii nda'a de ja kuni de na ichi ki'in de.
44013012	Yun te nuu ni jini tee tatnuni ñuu yun ja siun ni kuu, te ni kandija de tno'o va'a Jesús, te vi ni sa'u kuii kuiti ini de nini de.
44013013	Yun te ni ka tnii Pablo vi tee ka ndeka tna'a jin de in barco ñuu Pafos, te kua'ankuei de Perge, ñuu tnii Panfilia. Te ñuu yun ni kuu siin Juan nuu sava ka de, te ni ndajiokuiin de kuano'o de Jerusalén.
44013014	Yun te ni ndekuei de ñuu Perge kua'ankuei de, ja ni kentakuei de inka ñuu nani Antioquía, ñuu ja tnii Pisidia, te ni kiukuei de ve'e ii sinagoga in kiuu ndatatu, te ni ka jinkoo de.
44013015	Te nuu ni ndi'i ni ka ka'u nuu tutu Ley Moisés vi nuu tutu ni ka tee tee ni ka ndakani tno'o ia Dios ndee jana'a, yun te ka jiña'a tee ka tatnuni nuu ve'e ii yun: ―Tata ñani, nuu ja ndee in ni ka'an ja xteku ni ñayiu ñuu ya'a, te ka'an ni joo ―ka jiña'a de.
44013016	Yun te ni ndakoo Pablo, te sa'a seña de nda'a de ja na vi kasi yu'u ñayiu, te jiña'a de: ―Ñayiu Israel vi ndi'i ñayiu ja ka yu'u ni'nu nuu ia Dios, vi konini ni na ka'an san.
44013017	Ia Dios ñayiu ñuo Israel ni kaji ya ndee ndi yuao, te ni skaya ña ya ja ni ka kuu de in ñuu ka'nu, visi ñayiu ni ka ojika nda'u ni ka okuu de nuu ñayiu ñuu Egipto. Su nuu kuee ka, te jin jaka'nu ya ni ndene'e ña ya ñuu yun.
44013018	Te ni jandee ni jaka'nu ini ya ja ni ka osa'a ñayiu yun ndee nuu uu xiko kuia ja ni ka ojionditai nuu ñu'u te'a ja tu na ñayiu oo.
44013019	Te nuu ni kiukuei Canaán, te ni chituu ya ñayiu yun ja ni ka xnai uja ñuu na'nu, te ni jiña'a ya ñu'u ñuu yun nuu ndi tatatno'o ja ni ka sa'a jajin de.
44013020	Te ni jani ya ñayiu ni ka otatnuni ja ni ka oja'nde kuechi ndee nuu kuun ciento uu xiko uxi kuia, guaa ndee kiuu ja ni oo Samuel, tee ni ndakani tno'o ia Dios ndee jana'a.
44013021	’Yun te saa ni ka jikan ñayiu nuu ia Dios in tee kokuu rey. Te ni jani ya Saúl, se'e Cis, in tee ni okuu tatatno'o Benjamín ja ni otatnuni de nuu uu xiko kuia.
44013022	Te nuu kuee ka, te ni ndakindee ia Dios tniuu ni onee Saúl, te ni jiña'a ya nuu David ja ni okuu de rey, te ni ka'an ya sua'a: “Ni junku'un rin David, se'e Isaí, in tee junkuaan ini maa rin, chi kosa'a de ndi'i nagua kuini maa rin”.
44013023	Te in ndikin tata maa rey David ya'a kuu Jesús, ia ni tetniuu Dios ja skaku ni'nu ya ñayiu Israel, nagua ja ni kee yu'u ya ndee ama ka.
44013024	Te ama ka ja keja'a Jesús kaxtno'o ya nuu ñayiu, te ja ni kii Juan, ni kaxtno'o de nuu ndi'i ñayiu ñuo Israel ja na vi ndatna'u ini nuu yika kuechi, te na vi kuandutei.
44013025	Su nuu ni kuyatni ja xndi'i Juan tniuu sa'a de, te ni ka'an de: “¿Na in ka ndakani ini ni ja kuu san? Masu ia ni tetniuu Dios kuu san, su yata sein, te kii in tee kanuu ka saa sein ja vi tu kaa tu oo san ja ndajin san joo luluu korria yata ja'a de” ni kachi Juan.
44013026	’Tata ñani, maa ni ja ka kuu ni tatatno'o Abraham, vi ndi'i ni ja ka oo ni ya'a ja ka yu'u ni'nu ni ia Dios, nuu mao ni tetniuu ia Dios tno'o ya ja naxa skaku ni'nu ña ya.
44013027	Chi ñayiu ka oo Jerusalén vi tee ka tatnuni nuu ñuu yun, tu ni ka jini de na in kuu Jesús, ni tu ni ka jinkui'nu ini de naxa ka'an tno'o yoso nuu tutu ii ja ni ka tee tee ni ka ndakani tno'o ia Dios ndee jana'a, nuu ka ka'u de ndi'i kiuu ndatatu. Te ni ka skunkuu de tno'o yoso yun nuu ni ka xtavi kuechi de Jesús, te ni ka ja'ni ña de.
44013028	Visi tu ni ka ndani'i de na in kuechi ya ja kuu ya, su ni ka jikan de nuu Pilato ja na tatnuni de vi ka'ni ña jin ya.
44013029	Te nuu ni skunkuu ndi'i tno'o yoso nuu tutu ii ja ja'a ya, te ni ka nune'e yiki kuñu ya yika yutnu cruz, te ni ka tayu'u ya in yau ñaña.
44013030	Su ni ndaxteku ña Dios jin ya ne'u ndiyi.
44013031	Te kua'a kiuu ni ndatuu ya nuu ñayiu, ni ka ondeka tna'a jin ya ja ni ndekuei ya Galilea, te ni ndentakuei ya Jerusalén, te ñayiu yun ka kuu testiu ja ka ndakani nuu ñayiu ñuo ndee vitna.
44013032	’Te suni sein ka xtutenuu san tno'o va'a Jesús nuu ndi'i ni, tno'o ni kee yu'u ia Dios nuu ndee ndi yuao.
44013033	Te tno'o ya'a ja ni skunkuu ia Dios nuu yoon ja ka kuo tatatno'o de. Te yun ni sa'a ya nuu ni ndaxteku ya Jesús, nagua yoso nuu Salmo kuu uu nuu ka'an: Se'e maa rin kuu ron, te maa rin ni sa'a ka'nu ña jin ron vitna, ka'an sua'a.
44013034	’Te maa Dios, kuu ia ni ka'an ja ndaxteku ya Jesús, te ma te'i yiki kuñu ya chii ñu'u, nagua skunkuu nuu tutu ii nuu ka'an: Chindee chituu ña rin nagua ni kee yu'u rin nuu David.
44013035	’Yun guaa suni ka'an inka nuu Salmo: Ma kuandetu ni, vi Dios, ja te'i yiki kuñu ia vii ja ni kaji maa ni, ka'an.
44013036	’Chi ja ndaa ja David ni sa'a de nagua kuini maa ia Dios, te ni jinokuechi de nuu ñayiu ni ka oo jin de nuu ni oo de ñuyiu. Te nuu ni ji'i de, te ni jinkoyu'u de nuu ka yiyu'u ndi yua de, su ni te'i yiki kuñu de.
44013037	Su ia ni ndaxteku Dios, tu ni te'i yiki kuñu ya.
44013038	Tata ñani, vi kuni ni ya'a, ja jin ma'ñu sagua maa Jesús kuu ja ka kaxtno'o san ja kuaka'nu ini Dios yika kuechio.
44013039	Te yun guaa ndi'i ñayiu ja ka kandija Jesús vi ni'i ja kuaka'nu ini ia Dios yika kuechi, nuu ña ni kuu ja vi ni'i nuu Ley Moisés ja koneka'nu ini ya.
44013040	Vi koto gua'a ni maa ni ja ma vi junkuei ni nuu tnundo'o, nagua ni ka tee tee ni ka ndakani tno'o ia Dios ndee jana'a nuu ka'an:
44013041	Te maa ron ja ka jaku ndee ron tno'o ya'a, vi kondia'a gua'a, te vi sa'u kuii kuiti ini ron, chi vi naa ron nuu sa'a rin in tniuu ka'nu kiuu ka oo ron ñuyiu ya'a, tniuu ja ma vi kandija ron, visi na in ndakani nuu ron, ka'an nuu tutu ii ―jiña'a Pablo.
44013042	Te nuu ni ndekuei de ve'e ii sinagoga ñayiu judio, te ni ka jikan ñayiu inka tatatno'o ja na vi kaxtno'o tuku de tno'o ya'a inka kiuu ndatatu.
44013043	Te nuu ni ka ndakuanta'u nuu tna'a ñayiu ni ka kututu ja ka skua'a yun, te kua'a ñayiu judio vi ñayiu sava ka tatatno'o ja ni ka kiunduu ichi ñayiu judio, ni ka jata ndikin ña jin Pablo vi Bernabé, te ni ka oxteku ña de ja vi kondikin ichi ni ka'an nda'u ni ka'an kee ña ia Dios.
44013044	Te nuu ni kenta inka kiuu ndatatu, ni ka kututu ja yatni ndi'i ñayiu ñuu yun ja vi konini tno'o va'a ia Dios.
44013045	Su nuu ni ka jini ñayiu judio ja kua'a ndeva'a ñayiu ni ka kututu, te ni ka kukuasun ini de, te ni ka ka'an kue'e de siki tno'o kaxtno'o Pablo, ja masu vatuka ka'an de, vi ni ka nani ña de.
44013046	Yun te Pablo vi Bernabé ni ka ka'an ndee ini de, te ka jiña'a de: ―Vi jandaa ja nini kuu ja xtnañu'u ka nuu ndi'i ni ja ka kuu ni ñayiu judio vi kaxtno'o san tno'o va'a ia Dios. Su ja siun tu ni ka janta'u ni, te yun kuu ja tu ka oo tu ka ndaa ni ja vi koteku ni nikuii nikani. Te vitna te ki'inkuei san nuu ñayiu sava ka tatatno'o.
44013047	Chi saa ni tatnuni Jito'o nuu ni ka'an ya: Ni jani ña rin na kuinio ñu'u ja koye'e ron nuu ñayiu sava ka tatatno'o, ja kaxtno'o ron tno'o rin ja vi kaku ni'nu ñayiu ka oo guaa ndee ja'a ñuyiu.
44013048	Te nuu ni ka onini ñayiu sava ka tatatno'o tno'o ya'a, te ni ka kusii ndeva'a ini, vi ni ka ka'an yiñu'u ndeva'i jin tno'o va'a Jito'o, vi ni ka kandija ndi'i ñayiu ja ni chikua'a ña maa ia Dios ja vi kotekui nikuii nikani.
44013049	Te ni jitenuu tno'o va'a Jito'o nii ñuu kueli yun.
44013050	Su ñayiu judio yun ni ka ska'in sava ña'a ka ndanuu ja ka chiñu'u ia Dios vi tee ka kuu nija'nu nuu ñuu yun, te ni ka ndakoi siki Pablo vi Bernabé, te ni ka skunu ñai nuu ñuu yun.
44013051	Yun te ni ka kisi de ñuyaka si'in de siki ñayiu ñuu yun, ja kuu in seña ja tu ni ka janta'ui tno'o va'a Jesús, te kua'ankuei de ja ni jinokuei de ñuu Iconio.
44013052	Su ñayiu ni ka kandija ka oo ñuu Antioquía yun, ni ka kusii ini ndeva'i vi ka oi jin Espíritu ia Dios.
44014001	Yun te nuu ni jinokuei Pablo jin Bernabé ñuu Iconio, te ni kiukuei de ve'e ii sinagoga nuu ka skua'a ñayiu judio, te ni ka ka'an de tno'o va'a Jesús. Te yun ni ka kandija kua'a ndeva'a ñayiu judio vi saa ni ñayiu sava ka tatatno'o.
44014002	Su ñayiu judio ja tu ka kandija, ni ka ska'an de ñayiu sava ka tatatno'o nagua ja vi ndakoo de siki ñayiu ka kandija yun.
44014003	Te yun kuu ja ni ka kendoo Pablo jin Bernabé kua'a kiuu, ni ka ka'an ndee ini de nuu ni ka okaxtno'o de tno'o va'a Jesús nuu ñayiu. Chi ni ka kukanu ini de Jito'o, te ni xne'e ya ja oo ndaa tno'o ka kaxtno'o de nuu ñayiu yun, chi ni kunda'u ini ña ya, te ni jiña'a ya jaka'nu ya nuu de, ja ka sa'a de javii java'a ne'u ñayiu yun.
44014004	Su ñayiu ñuu yun ni ka ja'nde tna'i, savai ka oo jin ñayiu judio ja tu ka kandija, te savai ka oo jin tee ni chitniuu ña Jesús.
44014005	Su ni ka skaka tna'a ñayiu judio ja ka oo ñuu yun vi ñayiu sava ka tatatno'o vi tee ka tatnuni nuu ñuu de, ja ndontakuei de siki Pablo jin Bernabé, te vi kani yuu ña de.
44014006	Su nuu ni ka jini Pablo jin Bernabé, te ni ka jino yu'u de kua'ankuei de ñuu Listra vi ñuu Derbe ja tnii Licaonia, vi sava ka ñuu kueli ja netna'a yatni jin.
44014007	Te yun ni ka kaxtno'o de tno'o va'a Jesús.
44014008	Te ñuu Listra yun nukoo in tee ku'u si'in. Te ni in kiuu tu ni kuu kaka de, chi saa ni kaku maa de.
44014009	Te nini de tno'o ka'an Pablo. Su ni ndia'a Pablo nuu tee ku'u yun, te ni jini de ja kandija tee yun ja kuu nduva'a de.
44014010	Te ni ka'an jaa Pablo: ―Ndakoo ndichi ndaa ni nuu si'in ni jian ―jiña'a de. Te vi ni kanta sukun tee ku'u yun, te ni jika de.
44014011	Yun te nuu ni ka jini ñayiu ja siun ni sa'a Pablo, te ni ka kana jai jin sa'an Licaonia, ka jiña'i: ―¡Dios ni junkuei nuu ka oo yoon, te vi ka oo ka ndaa na kuinio teyii!
44014012	Te Bernabé ni ka xnani de chu'chi Júpiter, te Pablo chu'chi Mercurio, chi Pablo kuu tee ka'an.
44014013	Yun te ni jino sutu jinokuechi nuu chu'chi nani Júpiter ja oo veñu'u ichi nuu ndiukuei ñayiu ñuu yun, ndeka de isndiki vi nee de in yo'o ni ndukutu ita ja oo de ndee ye'e ñuu de yun jin ndi'i ñayiu kua'a yun, chi ka ka'an de ja vi ka'ni de isndiki yun ja vi soko de nuu Bernabé vi Pablo.
44014014	Su nuu ni ka jini Bernabé jin Pablo ja siun ka ka'an ñayiu yun vi sa'i, te ni ka ndata de sa'un de ja kuu in seña ja ka kuu suchi ini de, te ni kiukuei de ne'u ñayiu yun ni ka kana jaa de,
44014015	te ka jiña'a de: ―¿Nau ja sia'a ka sa'a ni? Te suni ñayiu ka kuu sein na kuinio in in maa ni. Te yun kuu ja vajikuei san ka kaxtno'o san ja vi xndoo ni ndi'i ja tu jiniu'u ya'a, te vi kiunduu ni ichi Dios teku, ia ni sa'a andivi vi nuu ñu'u jin ndute mar vi ndi'i ja oo nui.
44014016	Chi visi ndee kuia jana'a ni jandetu ia Dios ja ndi'i ñayiu ni ka jika nuu ichi mamai,
44014017	su tu na in kiuu te ni xndoo sa'un ña ya ja ma xne'e ya maa ya nuu nani kuu ñayiu, chi suu maa ya kuu ia sa'a java'a ja tetniuu ya sau andivi, vi sa'a ya ja kuvaa gua'a nuu ñunde'i, vi taa kua'a ya ja vi kao nagua vi kokusii ini anuo ―ka jiña'a de.
44014018	Su visi saa ka jiña'a Pablo jin Bernabé, su vijin ndeva'a ni kuu, saa ni ka jino ini ñayiu ja tu ni ka ja'ni kiti ja vi sokoi nuu de.
44014019	Yun te ni jinokuei ñayiu judio ka oo ñuu Antioquía vi ñayiu judio ka oo ñuu Iconio ja ni ka ska'an tna'a de jin ñayiu ñuu Listra yun. Te ni ka kuun ka kani ña de yuu jin Pablo. Te ni ka ndakani ini ñayiu yun ja ni ji'i sa'un de, te ka ñuu ñai, ni ka kene'e ñai ndee yu'u ñuu yun.
44014020	Su nuu ni ka jionduu ñayiu ka kandija tno'o Jesús nuu katuu Pablo, te ni ndakoo de, te ni no'o de ñuu yun. Te inka kiuu sua'a, te ni ndekuei de jin Bernabé ja kua'ankuei de ñuu Derbe.
44014021	Te nuu ni ndi'i ni ka ndakani de tno'o va'a Jesús nuu ñayiu ñuu yun, te ni ka kundee de ja ni ka kandija kua'a ñayiu tno'o ya, te ni ka ndajiokuiin de ñuu Listra vi Iconio vi saa ni Antioquía.
44014022	Te ndi'i nuu ñayiu ka kandija ñuu yun ni ka ndakuña'a de tno'o ndee ini vi ni ka xteku ña de ja vi koo yutnui jin ja ni ka kandijai, te suni ka jiña'a de: ―Nini kuu ja kuakua'a tnundo'o vi tna'o, te saa ndiukueio nuu tatnuni ia Dios.
44014023	Te suni ni ka kaji de tee vi kokuu nija'nu ja na vi kokoto de ñayiu ka skua'a in in veñu'u. Te ni ka ndakuatu de vi ni ka ondite de, te ni ka jikanta'u de nuu Jito'o, ia xiin nuu ni ka kandija de, ja na koto na kuni ña ya jin tee ka kuu nija'nu yun.
44014024	Yun te ni ka ya'a de Pisidia, te ni ndajinokuei de ñuu ja tnii Panfilia.
44014025	Te yun ni ka kaxtno'o de tno'o va'a Jesús nuu ñayiu ñuu Perge. Yun te saa kuano'okuei de ñuu Atalia.
44014026	Te yun ni ka ndatnii de in barco kuano'okuei de, te ni ndentakuei de Antioquía, ñuu nuu ni ka jikanta'u ñayiu ka kandija nuu ia Dios ja na ka'an nda'u ka'an kee ña ya jin de ja vi xtutenuu de tno'o va'a maa ya, te vitna ja ni ka xndi'i de tniuu yun.
44014027	Te nuu ni ndajinokuei de ñuu yun, te ni ka ndaxtutu de ndi'i ñayiu ka skua'a yun, te ni ka ndakani ndi'i de naxa ni chituu ña ia Dios jin de, vi naxa ni june ya ichi ja ni ka kandija ñayiu sava ka tatatno'o.
44014028	Te ni ka kendoo Pablo vi Bernabé kua'a kiuu jin ñayiu ka kandija Jesús ñuu Antioquía yun.
44015001	Yun te ni jinokuei sava tee Judea ni ka kaxtno'o de nuu tee ka kandija ka oo Antioquía ja ma kuu vi kaku ni'nu de nuu ja ma vi chitnuni de nuu yiki kuñu de, nagua ni kaxtno'o Moisés.
44015002	Yun te ni ka jinkondee Pablo jin Bernabé ni ka ndatno'o de vi ni ka tee tna'a ndeva'a de jin tee yun. Su tu ni ka kundaa ini de. Te yun ni ka tau de Pablo jin Bernabé vi ndee saa ka tee ka kandija ja no'okuei de nuu ka oo tee ni chitniuu Jesús vi tee ka kuu nija'nu ka jito ñayiu ka skua'a ja ka oo Jerusalén, te yun vi ndatno'o tna'a de ja ja'a tno'o yun.
44015003	Yun te ni ka skanu ichi ña ñayiu ka skua'a ja ka oo ñuu Antioquía jin de, te kuano'okuei de ja ni ka ya'a de Fenicia vi Samaria, ka ndakani de nuu ñayiu ka kandija yun naxa ni ka kiunduu ñayiu sava ka tatatno'o nuu ichi ia Dios. Te nuu ni ka jini ndi'i ñayiu ka skua'a tno'o yun, te ni ka kusii ndeva'a ini.
44015004	Yun te ni ndajinokuei Pablo jin Bernabé vi sava ka tee ka ndeka tna'a jin de maa Jerusalén, te ni ka janta'u ña ñayiu ka skua'a vi tee ni chitniuu Jesús vi tee ka kuu nija'nu. Yun te ni ka ndakani Pablo jin Bernabé ndi'i naxa ni sa'a ia Dios jin de nuu ni ka ndakani de tno'o ya nuu ñayiu.
44015005	Su sava tee ka kuu fariseo ja ni ka kandija Jesús, chi ni ka ndakoo de, te ka jiña'a de: ―Nini kuu ja vi kitnuni nuu yiki kuñu tee sava ka tatatno'o ni ka kandija, te vi tatnunio ja na vi kuaan ii de Ley Moisés.
44015006	Yun te ni ka ndututu tee ni chitniuu Jesús vi tee ka kuu nija'nu ja vi sa'a ndaa de tniuu ya'a.
44015007	Te nuu ni kuu kani ndeva'a ka tee tna'a de, te ni ndakoo Pedro, te jiña'a de: ―Tata ñani, maa ni chi ja ka jini ni ja ja oo tiempu ni ndakaji ña ia Dios jin sein ne'u ni ja kaxtno'o san tno'o va'a ya nuu ñayiu sava ka tatatno'o, te ni ka kandijai.
44015008	Te ia Dios, chi jini ya anu ñayiu, te ni xne'e ya ja ni janta'u ya ñayiu yun, chi ni jiña'a ya Espíritu ya inuu ni jin nagua ni ka ni'i mao.
44015009	Te tu ni sa'a siin ya yoon jin ñayiu yun, chi suni ni ndasavii ya anu ñayiu yun jin ma'ñu sagua ja ka kandijai ya.
44015010	Te vitna, ¿nau ja ka jito tnuni ni ia Dios, te ka skuiso ni ñayiu ka kandija yun in javee ja vini ndi yuao, te ni yoon, tu ni ka kundeo vi skunkuo?
44015011	Chi xnaa ka na vi kandijao ja yoon, chi sua'a ni ka'an nda'u ni ka'an kee ña Jito'o Jesús ja skaku ni'nu ña ya jion, te suni saa ni vi kaku ni'nu ñayiu yun ―jiña'a Pedro.
44015012	Yun te ndi'i de ni ka jasi yu'u, te ka nini de tno'o ka ndakani Bernabé vi Pablo ja kua'a jaka'nu vi javii java'a ni sa'a ia Dios jin ma'ñu sagua de ne'u ñayiu sava ka tatatno'o.
44015013	Te nuu ni ndi'i ni ka ndakani de, te jiña'a Jacobo: ―Tata ñani, vi konini ni na ka'an san joo.
44015014	Ni ndakani Simón Pedro naxa ni ka'an nda'u ka'an kee ña ia Dios jaxtnañu'u jin ñayiu sava ka tatatno'o, te ni ndakaji ya ñayiu yun ja vi kokui ñayiu ñuu maa ya.
44015015	Te ni ndakintna'a tno'o ya'a jin nagua yoso nuu tno'o ni tee tee ni ndakani tno'o ia Dios ndee jana'a nuu ka'an sua'a:
44015016	Te koo in kiuu, te ndajiokuiin rin ndasa'a rin ve'e tatatno'o David ja ni junkuei, te ndatee tna'a rin, te ndasava'a tuku rin,
44015017	nagua ja sava ka ñayiu na vi ndandukui Jito'i, chi ndi'i ñayiu sava ka tatatno'o ja ka oo jin sivi rin vi ndanduku ñai.
44015018	Sua'a ka'an Jito'o nuu ni xne'e ya ndi'i ya'a ndee tiempu jana'a yun.
44015019	’Te yun kuu ja ndakani ini san ja ma vi kuña'o in tniuu vijin nuu ñayiu sava ka tatatno'o yun ja vi kiunduu mai ichi ia Dios.
44015020	Chi gua'a ka sua'a vi teo in nuu tutu na ki'in, te na koka'an ja ma vi kaa ñayiu nagua ni ka sokoi nuu chu'chi, vi ma vi xna'a tna'i ja vi kuu kuechi jin inka ñayiu, vi ma vi kai kuñu kiti ni ndani'ni xnii, ni niñi in kiti ma vi kai.
44015021	Chi guaa ndee jana'a ka oo tee ka kaxtno'o Ley Moisés ve'e ii sinagoga ja ka oo in in ñuu, te ka ka'u de nuu tutu yun in in kiuu ndatatu ―jiña'a Jacobo.
44015022	Yun te ni ka junkuaan ini tee ni chitniuu ña Jesús vi tee ka kuu nija'nu vi sava ka ñayiu ka skua'a ja saa vi sa'a de. Te ni ka kaji de uu tee ne'u de ja na vi tetniuu ña de ñuu Antioquía, te vi kondeka tna'a de jin Pablo vi Bernabé. Te ni ka tau de Judas, tee ni ka oxnani de Barsabás, vi Silas, tee ka ndanuu ka ne'u ñani ka skua'a yun.
44015023	Te ni ka kiunda'a tee ni ka teku tniuu yun in tutu nuu ka'an: “Maa san ka kuu tee ni chitniuu ña Jesús vi tee nija'nu vi ñani ka skua'a, te ka ndakan tno'o ña san a kukueni ka oo ni, vi ñani, ja ka kuu ni ñayiu sava ka tatatno'o ja ka skua'a ka oo ñuu Antioquía jin Siria vi Cilicia.
44015024	Ni ka ni'i tno'o san ja ni jakuei sava ñayiu ya'a, te ni ka skunu nuu ini ña de jin tno'o ka ka'an de vi ka ndaskani ini ña de nuu ni ka tatnuni de ja vi chitnuni ni nuu yiki kuñu ni, te vi tava'a ni Ley Moisés, su masu sein ni ka tetniuu de.
44015025	Te yun kuu ja ni ka ndatno'o tna'a san, te ni ka junkuaan tna'a tno'o ni ka ndatno'o san. Te ni ka tau san uu tee mavijakoto ña ka ndeka tna'a de jin ñanio ka ka'an too kao ja ka kuu de Bernabé vi Pablo,
44015026	tee ni ka jakin anu nuu tnundo'o ja vi kunukuechi de ja ja'a sivi maa Jito'o Jesukristu.
44015027	Te yun guaa ni ka tetniuu san Judas vi Silas ja vi jin tno'o yu'u maa de vi kaxtno'o kaji de ndi'i tno'o ni ka tee san nuu tutu jian.
44015028	Chi ni junkuaan ini Espíritu ia Dios vi saa ni in in sein ja ma vi tee san ni in tniuu vijin ka, chi maa ni tniuu kanuu ka kuu ja ka tee san:
44015029	Ma vi kaa ni nagua ni ka soko nuu chu'chi, ni ma vi kaa ni niñi na in kiti, ni kuñu kiti ndani'ni xnii ma vi kaa ni, te saa ni ma vi kuu kuechi ni jin inka ñayiu. Te nuu ja ka tava'a ni ndi'i tno'o ya'a, nase gua'a ka sa'a ni. Vi koto kuee ni, saa ka'on.” Ka'an tutu yun.
44015030	Yun te ni ka ndakuanta'u nuu tna'a de, te kua'ankuei de ñuu Antioquía. Te nuu ni jinokuei de, te ni ka ndaxtutu de ndi'i ñayiu ka skua'a, te ni ka ndakuña'a de tutu yun.
44015031	Te nuu ni ka ka'u ñayiu ka skua'a yun, te ni ka kusii ndeva'a ini ja ndakuña'a tutu yun tno'o ndee ini.
44015032	Te suni Judas vi Silas, chi tee ka ndakani tno'o ia Dios ka kuu de, guaa ni ka ndakuña'a de tno'o ndee ini, vi ni ka ndakani yutnu de ñayiu ka skua'a yun jin kua'a tno'o ni ka ka'an de.
44015033	Te nuu ni ya'a ndee saa tiempu, te ni ka ndakuanta'u ña ñani ka skua'a yun jin tno'o mani, nagua ja vi ndajiokuiin de nuu tee ni ka tetniuu ña jin de.
44015034	Su Silas, chi ni junkuaan ini de ja kendoo de yun.
44015035	Te Pablo jin Bernabé, suni ni ka kendoo de ñuu Antioquía yun, ka kaxtno'o de tno'o va'a Jito'o, vi ka xtutenuu de tno'o ya jin kua'a ka ñayiu.
44015036	Te nuu ni ya'a ndee saa kiuu, te jiña'a Pablo nuu Bernabé: ―Vi ndajiokuion na vi nukoto a kukueni ka oo ñani ka skua'a ndi'i ñuu nuu ni ka kaxtno'o tno'o va'a Jito'o, nagua ja vi kunio naxa ka kuu de jin tno'o ka kandija de.
44015037	Te ni kuini Bernabé ja vi kondeka de Juan, tee suni nani de Marcos.
44015038	Su tu ni junkuaan sa'un ini Pablo ja vi kondeka de in tee ja ni kuu siin de ndee ñuu Panfilia, te tu ni ondikin ña de nuu ni ka satniuu de ja ni ka kaxtno'o de tno'o va'a Jesús.
44015039	Te tu ni ka junkuaan nuu tna'a ini de, guaa ni ka sa'a siin tna'a in in de. Yun te ni jaka ña Bernabé jin Marcos, te ni ka tnii de in barco ja kuano'okuei de ñuu Chipre.
44015040	Te Pablo, chi ni kaji de Silas, te ni ka jikanta'u ñani ka skua'a ja ja'a de ja na chindee chituu ña Jito'o jin de, te ni kekuei de kua'ankuei de.
44015041	Te ni ka ya'a de ñuu Siria vi ñuu Cilicia ka ndakani yutnu de ñayiu ka skua'a.
44016001	Yun te saa ni jinokuei Pablo vi Silas ñuu Derbe vi Listra, te yun ni ka jinkuntna'a de jin in tee skua'a nani Timoteo, se'e in ña'a judio ja kandija, su yua de, chi tee inka tatatno'o kuu de.
44016002	Te ñani ka skua'a ja ka oo ñuu Listra vi ñuu Iconio ka ka'an ja tee gua'a kuu Timoteo.
44016003	Te ni kuini Pablo ja ki'inkuei de jin Timoteo, guaa ni chitnuni de nuu yiki kuñu Timoteo, nagua ja ma vi kiti ini ñayiu judio ka oo ñuu yun, chi ndi'i de ka jini ja in tee inka tatatno'o kuu yua Timoteo.
44016004	Te ndi'i ñuu nuu ni ka ya'a de, ni ka ndakani de tno'o ni ka skuiso siki ña tee ni chitniuu ña Jesús vi tee ka kuu nija'nu ka oo Jerusalén ja vi skunkuu ñayiu ka skua'a.
44016005	Te yun guaa ni ka jinkuiin yutnu kai jin tno'o ka kandijai, te in kiuu in kiuu ni ka kaya kua'a ka ñayiu ka skua'a yun.
44016006	Yun te ni ka ya'a de kua'ankuei de, su tu ni jandetu Espíritu ia Dios ja vi kaxtno'o de tno'o va'a Jesús nuu ñayiu ka oo ñuu tnii Asia. Te yun guaa ni ka ya'a de ñuu tnii Frigia vi Galacia.
44016007	Te nuu ni kentakuei de yu'u ñuu Misia, te ni ka ndakani ini de ja ki'inkuei de Bitinia, su tu ni jandetu Espíritu ia Jesús.
44016008	Te ni ka ya'a de Misia, te ni ka ndenuu de ñuu Troas.
44016009	Te nuu jakuaa ni skuni ña in tee Macedonia jin Pablo ja nukuiin de jikanta'u de: ―Ya'a ni Macedonia, te chituu ña ni jin ndi'i san vi ñayiu ñuu san ―jiña'a de.
44016010	Te vi nuu ni skuni ña jani yun jin Pablo, te ni ka nduku ndee maa san ja kuu san Lucas ja ki'inkuei san jin Pablo Macedonia, chi jandaa ja Dios kana ña ja vi kaxtno'o san tno'o va'a Jesús nuu ñayiu ñuu yun.
44016011	Yun te ni ka tnii san in barco ñuu Troas ja kua'an ndaa ñuu Samotracia, te inka kiuu ni jinokuei san ñuu Neápolis.
44016012	Yun te ni ja'ankuei san Filipo ja tnii Macedonia ja kuu in ñuu kanuu ja ni ka junkoo ñayiu Roma. Te yun ni ka oo san ndee saa kiuu.
44016013	Te in kiuu ndatatu ni ndekuei san ye'e ñuu yun, te ni kentakuei san in yu'u yute nuu ni ka ndakani ini san ja yun ka ndakuatu ñayiu. Te yun ni ka junkoo san, te ni ka kaxtno'o san tno'o va'a Jesús nuu ñayiu si'i ni ka kututu yun.
44016014	Yun te in ñasi'i nani Lidia, ña'a xiko sa'un kua'a vii ja ndee ya'u ndeva'a, in ña'a ñuu Tiatira, ña'a chiñu'u ia Dios, nini ña tno'o ka'an Pablo, te ni june Jito'o ini anu ña ja ni kandija ña tno'o ka'an de.
44016015	Te ni ka jandute ndi'i ña jin ñayiu ve'e ña. Yun te ni ka'an ña ña, te kachi ña: ―Nuu ja ka jini ni ja jandaa ja ña'a kandija Jito'o kuu san, te ki'inkueio ve'e san, te yun vi ndoo ni ―kachi ña. Te ni tenini ña ña, ja ni ka ndoo san.
44016016	Te in jichi kua'ankuei san ja vi ndakuatu san, te ni ka junkuntna'a san jin in suchi si'i kuechi ja ñu'u ña espíritu ja jitotnuni, te jinokuechi nuu lamui ja jiña'a kua'i xu'un ja jitotnuni yun.
44016017	Te suchi ya'a ndikin ñai jin ndi'i san ja kua'ankuei san jin Pablo, te kana jai yata nuu kua'ankuei san, te kachi: ―Tee ya'a ka kuu tee ka jinokuechi nuu ia Dios oo ndee sukun, te ka ndakani de ichi ja naxa vi kaku ni'nuo.
44016018	Te vi sia'a ni ni oo sa'i kua'a kiuu, vi guaa ndee ni kuxii ini Pablo, te ni jiokuiin de, te jiña'a de nuu espíritu ñu'u ña jin: ―Tatnuni rin jin sivi Jesukristu ja kana ron ini anu suchi jian ―jiña'a de. Te vi ore saa ni kana ña espíritu yun, te kua'an.
44016019	Su ni ka jini lamu suchi yun ja tu ka nagua vi kondetu de nui ja vi ni'i de xu'un ja ja'a suchi yun, te ni ka kakuiko de Pablo vi Silas, te ni ka junsia'a ña de nuu ya'u ka'nu, nuu ka oo tee ka netniuu yun.
44016020	Te ni ka junsia'a ña de nuu tee yun ja vi ka'nde de kuechi, te ka jiña'a de: ―Tee ya'a, chi tee judio ka kuu de, te ni kekuei de ka skunu nuu ini de ñayiu ñuo.
44016021	Te ka kaxtno'o de ja vi sa'o nagua ka sa'a maa de, te masu vatuka kuu, chi oo ii nuu ley mao ja vi sa'o, chi ñayiu Roma ka kuo ―ka jiña'a de.
44016022	Yun te ni ndontakuei ndi'i ñayiu siki Pablo vi Silas. Te ni ka ndata tee ka ja'nde kuechi yun sa'un nduu de, te ni ka tatnuni de ja in yutnu xii na vi kani ña jin nduu de.
44016023	Te nuu ni ndi'i ni ka kani ndeva'a ña jin de, te ni ka chi'i ña de vekaa, te ni ka tatnuni de nuu tee jito vekaa yun ja na tava'a gua'a ña de.
44016024	Te nuu ni jini tee jito yun ja siun ni ka tatnuni de, te ni chi'i ña de ndee nuu kunu ka ini vekaa yun. Te yun ni sa'a kutu de si'in Pablo vi Silas jin in vitu ka'nu, te ndiyau tnu nuu ka yi'i si'in de.
44016025	Su nuu sau ñuu, te ka ndakuatu Pablo jin Silas vi ka jita de yaa nuu ia Dios, te ndi'i tee ka yi'i vekaa yun ni ka onini de.
44016026	Yun te vi sanaa ni, ni kii in ñutnaa guagua'a, te ni kisi ninii ini vekaa yun. Te vi ore saa ni ka ndanune ndi'i ye'e vekaa, te ni ka ndajin cadena ka ndikin ndi'i tee ka yi'i vekaa yun.
44016027	Te nuu ni ndoto tee jito vekaa yun, te ni jini de ja nune ye'e vekaa yun, te ni kene'e de in yuchi kani, ja ndaka'ni de maa de, chi ni ndakani ini de ja ni ndi'i tee ka yi'i vekaa yun ni ka yagua.
44016028	Su yun te ni kana jaa Pablo, te jiña'a de: ―¡Ma sa'a ni in jakue'e maa ni! Chi ka oo ndi'i san ya'a.
44016029	Yun te ni jikan tee jito vekaa yun ja ni ka xnuu ñu'u, te vi jino ndaa de ni kiuu de, te vi sua'a ni'i de ja yu'u de, te ni jinkindei de ndee nuu ñu'u nuu ja'a Pablo vi Silas.
44016030	Yun te ni kene'e ña de vekaa yun, te ni jikan tno'o ña de: ―¿Tata xtoo, nagua kuu ja sa'a san ja kaku ni'nu san?
44016031	Yun te ka jiña'a de: ―Kandija ni Jito'o Jesukristu, te vi kaku ni'nu ni jin ñayiu ve'e ni.
44016032	Te ni ka kaxtno'o de tno'o va'a Jito'o nuu de vi nuu ndi'i ñayiu ka oo ve'e de.
44016033	Te vi ore saa nuu jakuaa yun, ni ndakate tee jito vekaa yun nuu ni ka tuji Pablo jin Silas. Yun te vi nuu saa, ni ka jandute de jin ndi'i ñayiu ve'e de.
44016034	Yun te ni ndakuaka de Pablo jin Silas ve'e de, te ni juntaa ña de nuu mesa, te ni jiña'a de ja ni ka jaa de. Te maa de vi ndi'i ñayiu ve'e de ni ka kusii ndeva'a ini de ja ni ka kandija de ia Dios.
44016035	Te nuu ni tuu ndii inka kiuu, te ni ka tetniuu tee ka ja'nde kuechi yun ndaja'a de ja ka jiña'a de: ―Siaa ni Pablo vi Silas.
44016036	Yun te ni kaxtno'o tee jito vekaa yun nuu Pablo, te jiña'a de: ―Ni ka tatnuni tee ka ja'nde kuechi, te ka ka'an de ja na siaa ña san. Te yun guaa ja kuu kekuei ni, te ki'inkuei sii ini maa ni ―jiña'a de.
44016037	Su yun te jiña'a Pablo nuu ndaja'a yun: ―Sein ja se'e ñuu Roma ka kuu san, te ni ka kani ña de jin nuu ndi'i ñayiu ama ka ja vi sa'a ndaa tee ka netniuu na kuechi ka tavi san. Te ni ka jasi ña de vekaa, te vitna, ¿a ka kuini de ja vi kene'e yu'u ña de? Su, ña'a. Na kikuei maa de vi kene'e ña de ―jiña'a de.
44016038	Yun te ni ka ndakani ndaja'a yun nuu tee ka ja'nde kuechi yun ja siun jiña'a Pablo. Te ni ka yu'u de nuu ni ka jini de ja se'e ñayiu Roma ka kuu Pablo jin Silas.
44016039	Yun te ni ja'ankuei tee ka ja'nde kuechi yun, te ni ka ndakanta'u de nuu Pablo vi Silas, te ni ka kene'e ña de vekaa yun, te ni ka ka'an nda'u de jin tee yun ja na ndekuei de ñuu yun.
44016040	Yun te nuu ni kekuei de vekaa yun, te ni ja'ankuei de ve'e Lidia. Te nuu ni ka jini de ñayiu ka skua'a, te ni ka ndakuña'a de tno'o ndee ini, te kua'ankuei de.
44017001	Ni ka ya'a Pablo jin Silas kua'ankuei de ñuu Anfípolis vi Apolonia, te ni kentakuei de ñuu Tesalónica nuu oo in ve'e ii sinagoga ñayiu judio.
44017002	Te Pablo, chi oja'an de ve'e ii nuu ka skua'a ñayiu judio in in kiuu ndatatu, chi saa ni osa'a maa de. Te ni oja'an de uni kiuu ndatatu ja ni ka otee tna'a de jin ñayiu yun.
44017003	Ni okaxtno'o de nagua yoso nuu tutu ii yun ja oo ndaa ja nini kuu ja kuu Kristu, te ndateku ya ne'u ndiyi. Te jiña'a de: ―Suu maa Jesús, ia xiin ja'a ndakani san ya'a kuu Kristu, ia ni tetniuu Dios.
44017004	Te ndee saa ñayiu judio ni ka kandija Jesús vi suni kua'a tee sava ka tatatno'o ja ni ka chiñu'u de ia Dios vi kua'a ña'a ka ndanuu ja suni ni ka kandija ña, ni ka nitna'a jin Pablo vi Silas.
44017005	Yun te ñayiu judio ja tu ka kandija yun ni ka kukuasun ndeva'a ini de, guaa ni ka xtutu de sava ñayiu ka sa'a jakue'e ja tu na tniuu ka sa'a, te ni ka skunu nuu ini ñayiu, te ni ndontakuei vaa ndi'i ñayiu ñuu. Te ni kiukuei de ve'e in tee nani Jasón ja ka ndanduku de Pablo vi Silas ja vi kene'e ña de, te vi ndasia'a ña de nda'a ñayiu ñuu yun.
44017006	Su tu ni ka ndani'i ña de ve'e yun, guaa ni ka jaka de Jasón vi ndee saa ñani ka skua'a, te ni ka junsia'a ña de nuu tee ka netniuu ñuu yun, te ka kana de ka jiña'a de: ―Tee ya'a ka kuu tee ka skunu nuu ini ñayiu nii ñuyiu, te ja ni kentakuei de ñuo.
44017007	Te ni janta'u ña Jasón ya'a. Te ndi'i tee ya'a ka jiso kava ley nagua tatnuni César, tee tatnuni ndee Roma, chi ka ka'an de ja oo inka rey ja kuu Jesús ―ka jiña'a de.
44017008	Te nuu ni ka onini tno'o ya'a, te ni ka jinonuu ini ñayiu ñuu vi tee ka netniuu.
44017009	Su Jasón vi sava ka ñani ka skua'a, chi ni ka xndoo de joo xu'un ja kuu vi yaa de. Yun te ni ka siaa ña tee ka netniuu yun.
44017010	Yun te vi ñama kuiti ni ka ndatetniuu ña ñayiu ka skua'a nuu jakuaa saa jin Pablo vi Silas ja kua'ankuei de guaa ndee ñuu Berea. Te nuu ni jinokuei de ñuu yun, te ni ja'ankuei de ve'e ii sinagoga ñayiu judio.
44017011	Te ñayiu judio ka oo ñuu yun, chi ñayiu va'a ka ini ka kui saa ñayiu Tesalónica. Yun guaa vi ni ini ni anui ni ka onini tno'o va'a Jesús, te vi ndi'i kiuu ni ka ondia'a guagua'i nuu tutu ii, nagua ja vi kuni a jandaa ja saa ka'an nagua kaxtno'o Pablo.
44017012	Te yun guaa kua'a maa ñayiu yun ni ka kandija tno'o va'a Jesús, vi suni kua'a ñayiu ka ka'an sa'an griego, ñasi'i ka ndanuu vi suni kua'a teyii ni ka kandija.
44017013	Su nuu ni ka ni'i tno'o ñayiu judio ka oo ñuu Tesalónica ja suni kaxtno'o Pablo tno'o va'a ia Dios nuu ñayiu Berea, te ni ja'ankuei de ñuu yun, te ni ka ska'an de ndi'i ñayiu yun, guaa ni ndontakuei vai siki Pablo.
44017014	Su vi ñama ni ka ndatetniuu ña ñayiu ka skua'a jin Pablo ja kua'an de ichi yu'u ndute mar. Te Silas jin Timoteo ni ka kendoo de ñuu yun.
44017015	Te tee ni ka teku tniuu ja ka ndeka ña jin Pablo ni ka jaka ña de guaa ndee ñuu Atenas. Yun te jiña'a Pablo ja vi kaxtno'o de nuu Silas jin Timoteo ja ñama na vi kokuu de, te na ki'inkuei de ja vi ndanitna'a de jin Pablo. Yun te kuano'okuei tee yun.
44017016	Te nini ndetu ña Pablo jin Silas vi Timoteo ñuu Atenas, te ni jini de ja ndi'i ñayiu ñuu yun ka chiñu'i kua'a nuu chu'chi, te ni kiti ini de vi ni tna'u ini de ja siun ka sa'a ñayiu yun.
44017017	Te yun guaa ni ka otee tna'a de jin ñayiu judio vi ñayiu sava ka tatatno'o ja ka chiñu'u ia Dios ka oo ve'e ii sinagoga vi suni nuu ñayiu ka kututu nuu ya'u yun in kiuu in kiuu.
44017018	Te sava tee ka skua'a tno'o epicúreo vi sava tee ka skua'a tno'o estoico yun ka tee tna'a de jin Pablo, te ka ka'an sava de: ―¿Nagua ka'an ja jian ja kana kana yu'u? Te sava de ka ka'an: ―Koka'on ja in tee kaxtno'o siki chu'chi inka ñuu kuu de ―ka ka'an de ka ndatno'o de, chi kaxtno'o Pablo tno'o va'a Jesús vi suni kaxtno'o de ja vi ndateku ndiyi.
44017019	Yun te ni ka jaka ña de jin Pablo nuu in yuku ja nani Areópago nuu ka ndututu tee ka kuu nija'nu ja ka ndatno'o tna'a de, te ka jikan tno'o ña de: ―¿A kuu vi kuni san nagua kuu tno'o jaa kaxtno'o ni jian ja ka'an ni nuu in in san?
44017020	Chi ka'an ni ndimaa tno'o ja tu ka jini san. Te ka kuini san ja vi kuni san naxa kei tno'o ja ka'an ni jian ―ka jiña'a de.
44017021	Chi ndi'i ñayiu ñuu Atenas yun vi saa ni ñayiu sava ka ñuu ja ni ka jinkoo ñuu yun, tu nagua ka ndi'ni kai, chi nino'o ni ja ka ka'in vi ja ka nini tno'o jaa.
44017022	Yun te ni ndakoo Pablo ma'ñu Areópago nuu ni ka kututu ndi'i ñayiu yun, te jiña'a de: ―Tata ñani ja ka oo ni ñuu Atenas ya'a, ndia'a gua'a san ja ndimaa ñayiu ka nduku ja vi chiñu'u gua'a chu'chi ka kuu ni.
44017023	Chi nuu jiondita san ñuu ya'a, te ni jini san nuu ka oo chu'chi ka chiñu'u ni, te suni ni junku'un san in altar nuu ndee letra ka'an sua'a: “Nuu dios ja tu ka jinio”. Te Dios ja tu ka jini ni, te ka chiñu'u ni, kuu ia vaji san kaxtno'o san.
44017024	’Te suu maa Dios ya'a kuu ia ni sa'a ñuyiu vi ndi'i ja oo nui. Maa ya kuu Jito'o andivi vi ñuyiu, te ma kuu kondesi ya in veñu'u ja ka sa'a ñayiu jin nda'i.
44017025	Ni tu jiniu'u ya ja na in sa'a nagua koo nuu ya axi nagua ja'ni ña jin ya. Chi suu maa ya kuu ia taa ja ka teku ndi'o vi ja ka ndakuantachio vi ndi'i ja ka neva'o.
44017026	’Te invaa ni niñi xikui ni sa'a ya ndi'i kuiti ñayiu ja na vi koi nii nuu ñuyiu, vi ja ni chikua'a ña ya na saa tiempu vi koteku ñayiu, vi ndenu vi kune'u in in ñuu,
44017027	nagua ja vi ndanduu ñayiu ia Dios, a saa vatuni vi ka skaka nda'a ka skaka nda'i, te vi ndani'i ya, visi jandaa ja masu jika oo ya nuu in ion.
44017028	Chi maa ya sa'a ja ka tekuo vi ka kandao vi nagua ka oo ka ndao. Chi saa ka ka'an ñayiu ñuu maa ni nuu ni ka tee de ja ka'an sua'a: “Tatatno'o maa ia Dios ka kuo”.
44017029	’Te nuu ja tatatno'o ia Dios ka kuo, te ma kuu vi ndakani inio ja Dios kuu oro axi plata axi yuu ja ka ndane'e ñayiu nagua ka ndakani ini mai.
44017030	Su ia Dios, chi ni jaka'nu ini ya ja ka osa'a ñayiu ama ka, chi tu ni ka ojini nagua ni ka osa'i. Su vitna tatnuni ya ja vi ndatna'u ini ndi'i ñayiu ndi'i ñuu, te kiukuei ichi ya.
44017031	Chi ia Dios, ja ni jani ya in kiuu ja ka'nde ndaa ya kuechi ñayiu ñuyiu ja jin ma'ñu sagua in tee ni kaji ya. Te ni xne'e ya maa ya ja oo ndaa nuu ni ndaxteku ña ya ne'u ndiyi ―jiña'a Pablo.
44017032	Su nuu ni ka onini de ja ndateku ndiyi, te sava de ni ka jaku ndee ña vi sava de ni ka ka'an: ―Saa inka kiuu, te vi konini san tno'o ka'an ni siki ja ndateku ndiyi.
44017033	Saa te ni ndee Pablo ma'ñu ndi'i tee yun, te kua'an de.
44017034	Su ndee sai, chi ni ka jata ndikin ñai jin Pablo, te ni ka kandijai tno'o va'a Jesús. Te ne'u ñayiu yun oo Dionisio, ja kuu de in tee kuu nija'nu nuu tee ka kututu nuu nani Areópago yun, vi suni in ña'a nani Dámaris vi ndesaa ka ñayiu.
44018001	Te nuu ni ya'a ndi'i yun, te ni ndee Pablo ñuu Atenas, te kua'an de ñuu Corinto.
44018002	Te yun ni ka junkuntna'a de jin in tee judio nani Aquila, tee ñuu Ponto, ja vi inka ni ndajakuei jaa de jin ñasi'i de Priscila, mandikuei de nuu ni ka oo de Italia. Chi ni tatnuni rey Claudio ja ndi'i ñayiu judio ndekuei ñuu Roma ja tnii Italia yun. Te ni ja'an Pablo, ni jinkoto ña de.
44018003	Te ja siun in ni tniuu ka jini de ka sa'a de jin Aquila, te ni kendoo de jin tee yun, ni ka okiku de sa'un ja ni ka osa'a de ve'e sa'un ja ka xnani carpa.
44018004	Te ndi'i kiuu ndatatu ni oja'an Pablo ve'e ii sinagoga, ni ka otee tna'a de vi ni onduku de naxa vi kandija ñayiu judio vi ñayiu sava ka tatatno'o ja ni ka ondututu yun.
44018005	Te nuu ni jinokuei Silas vi Timoteo ñuu Corinto ja vajikuei de Macedonia, te Pablo, chi vi ndi'i kiuu ni oo de kaxtno'o de vi ndakani de nuu maa ñayiu judio ja Jesús kuu ia ni tetniuu Dios.
44018006	Su saa sua'a ni ka ndakoo ñayiu yun siki de vi ni ka nani ñai jin de. Yun te ni kisi Pablo sa'un de ja kokuu in seña ja tu ni ka kandija ñayiu yun, te jiña'a de: ―Kuechi maa ni vi kokuu ja vi naa ni. Te ma kotavi kuechi ña san, chi ni kaxtno'o san tno'o Jesús. Te ndee vitna te kee san ki'in san nuu ñayiu sava ka tatatno'o.
44018007	Te ni ndee de ve'e ii sinagoga yun, te kua'an de ve'e in tee nani Justo, tee yu'u ni'nu ia Dios ja netna'a ve'e de jin sinagoga yun.
44018008	Te Crispo, tee kuu nija'nu nuu sinagoga yun, ni ka kandija ndi'i de jin ñayiu ve'e de Jito'o Jesús, nuu ni kaxtno'o Pablo tno'o va'a ya. Te suni kua'a ñayiu ñuu Corinto yun ni ka onini, te ni ka kandijai vi ni ka jandutei.
44018009	Yun te nuu jakuaa ni skuni ña Jito'o jin Pablo nuu jani, te jiña'a ya: ―Ma koyu'u ron, kua'an te kaxtno'o ron tno'o rin, te ma kasi yu'u ron.
44018010	Chi oo maa rin jin ron, te tu na in koxna'a ña ja vi sa'a ñai in jakue'e jin ron, chi neva'a kua'a rin ñayiu vi kandija tno'o rin ñuu ya'a ―jiña'a ya nuu jani yun.
44018011	Te ni kendoo Pablo in kuia sava ñuu Corinto yun, ni okaxtno'o de tno'o va'a ia Dios.
44018012	Su in kiuu ni ka ndatno'o tna'a ñayiu judio, te ni ndontakuei de siki Pablo, ni ka kakuiko ña de, te ni ka junsia'a ña de nuu ve'e tniuu nuu oo Galión, tee tatnuni ndi'i ñuu ja tnii Acaya.
44018013	Te ka jiña'a de nuu tee netniuu yun: ―Tee ya'a, chi nino'o ska'an de ñayiu ja vi chiñu'i ia Dios, te masu vatuka kuu nuu ley maa san.
44018014	Te nuu ni ndakoo Pablo ja ka'an de, te jiña'a Galión nuu ñayiu judio yun: ―Nuu ja na in kuechi gua'a tavi de axi na in ndiyi ni ja'ni de, te koneva'a san de ja konini san ja vi ka'an kuechi maa ni ja ka kuu ni ñayiu judio.
44018015	Su nuu ja nino'o tno'o ni kuu, axi sivi kuu, axi ja kaxtno'o de siki Ley maa ni kuu, te vi kondia'a maa ni naxa vi sa'a ni. Sein, chi tu kuini san ka'nde san kuechi tno'o jian ―jiña'a de.
44018016	Te ni ndene'e de ndi'i ñayiu ye'e ve'e tniuu yun.
44018017	Yun te ndi'i de ni ka tnii Sóstenes, tee kuu nija'nu nuu ve'e ii sinagoga, te ni ka kani ña de yuye'e ve'e tniuu yun. Su Galión, tee tatnuni yun, chi tu ni ndi'ni sa'un de ja siun ka sa'a tee yun.
44018018	Te ni oo Pablo kua'a ka kiuu ñuu Corinto yun. Saa ni ndakuanta'u de nuu ñayiu ka skua'a, te ni ndekuei de jin Aquila vi Priscila, ni ka tnii de in barco, te kuano'okuei de ichi Siria. Te nuu ni jinokuei de ñuu Cencrea, te ni sete te'a de xini de ja kuu in seña ja skunkuu de tno'o ni kee yu'u de nuu ia Dios.
44018019	Te nuu ni ndentakuei de ñuu Éfeso, te yun ni xndoo de Aquila jin Priscila. Te ni ja'an de ve'e ii sinagoga nuu ni ka otee tna'a de jin ñayiu judio ni ka ondututu yun.
44018020	Te ni ka jikanta'u tee yun ja kendoo Pablo vi koo ka jin de ndee saa ka kiuu, su tu ni jandetu de.
44018021	Chi sua'a ni ndakuanta'u de, te jiña'a de: ―Nini kuu ja no'o san Jerusalén ja koo san viko ja vaji ya'a, su nuu ja ia Dios kuini, te ndajiokuiin tuku san inka jichi ndikoto ña san ―jiña'a Pablo. Te ni tnii de in barco ñuu Éfeso, te kuano'o de.
44018022	Su nuu ni ndajino de Cesarea, te ni kanuu de Jerusalén ja ni ja'an de ni ka ndakantno'o tna'a de jin ñayiu ka skua'a yun, te vi yun ni ya'a de kuano'o de ñuu Antioquía.
44018023	Te nuu ni oo de ndee saa kiuu ñuu yun, te ni ndeja'a tuku de ni jikanuu de nagua ka oo maa ñuu yun nuu ka tnii Galacia vi Frigia, nuu ni ndakuña'a de tno'o ndee ini naxa vi koyutnu ñayiu ka skua'a ja ka oo ñuu yun.
44018024	Te tiempu yun ni jino in tee judio nani Apolos ñuu Éfeso yun, in tee ñuu Alejandría kuu de, in tee kaxtno'o gua'a, chi jini gua'a ndeva'a de tutu ii.
44018025	Te ja ni jini gua'a de tno'o Jito'o, te vi ni ini ni anu de kaxtno'o kaji de tno'o Jesús, visi maintno'o ni jini de tno'o ni kaxtno'o Juan nuu ni skuandute de.
44018026	Te ni jinkondee de ni ka'an de nuu ñayiu ka ndututu ve'e ii sinagoga, su nuu ni ka onini Priscila jin Aquila tno'o kaxtno'o Apolos yun, te ni ka jaka siin ña jin de, te ni ka kaxtno'o kaji kai nuu de ichi ia Dios.
44018027	Te ni ndakani ini Apolos ja ki'in de Acaya. Te ñayiu ka skua'a ja ka oo Éfeso yun ni ka chituu ña jin de. Te ni ka tee de in tutu nuu ñayiu ka skua'a ja na vi kuanta'u ñai jin Apolos. Te nuu ni jino de Acaya, te ni chituu de jin kua'a ñayiu ja ni ka kuyutnu kai, ja ni ka'an nda'u ni ka'an kee ña ia Dios ja ni ka kandijai ya.
44018028	Te vi jin nuu ndi'i ñayiu judio ni ka'an de ja masu vatuka ka kandijai, te ni kaxtno'o kaji de ja oo ndaa nagua yoso nuu tutu ii, ja Jesús kuu ia ni tetniuu Dios.
44019001	Vi nini oo Apolos ñuu Corinto, te ni xndi'i Pablo ja ni jiondita de taka ñuu ka oo nuu yuku yun, te ni ndajino de ñuu Éfeso nuu ni ka junkuntna'a de jin ndee saa tee ka skua'a.
44019002	Te jiña'a de: ―¿A ni ka ni'i ni Espíritu ia Dios nuu ni ka kandija ni? Te ka jiña'a de nuu Pablo: ―Ni tu ka jini so'o san ja oo Espíritu ia Dios.
44019003	Yun te jiña'a Pablo: ―¿Nuu saa te naxa ni ka jandute ni? ―Ni ka jandute san nagua ni kaxtno'o Juan ―ka jiña'a de.
44019004	Te jiña'a Pablo: ―Juan ni skuandute de ñayiu nuu ni ka ndatna'u ini yika kuechi, te jiña'a de nuu ñayiu ñuu yun ja na vi kandijai Jesús, ia ni tetniuu Dios ja vaji yata nuu ya'a de yun.
44019005	Te nuu ni ka onini de tno'o ya'a, te ni ka jandute de jin sivi maa Jito'o Jesús.
44019006	Te ni sonee Pablo nda'a de siki ndi'i tee yun, te ni ka ni'i de Espíritu ia Dios. Te ni ka ka'an de siin siin nuu sa'an vi ni ka ndakani de tno'o ni jiña'a maa ia Dios.
44019007	Te ja ndi'i de kuu vaa uxi uu de.
44019008	Te ni oja'an Pablo ve'e ii sinagoga vaa ndee uni yoo ni ka otee tna'a de vi ni onduku de ichi ja vi jino ini ñayiu ka ndututu yun ja vi kandijai naxa tatnuni ia Dios.
44019009	Su sava ñayiu ni ka sa'a ndei anui, te tu ni ka kandijai tno'o Jesús ja ni ka'an Pablo, te ni ka ka'an kue'i jin ichi Jesús jin nuu ndi'i ñayiu ni ka ndututu yun. Te ni kujioo Pablo nuu ka oi yun, te ni jaka de tee ka skua'a nuu in skuela tee nani Tiranno. Te yun ni okaxtno'o de tno'o va'a Jesús ndi'i kiuu nuu ñayiu yun.
44019010	Te saa ni okaxtno'o de nuu ñayiu ndee uu kuia, te ndi'i ñayiu ka oo ndi'i ñuu tnii Asia, maa ñayiu judio vi ñayiu sava ka tatatno'o, ni ka onini tno'o va'a Jito'o Jesús.
44019011	Te ia Dios ni chindee ni chituu ña jin Pablo, te kua'a javii java'a ni sa'a de,
44019012	ja vi ndee in pañitu axi sa'un ja ni tnandee yiki kuñu Pablo, te ni ka ojunsia'i nuu ñayiu ka ku'u, te ni ka onduva'i, vi ñayiu ka ñu'u ña tachi, te ni okana ña tachi yun ja kua'an.
44019013	Te suni ni ka oo sava tee judio ja tu ka kandija Jesús, ni ka ojikanuu de ja vi skunu de tachi ka ñu'u ña jin ñayiu. Te ni ka kuini de vi kuantniuu de sivi Jito'o Jesús ja vi skunu de tachi yun. Te ka jiña'a de: ―Jin sivi Jesús, ia ndakani Pablo, ka tatnuni rin ja kekuei ron ―ka jiña'a de nuu tachi yun.
44019014	Ya'a ni ka osa'a uja seyii in tee judio ja kuu nija'nu nuu sutu nani Esceva.
44019015	Su yun te ni ka'an espíritu tachi yun, te jiña'a: ―Jini rin Jesús, te suni jini rin na in kuu Pablo, su roon, ¿na in ka kuu ron?
44019016	Te tee ñu'u ña tachi yun ni kanta de, te ni kakuiko de ndi uja tee yun, te ni xtuji gua'a ña de vini tavichi te'a ña de, vi ndee ni skuita te'a ña de. Te vi sua'a kanda vichi tee yun, te ni ka jino de ni ndekuei de ve'e yun kua'ankuei de.
44019017	Te ndi'i ñayiu ka oo ñuu Éfeso yun, maa ñayiu judio vi ñayiu sava ka tatatno'o, ni ka ni'i tno'o ja siun ni kuu. Te nasaa ñayiu ni ka yu'u ndeva'a, te vi nasaa ñayiu ni ka ka'an ja jandaa ja ia ka'nu ndeva'a kuu Jito'o Jesús.
44019018	Te kua'a ñayiu ja ni ka kandija ni kikuei nuu Pablo, ni ka na'mai yika kuechi nuu ia Dios vi ni ka ndakani ndi'i jakue'e ni ka osa'i.
44019019	Te suni kua'a ñayiu ni ka oskua'a tno'o tasi, ni ka junsia'i liurui, te vi jin nuu ndi'i ñayiu, te ni ka teñu'i. Te nuu ni ka taui kuenta, te ni ka jini ja ndee uu xiko uxi mil xu'un kaa ja kuu plata kuu ja yi'i ndi'i liuru yun.
44019020	Saa te ni jitenuu tno'o ia Dios, te ni kuu ka'nu ja ni ka kandija kua'a ñayiu.
44019021	Tee nuu ni ya'a ndi'i yun, te ni ndakani ini Pablo ja ki'in de kaka nuu de nii Macedonia vi Acaya, te ndaya'a de no'o de maa ñuu Jerusalén. Te jiña'a de: ―Nuu na ndi'i koo san Jerusalén, te suni nini kuu ja ki'in san jinkoto san ñayiu ñuu Roma.
44019022	Te ni tetniuu Pablo Timoteo jin Erasto, nduu tee ka chituu ña jin de, ja vi koxno'o de koki'inkuei de ñuu ja tnii Macedonia nini kendoo ka maa de ndee saa ka kiuu Asia.
44019023	Te tiempu saa ni ndontakuei vaa ñayiu ja ja'a ichi Jesús.
44019024	Chi ni oo in tee ni onani Demetrio, ni osatniuu de jin kaa nani plata. Ni osa'a de veñu'u kueli jin kaa ja kuu veñu'u nuu oo chu'chi ka xnani Diana ja ka chiñu'u ñayiu. Te kua'a ndeva'a xu'un ni ka oni'i de ja ni ka oxiko de jin tee ni ka yi'i jin de tniuu yun.
44019025	Te ni ndaxtutu Demetrio yun sava ka tee ka yi'i jin de tniuu yun, te jiña'a de: ―Ñani, maa ni ja ka kuu ni tee ka yi'o tniuu ya'a, ka jini gua'a ni ja tniuu ka yi'o kuu nuu ka ni'i kua'o xu'un ja ni ka jinkova'o.
44019026	Su ka jini so'o ni vi ka ndia'a ni ja sa'a Pablo nuu jika de kaxtno'o de nuu ñayiu ja masu dios ka kuu ja sa'a in tee jin nda'a de. Te kundee de xtija de kua'a ñayiu, ja masu maintno'o ñuo Éfeso ya'a, chi vi nii ñuu ja tnii Asia sa'a de siun.
44019027	Te oo vijin ndeva'a, chi vatu ni vi skunao tniuu ka yi'o, su masu maintno'o ni yun kuu, chi vi suni ndee veñu'u ia si'i Diana junaa. Te maa vi chiñu'u sa'un ka ñayiu, te vatu ni vi xtajioo ya nuu ndia'a ya, te ma vi kandija kai ya, te ia ya'a ka chiñu'u ndi'i ñayiu ñuu ja tnii Asia vi ndi'i ñayiu ñuyiu ―jiña'a de.
44019028	Te nuu ni ka onini tee yun ja siun jiña'a Demetrio, te ni ka kiti ndeva'a ini de vi ni ka kana jaa de, te ka jiña'a de: ―¡Ka'nu kuu Diana, ia jito ñayiu Éfeso!
44019029	Te ni ndonta vaa ñayiu ñuu yun, te ni ka kakuiko de uu tee ñuu Macedonia, Gayo jin Aristarco, tee ka ndeka tna'a jin Pablo, te ni ka ñundayi ña de guaa ndee nuu ka ndututu ñayiu ja ka sa'i junta.
44019030	Te ni kuini Pablo ja ki'in de nuu ni ka ndututu ñayiu ñuu yun ja ka'an de, su tu ni ka jandetu tee ka skua'a ja ki'in de.
44019031	Te suni sava tee ka netniuu Asia ja ka jini tna'a jin de, ni ka tetniuu de in tutu nuu ka jikan de ja ma ki'in Pablo nuu ni ka ndututu ñayiu yun.
44019032	Te nuu junta yun, sava ñayiu kana in tno'o, savai inka tno'o, te vi sua'a ni ka kuvai, chi ni ka jinonuu ini. Te sava ñayiu ni tu ka jini nau ja ni ka ndututui.
44019033	Te sava ñayiu judio ni ka ndakani naxa kaa ja ka oi junta yun nuu Alejandro. Te vi sua'a ka chinda'a de ñayiu, te ni ka sia'a de Alejandro ma'ñu sagua yun, te ni sa'a de seña jin nda'a de ja na vi kasi yu'u ñayiu ja ka'an ni'nu de ja ja'a ñayiu judio nuu ñayiu ñuu yun.
44019034	Su nuu ni ka ndakuni ña ñayiu Éfeso yun ja tee judio kuu de, te ni ka kana jaa de vaa ndee uu ore invaa ni tno'o, ka jiña'a de: ―¡Ka'nu kuu Diana, ia jito ñayiu Éfeso!
44019035	Yun te ni kundee sekretariu ñuu yun ja ni ka jasi yu'u ñayiu kua'a yun, te jiña'a de: ―Ñani ja ka kuo tee ñuu Éfeso, ja ka jini ni ja ndi'i ñayiu ñuyiu ka na'a ja tniuu ñuo kuu ja kotoi veñu'u nuu xika ia si'i Diana, ia jito ñuo ja kuu chu'chi makuun ndee andivi.
44019036	Te ni ion ma kachi ja masu saa kuu, guaa vi kasi yu'u ni, te vi ndakani gua'a ini ni nagua kuu ja ka sa'a ni.
44019037	Chi tee ni ka jaka ni vajikuei jin ni ya'a, masu ni ka su'u de nagua oo veñu'o, ni masu ka kane'e de jin ia si'i ka neva'o.
44019038	Te nuu ja Demetrio vi sava ka tee ka yi'i jin de tniuu yun, ka nee u'u tna'a de, te na vi ka'an kuechi maa de nuu tee ka netniuu ja ka ja'nde kuechi. Te yun vi tee tna'a maa de na kuechi ka xtavi tna'a de.
44019039	Te nuu ja inka tniuu ka jikan ni, te in nuu junta, te yun na vi ndatno'o ndao nagua kuu ja vi sa'o.
44019040	Chi ja ni kuu vitna, te vatu ni vi xtavi kuechi ña ja ni ndontakueio siki tee tatnuni nuu ñuo, te ma vi ni'o na tno'o vi kuña'o nuu ja na vi ndakan tno'o ña de nau ja ni ndontakuei vaa ni ―jiña'a de.
44019041	Te nuu ni ndi'i ni ka'an de tno'o ya'a, te ni xtute de ñayiu ni ka ndututu yun.
44020001	Nuu ni ndi'i ja ni ka sa'a ni'i ka sa'a ioo ñayiu yun, te ni ndaxtutu Pablo ñayiu ka skua'a, te ni xteku ña de naxa vi koi, te ni ka ndakanu ni'nu tna'a de nuu ni ka ndakuanta'u nuu tna'a de, te kua'an Pablo Macedonia.
44020002	Te ni jikanuu de nii ñuu kueli yun, xteku de ñayiu ka skua'a jin kua'a tno'o naxa vi koi nuu ia Dios, te ni kenta de ndee Grecia.
44020003	Te yun ni oo de uni yoo, te vi ja ni jino de ja tnii de in barco ja no'o de ñuu Siria, te ni ni'i tno'o de ja ka ska'an tna'a tee judio ja vi kondee ña de, te vi ka'ni ña jin de ichi kuano'o de. Te yun guaa ni ndajiokuiin tuku de ja ni ndaya'a de ichi Macedonia.
44020004	Te ni ka chitu tna'a Pablo, ni ka jika de jin sava tee, ndee ni kentakuei de Asia. Te sivi tee ya'a ka kuu Sópater tee ñuu Berea, vi Aristarco vi Segundo tee ñuu Tesalónica, vi Gayo tee ñuu Derbe, vi Timoteo, vi tee Asia ja ka kuu Tíquico vi Trófimo.
44020005	Te ñani ya'a ka kuu tee ni ka kakoxno'o nuu san kua'ankuei de ñuu Troas, te yun ni ka ondetu ña de.
44020006	Te sein ja ni ka ndoo san, chi ndee nuu ni ya'a viko kiuu ka jaa ñayiu judio xtaa vixin ja tu na levadura yi'i, saa ni kekuei san ñuu Filipo ja ni ka tnii san in barco kua'ankuei san. Te nuu u'un kiuu saa ni kentakuei san ñuu Troas. Yun ni ka ndanitna'a san jin tee ka yoxno'o yun. Te ni ka oo san uja kiuu ñuu yun.
44020007	Te kiuu xtnañu'u ja ndaki'in semana, ni ka ndututu ñayiu ka skua'a ja vi kaa san xtaa vixin nuu ka ndaka'an san nagua ni sa'a Jesús. Te ni kaxtno'o Pablo tno'o va'a Jesús nuu ñayiu ni ka ndututu yun, chi inka kiuu tnee, te ndekuei san no'okuei san, guaa vi ndee sau ñuu ni ka'an de.
44020008	Te ka oo kua'a lámpara ve'e ndee sukun nuu ni ka ndututu san yun.
44020009	Te in suchi kuechi nani Eutico ni jinkoi yu'u ventana nini, te ni kuitai jin ñua'na ja siun ni kuu kani ndeva'a ka'an Pablo. Te ni kitna'a nui ni kixin ndei, te ni yai makei ndee ve'e kuu uni, te ni kanakaui ndee nuu ñu'u, te vi ja ni ji'i nuu ni ka ndane'e ña ñayiu.
44020010	Yun te ni nuu Pablo, te ni junkuindei de siki suchi yun, te ni ndakanu ndee ña de jin, te jiña'a de: ―Ma vi yu'u ni, chi tekui.
44020011	Yun te ni ndajiokuiin tuku Pablo ni ndaa de, te ni ja'nde de xtaa vixin ni ka jaa san jin ndi'i ñayiu ka oo jin san yun. Te nuu ni ndi'i ni ka jaa san, te kani kuiti ni ka'an de tno'o Jesús vi guaa ndee nuu ni tuu, te saa kua'ankuei san.
44020012	Te ni ka ndakuakai suchi kuechi yun kuano'okuei jin ve'i, te ka kusii ndeva'a ini ja teku suchi yun.
44020013	Yun te ni ka kakoxno'o san ni ka tnii san in barco, te kua'ankuei san ñuu Asón ja mavinukuaka san Pablo, chi ni kuini maa de ja kaka ja'a de ndee ñuu yun.
44020014	Te nuu ni ka nukuntna'a san jin de ñuu Asón yun, te ni ka tnii san in barco jin de, te mandikuei san ñuu Mitilene.
44020015	Te ni ndekuei tuku san ñuu yun, te inka kiuu ni ka ndaya'a yatni san ñuu nani Quío, te inka kiuu ni ka ndaya'a san ndee Samos. Te yun ni ka ndatatu san ñuu nani Trogilio. Te inka kiuu saa ni ndentakuei san ñuu Mileto.
44020016	Chi ni kuini Pablo ja ya'a jioo de ñuu Éfeso ja tnii Asia ja ma junkuiin de ñuu yun, chi ñu'u ini de ja koo de maa Jerusalén kiuu viko Pentecostés, nuu ja na kuu ñama de.
44020017	Su nuu ni oo Pablo ñuu Mileto, te ni kana de tee ka kuu nija'nu ka yinda'a ñayiu ka skua'a ñuu Éfeso.
44020018	Te nuu ni jinokuei tee yun nuu Pablo, te jiña'a de: ―Maa ni ka jini gua'a ni naxa ni osa'a san nuu ni ka oo, guaa ndee kiuu xtnañu'u nuu ni kiuu san Asia,
44020019	naxa ni ojinokuechi san nuu Jito'o Jesús vi naxa ni osa'a nda'u san maa san. Te tu ni okuu teyii san. Te jin kua'a tenuu san ni oskunaa san nuu ni otna'a san tnundo'o, ja ni ka osa'a ña ñayiu judio nuu ni ondontakuei de siki san.
44020020	Su tu ni oyu'u san, chi ni okaxtno'o san tno'o va'a Jesús nuu ndi'i maa ni ja kuu in java'a in in maa ni. Ni okaxtno'o san nuu ni ka ondututu kua'a ñayiu, vi saa ni ve'e in in maa ni.
44020021	Ni okaxtno'o san nuu ñayiu judio vi nuu ñayiu sava ka tatatno'o ja na vi ndatna'u ini jin yika kuechi, te na kiukuei ichi ia Dios, te na vi kandijai Jito'o Jesukristu.
44020022	Te vitna ja ñu'u ichi san ja kuano'o san Jerusalén, chi saa tatnuni maa Espíritu ia Dios. Su ni tu jini san naxa kaa ja ndo'o san yun.
44020023	Maintno'o ja jini san kuu ja ka'an Espíritu ia Dios ja ndi'i ñuu nuu ja'an san, te ja ndetu ña vekaa vi kua'a tnundo'o.
44020024	Su vini tu ndi'ni sa'un san nagua kuu ja nda'u ja teku san ja kokuu jin maa san, chi ja kuini san kuu ja skenta sii ini san kaxtno'o san nuu ñayiu, vi skunkuu gua'a san tniuu ni taa Jito'o Jesús ja ndakani san tno'o va'a maa ya ja ka'an nda'u ka'an kee ña ia Dios jion.
44020025	’Te vitna guaa ja jini gua'a san ja ni in maa ni xiin nuu ni kaxtno'o san tno'o naxa tatnuni ia Dios, ma vi ndakuni ka ña ni.
44020026	Te yun guaa ya'a vi kuni maa ni kiuu vitna ja ma kotavi kuechi san ja ja'a ni in ni nuu ja tu ni ka kandija maa ni.
44020027	Chi tu ni tayu'u tno'o san, te ndi'i ni ndakani ndaa san nagua kuini maa ia Dios ja sa'a ya jion.
44020028	Te yun guaa vi koto va'a ni maa ni, vi suni ndi'i ñayiu ka skua'a ja ka kui na kuinio ndikachi vi koto va'a ni. Chi Espíritu ia Dios ni taa tniuu ya'a ja vi kokuu ni na kuinio tee jito ndikachi ja vi kokoto ni ñayiu ka skua'a ja ni ndakuaan ya jin niñi ya.
44020029	Chi ja jini san ja yata kee san ki'in san, te kikuei tee kue'e nuu ka oo ni ja vi xnda'u ña de. Chi ka kuu de na kuinio va'u lobo xeen ndeva'a ja vi kaa ti ndikachi.
44020030	Te vi ne'u maa ni vi keja'a tee vi xnda'u ñayiu ka kandija ja vi kaxtno'o de nino'o tno'o tno'o, nagua ja vi kata ndikin ña ñayiu yun jin de.
44020031	Te yun guaa vi koto ni maa ni ja ma vi junkuei ni nuu jakue'e. Te vi kondaka'an ni ja uni kuia, vi nduu vi ñuu, ni tu ni junkuiin san ja ni oxteku ña san vi ni onda'i san ja ja'a in in ni.
44020032	’Te vitna, vi ñani, jikanta'u san nuu ia Dios ja na ka'an nda'u ka'an kee ña ya jin tno'o ni ka kuta'uo nuu ya. Chi jin jaka'nu maa ya, te vi jinkui'nu gua'a ini ni ja vi koyutnu ni nuu ya, te taa ya in nuu vi koo ni jin ndi'i ñayiu ni ka nduvii jin yika kuechi.
44020033	Vi ni tu ni jio'o san xu'un plata ni oro ni in sa'un ñayiu.
44020034	Chi ka jini gua'a maa ni ja ni satniuu san jin nda'a san, te ni ni'i san taka ja ja'ni ña jin san vi ja ja'ni ña jin ñayiu ni ka oo jin san.
44020035	Te jin ndi'i tniuu ni sa'a san kaxtno'o san ja kanuu ja satniuo. Te saa saa kuu chituo ñayiu nagua ja'ni ña jin. Te vi kondaka'an ni tno'o ni ka'an Jito'o Jesús nuu jiña'a ya: “Na ta'u na ndetu ñayiu nuu jini mani inka ñayiu masu nuu kuta'u mai” ―jiña'a Pablo.
44020036	Te vi nuu ni ndi'i ni ka'an de tno'o yun, te ni ka junkuiin jiti de ja ni ka ndakuatu de jin ndi'i ñani ka oo jin de yun.
44020037	Yun te ndi'i de ni ka nda'i ndeva'a. Te ni ka ndakanu ni'nu de Pablo vi ni ka chitu de nuu de.
44020038	Ni ka kusuchi ndeva'a ini de ja siun ni ka'an Pablo ja ma vi ndakuni ka ña de. Yun te ni ka junsia'a ña de nuu ni ka tnii san jin Pablo in barco ja kuano'okuei san.
44021001	Yun te ni ka sa'a siin tna'a san jin tee ka kuu nija'nu ka oo ñuu Éfeso, te ni ka tnii san barco ja ni ka ja'nde ndaa san kuano'okuei san ñuu Cos, te inka kiuu ni ndentakuei san ñuu Rodas. Yun te saa ni ndentakuei san ñuu Pátara.
44021002	Te yun ni ka ni'i san inka barco ja kuano'o Fenicia, te ni ka tnii san mandikuei san.
44021003	Te nuu ni ka ya'a san, te ni ka jini san ñuu Chipre ja ni kendoo ichi nda'a satni, chi mandikuei san jin barco ja kua'an Siria, te ja siun xndoo barco yun ja ndisoi ñuu Tiro ja tnii Siria, guaa ni kiukuei san ñuu yun.
44021004	Te yun ni ka jinkuntna'a san jin tee ka skua'a, te ni ka kendoo san jin de uja kiuu, te ja ni skuni ña Espíritu ia Dios jin de, guaa ka jiña'a de nuu Pablo ja ma no'o de Jerusalén.
44021005	Su nuu ni jino kiuu yun, te ni ka nusia'a ña tee ka skua'a yun, ndi'i de jin ñasi'i de vi se'e de, ni ka nuskanuu ichi ña de guaa ndee yu'u ñuu yun. Te yun ni ka junkuiin jiti san yu'u ndute mar, te ni ka ndakuatu san.
44021006	Yun te ni ka ndakuanta'u nuu tna'a san, te ni kakuei san nuu barco, te ni ka ndajiokuiin de ve'e de.
44021007	Yun te ni kekuei san kua'ankuei san ja vi xndi'i san vi kiondita san nuu ndute mar, chi ni kekuei san ñuu Tiro, te ni ndajinokuei san ñuu Tolemaida. Te yun ni ka ndanitna'a san jin ñayiu ka skua'a, te ni ka ndakantno'o tna'a san. Te ni ka oo san jin ñayiu yun in kiuu.
44021008	Te inka kiuu ni kekuei san jin Pablo vi tee ka ndeka tna'a jin san kuano'okuei san ñuu Cesarea, te ni jinokuei san ve'e Felipe, tee xtutenuu tno'o va'a Jesús kuu de, in tee ne'u uja tee ja ni ka kaji ñayiu ka skua'a ja vi kokoto de ña'a ni ka ndonda'u, te ni ka ndoo san ve'e de.
44021009	Te neva'a de kuun sesi'i de ja chia'an ka na yii vi koo, ja ka ndakani tno'o ni jiña'a maa ia Dios.
44021010	Te ja ni kuu ki'in kiuu ka oo san yun, te ni kenta in tee ndakani tno'o ni jiña'a ia Dios, tee nani Agabo ja vaji de ndee Judea,
44021011	ja majakoto de ndi'i san. Te ni tnii de kanchii Pablo, te ni ju'ni de nda'a de vi si'in de, te jiña'a de: ―Kachi Espíritu ia Dios ja sua'a vi ku'ni ñayiu judio ka oo Jerusalén jin tee xiin kanchii ya'a, te vi ndasia'a ña de nda'a ñayiu sava ka tatatno'o ―jiña'a de.
44021012	Nuu ni ka onini san ja siun ka'an tee yun, te ni ka ka'an nda'u san jin ñayiu yun nuu Pablo ja ma no'o de Jerusalén.
44021013	Yun te ni ka'an Pablo: ―Ma vi konda'i ni, chi saa sua'a ka tniuu suchi ini ña ni. Te sein chi oo ini san ja vi naxa ni na kokuu, masu maintno'o ni ja konu'ni san, chi vi na kuu san Jerusalén ja ja'a sivi maa Jito'o Jesús ―kachi de.
44021014	Te vi ja tu ni ka kundee san vi ka'nu san de, te ka jiña'a san: ―Na kokuu nagua kuini maa Jito'o Dios, nuu saa.
44021015	Nuu ni ya'a kiuu yun, te ni ka sa'a tua'a san, te ni ka ndanuu san Jerusalén.
44021016	Te suni ka ndikin ña ndee saa ñayiu ka skua'a ja ka oo Cesarea yun ja kuano'okuei san jin, te ni ka jaka ñai ve'e in tee ñuu Chipre nani Mnasón, in tee ja ni kunuu ndeva'a skua'a, te ve'e tee yun ni ka ndoo san.
44021017	Te nuu ni ndajinokuei san Jerusalén, te sii ini ndeva'a ni ka janta'u ña ñayiu ka skua'a.
44021018	Te inka kiuu ni ja'ankuei san jin Pablo, ni ka jinkoto san Jacobo. Te yun ja ni ka ndututu ndi'i tee ka kuu nija'nu ka yinda'a ñayiu ka skua'a.
44021019	Te nuu ni ndi'i ni ndakantno'o ña Pablo jin tee yun a kukueni ka oo de, te ni jinkondee de ni ndakani de ndi in ndi in tniuu ja ni sa'a ia Dios jin de nuu ni ndakani de tno'o va'a ya nuu ñayiu sava ka tatatno'o.
44021020	Nuu ni ka onini de ja siun ndakani Pablo, te ni ka ndakuanta'u de nuu ia Dios, te ka jiña'a de nuu Pablo: ―Ja jini ni, vi ñani, ja kua'a mil ñayiu ñuo judio ni ka kandija Jesús, te ndi'i de ka ka'an ja nini kuu ja vi skunkuo Ley Moisés.
44021021	Su ni ka ni'i tno'o de ja jika ni kaxtno'o ni nuu ndi'i tna'o judio ja ka oo ne'u ñayiu sava ka tatatno'o ja ma vi kuantno'o ka de Ley Moisés, vi suni jiña'a ni ja ma vi chitnuni ka de nuu yiki kuñu seyii de, ni ma vi kondikin ka de nagua vajikueio ka sa'o ndee jana'a.
44021022	¿Te nagua vi sa'o nuu saa? Te vi ndututu kua'a ñayiu na vi ni'i tno'i ja ni ndajaa ni.
44021023	Gua'a ka kuu ja sa'a ni sua'a: ya'a ka oo kuun tee ni ka kee yu'u nuu ia Dios ja vi skunkuu de tno'o ni ka ka'an de.
44021024	Kuaka ni ndi'i kuun de, te kua'ankuei ni jin de veñu'u ka'nu, te vi sa'a ni nagua yoso nuu Ley Moisés ja ndundoo ñayiu, te tniuya'u ni ja ki'inkuei tee ya'a, na vi sete te'a de xini de. Saa te na vi kuni tna'o judio ja masu ndija nagua ka ni'i tno'o de siki ni, chi sua'a kuini ni ja kaka ndaa ni nagua ja skunkuu ni Ley.
44021025	Su ja ñayiu sava ka tatatno'o ja ni ka kandija, chi ja ni ka tetniuu san in tutu nui ja masu nini kuu ja vi skunkui Ley Moisés, chi ja vi tava'i kuu ja ma vi kai nagua ni ka soko nuu chu'chi, ni niñi na in kiti, ni kuñu in kiti ja ni ndani'ni xnii ti, vi ni ma vi xna'a tna'i ja vi kukuechi jin inka ñayiu ―ka jiña'a de nuu Pablo.
44021026	Yun te ni jaka Pablo ndi kuun tee yun, te kiuu tnee sua'a, te ni ka jinkondee de ni ka skunkuu de Ley Moisés ja ni ka nduvii de. Yun te ni ja'an Pablo veñu'u ja ni kaxtno'o de nuu sutu na kiuu jino ja ka ndundoo de ja vi junsia'a in in maa de kiti nuu sutu yun ja vi soko de nuu ia Dios.
44021027	Su nuu ni kuyatni ja jino ndi'i uja kiuu ja ka ndundoo de nuu ia Dios, te ni ka jini ña sava tee judio ja vajikuei ñuu Asia ja oo Pablo veñu'u yun. Te ni ka ska'an de jin ndi'i ñayiu, te ni ndontakuei vai ja ni ka kakuikoi Pablo.
44021028	Te ni ka kanai, ka jiña'i: ―¡Ñayiu ñuo Israel, vi chituu ña ni! Chi tee ya'a kuu tee jikanuu nuu na saa na tu'u ñuu kaxtno'o de nuu ñayiu ja ma vi kandijai Ley Moisés, vi ka'an de siki ñuo vi siki veñu'u ka'nu ya'a. Te masu yun ni kuu, chi ni kiukuei de jin ñayiu sava ka tatatno'o veñu'u ii ya'a, te ni sa'a tne'e de veñu'o, ja siun ni sa'a de ―ka jiña'a de.
44021029	Ni ka ka'an de sua'a, chi ndee ama ka ni ka jini de Pablo maa ñuu Jerusalén, ka jika de jin Trófimo, tee ñuu Éfeso ja kuu de in tee inka tatatno'o, te ni ka jani ini de ja ni kiukuei Pablo jin tee yun veñu'u.
44021030	Yun te ni ka kuvaa ndi'i ñayiu ñuu yun, te ka kututu ndi'i ja ni ka kakuikoi Pablo, te ka ñuu ndayi ñai jin Pablo, ni ka kene'e ñai ndee ye'e nuu oo veñu'u yun. Te vi ñama ni ka jasi ye'e nuu oo veñu'u yun.
44021031	Te vi ja ka nduku ndei ja vi ka'ni Pablo, te ni ni'i tno'o tee kuu nija'nu yinda'a soldado ja ndi'i kuiti ñayiu ñuu Jerusalén ni ndontakuei vai.
44021032	Te ni jaka tee kuu nija'nu yun tee ka kuu capitán vi tee ka kuu soldado, te ni kekuei de ka jino de kua'ankuei de nuu ka oo ñayiu yun. Te nuu ni ka jini ñayiu yun tee kuu nija'nu vi soldado ja vajikuei de, te ni ka junkuiin. Tu ni ka kani kai Pablo.
44021033	Yun te nuu ni jinokuei tee kuu nija'nu yun, te ni ka kakuiko de Pablo, te ni tatnuni de ni ka ju'ni ña de jin uu cadena, te ni jikan tno'o de ñayiu yun na tee kuu Pablo vi nagua ni sa'a de.
44021034	Su ne'u ñayiu kua'a yun, savai kana in tno'o vi savai inka tno'o, vi sua'a ni ka kuvai, guaa tu ni kundaa ini tee kuu nija'nu yun na kuechi kuu ja ni sa'a Pablo. Yun te ni tatnuni de ja ni ka jaka ña jin Pablo ndee cuartel.
44021035	Te nuu ni jinokuei de nuu skalera ye'e cuartel, te ni ka jiso ña soldado yun jin Pablo kua'ankuei jin de, vi ja kuechi ja ioo ndeva'a ka sa'a ñayiu yun.
44021036	Chi ndi'i ñayiu kua'a yun ka ndikin yata soldado yun ka kana jai, ka jiña'i: ―¡Na kuu tee jian!
44021037	Te nuu makiukuei soldado jin Pablo ini cuartel yun, te ni ka'an Pablo jin tee kuu nija'nu yun: ―¿A ma kuandetu ni ka'an san joo luluu jin ni? ―jiña'a de. Te ni ka'an tee kuu nija'nu yun: ―¿A kuu ka'an ron sa'an griego?
44021038	¿A masu roon kuu tee Egipto ja ni ndonta siki tee tatnuni ndee ja oo kiuu? Chi tee yun ni kene'e kuun mil ñayiu ka ja'ni ndiyi ja ni ja'an jin de ndee nuu ñu'u te'a ―jiña'a tee kuu nija'nu yun.
44021039	Yun te jiña'a Pablo: ―Tuu, chi tee judio kuu san. Ni kaku san Tarso, te kuu san in se'e ñuu kanuu ka ja tnii Cilicia, su jikanta'u san ja kuandetu ni na ka'an san jin ñayiu ñuu san ―jiña'a de.
44021040	Te nuu ni jandetu tee kuu nija'nu yun ja ka'an Pablo, te ni junkuiin de nuu skalera yun, te ni sa'a de seña jin nda'a de ja na vi kasi yu'u ñayiu ñuu yun. Te nuu ni ka kuna'i ja tu na in ka'an ka, te ni ka'an de jin sa'an hebreo, te jiña'a de:
44022001	―Tata ñani, vi konini ni vitna na ka'an san jin ndi'i ni ja ja'a maa san ―jiña'a de.
44022002	Te nuu ni ka onini ñayiu yun ja sa'an hebreo ka'an Pablo, te ni ka jasi yu'u ndi'i, te jiña'a de:
44022003	―Maa san, chi jandaa ja tee judio kuu san. Ni kaku san ñuu Tarso ja tnii Cilicia, su chi ni ja'nu san ñuu Jerusalén ya'a. Te ni skua'a ña Gamaliel nuu ni kutua'a san Ley nagua ni ka osa'a ndi nija'nuo. Te ni onduku san ja skunkuu gua'a san nuu ia Dios jin ndee ini ndee anu san nagua ka sa'a ndi'i maa ni vitna.
44022004	Chi ni osondikin san ñayiu ka kandija ichi Jesús, te ni ondanduku san de ja ka'ni san de vi ni okakuiko san teyii vi ñasi'i ja ni otnaa san jin vekaa.
44022005	Te ka ñuna'a maa tee ka kuu nija'nu nuu sutu vi tee ka kuu nija'nu nuu ñuo, chi maa de ni ka taa tutu ja ki'in nuu tna'a kuikion ja ka oo Damasco, te kua'an san ja majinkuaka san nani kuu ñayiu ka kandija Jesús ja junkuntna'a jin san, te kakuiko san jin ja ki'inkuei vekaa nuu vi tniuya'ui jakue'e ka sa'i.
44022006	’Su yun te nuu ni kuyatni san kua'an san Damasco ndee nuu sau nduu, te vi sanaa ni ni jionduu ña in ñu'u ja ni ye'e ni'nu ndeva'a, ni kuun ichi andivi.
44022007	Te ni ndonso san ndee nuu ñu'u, te ni onini san in tno'o ja ka'an: “Saulo, Saulo, ¿nau ja sondikin ndikin ña ron?”
44022008	Yun te jiña'a san: “¿Na in kuu ni, vi Jito'o san?” Te ni ka'an: “Maa rin kuu Jesús, ia ni ja'nu ñuu Nazaret, ia sondikin ndikin ron”, kachi ya.
44022009	Te ndi'i tee ka ndeka tna'a jin san ni ka jini ndaa de ñu'u yun, te ni ka yu'u ndeva'a de, su tno'o ni ka'an ya jin san, chi tu ni ka jini de.
44022010	Te jiña'a san: “Jito'o san, ¿nagua kuu ja kuini ni ja sa'a san?” Te ni ka'an Jito'o Jesús: “Ndakoo te kua'an ñuu Damasco. Yun oo in tee kaxtno'o ndi'i nagua kuu ja kuini rin ja sa'a ron”, kachi ya.
44022011	Su tu ni kuu ka kondia'a san, chi ni ndesi nuu san ni sa'a ñu'u ja ni ye'e ni'nu ndeva'a nduchi nuu san. Yun te ni ka tnii tee ka ndeka tna'a jin san nda'a san, te ni ka junsia'a ña de Damasco.
44022012	’Te yun oo in tee nani Ananías, in tee gua'a ja skunkuu de Ley Moisés. Te ndi'i ñayiu judio ja ka oo ñuu yun ka ka'an ja tee gua'a kuu de.
44022013	Yun te ni jaa de ni jakoto ña de, te ni kuyatni de, te kachi de: “Ñani Saulo, nduu ndijin nduchi nuu ni”, ni ka'an de. Te vi nuu saa ni ndaye'e nduchi nuu san, te ni jini san de.
44022014	Te ni ka'an de: “Maa ia Dios ndee ndi yuao ni ndakaji ña jin ni, ja kuni ni nagua kuini ya ja sa'a ni, vi kuni ni jin nduchi nuu ni Jesús, ia ndaa, vi konini ni tno'o ka'an ya.
44022015	Te ndakani ni tno'o ya nuu ndi'i ñayiu nagua ni jini ni vi nagua ni onini ni.
44022016	Te yun guaa vitna ma kokuu kuee ni. Ndakoo ni te kuandute ni, te kakanta'u ni jin sivi maa Jito'o Jesús ja na ndasavii ya anu ni vi na kindee ya yika kuechi ni” kachi Ananías nuu san.
44022017	’Te nuu ni ndajaa san Jerusalén, te ni ja'an san veñu'u ja ni ndakuatu san, te ni skuni ña ya.
44022018	Ni jini san maa Jito'o Jesús, te kachi ya nuu san: “Koo kama ron, te ndee ron nuu ñuu Jerusalén ya'a, chi ma vi konini ñayiu tno'o ka'an ron ja ndakani ron tno'o va'a rin”.
44022019	Yun te jiña'a san nuu Jesús: “Jito'o san, ja ka na'a de ja maa san ni ojiondita taka ve'e ii sinagoga, ni okakuiko san ñayiu ja ni otnaa san jin vekaa, vi ni okani san ñayiu ka kandija maa ni.
44022020	Te nuu ni ka ja'ni de Esteban, tee ni okaxtno'o tno'o maa ni, vi suni yun nukuiin san, te vi ndi'i san ni ka ndatno'o ja kuu de, chi vi ni ojito san sa'un tee ni ka ja'ni ña yun” jiña'a san nuu ya.
44022021	Su yun te kachi ya: “Kua'an, chi tetniuu jika ña rin ki'in ron nuu ñayiu sava ka tatatno'o, ndakani ron tno'o va'a rin”, kachi ya nuu san ―jiña'a Pablo.
44022022	Vi guaa ndee tno'o ya'a ni ka, ni ka jandetu ñayiu ja ni ka onini. Su nuu ni ka'an Pablo ja ja'a ñayiu inka tatatno'o, yun te ni ka kana jaa ñayiu, ka jiña'i: ―Uni na kuu tee jian, chi masu vatuka kuu ja koteku de ―ka jiña'a ñayiu yun.
44022023	Te ja siun ka kana jai vi ka kaja ndee yui sa'mai nuu ñu'u, te ka siaguai ñuyaka nuu tachi ja ka kiti ndeva'a ini.
44022024	Yun te ni tatnuni tee kuu nija'nu yun ja na vi chi'i ña soldado yun jin Pablo ini cuartel yun. Te suni ni tatnuni de ja na vi kani ña soldado yun jin Pablo, nagua ja na ndaa yu'u de na kuechi tavi de ja ni ndontakuei vaa ñayiu siki de.
44022025	Su nuu ni ka ju'ni ña de jin yo'o ja vi kani ña de, te jiña'a Pablo nuu tee kuu capitán nukuiin yun: ―¿A vatuka kuu ja vi kani ni in se'e ñuu Roma ja chia'an ka vi kuni ni na kuechi tavi de? ―jiña'a de.
44022026	Te nuu ni onini capitán yun ja siun ni ka'an Pablo, te ni ja'an de ni kaxtno'o de nuu tee kuu nija'nu yun, te jiña'a de: ―¿Naxa sa'a ni jin tee yun? Chi se'e ñuu Roma kuu de, kachi de ―jiña'a capitán yun.
44022027	Yun te ni jino tee kuu nija'nu yun nuu oo Pablo, te jiña'a de: ―Ka'an ni, ¿a ndija ja se'e ñuu Roma kuu ni? ―jiña'a de. ―Jandaa, chi suu kuu san ―jiña'a Pablo.
44022028	Yun te jiña'a tee kuu nija'nu yun: ―¿Naxa ni sa'a ni nuu saa? Te sein, chi kua'a xu'un ni junku'un san, te ni nduu san se'e ñuu ka'nu Roma ―jiña'a de. Yun te jiña'a Pablo: ―Suu kuu san, chi ndee nuu ni kaku san kuu san se'e ñuu Roma ―jiña'a de.
44022029	Te ja siun jiña'a Pablo, te ni ka kujioo ndi'i soldado ka ka'an ja vi kani ña jin de. Te vi suni ndee maa tee kuu nija'nu yun, ni yu'u de nuu ni jini de ja se'e ñuu Roma kuu Pablo, chi masu vatuka kuu ja ni ju'ni de in se'e ñuu Roma.
44022030	Te inka kiuu ni kuini tee kuu nija'nu yun ja kukanu ndaa ini de na ja'a kuu ja ni ndontakuei ñayiu judio yun siki Pablo, te ni ndajin de cadena ndikin Pablo. Te ni tatnuni de ja ni ka ndututu ndi'i tee ka kuu nija'nu nuu sutu vi tee ka kuu nija'nu ja ka ja'nde kuechi ñayiu judio. Yun te ni kene'e de Pablo, te ni junsia'a ña de nuu ndi'i tee ni ka ndututu yun.
44023001	Yun te ni ndakondia'a Pablo nuu ndi'i tee ka ja'nde kuechi yun, te jiña'a de: ―Tata ñani, sein chi jini gua'a san ja masu na kuechi tavi san, chi sa'a ndaa san nuu ia Dios ndee kiuu vitna ―jiña'a de.
44023002	Yun te ni tatnuni Ananías tee kuu nija'nu ka nuu sutu yun ja na vi katu tee ka nukuiin yatni yun maa yu'u Pablo.
44023003	Yun te jiña'a Pablo nuu sutu kuu nija'nu yun: ―Dios na kani ña jin maa ni, chi kuu ni na kuinio yika ve'e kuijin ndiyi, chi nukoo ni ja sa'a ndaa ni kuechi san nagua yoso nuu Ley Moisés, su jisokava ni Ley nuu tatnuni ni nuu tee ya'a ja na vi kani ña de jin san ―jiña'a de.
44023004	Te ka jiña'a tee ka oo yun: ―¿Nau ja kane'e ni jin sutu kuu nija'nu ja jinokuechi nuu ia Dios? ―ka jiña'a de.
44023005	Te jiña'a Pablo: ―Tu ni jini san, vi ñani, ja sutu kuu nija'nu kuu de. Te nuu siun jini san, te ma ka'an san, chi yoso nuu tutu ii: “Ma kane'e ron jin tee kuu nija'nu nuu ñuu ron” ―jiña'a de.
44023006	Yun te nuu ni kutnuni ini Pablo ja masu in ni tee ka kuu tee ni ka ndututu yun, chi sava de ka kuu saduceo, te sava de ka kuu fariseo, te ni ka'an jaa de nuu tee ka ndututu yun, jiña'a de: ―Tata ñani, maa san vi tata san ka kuu san fariseo, te ndetu ka'nu san nuu ia Dios ja koo in kiuu te ndaxteku ya ndiyi, yun guaa ka ka'an kuechi ni siki san ―jiña'a de.
44023007	Te nuu ni ka'an de siun, te ni ka jinkondee tee fariseo jin tee saduceo ka tee tna'a de, guaa ni ka sa'a siin tna'a de nuu ka otutu de yun.
44023008	Chi tee ka kuu saduceo yun ka ka'an de ja tu ka ndateku ndiyi, ni tu ka kandija de ja ka oo ia ka jinokuechi nuu Dios, ni espíritu tu ka kandija de. Su tee ka kuu fariseo, chi ka kandija de ja oo ndi'i ya'a.
44023009	Te ndi'i de ni ka kuvaa. Yun te ni ndontakuei sava tee ka kaxtno'o Ley Moisés, ja suni ka yiunduu de ka kuu de fariseo, te ka jiña'a de: ―Tee ya'a, tu sa'un na kuechi vi teo de, chi tu na in jakue'e sa'a de, chi vatu ni, in espíritu ni ka'an jin de axi in ia jinokuechi nuu Dios, te ma kuu vi koo siki ia Dios ―ka jiña'a de.
44023010	Te ja siun ioo ndeva'a ka sa'a de, te ni yu'u tee kuu nija'nu nuu soldado yun ja kana saa vi skuechi de Pablo nuu ni ka ndututu de yun. Te ni tatnuni de nuu soldado de ja ni ka ndakindee de Pablo nuu ñayiu yun, te ni ka ndachi'i tuku ña de ini cuartel yun.
44023011	Te nuu jakuaa saa ni skuni ña Jito'o Jesús jin Pablo, te jiña'a ya: ―Koo anu ron te ma yu'u ron, chi vi nani ni ndakani ron tno'o rin nuu ñayiu Jerusalén ya'a, te vi saa ni kanuu ja ndakani ron nuu ñayiu Roma ―jiña'a ya.
44023012	Te inka kiuu ni ka ndatno'o tna'a sava ñayiu judio ja vi ka'ni de Pablo. Te ni ka kee yu'u de jin tno'o xtau tnia'a de maa de, ja ma vi kaa de xtaa, te ni ndute ma vi ko'o de vi guaa ndee na vi ka'ni de Pablo.
44023013	Te vi'i ka uu xiko de ni ka ndututu ja ni kekuei yu'u de ja siun vi sa'a de.
44023014	Te ni ja'ankuei de nuu tee ka kuu nija'nu nuu sutu vi nuu tee ka kuu nija'nu nuu ñayiu ñuu de, te ka jiña'a de: ―Sein, chi ni kekuei yu'u san jin tnia'a ja ma vi kaa sa'un san vi guaa ndee na vi ka'ni san Pablo.
44023015	Te vitna ka kuini san ja ndi'i maa ni vi tee ka kuu nija'nu nuu junta ki'inkuei ni vi ka'an ni jin tee kuu nija'nu nuu soldado yun ja na kene'e de Pablo, te na kii de nuu vi ndututu de xtnee, chi vi kuña'a ni ni ja ka kuini ni ja vi kakan tno'o gua'a ni de, nagua ja vi kundaa ini ni siki de. Te ja vi kotua'a san ja vi ka'ni san de ama ka ja kenta de ―ka jiña'a de.
44023016	Su nuu ni onini seyii kua'a Pablo ja siun ka ska'an tna'a de, te ni ja'in ndee cuartel yun ni jinkaxtno'i nuu Pablo.
44023017	Yun te ni kana Pablo in tee kuu capitán, te jiña'a de: ―Kuaka ni suchi ya'a, te ki'in ni jin nuu tee kuu nija'nu, chi oo in tno'o kaxtno'i nuu de ―jiña'a de.
44023018	Yun te ni jaka ña capitán yun jin suchiun nuu tee kuu nija'nu yun, te jiña'a de: ―Ni kana ña Pablo, tee yi'i vekaa jin san, te ni jikanta'u de ja kisia'a san suchi ya'a, chi oo in tno'o kaxtno'i nuu ni ―jiña'a de.
44023019	Yun te ni tnii tee kuu nija'nu yun nda'i, te ni jaka siin ña de, te ni jikan tno'o ña de: ―¿Na tno'o kuini ron ja kaxtno'o ron nuu rin? ―jiña'a de.
44023020	Te jiña'a suchiun: ―Vaji san kaxtno'o san ja ni ka ska'an tna'a sava tna'a san judio ja vi kakanta'u de nuu ni ja ki'in ni jin Pablo nuu junta xtnee, te vi kachi ni de sua'a, ja ka kuini de vi kakan tno'o ndaa de Pablo siki nagua ni sa'a de.
44023021	Su ma kandija ni, chi vi'i ka uu xiko de ni ka skaka tna'a gua'a de ja vi kondetu yu'u de Pablo ichi yun, chi ni ka kee yu'u de jin tnia'a ja ma vi kaa de xtaa ni ndute ma vi ko'o de vi guaa ndee na vi ka'ni de Pablo. Te vitna, chi vi ka ndetu tua'a de ja na kuandetu ni ki'in Pablo nuu junta yun ―jiña'i.
44023022	Yun te jiña'a tee kuu nija'nu yun nui ja ma koka'an sa'uin nuu ni in ñayiu ja ni ja'in ni ndakani nuu de. Te ni ndatetniuu ña de kuano'i.
44023023	Te ni kana de uu tee ka kuu capitán de, te ni tatnuni de ja na vi sa'a tua'a tee yun uu ciento soldado ja vi kaka ja'a vi uni xiko uxi tee vi koso kuai vi uu ciento tee vi kinda'a lanza, chi ka iin jakuaa kekuei de ja ki'inkuei de ndee ñuu Cesarea.
44023024	Te suni jiña'a de ja na vi sa'a tua'a de in kuai ja koso Pablo, te ni tatnuni de ja na vi koto va'a de Pablo, ja tu nagua ndo'o de ichi ki'in de, te na vi junsia'a ña de nuu Félix, tee tatnuni ñuu yun.
44023025	Te ni tee de in tutu ja ka yinda'a tee yun, te ka'an sua'a:
44023026	“Maa san kuu Claudio Lisias ja tee san tutu ya'a nuu ni, vi tata Félix, ja kuu ni in tee tatnuni gua'a nuu ñuu. Na ta'u na ndetu kuu ni nuu ñuu. ¿A kukueni oo ni?
44023027	Te kaxtno'o san nuu ni ja ñayiu judio ni ka kakuiko tee ya'a, te ka nduku de ja vi ka'ni ña de. Su nuu ni jini san ja se'e ñuu Roma kuu de, te ni ja'an san jin soldado san ja ni skaku ni'nu san de.
44023028	Te ni kuini san ja kukanu ini san na kuechi kuu ja tavi de. Te ni ja'an san jin de nuu ni ka ndututu maa tee judio ja ka ja'nde kuechi.
44023029	Te ni jini san ja siki Ley maa de kuu ja ka xtavi de tee ya'a, su tu na kuechi tavi de ja kuu de ni ja koo de vekaa.
44023030	Su ni ni'i tno'o san ja ni ka skaka tna'a tee judio ja vi ka'ni ña de. Te yun guaa ni tetniuu ñama san de ja majaa de nuu ni. Te suni ni kaxtno'o san nuu tee ka ka'an kuechi ja'a de ja na jakuei de nuu ni, te jian na vi ka'an de na kuechi kuu ja ka xtavi ña de. Ya'a ni kuu ndi'i ja ni soo san nuu tutu ya'a. Ndee saa ini ni, saa na ka'on”, ka'an tutu yun.
44023031	Yun te ni ka jaka jakuaa ña soldado jin Pablo kua'ankuei de ndee ñuu Antípatris, nagua ni tatnuni tee kuu nija'nu yun.
44023032	Te nuu ni tuu inka kiuu, te ni ka ndajiokuiin ndi'i soldado ka jika ja'a yun ni ndajinokuei de cuartel, te maa ni ka tee ka yoso kuai kua'ankuei jin Pablo.
44023033	Te nuu ni jinokuei de ñuu Cesarea, te ni ka jiña'a de tutu yun vi ni ka ndachi'i de Pablo nda'a tee tatnuni yun.
44023034	Te nuu ni ndi'i ni ka'u de tutu yun, te ni jikan tno'o de ndenu kuu ñuu Pablo. Te nuu ni jini tee tatnuni yun ja in tee ñuu ja tnii Cilicia kuu de,
44023035	te jiña'a de: ―Nuu kikuei tee ka ka'an kuechi siki ni, saa na konini san tno'o ka'an ni ―jiña'a de. Te ni tatnuni de ja na vi kokoto gua'a ña tee ka netniuu yun jin Pablo ini palacio ndi Herodes.
44024001	Te nuu ni ya'a nuu u'un kiuu, te ni jinokuei Ananías, sutu kuu nija'nu, jin sava ka tee ka kuu nija'nu nuu ñayiu judio jin in tee ka'an ja'vi nani Tértulo. Te ni kiukuei de nuu tee tatnuni yun ja ka ka'an kuechi de siki Pablo.
44024002	Te nuu ni kana ña tee tatnuni yun jin Pablo ja kundaa kuechi de, te ni jinkondee Tértulo yun ni ka'an kuechi de siki Pablo, te jiña'a de: ―Tata Félix, ja tatnuni ni nuu ñuu, ka ndakuanta'u ndeva'a san nuu ni ja kuya'a kukueni oo joo ñuu ya'a vi ja gua'a tatnuni ni ndi'i taka tniuu oo, te ka kuta'u san ja vi jandichi maa ni, te majinkoo va'a ka ñuu ya'a.
44024003	Te vi ndee ni ni kuu ka jini san tniuu gua'a sa'a ni, te ka kuta'u ndeva'a san nuu ni, vi Tata Félix, ja kuu ni in tee yinda'a ñuu ya'a.
44024004	Te kuaka'nu ini ni ja ni kekuei san ka kindee san tniuu sa'a ni joo nuu ñuu. Te ja ma ka'an kani kani san, te jikanta'u san ja sa'a ni jamani, konini ni joo luluu tno'o vi ka'an san.
44024005	Chi ka jini ndaa san ja tee ya'a kuu de na kuinio in kue'e ja chi'i tna'a, te vi nii ñuyiu jika de, te suu de kuu ja sa'a ja ja'nde tna'a ñayiu judio, chi maa de kuu nija'nu yinda'a ñayiu ka skua'a tno'o Jesús, tee ni ja'nu ñuu Nazaret.
44024006	Te vi suni ja nduku de ja sa'a tne'e de veñu'u ka'nu, te ni ka kakuiko san de, chi ni ka kuini san ja vi sa'a ndaa san kuechi de, nagua tatnuni Ley ka neva'a maa san.
44024007	Su ni kiunduu Lisias, tee kuu nija'nu, te vi tno'o xeen ni ndakindee de tee ya'a nuu nda'a ndi'i san.
44024008	Te ni tetniuu de tee ka ka'an kuechi ja'a tee ya'a ja kikuei de nuu ni, te ya'a sa'a ndaa maa ni. Te kakan tno'o maa ni de, te kuni ndaa ni ndi'i na kuechi kuu ja ka xtavi san de ―jiña'a tee ka'an ja'vi yun.
44024009	Te vi ndi'i tee judio ja ka ndeka tna'a jin de yun ni ka jiña'a de ja ndaa ja saa ndija kuu.
44024010	Yun te ni sa'a tee tatnuni yun seña nuu Pablo ja na ka'an de, te jiña'a de: ―Osii ndeva'a ini san ja ka'an san nuu ni, ja ndanduku ni'nu san kuechi san, chi ja jini san ja ni kuu kua'a kuia oo ni netniuu ni ja ja'nde ni kuechi ñayiu ñuu san.
44024011	Te kuu ndanduku ni tno'o ndaa, te kuni ni ja vi inka uxi uu kiuu ni ndajino san Jerusalén ja chiñu'u san ia Dios.
44024012	Te ni masu ndee ka jinku'un ña de ja tee tna'a san jin ni in ñayiu axi ndee ka skaka tna'a san jin ñayiu ja vi sa'a ni'i vi sa'a ioi, ni nuu veñu'u ka'nu, ni nuu ve'e ii sinagoga, ni nuu ni in ñayiu maa ñuu Jerusalén.
44024013	Su tee ya'a, chi ni in kuechi ja ka xtavi ña de jin san vitna, ma kee ndaa.
44024014	Su ja na'ma san nuu ni kuu ja jinokuechi san nuu ia Dios ndi yua san, te chiñu'u san ia Jesús ja kuu in ichi jaa ja ka xnani maa tee ya'a ichi kue'e, chi kandija san ndi'i nagua yoso nuu tutu Ley Moisés vi ndi'i tno'o ni ka tee ñayiu ni ka ndakani tno'o maa ia Dios ndee jana'a.
44024015	Te suni inuu ni ka kandija san jin de, ja ka ndetu san ja in kiuu, te ndaxteku ia Dios ndiyi, ndi'i ñayiu ni ka ji'i, a kuu ñayiu ni sa'a java'a axi ñayiu ni sa'a ja u'u.
44024016	Te yun guaa nduku ndee san ja siun ni koo vii jajintnuni san ja sa'a san java'a nuu ia Dios vi nuu ñayiu.
44024017	Te nuu ni ya'a ndee saa kuia ja ni jikanuu san sava ñuu, te ni ndajiokuiin san nuu ñuu san Jerusalén ja skuta'u san xu'un nuu ñayiu ka kuu nda'u ñuu san vi ja soko san kiti nuu ia Dios.
44024018	Te saa sa'a san, oo san veñu'u nuu ja ni nduvii san ja skunkuu san nagua yoso nuu Ley Moisés, te ni ka jinku'un ña sava tee ka kuu tna'a san judio ja vajikuei ndee Asia. Te masu na ñayiu kua'a oo jin san ni tu na in sa'a ioo.
44024019	Te nuu siun, chi tee Asia yun ka kuu tee kikuei nuu ni ja vi ka'an kuechi de siki san nuu ja na kuechi ka xtavi ña de.
44024020	Axi vi ka'an maa tee ya'a na kuechi ni jinokau san nuu ni oo san nuu ka ja'nde de kuechi yun.
44024021	Axi nuu ja vi nani ja ni ka'an jaa san nuu ni ka ndututu de yun nuu jiña'a san: “A vi chia kandija san ja ndaxteku ia Dios ndiyi, te yun guaa ka ka'an kuechi ni siki san vitna” jiña'a san ―jiña'a Pablo.
44024022	Yun te nuu ni onini Félix ndi'i tno'o ya'a, te ja siun ja ni jini gua'a de naxa ka kandija ñayiu ichi jaa ja ka chiñu'i ia Jesús, te ni xndendoo de tniuu yun, te jiña'a de: ―Kondio'ni na kiuu kii Lisias, tee kuu nija'nu nuu soldado, te saa kakan tno'o gua'a san de, nagua ja kutnuni ndaa ini san naxa oo tniuu ya'a ―jiña'a de.
44024023	Te ni tatnuni de nuu capitán ja vi kokoto de Pablo, su na vi kuandetu de ja vi ya'a na in tna'a de jinokuei ja vi jinkoto ña axi vi chituu ña jin de, te ma vi kasi de ichi.
44024024	Te nuu ni ya'a ndee saa kiuu, te ni ndajino tuku Félix jin ñasi'i de Drusila, in ña'a judio, te ni kana de Pablo, te ni onini de tno'o ni kaxtno'o Pablo naxa oo ja vi kandija ñayiu tno'o ia Jesukristu.
44024025	Su nuu ni ka'an Pablo ja kanuu ja vi kaka ndaa ñayiu nuu ia Dios, te vi ka'nu ni'nui mai, chi kiuu sandi'i, te sa'a ndaa ia Dios ndi'i nagua ni ka sa'a ñayiu, te ni yu'u Félix, te jiña'a de: ―Kuano'o ni vekaa vitna, te kiuu na nune san, te saa kana tuku ña san ―jiña'a de.
44024026	Chi ndetu de ja ka'an Pablo ja kuña'a de xu'un, te siaa ña de. Yun guaa kua'a jichi ni kana de Pablo ja ni ka ndatno'o jin de.
44024027	Su nuu ni ya'a uu kuia ja siun ni osa'a de, te ni jino kiuu ja ni kee de tniuu de, te ni nukuiin Porcio Festo nuu tniuu de. Te vi ja na kendoo va'a Félix jin ñayiu judio, guaa ni xndendoo de Pablo vekaa yun.
44025001	Yun te nuu uni kiuu ja ni kiuu Festo ja tatnuni de, te ni kee de ñuu Cesarea ja kua'an de ñuu Jerusalén.
44025002	Te yun ni ka kututu sutu ka kuu nija'nu vi tee ka kuu ni ja'nu nuu ñayiu judio ja ni jinokuei de nuu Festo ka ka'an kuechi de siki Pablo. Te ni ka jikanta'u de
44025003	ja na sa'a Festo in jandiuxi, na ndatetniuu de Pablo na ndii de Jerusalén, ka jiña'a de. Yun ni ni ka ka'an de, chi ja ni ka ndatno'o tna'a de ja vi kondesi de Pablo, te vi ka'ni ña de nuu ichi yun.
44025004	Su yun te jiña'a Festo: ―Pablo, chi ndesi gua'a de vekaa ñuu Cesarea, te ndee saa ni ka kiuu te ndajiokuiin san.
44025005	Su na ki'inkuei tee ka kuu nija'nu ñuu ni jin san, te nuu ja oo na kuechi ni sa'a Pablo, te yun na vi ka'an kuechi de ―jiña'a de.
44025006	Te ni oo de Jerusalén vaa ndee una axi uxi kiuu, te ni ndajiokuiin de ni ndajino de ñuu Cesarea. Te inka kiuu, te ni nukoo de nuu mesa nuu sandaa de kuechi, te ni tatnuni de ja ni ka junkuaka ña jin Pablo.
44025007	Te nuu ni kiuu Pablo, te ni ka jionduu ña tee judio ja kua'ankuei de ndee ñuu Jerusalén, te ni ka jinkondee de ni ka xtavi de Pablo kua'a kuechi nini ndeva'a. Su vini in tno'o, tu ni kee ndaa.
44025008	Yun te ni ka'an Pablo ja ni ndanduku ni'nu de kuechi de, te jiña'a de: ―Sein, chi vini in kuechi tu nagua ni sa'a san, ni siki Ley tna'a san judio, te ni siki veñu'u, ni siki rey César, tu na in kuechi ni sa'a san ―jiña'a de.
44025009	Su vi ja kuini Festo ja kendoo va'a de jin tee judio yun, guaa ni jikan tno'o de Pablo, te jiña'a de: ―¿A kuini ni no'o ni Jerusalén, te yun sandaa san kuechi ni? ―jiña'a de.
44025010	Yun te jiña'a Pablo: ―Ja oo san nuu nda'a rey César, te yun kuu nuu kundaa kuechi san, chi ja jini gua'a maa ni ja tu na in jakue'e ni sa'a san siki tna'a san judio.
44025011	Chi nuu ja na in jakue'e ni sa'a san ja nini kuu ja kuu san, tu ma kuu ndakindee san maa san ja kuu san. Su tu sa'un nagua ni sa'a san, chi nino'o ni ka xtavi ña de, te masu jandaa kuu. Te ni in tee, tu na tniuu de ja ndasia'a ña de nda'a tee ya'a. Chi jikanta'u san ja ndasia'a ña ni nuu nda'a César, te maa de na sa'a ndaa kuechi san ―jiña'a de.
44025012	Yun te ni ka ndatno'o tna'a Festo jin sava ka tee ka netniuu jin de naxa sa'a de. Te nuu ni ndi'i ni ka ndatno'o de, te jiña'a de nuu Pablo: ―Ja ni jikan maa ni ja ki'in ni nuu nda'a César ja sa'a ndaa de kuechi ni, te nuu César ki'in ni nuu saa ―jiña'a de.
44025013	Te nuu ni ya'a ndee saa kiuu, te ni jinokuei rey Agripa jin Berenice ñuu Cesarea ja mavijinkoto de Festo.
44025014	Te ja siun ki'in kiuu ni ka oo de, te ni ndakani Festo nuu rey yun ja ja'a Pablo, te jiña'a de: ―Oo in tee ndesi vekaa ya'a ja ni xndendoo Félix.
44025015	Te na ni ja'an san Jerusalén, te ni jakuei sutu ka kuu nija'nu vi tee ka kuu nija'nu nuu ñayiu judio ka ka'an kuechi de nuu san siki tee ya'a, te ka jikan de ja na kua'a san tno'o ja kuu de.
44025016	Te jiña'a san nuu de ja tu na tno'o yun ka neva'o ja ka netniuu Roma ja vi kuandetuo kuu in tee nuu chia'an ka ja vi jin nuu maa de, te vi ka'an kuechi ñayiu siki de, te suni ndanduku ni'nu de kuechi de, jiña'a san.
44025017	Te yun guaa nuu ni kekuei ñayiu yun ya'a, te vi tu ni kukuee san, chi vi inka ni kiuu, te ni nukoo san nuu mesa ja ja'nde san kuechi, te ni tatnuni san ni ka junkuaka ña jin de.
44025018	Su tee ni kikuei ja ka ka'an kuechi siki de, ni tu na kuechi gua'a ja ni ondakani ini san ni ka xtavi ña de.
44025019	Chi vi nani ja ka ka'an kuechi de ja ja'a tee ya'a kuu siki tno'o ja ka kandija de, vi maa ñayiu judio ka ka'an ja ni ji'i in tee ni onani Jesús, te Pablo ka'an de ja teku tee yun.
44025020	Te ja tu ni nii ini san naxa sa'a san tniuu ya'a, te ni jikan tno'o san Pablo ja a kuini de no'o de Jerusalén, te yun kundaa kuechi de.
44025021	Su ni kachi de ja kuini de ja ki'in de nuu nda'a César Augusto, nagua ja tee yun sa'a ndaa kuechi de. Te ni tatnuni san ja kondesi ni de vekaa vi guaa ndee na tetniuu san de nuu César ―jiña'a Festo.
44025022	Yun te jiña'a Agripa nuu Festo: ―Sein, chi suni kuini san ja konini san tno'o ka'an tee yun. Te jiña'a Festo: ―Xtnee te konini ni tno'o ka'an de nuu saa ―jiña'a de.
44025023	Yun te inka kiuu, te ni jinokuei Agripa jin Berenice, te vi yiñu'u ndeva'a ni ka janta'u ña ñayiu nuu ni kiukuei de ve'e ka'nu nuu tatnuni Festo jin taka tee ka kuu nija'nu nuu soldado vi tee ka kuu nija'nu nuu ñuu, te ni tatnuni Festo ja ni ka junkuaka de Pablo.
44025024	Yun te ni ka'an Festo nuu ndi'i ñayiu ni ka ndututu yun, te jiña'a de: ―Tata Rey Agripa vi ndi'i ni ja ni ka ndututuo ya'a, te ya'a oo tee ka ka'an kuechi na saa na tu'u ñayiu judio siki de, ñayiu ka oo Jerusalén vi ñayiu ka oo ñuu Cesarea ya'a, te vi ka kana jai ja na kuu de.
44025025	Su maa san, chi ka'an san ja tu na kuechi ni sa'a de ja kuu de. Su ja siun vi maa de ni jikan ja ndaya'a de nuu nda'a César Augusto, guaa ni ndakani ini san ja ndasia'a san de nuu nda'a rey yun.
44025026	Su tu ni'i sa'un san na kuechi de ja tee san nuu tutu ja ki'in de nuu jito'o san rey ja oo ndaa na kuechi tavi de. Te yun guaa ni kene'e san de nuu ndi'i ni, te vi ja kanuu ka kuu nuu maa ni, vi rey Agripa, te kakan tno'o gua'a ni de, nagua ja kukanu ini san ndee saa tno'o ja tee san nuu tutu ja ki'in jin de.
44025027	Chi nde'e kanoo na'a nuu maa san ja tetniuu san in tee oo vekaa, te ma ka'an san na kuechi tavi de ―jiña'a Festo.
44026001	Yun te jiña'a rey Agripa nuu Pablo: ―Vitna te kuu ndakani ni na kuechi tavi ni ―jiña'a de. Yun te ni skaa Pablo nda'a de, te ni jinkondee de ni ka'an ni'nu de ja ja'a de, te jiña'a de:
44026002	―Tata rey Agripa, kusii ndeva'a ini san vitna ja jandetu ni ja ndanduku ni'nu san kuechi san jin nuu ni, ndi'i ja ka xtavi kuechi ña tna'a san judio jin san.
44026003	Chi ja jini ndi'i maa ni naxa ka oo san vi taka tno'o ka tee tna'a san jin tna'a san judio, te yun guaa jikanta'u san ja sa'a ni in jamani, konini ni joo tno'o ja ndakani san, te ma kiti ini ni.
44026004	’Te ja ka jini ndi'i maa tna'a san judio naxa vaji san ñuyiu ndee nuu lule san ja ni oo san ne'u maa de, ñuu nuu ni kaku san vi nuu ni oo san Jerusalén.
44026005	Te kuu vi ndakani maa de nuu ja ka ka'an de, chi ndi'i de ka jini ja ndee nuu lule san ni yinduu san nuu fariseo ja kuu in ichi sa'a ja nini ndeva'a kuu ja vi skunkuu san ndi'i Ley.
44026006	Te vitna ni ka tnaa ña de ya'a vi ja nani ja ndetu ka'nu san nagua ni kee yu'u ia Dios nuu ndi yua san.
44026007	Te inuu ni ka kandija san tno'o ja ka ndetu ka'nu san jin ndi uxi uu tatatno'o san judio, te nduu vi ñuu ni ka jinokuechi de nuu ia Dios ja skunkuu ya nagua ni kee yu'u ya, vi tata rey Agripa. Te siki yun kuu ja ka ka'an kuechi tna'a san judio ja ja'a san.
44026008	¿Te nau ja tu ka kandija maa ni ja ia Dios ndaxteku ya ndiyi?
44026009	’Vi suni maa san ni ondakani ini san ja vatuka kuu ja sa'a san kua'a jakue'e siki ñayiu ka kandija Jesús, ia ni ja'nu ñuu Nazaret.
44026010	Te vi suni saa ni sa'a san Jerusalén nuu ni ka otatnuni sutu ka kuu nija'nu. Te ni ojasi san kua'a ñayiu ka kandija Jesús vekaa vi ni oñuna'a san nuu ni ka oja'ni de ñayiu ka kandija yun.
44026011	Te kua'a jichi ni okani ndeva'a san ñayiu ka kandija ndi'i ve'e sinagoga, te ni otenini san jin ja na vi ka'an ne'i jin Jesús. Te vi ja kiti ndeva'a ini san nuu ñayiu ka kandija yun, te vi ni osondikin san jin ndee inka ñuu jika.
44026012	’Te vi suu tniuu ya'a kua'an san Damasco ja ndiso san in tniuu ka'nu ja ni ka chitniuu ña sutu ka kuu nija'nu.
44026013	Su vaa ndee nuu sau nduu kuu kua'an san ichi yun, vi tata rey, te ni jini san in ñu'u ja ni ye'e ichi andivi ja vi ye'e ni'nu ka saa nda'a nikandii, te ni jionduu ña ñu'u yun jin san vi tee kua'ankuei jin san yun.
44026014	Te ndi'i san ni ka ndondiso san ndee nuu ñu'u, te ni onini san in tno'o ja ni ka'an jin sa'an hebreo, te kachi: “Saulo, Saulo, ¿nau ja sondikin ndikin ña ron? Te xtuji ñukuun ron maa ron na kuinio isndiki ja jain yata ti nuu yi'i puya punta karrocha, te xtuji ti maa ti” kachi tno'o yun.
44026015	Yun te jiña'a san: “¿Na in kuu ni, vi Jito'o?” Te ni kachi tno'o yun: “Maa rin kuu Jesús, ia sondikin ndikin ron.
44026016	Su ndakoo te nukuiin ron, chi ya'a kuini rin ja ni kenta rin nuu ron, nagua ja kokuu ron in tee kokunukuechi nuu rin, te ndakani ron tno'o rin nuu ñayiu ja ni jini ron vitna vi ja skuni ka ña rin kiuu kua'on.
44026017	Te skaku ni'nu ña rin nuu ñayiu ñuu ron judio vi nuu ñayiu sava ka tatatno'o nuu tetniuu ña rin vitna ja ki'in ron,
44026018	nagua ja ndakune ron nduchi nui nuu kaxtno'o ron tno'o rin, te ma vi kokakai nuu inee ja kuu ichi kue'e, chi na ye'e ñu'u nui. Te ma vi kosa'a kai nagua kuini Tachi, chi na vi sa'i nagua kuini maa ia Dios, te na vi kandija ñai jin rin. Te vi ni'i ja koneka'nu ini rin yika kuechi, te vi ni'i in nuu vi sa'a jajin jin ñayiu ka nduvii nuu rin”, kachi ya nuu san ―jiña'a de.
44026019	’Te yun guaa tu ni sa'a jatu san, vi tata rey Agripa, tno'o ni ka'an ia Jesús ndee andivi.
44026020	Chi vi saa sua'a ñama ni jinkondee san ni ndakani san tno'o ya, xtnañu'u ka nuu ñayiu Damasco, te saa ni ja'an san nuu ñayiu Jerusalén vi ni jikanuu san nii taka ñuu tnii Judea, vi suni nuu ñayiu sava ka tatatno'o, ja na vi ndatna'u ini yika kuechi, te na vi kiundui nuu ia Dios, te na vi sa'i java'a nagua ja na vi xne'i mai ja jandaa ja ni ka ndatna'u ini.
44026021	Te ja ja'a ya'a kuu ja ni ka kakuiko ña tna'a san judio nuu ni oo san veñu'u, te ni ka nduku de ja vi ka'ni ña de.
44026022	Su ndakuanta'u san nuu ia Dios ja ni chindee ni chituu ña ya jin san, te nukuiin xii ka san ndee kiuu vitna, ndakani san tno'o ya nuu ñayiu na'nu vi nuu ñayiu kueli. Te tu sa'un xtaa xtuu ka san na in tno'o koka'an san, chi ndakani ndaa san nagua ni ka ka'an tee ni ka ndakani tno'o maa ia Dios ndee jana'a vi Moisés nuu ja ni ka ka'an de nagua kokuu:
44026023	Ja Kristu, chi kua'a tnundo'o tna'a ya, te kuu ya. Te suu maa ya kuu ia ni ndateku xtnañu'u ka ne'u ndiyi, te xne'e kaji ya ja skaku ni'nu ya ñayiu judio vi ñayiu sava ka tatatno'o ―jiña'a Pablo.
44026024	Te nuu ni ka'an Pablo tno'o ya'a ja ka'an ni'nu de ja ja'a de, te vi ni kana jaa Festo yun, jiña'a de: ―Vaa ndukue'e ni Pablo, chi vaa ja kua'a ndeva'a letra jian ni kutua'a ni, te suu ndasa'a kue'e ña jin ni ―jiña'a de.
44026025	Su jiña'a Pablo: ―Masu ndukue'e san, vi jito'o san Festo, chi ka'an ndaa san vi kaxtno'o kaji san ja oo ndaa ndija.
44026026	Te suni maa rey, ja jini gua'a de taka tno'o ya'a, te yun guaa vi ni ini ni anu san ka'an san nuu de, chi ndakani ini san ja ndi'i tno'o ka'an san ja jini gua'a de, chi masu tno'o kokuu yu'u jion kuu.
44026027	¿A kandija ni, vi tata rey Agripa, tno'o ni ka ka'an tee ni ka ndakani tno'o maa ia Dios ndee jana'a? Ja jini san ja kandija ni ―jiña'a Pablo.
44026028	Yun te jiña'a Agripa yun nuu Pablo: ―¿A ndakani ini ni ja jin joo ni tno'o ni ka'an ni, te sino ini ña ni ja kandija san Kristu? ―jiña'a de.
44026029	Te jiña'a Pablo: ―Visi joo ni tno'o ni ka'an san axi kua'a, su ndeja ñu'u ka maa Dios. Te masu maintno'o ni maa ni kandija, chi suni ndi'i ñayiu ka nini ya'a na vi kandijai ya, te vi koo ni nagua oo san, su ma kuatu ndia'a ya ja vi konu'ni ni jin cadena ya'a, nagua ndo'o sein vitna ―jiña'a de.
44026030	Te nuu ni ndi'i ni ka'an Pablo taka tno'o ya'a, te ni ndakoo rey yun vi suni ni ndakoo Festo, tee tatnuni ñuu yun, vi Berenice vi ndi'i tee ni ka onukoo jin de yun.
44026031	Te nuu ni ka kujioo siin de ja ka ndatno'o tna'a ni maa de ja ja'a tniuu ya'a, te ka jinkondee de ka ka'an de: ―Tu sa'un na kuechi tee ya'a ja kuu de, ni ja kondesi de vekaa nuu siun ―ka kachi de.
44026032	Te jiña'a Agripa nuu Festo: ―Kuu siaa ni tee ya'a nuu siun ja tu ni jikan maa de ja ki'in de nuu César ja kundaa kuechi de ―jiña'a de.
44027001	Te nuu ni kundaa ja vi sia'a ña de ki'inkuei san jin Pablo ndee Italia. Te ni ka chi'i ña de jin Pablo vi sava ka tee ka yi'i vekaa nda'a in capitán nani Julio, tee yinda'a grupo soldado nani Augusto.
44027002	Te ni ka tnii san in barco ja vaji ñuu nani Adramitio ja ya'a sava ka ñuu ka oo yu'u ndute mar ja tnii Asia. Te suni kua'ankuei san nuu barco yun jin Aristarco, tee ñuu Tesalónica ja tnii Macedonia.
44027003	Te inka kiuu ni jinokuei san ñuu Sidón, te ni kunda'u ini ña Julio yun jin Pablo, te ni jandetu de ja ni ja'an Pablo nuu ñayiu ka ndeka tna'a gua'a jin de ja ni ka ndachindee ñai jin de.
44027004	Yun te ni ka ndatnii tuku san barco ñuu Sidón ja kua'ankuei san chia saa sua'a manana nuu tachi ichi nuu kua'ankuei san. Te yun guaa ni ka xtaa xiin san ichi ja ni ka ya'a san xiin ñuu Chipre ja oo ma'ñu ndute mar.
44027005	Yun te ni ka ya'a san nuu ndute mar yatni nuu oo ñuu Cilicia vi ñuu Panfilia, te ni kentakuei san ñuu Mira ja tnii Licia.
44027006	Te yun ni ni'i tee kuu capitán yun inka barco ja vaji ndee ñuu Alejandría, te ki'in ndee Italia. Te ni tatnuni de ja ni ka sama san, te ni ka ndatnii san barco yun, te kua'ankuei san jin de.
44027007	Te kua'a kiuu ni ka jika san nuu ndute mar, chi kuee ndeva'a ni jika barco yun ja siun sua'a mananuu tachi ichi kua'ankuei san, guaa kua'a ndeva'a tnundo'o, te saa ni kentakuei san yu'u ñuu Gnido. Te ja siun tu ni jandetu tachi yun ja ki'inkuei ndaa san guaa ni ka jiko san ndee yatni yu'u ñuu Salmón ja tnii Creta ja oo ma'ñu ndute mar yun.
44027008	Te vi saa ni yi'i tachi guaa kua'a tnundo'o ni ka tna'a tee ka skaka barco yun nuu ni ka ya'a san yu'u ndute yun, te saa ni kentakuei san in nuu nani Buenos Puertos yatni nuu oo ñuu Lasea.
44027009	Te ja siun kuee ndeva'a ni jika barco yun, guaa kua'a kiuu ni skunaa, te makuvijin ndeva'a ja kiondita barco nuu ndute mar, chi ja ni kuyatni yoo vijin, chi ja ni ya'a kiuu viko ja ni ka ondite ñayiu judio. Te ni xteku ña Pablo jin tee ka netniuu yun,
44027010	te jiña'a de: ―Tee vajikuei nuu barco ya'a, vijin ndeva'a kokuu ichi ki'on ya'a, chi jini san ja koo kua'a tnundo'o nuu vi skunao barco vi taka ja ndisoi, te vatuni vi ndee mao vi junaa ―jiña'a de.
44027011	Su vini tu ni onini sa'un capitán yun tno'o ni ka'an Pablo, chi vi ni kunuu ka tno'o ka ka'an tee ka skaka yun jin maa tee xiin barco yun kuu ja nini de.
44027012	Te ja siun tu oo gua'a yu'u ndute mar yun ja koo barco yoo vijin, guaa ni ka ndakani ini kua'a de ja gua'a ka kokuu ja ki'inkuei san jin barco yun, te vi nduku de ichi axi saa kuu kentakuei san ñuu Fenice nuu kuu yu'u ndute mar ja tnii Creta. Te Fenice yun oo ichi xiin nuu kana nikandii, te yun vi koo san ndee na ya'a yoo vijin.
44027013	Te ni jinki'i in tachi kuiñi luluu ja makana nuu ichi nuu ndute mar yun, guaa ni ka ndakani ini de ja kuu kentakuei san ñuu Fenice, te ni ka skaka de barco yun ja ni ya'a yu'u ñuu Creta.
44027014	Su vi masu kua'a ni ja'ankuei san, te ni jinki'i tuku in tachi ni'i ndeva'a nani Euroclidón ja vaji ichi nuu ñu'u yichi, te kua'an nuu ndute mar.
44027015	Te ni chinda'a ña jin barco yun, te ña ni ka kundee ka tee ka skaka yun ja ki'in ndai, guaa ni ka siaa de, te maa ni ka tachi yun tunda'a ña jin barco yun kua'ankuei san.
44027016	Te vi saa tunda'a ña tachi, te saa ni kentakuei san in ñuu luluu nani Clauda ja oo ma'ñu ndute mar, nuu tu kani ni'i tachi, su vini saa te kua'a tnundo'o ni ka tna'a san. Saa ni ka kundee san ja ni ka ndajiokuita san in barco luluu ja ñuu barco ka'nu yun.
44027017	Te nuu ni ka kundee san ni ka ndatnaa san barco luluu yun nuu barco ka'nu yun. Te ni ka ju'ni de barco ka'nu jin in yo'o gua'a, te ja siun ka yu'u de ja kana saa ki'in barco yun nuu ñu'u yaxin ndute mar. Yun te ndee tnii ni'nu nuu ñuti nani Sirte, guaa ni ka xtajioo de sa'un manta ja nu'ni ichi xini barco yun. Te sua'a ni tunda'a ña tachi yun kua'in.
44027018	Te ja siun vi saa ni yi'i ni'i ndeva'a tachi yun inka kiuu, guaa ni ka jinkondee de ni ka tnaa de ndatniuu ndiso barco yun nuu ndute mar yun ja na nduu ñamai.
44027019	Te kiuu kuu uni, te ni ka tnaa ndi'i ka san taka ja ka jantniuu de ja ka skaka de barco yun.
44027020	Te kua'a kiuu vini tu ni ka jini san nikandii ni kimi ja siun oo ndeva'a viko vi kuun sau, te ni tu jinkuiin tachi ni'i ndeva'a vi tee sua'a tee sua'a ña guaa vi ja ni ka ja'nde ni ka kuu ini san ja ma vi kaku ka san.
44027021	Te ja siun ja ni kuu ki'in kiuu tu na xtaa ka jaa san, guaa ni ndakoo Pablo, te ni jinkuiin de ma'ñu ndi'i tee ka oo nuu barco yun, te jiña'a de: ―Ndi'i ni tee vajikueio nuu barco ya'a, gua'a ka kuu nuu siun te ni ka kandija ni tno'o ni ka'an san ja ma kekueio ñuu Creta, te nani vajikueio ja ka tna'o tnundo'o vi ka skunao ndi'i ndatniuu.
44027022	Su vitna te xteku ña san ja vi koo anu ni, te ma vi yu'u ni, chi ni ion tu na in junaa, maintno'o barco ya'a guaa junaa.
44027023	Chi nuu jakuaa vitna, ni skuni ña in ia jinokuechi nuu Dios, ia xiin nuu oo san vi jinokuechi san.
44027024	Te ka'an ya sua'a: “Pablo, ma yu'u ron, chi nini kuu ja kenta ron nuu rey César. Te ja ni jini Dios ja ndakuatu ron, te yun guaa skaku ni'nu ya ndi'i tee ka jionuu jin ron nuu barco ya'a”, kachi ya.
44027025	Te yun guaa vi koo anu ni, vi ñani, chi ndetu ka'nu san nuu ia Dios ja saa ndija kokuu nagua ni ka'an ia jinokuechi nuu ya.
44027026	Su nini kuu ja ndee vi jinkituo nuu oo ñu'u yichi ma'ñu ndute mar ―jiña'a de.
44027027	Te nuu ni jino uxi kuun jakuaa ja ka ñu'u san nuu ndute mar Adriático ja vi unsua'a unsua'a kua'an barco yun sa'a tachi, te ndee nuu sau ñuu, te ni ka ndakani ini tee ka satniuu nuu barco yun ja ja ni ka kuyatni san ja vi ndejioo san nuu ñu'u yichi.
44027028	Yun te ni ka chikua'a de ja vi kutnuni ini de nasaa ka kunu oo ndute yun, guaa ni ka jini de ja saa oko nda'a ja kunu ñu'u de. Yun te ni ja'ankuei ka san joo ka, te ni ka chikua'a tuku de, te ni ka jini de ja saa xa'un nda'a ni ka kunu ñu'u de.
44027029	Te vi ja ka yu'u de ja jinkuntna'a barco yun jin kava, te ni ka tnaa de kuun kaa tikanchu na'nu ichi yata barco yun ja kondio'ni a ma jinkituu, te ka ndakuatu ka'nu de ja na tuu inka kiuu.
44027030	Yun te ni ka jinkondee tee ka satniuu nuu barco yun ka nduku ndee de ja vi kunu yu'u de. Yun te ni ka jinkondee de ka nune'e de barco luluu inee nuu barco ka'nu yun, te vi ka sa'a ni de ja kaa tikanchu na'nu ka yun ka tnaa de ichi nuu barco ka'nu yun nagua ja ma vi kuni sava ka tee yun ja vi kunu yu'u de, ka ndakani ini de.
44027031	Su yun te ni jini Pablo, guaa ni kaxtno'o de nuu tee kuu capitán vi nuu soldado, te jiña'a de: ―Nuu ja ma vi kendoo maa tee ka satniuu ya'a ini maa barco ka'nu ya'a, te vi kona'a ni ja ni ion ma vi kaku ―jiña'a de.
44027032	Yun te ni ka ja'nde soldado yun yo'o ndikin barco luluu yun, te ni ka siaa de, kua'an maa jin ndute yun.
44027033	Te nuu ni keja'a ja matuu, te ni xteku ña Pablo jin ndi'i de ja na vi kaa de xtaa, te jiña'a de: ―Ya'a kuu uxi kuun kiuu ja ka jito ni barco ya'a, te ka ondite ni ja tu sa'un nagua ka jaa ni.
44027034	Te yun guaa jikanta'u san ja vi kaa ni nagua ja vi ndani'i ndee ni, chi ni in ni ma vi junaa ―jiña'a de.
44027035	Te nuu ni ka'an de tno'o yun, te ni tnii de in xtaa, te ni ndakuanta'u de nuu ia Dios jin nuu ndi'i tee kua'ankuei yun, te ni ta'u de ja ni jinkondee de jaa de.
44027036	Yun te nasaa san ni ka ndusii ini, te suni ni ka jaa san xtaa.
44027037	Te uu ciento uni xiko xa'un in san kuu ja ndi'i san nagua ka ñu'u san nuu barco yun.
44027038	Te nuu ni ndi'i ni ka jaa gua'a san vi ndee ni ka ndutu chii san, te ni ka tnaa de sava ka triu nuu mar ja na nduu ñama barco yun.
44027039	Te nuu ni tuu sa'un, te ni ka jini san in nuu oo ñu'u yichi, su tu ni ka ndakuni tee ka satniuu nuu barco yun na ndenu kuu. Su chi ni ka jini de in nuu jinkituu yu'u ndute mar ja ñu'u kua'a ñuti, te ni ka nduku ndee de ja vi ndene'e jioo de barco yun nuu ja na kuu.
44027040	Te ni ka ja'nde de cadena ja ka nu'ni kaa tikanchu yun, te ni kendoo nuu ndute mar yun. Te ni ka xtaya de yutnu ja ndeka ña naxa ki'in maa barco yun. Te ichi nuu barco yun ni ka ndaku'ni de sa'un manta nuu yutnu yun. Te ni jinkondee tachi ni chinda'a barco yun ja jika majintna'a yu'u ndute mar yun.
44027041	Su tu ni kuu ndejioo, chi saa sua'a nuu ndanitna'a uu yute nuu jika ni'i ndute ni tnaa ni'nu maa, guaa ni tnii ni'nu kutui yun nuu oo kua'a ñuti, guaa tu ni kandaa sa'un kai. Te ichi yatai ni jinkondee jechi kueli ja ni'i ndeva'a tee ña nda'a ndute mar yun.
44027042	Yun te ni ka ndatno'o tna'a soldado yun ja vi ka'ni de ndi'i tee ka oo vekaa, nagua ja ni in de ma kaku ja vi xtaa de ndute, te vi kunu yu'u de ki'inkuei de.
44027043	Su tu ni jandetu capitán yun, chi ni kuini de ja skaku ni'nu de Pablo. Te ni tatnuni de ja tee kuu xtaa ndute, te na jinkondee xtnañu'u ka de na xtaa de ndute, te na vi ndejioo de nuu ñu'u yichi.
44027044	Te sava ka de na ki'inkuei de siki in tabla axi in pedasu maa barco yun. Te saa ni ka sa'a san ja ni ka kaku ndi'i san, te ni ka ndejioo san nuu ñu'u yichi.
44028001	Te nuu ja ni ka kaku san, saa ni ka jini san ja Malta nani ñuu ja oo ma'ñu ndute mar yun.
44028002	Te ñayiu ñuu yun ni ka kunda'u ini ñai jin ndi'i san, guaa ni ka xna'i in ñu'u ka'nu, te ni ka kana ñai ja ni ka ndasaa san, chi vijin ndeva'a vi kuun sau.
44028003	Yun te ni xtutu Pablo in tnii tutnu yichi, te vi inka tnaa de tnu nuu ñu'u, te ni kee ni'ni ni in koo xeen nuu tutnu yun. Jino ti ja ni ka ki'in ña ñu'u yun, te ni kakuiko ni ti nda'a de.
44028004	Te nuu ni ka jini maa ñayiu ñuu yun ja intakaa gua'a ti nda'a de, te ni ka jinkondee de ka ndatno'o de: ―Tee ya'a, chi vi ja ndaa ja tee ja'ni ndiyi kuu de, yun guaa ndo'o de sia'a, chi visi ni kaku de nuu ndute mar, su maa chu'chi ja sa'a ndaa ya kuechi ñayiu, tu ka kuini ya ja koteku de.
44028005	Su ni kisi Pablo nda'a de, te ni kanakau koo yun nuu ñu'u, te ni tu nagua ni ndo'o sa'un de.
44028006	Te ndi'i ñayiu yun, chi ka ndetu ni kai ja na ore, te jaa yi'ndi de axi sanaa te kani xini de ja kuu de. Su nuu ni kuna'a ka ndetu de ja tu nagua ndo'o Pablo, te ni ka ndasama de tno'o ka ka'an de, te ni ka kachi de ja in chu'chi kuu Pablo.
44028007	Te yatni yun oo ñunde'i in tee nani Publio ja kuu nija'nu de nuu ñuu yun. Te ni kana ña de ja ni tanuu de ve'e de ja ni ka oo san uni kiuu, te ni jito va'a ña de.
44028008	Te kiuu yun katuu tata Publio yun nuu jito jin kue'e kiji vi kue'e niñi, te ni kiuu Pablo ni jinkoto ña de. Yun te ni ndakuatu de nuu ia Dios. Te nuu ni ndi'i ja ni ndakuatu de, te ni sonee de nda'a de siki tee yun, te ni nduva'a de.
44028009	Te vi ja siun ni sa'a de tniuu ya'a, guaa ni ja'ankuei sava ka ñayiu ka ku'u ja ka oo ñuu yun nuu oo Pablo, te vi ndi'i ni ka nduva'a.
44028010	Guaa ni ka skuta'u ñai ndi'i nagua ka ja'ni ña jin san. Te nuu ni kitna'a kiuu ja ki'inkuei tuku san nuu inka barco, te ni ka jini mani ñai taka ja kokuu ichi nuu ki'inkuei san.
44028011	Te nuu uni yoo ja ni ka oo san ñuu Malta, te ni ka tnii tuku san in barco ja suni ni oo ñuu yun nii yoo vijin. Te barco yun, chi vaji ndee ñuu Alejandría, te ichi nuu barco yun ndiso uu chu'chi, in nani Cástor te inka nani Pólux.
44028012	Yun te ni jinokuei san ñuu Siracusa, te yun ni ka oo san uni kiuu.
44028013	Te vi ñuu yun ni kekuei san kua'ankuei san yu'u ndute mar, te saa ni jinokuei san ñuu Regio. Te inka kiuu ni jinki'i tachi ichi sur, guaa vi kiuu uu ni, te ni jinokuei san ñuu Puteoli.
44028014	Te yun ni ka jinkuntna'a san jin sava ñayiu ka skua'a, te ni ka jikanta'u de ja ni ka kendoo san jin de uja kiuu. Yun te saa ni kekuei san ja kua'ankuei san Roma.
44028015	Te ja ni ka ni'i tno'o ñayiu ka skua'a ka oo ñuu Roma ja kua'ankuei san, guaa ni kekuei de ja ni ka nditna'a ña de nuu oo Foro Apio, in nuu nani Uni Taberna. Te nuu ni jini ña Pablo jin de, te ni ndakuanta'u de nuu ia Dios, te ni nuku'un ndee ini ka de.
44028016	Te nuu ni jinokuei san Roma, te ni ndakuña'a capitán kua'ankuei jin san yun ndi'i tee ka oo vekaa nda'a tee kuu nija'nu yinda'a soldado maa Roma. Te ndia Pablo, chi ni ka taa siin ña de jin in soldado ja jito ña jin de.
44028017	Yun te saa nuu uni kiuu ja ni jinokuei san, te ni kana Pablo tee ka kuu nija'nu nuu ñayiu judio ja ka oo Roma yun. Te nuu ni ka kututu de, te jiña'a Pablo: ―Tata ñani, tu sa'un na jakue'e sa'a san siki ñayiu ñuo, ni siki nagua ni ka osa'a ndi yuao. Su vini saa, te ni ka kakuiko ña tna'o judio jin san Jerusalén, te ni ka ndasia'a ña de nda'a tee Roma ja ni jasi ña de vekaa.
44028018	Su nuu ni ka sa'a de ja ni na'ma san na kuechi tavi san, te tu ni ka ni'i de na kuechi tavi san. Yun guaa ni ka kuini de ja vi siaa ña de, chi tu na kuechi sa'un san ja kuu san.
44028019	Su tu ni ka jandetu ñayiu ka kuu tna'o judio, guaa ka'an san a tuu, su ni jikan san ja kii san nuu César, nagua ja na sa'a ndaa de, su chi masu vaji san ja ka'an kuechi san siki ñayiu ñuo.
44028020	Te yun guaa tniuu ya'a kuu ja ni kana ña san ja kuni ña san vi ka'an san nuu ndi'i ni, chi kandija san ja ndetu san nagua ka ndetu ka'nu maa ñayiu ñuo Israel ja skunkuu nagua ni kee yu'u maa ia Dios, te yun guaa nu'ni san jin cadena ya'a ―jiña'a de.
44028021	Yun te ka jiña'a tee ka kuu nija'nu nuu ñayiu judio: ―Sein, vi ñani, ni in tutu tu nagua ka ndani'i san ja vi tetniuu tna'o judio ja ka oo ñuu Judea ja vi kukanu ini san ja ja'a ni. Te ni in tee ja vaji ndee yun, tu na in kenta ja ka'an kuechi siki ni axi koka'an kue'e de ja ja'a ni.
44028022	Su ka kuini san ja vi konini san tno'o ka'an ni vi naxa ndakani ini ni, chi ka jini san ja vi na saa ni nuu ka ka'an kuechi ñayiu ja tu ka jintna'a ini ichi jaa Jesús ja jika ni kaxtno'o ni ―ka jiña'a de.
44028023	Yun te ni ka jani de in kiuu ja vi ndanitna'a de. Te kiuu yun ni ka kututu kua'a ñayiu ve'e nuu oo Pablo, te ni jinkondee de ndee nuu ne'e, te vi ndee nuu mañini ja ndakani de naxa tatnuni ia Dios, vi nduku de ja na vi jinkui'nu kaji ini ñayiu, te na vi jino ini ichi ia Jesús jin tno'o nagua yoso nuu Ley Moisés vi nagua ni ka ka'an tee ni ka ndakani tno'o maa ia Dios ndee jana'a, ja suni ja ni ka oka'an de ja ja'a Jesús.
44028024	Te sava ñayiu ni ka janta'u tno'o ka'an Pablo, su savai, chi tu ni ka kandijai.
44028025	Te ja siun masu inuu ni ka kandija de, guaa ni ka ndayagua de ja no'okuei de ve'e de, te jiña'a Pablo tno'o ya'a: ―Gua'a ni ka'an Espíritu ia Dios jin ma'ñu sagua Isaías, tee ni ndakani tno'o ya ndee jana'a, nuu ndi yuao nuu ni ka'an de:
44028026	Kua'an nuu ñayiu ñuu ya'a, te kuña'a ron: Ja jin so'i vi konini, su ma vi jinkui'nu ini. Te vi kondia'i jin nduchi nui, su ma vi kuni.
44028027	Chi ni ka kundee ndeva'a ini anu ñayiu ya'a, te tu ka jinkui'nu ini, chi joo ni ka nini, te ka ndesi nduchi nui nagua ja ma kuu vi kuni jin nduchi nui ni ma vi konini jin so'i, ja vi jinkui'nu ini jin anui, te kiukuei ichi rin, te ndasa'a rin anui ja skaku ni'nu rin nuu yika kuechi, sua'a ni ka'an Isaías.
44028028	’Te vitna guaa vi kona'a ni ja kiuu kua'on, te tno'o ja ni tetniuu ia Dios ja skaku ni'nu ya jin yoon, tetniuu ya nuu ñayiu sava ka tatatno'o, te ñayiu yun vi konini tno'o ya ―jiña'a Pablo.
44028029	Te nuu ni ndi'i ni ka'an Pablo tno'o ya'a, te kuano'okuei ñayiu judio ka tee tna'a de ja ja'a tno'o ya'a ichi kuano'okuei de.
44028030	Te ni oo Pablo uu kuia mimi'i nuu in ve'e ni otniuya'u de, te ni ojanta'u de ndi'i ñayiu ni ka ojinkoto ña jin de.
44028031	Te ni ondakani de naxa tatnuni ia Dios vi ni okaxtno'o de tno'o va'a maa Jito'o Jesukristu, ni onune ni ichi ja ni okaxtno'o de nuu ñayiu, te tu na in ni jasi ni'nu. Saa ni kuu.
45001001	Maa san kuu Pablo, tee jinokuechi nuu Jesukristu. Ni kana ña ya jin san, te ni sa'a siin ña ya, ni chitniuu ña ya ja ndakani san tno'o va'a ia Dios ja skaku ni'nu ya ñayiu.
45001002	Te tno'o ya'a ni kee yu'u ya ama ka nagua yoso nuu tutu ii jin ma'ñu sagua tee ni ka ndakani tno'o ya ndee jana'a.
45001003	Te ya'a kuu tno'o ndakani siki Jito'o Jesukristu, Se'e ia Dios. Te suni kuu ya ndikin tata rey David nuu ni kuu ya niñi xikui de.
45001004	Te ni ndateku ya ne'u ndiyi ni sa'a Espíritu vii ia Dios, ja xne'e kaji ja Se'e Dios kuu ya, te oo ya jin jaka'nu maa Tata ya.
45001005	Te jin ma'ñu sagua Jesukristu, ni ni'i san javii java'a ja na koo jayiñu'u nuu ya, chi ni chitniuu ña ya ja ndakani san tno'o ya, nagua ja vi koo ñayiu nii ñuyiu vi kandija ñai jin ya, te vi kuantno'i tno'o ya.
45001006	Te ne'u ñayiu yun ka oo maa ni, ja ni kana ña Dios ja vi kokuu ni ñayiu maa Jesukristu.
45001007	Tee san tutu ya'a nuu ndi'i ni ja ka skua'a ni ka oo ni ñuu Roma, chi kutoo ña Dios, te ni kana ña ya ja vi koo vii ni nuu ya. Te maa Tata Ja'nuo jin Jito'o Jesukristu na ka'an nda'u ka'an kee ña, te vi koo ni jin jamani maa ya.
45001008	Te jaxtnañu'u ndakuanta'u san nuu ia Dios jin ma'ñu sagua Jesukristu, ja ja'a ndi'i maa ni, chi nii ñuyiu jitenuu tno'o, ka ka'an ñayiu ja ka kandija gua'a ni Jesús.
45001009	Chi testiu kuu maa Dios, ia xiin nuu jinokuechi san, ja vi ni ini ni anu san ndakani san tno'o va'a Se'e ya, te siun ni jikanta'u san ja ja'a ndi'i ni nuu ndakuatu san.
45001010	Te jikanta'u san nuu ia Dios ja nuu ja kuini maa ya, te na kune ya ichi ja kuu kejioo va'a san jakoto ña san.
45001011	Chi ndioo ndeva'a ini san ja jakoto ña san, te kuu chituu ña san jin joo ja ni ni'i san nuu Espíritu ia Dios, nagua ja vi koo yutnu ndi'i ni jin anu ni.
45001012	Te saa ka'an san, nagua ja vi ndakuña'a nuu tna'o tno'o ndee ini, nagua ka kandija maa ni, vi suni saa ni kandija san.
45001013	Su kuini san, vi ñani vi kua'a, ja vi kuni ni ja kua'a jichi ni kuini san ja jakoto ña san. Su ndee vitna oo in ja jasi ichi ja tu kuu ja jakoto ña san. Chi kuini san ja jaa san nagua ja kuu chituu ña san ja vi koo yutnu ni, nagua ni sa'a san jin ñayiu sava ka ñuu.
45001014	Chi ndita san ja kaxtno'o san nuu ñayiu ka ka'an sa'an griego vi nuu ñayiu ja tu ka jini sa'an ya'a, nuu ñayiu ndichi vi nuu ñayiu tu inu ndichi.
45001015	Te maa san, chi ka'an ndeva'a san, ja suni jaa san nuu ka oo maa ni, ja ka kuu ni ñayiu Roma, te ka'an kachi san tno'o va'a Jesús nuu in in ni.
45001016	Chi tu kukanoo san jin tno'o va'a Jesús, chi ndiso tniuu ka'nu maa ia Dios, ja skaku ni'nu ndi'i ñayiu ka kandija ya, xtnañu'u ka ñayiu judio, te suni saa ni ñayiu sava ka tatatno'o.
45001017	Te nuu tno'o va'a Jesús xne'e naxa sa'a ia Dios ja vi kokuo ñayiu ndaa ja ka kandijao, te siun ni vi kokandijao, nagua yoso nuu tutu ii: “Ñayiu ndaa, chi tekui jin ja kandijai” kachi tutu ii.
45001018	Chi ndee andivi xne'e ia Dios ja kiti ini ndeva'a ya nuu tetniuu ya tnundo'o ka tna'a ñayiu kue'e ja ka sa'a jane'e jayichi, chi jin jakue'e ka sa'i yun, jasi ña jin tno'o ndaa.
45001019	Su kuu vi kuni ñayiu naxa oo naxa kaa ia Dios nuu ja ka kuini, chi ja ni xne'e ya maa ya nui.
45001020	Chi visi ma kuu vi kunio jin nuo maa ia Dios, su kuu vi kunio ya jin ma'ñu sagua tniuu ka'nu ni sa'a ya. Chi guaa ndee nuu ni jinkoo ñuyiu, ka jini kajio ja ia Dios kuu maa ya, te ndiso ya jaka'nu ya nikuii nikani. Te yun guaa tu nagua tee ñayiu ja tu jini ya.
45001021	Chi visi ka jini Dios, su tu ka chiñu'i ya ja Dios kuu ya, ni tu ka ndakuanta'ui nuu ya. Chi saa sua'a ja tu jiniu'u ni ka ndakani ini, te ja inu ndee ini anui, guaa tu ni ka jinkui'nu ini.
45001022	Ka ka'in ja ñayiu ndichi ka kui, su ñayiu vasa ka kui.
45001023	Chi saa sua'a, tu ni ka chiñu'i Dios, ia ye'e tajan ja tu ji'i sa'un ya, te ni ka sa'i nagua kaa in tee ja ji'i vi nagua ka ndaa tisala, axi kiti ka oo kuun nda'a vi guaa ndee kiti ka ñuu maa nuu ñu'u, te ni ka chiñu'i.
45001024	Te yun guaa ni skana ichi ña Dios, ja vi sa'i jane'e jayichi ja ka kuini mai, te ni ka ndasane'e tna'i ja kuu in ja kanoo ndeva'a.
45001025	Chi tu ni ka kandijai tno'o ndaa ia Dios, chi saa sua'a tno'o tno'o yun ni ka kandijai, te ka nee yiñu'i vi ka chiñu'i nuu taka ja ni sa'a ia Dios, te masu nuu maa ya, ja ni sa'a ya yun. Te nuu maa ya guaa kanuu ja vi konee yiñu'o nikuii nikani. Saa na kokuu.
45001026	Te ja siun ka chiñu'i ndatniuu yun, guaa ni skana ichi ña ia Dios ja vi sa'i jane'e jayichi ja kuu in ja kanoo ndeva'a. Chi vi guaa ndee ñasi'i ni ka sa'a ña kuechi ñuyiu ndisa si'i ña.
45001027	Te suni saa ni teyii, chi ni ka xndendoo de ja vi nitna'a de jin ñasi'i de, te ka ndioo ka ini de ja vi sa'a de tniuu kue'e jin ndisa teyii de. Te teyii jin teyii ka sa'a de in ja kanoo ndeva'a, te ka tna'a de tnundo'o jin yiki kuñu de siki ja siun ka sa'a ne'e ka sa'a yichi de yun.
45001028	Te ja siun tu ni ka kuini ja vi ndakuni ja ia Dios kuu ya, guaa ni skana ichi ña ya ja ka ndakani ne'e ini, vi ka sa'i taka jakue'e ndeva'a ja masu ja vi sa'i kuu.
45001029	Te yun guaa ka sa'i nino'o ni jane'e jayichi: ka sa'i kuechi ñuyiu, vi ka sa'i tniuu ne'e, vi ka ndioo ini ja vi koneva'a kua'i, vi ka sa'i jakue'e, vi ka kuu kuasun ndeva'a ini, vi ka ja'ni ndiyi, vi ka tee tna'i, vi ka xnda'u tna'i, vi ka ka'in tno'o ne'e vi inu tno'i.
45001030	Te ka ka'an kue'i siki inka ñayiu, vi ka skexikoi ia Dios, vi ka nani ñayiu, vi inu yachi ini, vi ka sa'a teyii mai, vi ka ndukui ja vi sa'a ñayiu jakue'e ja tu na ama ka sa'i vi tu ka jantno'i nuu yua si'i.
45001031	Te tu ka jinkui'nu sa'un ini, ni tu ka skunkui tno'o ka ka'in, ni tu ka jini ja vi ka'an toi inka ñayiu, ni tu ka jini ja koneka'nu ini, vi ni tu ka jini ja vi kunda'u ini ñayiu.
45001032	Te ja ka jini gua'i nagua ni chiyukun Dios nuu sandaa ya kuechi, ja ñayiu sa'a siun, te kanuu ja kui. Su visi ni saa, te ka sa'a ni jakue'e, te vi ndee ka kusii ini nuu ka ndia'i ja sa'a inka ñayiu jakue'e yun.
45002001	Nuu saa te tu nagua tee maa ni ja ka'an kuechi ni siki inka ñayiu, tu ni ja sa'i nani kuu ni ñayiu kuu maa ni, chi ne'u ja ka'an kuechi ni yun, xtavi kuechi ni maa ni, chi inuu ni sa'a maa ni jin ja ka'an kuechi ni siki ñayiu yun.
45002002	Su ka jinio ja ia Dios, chi sa'a ndaa ya nuu ja'nde ya kuechi ñayiu ka sa'a taka jakue'e yun.
45002003	Te maa ni, ja ka'an kuechi ni siki inka ñayiu sa'a jakue'e, te vi suni saa ni sa'a maa ni, ¿a ndakani ini ni ja kaku ni'nu ni nuu ka'nde ndaa ia Dios kuechi ñayiu?
45002004	Ma skexiko maa ni java'a ndeva'a ini ia Dios, chi jandee ini ya ja tu tetniuu ya tnundo'o tna'a ni, chi ndetu nuu ni ya. ¿Te a tu jinkui'nu ini ni ja java'a ini ya nduku ja ndatna'u ini ni nuu yika kuechi ni?
45002005	Su ja inu ndee ini anu ni, te tu ka kuini ni ja vi ndatna'u ini ni nuu yika kuechi ni. Te suu kuu ja ka skaya kua'a ni tnundo'o kii siki ni, kiuu sandaa ia Dios kuechi.
45002006	Te vi ndani'i vi ndatna'a maa ni na kuu na kuu na tniuu ni ka sa'a in in ni.
45002007	Chi kuña'a ya nuu ñayiu ni ka sa'a java'a nuu vi kotekui nikuii nikani, chi ka nduku ndei ja vi koi nuu ye'e tajan ya vi nuu oo jayiñu'u ja oo nikuii nikani.
45002008	Su kiti ini ndeva'a ya, te kuña'a ya tnundo'o vi tna'a ñayiu ka tee tna'a, te tu ka kuini vi kuantno'i tno'o ndaa, chi saa sua'a jakue'e ka jantno'i.
45002009	Te koo kua'a tnundo'o vi tno'o suchi ini siki ndi'i ñayiu ka sa'a jakue'e, xtnañu'u ka jin ñayiu judio, te suni saa ni jin ñayiu sava ka tatatno'o.
45002010	Su kuña'a ia Dios nuu ye'e tajan ya vi jayiñu'u vi jamani ya nuu ndi'i ñayiu ka sa'a java'a, xtnañu'u ka nuu ñayiu judio, te suni saa ni nuu ñayiu sava ka tatatno'o.
45002011	Chi tu sa'a siin siin ia Dios in in ñayiu, chi inuu ni ka kui nuu ya.
45002012	Te ndi'i ñayiu ka sa'a yika kuechi, nuu tu na Ley Moisés ka neva'i, te vi nai, visi tu na ley ka neva'i. Te ndi'i ñayiu ka oo jin Ley Moisés, te ka sa'i yika kuechi, te jin ma'ñu sagua Ley yun ka'nde Dios yika kuechi.
45002013	Chi ñayiu ndaa nuu ia Dios kuu ñayiu skunkuu nagua ka'an Ley, te masu nani ja nini naxa ka'an.
45002014	Chi ñayiu sava ka tatatno'o ja tu na Ley Moisés ka neva'i, saa inu ta'u mai ja vi sa'i nagua tatnuni Ley, su visi tu na Ley ka neva'i, te maa ni mai ka kuu ley.
45002015	Chi ka xne'i mai jin tniuu ka sa'i, na kuinio ja yoso tno'o Ley yun nuu anui, te ja ka ñu'u ini mai kaxtno'o ndaa ndi'i ya'a. Te tno'o ja ka ndakani ini mai ka'an kuechi axi ka'an ni'nu ja ja'i.
45002016	Te saa kokuu guaa ndee kiuu ja sa'a ndaa ia Dios kuechi jin ma'ñu sagua Jesukristu ja ka ndakani yu'u ini ñayiu ja vi sa'i. Te ya'a kuu tno'o va'a Jesús ja kaxtno'o san.
45002017	Su maa ni ja ka ka'an ni ja ñayiu judio ka kuu ni, te ka chituu ni maa ni jin Ley Moisés, te ka sa'a teyii ni maa ni ja ka oo ni jin Dios,
45002018	te ka ka'an ni ja ka jini ni nagua kuini Dios, chi kaxtno'o Ley yun nuu ni ja vi kaji ni nagua kuu jagua'a ka.
45002019	Te ka kukanu ini ni ja kuu vi xne'e ni ichi ia Dios nuu ñayiu tu ka jini sa'un ja ka kui na kuinio ñayiu ndesi nuu, te ka sie'e ni ñu'u nuu ñayiu ka oo nuu nee.
45002020	Te ka ndakani ini ni ja kuu vi kaxtno'o ni nuu ñayiu tu ka jini sa'un ichi ya vi nuu ñayiu inu vita ini na kuinio suchi kueli, chi nuu Ley ka neva'a maa ni yoso tno'o ndichi vi tno'o ndaa.
45002021	Te maa ni ja kaxtno'o ni nuu inka ñayiu, ¿te a tu ndakaxtno'o ni nuu maa ni? Chi nuu ja maa ni kaxtno'o ni ja ma vi su'u ñayiu, ¿te a tu su'u maa ni?
45002022	Te maa ni ja ka'an ni ja ma vi skindee tna'a ñayiu, ¿te a tu skindee maa ni ñasi'i ni? Te nuu ja skexiko maa ni chu'chi, ¿te a tu su'u maa ni ndatniuu oo nuu veñu'u chu'chi yun?
45002023	Te maa ni, chi sa'a teyii ni nuu ka'an ni ja oo ni jin Ley. ¿Su a tu skexiko ni ia Dios, nuu jisokava ni Ley yun?
45002024	Te ja siun ka sa'a ni, guaa skunkuu nagua yoso nuu tutu ii nuu ka'an sua'a: “Ñayiu sava ka tatatno'o ka kane'e jin sivi ia Dios ja kuechi maa ni ja siun ka sa'a ni, ja ka kuu ni ñayiu judio”.
45002025	Te jandaa ja jiniu'u ja ka yitnuni nuu yiki kuñuo nuu ja ka skunkuu ni tno'o yoso nuu Ley Moisés. Su nuu ja tu ka skunkuu ni Ley yun, te tu jiniu'u, chi nani tno'o ja tu ka yitnuni ni.
45002026	Te nuu ja in tee inka tatatno'o tu yitnuni nuu yiki kuñu de, su skunkuu de nagua tatnuni nuu Ley, te nani tno'o ja yitnuni nuu yiki kuñu de, visi tu yitnuni de.
45002027	Te tee inka tatatno'o ja tu yitnuni nuu yiki kuñu de, su skunkuu gua'a de nagua yoso nuu Ley, te jin tniuu gua'a sa'a de yun xtavi kuechi ña jin maa ni, ja tu skunkuu ni Ley, visi oo ni jin tno'o ja yoso nuu Ley, vi yitnuni nuu yiki kuñu ni.
45002028	Chi tee ndija ja kuu de tee judio, masu nani naxa oo naxa kaa de, ni masu ja yitnuni yiki kuñu de.
45002029	Chi tee ndija ja tee judio kuu de, chi ndee ini ndee anu de kuu de in tee judio. Te ja yitnuni de, chi ndee ini ndee anu de yitnuni sa'a Espíritu ia Dios, te masu nagua yoso nuu Ley. Te maa ia Dios kuu ia ka'an vii ka'an va'a jin tee sa'a gua'a yun, te masu ñayiu ñuyiu.
45003001	Nuu saa, ¿te nagua ka ni'o ja ka kuo ñayiu judio? ¿Axi nagua jiniu'u ja ka yitnuni nuu yiki kuñuo?
45003002	Kua'a javii java'a ka ni'o, nuu ja vi kondia'a gua'o. Chi xtnañu'u ka yoon ni kukanu ini ña ia Dios ja ni taa ya tno'o ya nuo.
45003003	Nuu saa, te ¿naxa vi kachio? ¿A nuu ja ndee tna'o judio tu ka skunkuu ndai, te a ja siun ka sa'i, te xndendoo ia Dios ja ma skunkuu ndaa maa ya?
45003004	Ña'a, masu saa kuu, chi ndi'i sa'a ndaa maa ia Dios, visi ndi'i ñayiu inu tno'o, nagua yoso nuu tutu ii ja ka'an rey David jin Dios: Vi ka'an ñayiu ja kuu ni ia skunkuu ndaa jin tno'o ka'an ni, te kundee ni nuu ka xtavi kuechi ña ñayiu jin ni, kachi tutu ii.
45003005	Su nuu ja jin jakue'e ka sa'o yun xne'e ja ia sa'a ndaa kuu Dios, te ¿naxa vi kachio, nuu saa? ¿A kuu vi ka'on ja tu sa'a ndaa Dios nuu tetniuu ya tnundo'o sikio? (Ka'an san nagua ka ka'an ñayiu ñuyiu.)
45003006	Ña'a kuiti masu saa kuu. Chi nuu ja tu sa'a ndaa ia Dios, ¿te naxa kuu sa'a ndaa ya kuechi ñayiu ñuyiu?
45003007	Te ka ka'an sava ñayiu ja nuu ja tno'o tno'o ka'an san ya'a, jiniu'u ja kaya kua'a ka jayiñu'u nuu tno'o ndaa ia Dios, te ¿nau ja ka ka'an kuechi ni siki san, na kuinio in ñayiu oo yika kuechi?
45003008	Te nuu ja saa kuu, ¿te nau ja ma vi sa'a kao jakue'e nagua ja na koo ka java'a? Te saa ka xtavi kuechi ña sava ka ñayiu jin san nuu ka kachi ja saa kaxtno'o san. Su ñayiu yun, chi nini kuu ja ki'inkuei nuu vi tniuya'ui yika kuechi.
45003009	Nuu saa, ¿te naxa vi kachio? ¿A ñayiu gua'a ka ka kuu yoon ja ka kuo ñayiu judio saa ñayiu yun? Ña'a kuiti masu saa kuu. Chi ja ni ka'an san siki ñayiu judio vi ñayiu sava ka tatatno'o ja ndi'o ka tavi kuechi.
45003010	Nagua yoso nuu tutu ii: Ni in ñayiu tu na in sa'a ndaa, ni invaa in tno'i.
45003011	Tu na in jinkui'nu ini, ni tu na in ndanduku ia Dios.
45003012	Ndi'i ñayiu ni ka kujioo nuu ichi ia Dios, te tu jiniu'u nagua ka sa'i nuu ya. Tu na in sa'a java'a, tu ni invaa in tno'i.
45003013	Te na kuinio yau ñaña ja nune kuu yoo sukuin, ja ka'in tno'o kue'e, te jin yai xnda'ui ñayiu, te yu'i ñu'u texeen koo ja sa'i jakue'e.
45003014	Te nino'o ni xtau tnia'i ñayiu, te sa'i ja ka tna'u ndeva'a ini ñayiu yun.
45003015	Te ñama ndeva'a kua'ankuei ja vi ka'ni ndiyi.
45003016	Te ka skunai mai vi ka skendoo nda'u ka skendoo kei ichi nuu ka jikai.
45003017	Te tu ka jini sa'uin ichi nuu oo jamani.
45003018	Te ni tu ka ndi'ni ja vi koyu'u ni'nui ia Dios, kachi nuu tutu ii.
45003019	Su ka jinio ja ndi'i nagua ka'an nuu Ley Moisés, ka'an siki ñayiu ka oo jin Ley yun, nagua ja ndi'i ñayiu na vi kasi yu'u, te na sa'a ndaa ia Dios yika kuechi ndi'i ñayiu ñuyiu.
45003020	Chi ni in ñayiu ma kuu kokui ñayiu ndaa nuu ia Dios ja skunkui nagua tatnuni Ley, chi jin ma'ñu sagua Ley yun ka jinio ja ka oo yika kuechio.
45003021	Vitna te ni xne'e kaji ia Dios naxa ni sa'a ya ja ka kuo ñayiu ndaa nuu ya, te masu jin ma'ñu sagua Ley. Te ya'a kee kaji nuu maa Ley Moisés vi tno'o ni ka tee, tee ni ka ndakani tno'o ia Dios ndee jana'a.
45003022	Chi sa'a ia Dios ja vi kokuo ñayiu ndaa nuu ya jin ma'ñu sagua ja ka kandijao Jesukristu, te saa sa'a ya jin ndi'i ñayiu ka kandija ya, chi tu sa'a siin siin ya in in ñayiu.
45003023	Chi ndi'o ni ka sa'a yika kuechi, te ni ka kuu jikao nuu ye'e tajan ia Dios.
45003024	Su ni chindee ni chituu ña ia Dios, te sua'a ni ni sa'a ya ja vi kokuo ñayiu ndaa nuu ya jin ma'ñu sagua Jesukristu, ja ni ndatau ña ya nuu yika kuechio.
45003025	Chi ni soko ña ia Dios jin Jesukristu ja kuu ya, te jin niñi ya ja ni jati yun vi ni'o ja kuaka'nu ini Dios yika kuechio jin ma'ñu sagua ja ka kandijao Jesukristu. Saa ni sa'a ia Dios nagua ja xne'e ya maa ya ja ia ndaa kuu ya. Chi ni jandee jaka'nu ini ya, te tu ni tetniuu ya tnundo'o ja ja'a yika kuechi ni ka osa'o ama ka.
45003026	Su tiempu vitna masu saa kuu, chi xne'e ya ja ia sa'a ndaa kuu ya, nagua ja vi kuni ñayiu ja ia ndaa kuu ya, te sa'a ya ja ñayiu ka kandija Jesús vi kokui ñayiu ndaa nuu ya.
45003027	Nuu saa, ¿te ndenu oo ja ka kuu teyii ñayiu jagua'a ka sa'i nuu ia Dios? Ja ni ndi'i. ¿Te na ja'a kuu? Chi ma kuu kokuu teyio ja skunkuo tniuu ja tatnuni Ley, chi maa ni ja kandijao Jesukristu.
45003028	Nuu saa te ja ni ka kundaa inio ja ia Dios sa'a ja ka kuo ñayiu ndaa jin ja ka kandijao, te masu ja ka skunkuo nagua tatnuni Ley Moisés.
45003029	Te ¿a maa ni Dios ñayiu judio kuu ia Dios? ¿Te a masu suni Dios ñayiu sava ka tatatno'o kuu ya? Saa kuu, chi jandaa ndija ja suni Dios ñayiu sava ka tatatno'o kuu ya.
45003030	Chi invaa ni Dios oo, te maa ya sa'a ja vi kokuo ñayiu ndaa nuu ya jin ja ka kandijao Jesukristu, visi kuu ni ñayiu judio ja ka yitnuni nuu yiki kuñui axi ñayiu sava ka tatatno'o ja tu ka yitnuni.
45003031	Nuu saa, ¿te a ja ka kandijao Jesukristu sa'a ja tu jiniu'u ka Ley? Ña'a kuiti masu saa kuu. Chi saa sua'a ka sa'o ja kendoo gua'a ka Ley.
45004001	Te nuu ja saa kuu, te naxa vi ka'on siki ndi tatao Abraham, ¿naxa ni kendoo ndaa de nuu ia Dios nuu saa?
45004002	Chi nuu ja ni jinkokuu de ñayiu ndaa nuu ia Dios jin tniuu ni sa'a de, te jandaa ndija ja kokuu teyii de, su masu nuu ia Dios.
45004003	Chi saa ka'an nuu tutu ii: “Ni kandija Abraham ia Dios, te jin ja kandija de yun ni janta'u ña Dios ja tee ndaa kuu de”.
45004004	Su nuu ja in ñayiu satniuu, te ya'u ja ni'i yun, chi masu in ja kuta'ui kuu, chi in ja ndita nui kuu.
45004005	Su ñayiu ja tu na tniuu sa'i, su kandijai Dios, te sa'a ya ja kokui ñayiu ndaa, visi ñayiu sa'a jakue'e kui, chi jin ja kandijai yun janta'u ña Dios ja ñayiu ndaa kui.
45004006	Suni saa ni ka'an David, ja na ta'u na ndetu ñayiu janta'u ña ia Dios ja kui ñayiu ndaa nuu ya, visi tu na tniuu ni sa'i.
45004007	Sua'a ni ka'an David ja yoso nuu tutu ii: Na ta'u na ndetu ñayiu ni jaka'nu ini ia Dios jakue'e sa'i, vi ni kindee ya yika kuechi.
45004008	Na ta'u na ndetu tee ja tu xtavi kuechi ña ia Dios jin yika kuechi de, kachi nuu tutu ii.
45004009	¿Te a maa ni ñayiu judio ja ka yitnuni nuu yiki kuñu de guaa nase inu ta'u inu ndetu de? Ña'a, chi suni nase inu ta'u inu ndetu ñayiu ja tu ka yitnuni nuu yiki kuñu de. Chi ja ni ka ka'on ja ni janta'u ña Dios jin Abraham ja tee ndaa kuu de nuu ya jin ja ni kandija de.
45004010	¿Te na ama ni janta'u ña Dios jin Abraham ja tee ndaa kuu de nuu ya? ¿A nuu ja yitnuni nuu yiki kuñu de axi nuu chia'an ka? Ni janta'u ña ya nuu kuini ka ja kitnuni de.
45004011	Te nuu kuee ka, te ni jinkitnuni nuu yiki kuñu Abraham, te suu kuu in seña, axi na kuinio seyu ja ni janta'u ña ia Dios ja kuu de tee ndaa nuu ya jin ja kandija de. Su visi kuini ka ja kitnuni nuu yiki kuñu de, te ni janta'u ña ia Dios nagua ja kokuu de yua ndi'i ñayiu ka kandija ja tu ka yitnuni nuu yiki kuñui, nagua ja jin ja ka kandijai, te suni kuanta'u ña ia Dios ja ka kui ñayiu ndaa nuu ya.
45004012	Te suni kuu de yua ñayiu ka yitnuni nuu yiki kuñui, su masu maa ni ja ka yitnuni, chi suni ka ndikin nagua ni kandija ndi tatao Abraham ama ka ja chitnuni de nuu yiki kuñu de.
45004013	Chi ni kee yu'u ia Dios nuu Abraham ja vi ni'i de jin tatatno'o de ñuyiu ja vi sa'a jajin de, te masu ja ni skunkuu de Ley, chi ja ni kandija de tno'o ni kee yu'u ya, yun guaa ni janta'u ña ya ja kuu de tee ndaa.
45004014	Chi nuu ja maa ni ñayiu ka skunkuu Ley ka kuu ñayiu vi ni'i nuu vi sa'a jajin, nuu saa te tu jiniu'u ja ka kandijao ia Dios, te suni tu ni jiniu'u tno'o ni kee yu'u ya nuu Abraham.
45004015	Chi nuu ley vaji ja kiti ini ia Dios, te tetniuu ya tnundo'o siki ñayiu. Su nuu tu na ley oo, te suni tu na yika kuechi oo.
45004016	Te yun guaa nuu ka kandija ñayiu ia Dios, te sua'a ni vi ni'i ja chindee chituu ña ya. Te yun kukutu tno'o ni kee yu'u ya nuu ndi'i tatatno'o Abraham, te masu maintno'o ni nuu ñayiu ka oo jin Ley, chi suni jin ñayiu ka kandija nagua ni kandija Abraham. Te ni jinkokuu de yua ndi'o,
45004017	nagua yoso nuu tutu ii: “Ni jani ña rin ja kokuu ron yua ñayiu kua'a ñuu”. Te maa de kuu yuao nuu ia Dios, ia xiin nuu ni kandija de, ja ndaxteku ya ndiyi, te ka'an ya ja koo in ja chia'an ka ja koo.
45004018	Visi tu nagua ndetu ka'nu ka Abraham ja koo in se'e de, su ni kandija de tno'o ni kee yu'u ia Dios, te ni ondetu ka'nu de, saa te ni jinkokuu de yua ñayiu kua'a ñuu, nagua ni ka'an Dios nuu de: “Sua'a kua'a ndikin tata ron vi koo”.
45004019	Te ni oo yutnu Abraham jin ja kandija de, visi ja yatni in ciento kuia oo de, te ja ni jini de ja ni kuyatni ja kuu de, chi ja ni kuu nija'nu ndeva'a de. Te ñasi'i de Sara, chi ña ni kuu ja koo se'e ña.
45004020	Te tu ni ndakani ini de, chi ni oo yutnu de jin tno'o ni kee yu'u ia Dios ja koo se'e de, te yun ni kandija gua'a ka de, te ni chiñu'u de ia Dios.
45004021	Chi ni kukanu ndaa ini de ja ia ka'nu ndeva'a kuu Dios, te sa'a ya ndi'i nagua ni kee yu'u ya.
45004022	Te yun guaa ni janta'u ña Dios ja tee ndaa kuu de nuu ya jin ja kandija de.
45004023	Te masu maintno'o ni siki Abraham kuu ja yoso nuu tutu ii: “Ja ni janta'u ña Dios ja tee ndaa kuu de jin ja kandija de”.
45004024	Chi suni yoso siki yoon, ja ni janta'u ña ya ja ñayiu ndaa ka kuo nuu ya, chi ka kandijao ia ni ndaxteku Jito'o Jesús ne'u ndiyi.
45004025	Chi ni ja'an ya ni ji'i ya ja ja'a yika kuechio, te ni ndateku ya nagua ja vi kokuo ñayiu ndaa nuu ia Dios.
45005001	Nuu saa te ka kuo ñayiu ndaa nuu ia Dios jin ja ka kandijao ya, te ni ka ndumanio jin ya jin ma'ñu sagua Jito'o Jesukristu.
45005002	Chi jin ja ka kandijao Kristu, te vi ni'o ja chindee chituu ña ia Dios jion. Te yun guaa ka oo yutnuo, te ka kusii inio, ja ka ndetu ka'nuo ja vi ni'o ja vi koo ye'e vi koo tajaon.
45005003	Te masu maintno'o ni jin ya'a, chi suni vi kokuu sii inio nuu ka tna'o tnundo'o, chi ka jinio ja nuu tnundo'o yun ka ni'o ja vi kuandee inio.
45005004	Te nuu ka jandee inio tnundo'o yun, te kekuei gua'o nuu ia Dios. Te nuu kekuei gua'o nuu ia Dios, te ka ndetu ka'nuo ja vi koo jin ya.
45005005	Te ja ka ndetu ka'nuo ya, tu taa kanoo ña, chi ja kutoo ña ia Dios oo chitu ini anuo jin ma'ñu sagua Espíritu ya, ja ni taa ya nuo.
45005006	Chi nuu ña kuu sa'un nagua vi sa'o ja vi skaku ni'nuo mao, mamaa saa ni ji'i Kristu ja ja'a ñayiu kue'e.
45005007	Te ndija ja vijin kuu ja ka'an in ñayiu ja kui ja ja'a inka ñayiu, ni ja ja'a in ñayiu ndaa, axi saa vatuni oo in ñayiu ja oo anui ja kui ja ja'a in ñayiu gua'a ndeva'a.
45005008	Su xne'e ia Dios ja kutoo ña ya jion, chi visi ñayiu ka oo yika kuechi ka kuo, su ni tetniuu ya Kristu ja ni ji'i ya ja ja'o.
45005009	Te vi'i ka vitna ja ni ka kuo ñayiu ndaa nuu ia Dios jin ma'ñu sagua niñi Kristu ja ni jati nuu ni ji'i ya, te jin maa ya ka kukanu ndaa inio ja vi kaku ni'nuo nuu tnundo'o ja tetniuu Dios ja ja'a yika kuechio.
45005010	Chi nuu ni ka onee u'u tna'o jin Dios, te ni ka ndumani tna'o jin ya jin ma'ñu sagua ja ni ji'i Se'e ya, te vi'i ka vitna ja ni ka ndumanio jin Dios, te vi kaku ni'nuo nuu tnundo'o, chi teku Kristu.
45005011	Te masu maintno'o ni ya'a, chi suni vi kokuu sii inio nuu Dios jin ma'ñu sagua Jito'o Jesukristu, chi jin Kristu ni kentakueio ja ni ka ndumani tna'o jin Dios.
45005012	Nuu saa te ja invaa tee ni sa'a yika kuechi, te ni kiuu yika kuechi yun nii nii ñuyiu. Te ni ji'i de ja ni sa'a de yika kuechi, te kue'e ja ni ji'i de yun ni ya'a nuu ndi'i ñayiu, chi ndi'o ni ka sa'a yika kuechi.
45005013	Chi ama ka ja kuña'a ia Dios Ley nuu Moisés, te ja ka sa'a ñayiu ñuyiu yika kuechi. Su nuu tu na ley, te tu na in xtavi kuechi ña jin yika kuechi yun.
45005014	Su visi ni saa, te guaa ndee kiuu ni oo Adán jin guaa ndee kiuu ni oo Moisés, ndi'i ñayiu ni ka oji'i jin yika kuechi, visi yika kuechi yun, masu ja ni ka okuu so'i nuu in ja tatnuni kuu, nagua ni sa'a Adán ja tu ni jantno'o de tno'o ja ni tatnuni Dios. Te Adán kuu na kuinio kuanda'u ia kii.
45005015	Su javii java'a ja ni skuta'u ña ia Dios, chi masu inuu kuu jin yika kuechi ni sa'a Adán. Chi jin yika kuechi invaa tee yun, ni ka ji'i kua'a ñayiu. Su jin ma'ñu sagua in tee ja kuu Jesukristu skuta'u ña ia Dios in jaka'nu ka, te sa'a ña in java'a jin kua'a ñayiu.
45005016	Te ja skuta'u ña ia Dios, masu inuu kuu jin yika kuechi ni sa'a in tee, chi jandaa ja invaa yika kuechi, te ni ka tau tnia'o ja vi kuo. Su ja ni skuta'u ña ia Dios kuu ja ka kuo ñayiu ndaa nuu ya, visi kuakua'a yika kuechi ni ka osa'o.
45005017	Chi nuu ja jin yika kuechi invaa tee sa'a ja vi kuu ndi'o, te vi'i ka ñayiu chindee chituu ia Dios, te skuta'u ña ya ja vi kokuo ñayiu ndaa nuu ya, te vi kotekuo nuu tatnuni ya jin ma'ñu sagua in tee kuu Jesukristu.
45005018	Nuu saa te ja yika kuechi invaa tee kuu Adán, ni sa'a ja ni ka tau tnia'a ndi'i ñayiu, te suni jin tniuu ndaa ja ni sa'a Jesukristu ni jaka'nu ini ia Dios yika kuechi ndi'i ñayiu, nagua ja vi kotekui jin ya.
45005019	Chi nagua tu ni jantno'o in tee nuu ia Dios, te kua'a ñayiu ni ka kanakau nuu yika kuechi, te suni saa ni ja invaa tee ni jantno'o nuu ia Dios, te kua'a ñayiu ka kuu ñayiu ndaa nuu ya.
45005020	Su nuu ni jiña'a ia Dios Ley nuu Moisés, te ni tuu ndijin ja ni kaya yika kuechi, su nuu ni kaya kua'a yika kuechi, te ni kaya kua'a ndeva'a ka javii java'a ia Dios.
45005021	Chi nagua sa'a yika kuechi ja kundee ja ka ji'i ñayiu, te suni saa ni sa'a javii java'a Dios, chi kundee ja ka kuo ñayiu ndaa nuu ya, nagua ja vi kotekuo nikuii nikani jin ma'ñu sagua Jito'o Jesukristu.
45006001	Nuu saa, ¿te naxa vi kachio? ¿A vi kosa'a nio yika kuechi nagua ja kaya javii java'a ia Dios?
45006002	Ña'a, masu saa kuiti kuu. Chi ja ni ka ji'o nuu yika kuechio, te ¿naxa kuu vi kosa'a kao yika kuechi?
45006003	¿Te a tu ka jini ni ja in ni ka oo jin Jesukristu nuu ni ka janduteo? Chi na kuinio ni ka ji'o jin ya nuu ni ji'i ya.
45006004	Chi ja ni ka janduteo kuu na kuinio ja in ni ni ka junkoyu'o jin Kristu, te ni ka ji'o nagua ja vi ndatekuo ja vi nduo ñayiu jaa, nagua ni ndateku Kristu jin jaka'nu maa Tata Dios ja ye'e tajan ya.
45006005	Chi in ni ka oo jin Kristu, te na kuinio ja ka ji'o jin ya nuu ni ji'i ya, te suni in ni ka oo jin ya nuu ni ndateku ya.
45006006	Chi ka jinio ja ama ka ni ka osa'o jakue'e, te na kuinio ja ni ka intakueio jin Kristu nuu cruz, nagua ja na naa yiki kuñu ja ni ojio'o ja sa'a yika kuechi yun, te ma vi kokunukuechi kao nuu yika kuechi.
45006007	Chi ñayiu ni ji'i, te ja ni kakui ja ma kunukuechi kai nuu yika kuechi.
45006008	Te nuu ja ni ka ji'o jin Kristu, te na vi kandijao ja suni ka tekuo jin ya.
45006009	Chi ka jinio ja ni ndateku Kristu ne'u ndiyi, te ma kuu sa'un ka ya, chi jakue'e ja ja'ni ña, ma kuu sa'un ka nagua sa'a ña jin ya.
45006010	Chi nuu ni ji'i ya, te invaa ni jichi ni ji'i ya ja ja'a yika kuechi ja ma kuu sa'un ka ya. Su ja teku ya vitna, chi teku ya ja sa'a ya nagua kuini ia Dios.
45006011	Te suni saa ni maa ni, vi ndakani ini ni na tno'o ja ni ka ji'i ni nuu yika kuechi, su ka teku ni nuu ia Dios ja ka oo ni jin Jito'o Jesukristu.
45006012	Yun guaa ma vi kuandetu ka ni ja vi kosa'a yiki kuñu ni yika kuechi, ni ma vi kuantno'o ka ni ja vi sa'a ni jakue'e.
45006013	Ni ma vi tnaa ka ni maa ni nuu yika kuechi ja vi kokuu ni na kuinio in ndatniuu ja sa'a jakue'e, chi sua'a kua'ankuei ni nuu ia Dios na kuinio in ñayiu ni ndateku ne'u ndiyi, te vi kuña'a ni maa ni nuu ya na kuinio in ndatniuu ja sa'a ndaa.
45006014	Chi ma kokuu nija'nu ka yika kuechi nuu in in ni, chi masu ka oo ka ni jin Ley Moisés, chi sua'a javii java'a Dios ka oo jin ni.
45006015	Nuu saa, ¿te naxa vi kachio? ¿A vi kosa'a nio yika kuechi kuu ka masu ka oo kao jin Ley Moisés, chi kunda'u ini ña ia Dios jion? Ña'a, masu saa kuiti kuu.
45006016	Chi ja ka jini maa ni, ja nuu ja ki'inkuei ni nuu in ñayiu ja vi kunukuechi ni, te vi kuantno'o ni tno'o ka'in, te ka jinokuechi ni nuu ñayiu xiin nuu ka jantno'o ni yun. Te suni saa ni kuu, ¿a ka jantno'o ni nuu yika kuechi ja jaka ña nuu vi kuu ni, axi ka jantno'o ni nuu ia Dios ja vi kokuu ni ñayiu ndaa nuu ya?
45006017	Su vi ndakuanta'u ni nuu ia Dios, ja visi ni ka ojinokuechi ni nuu yika kuechi, su ni ka jantno'o ni jin ndee ini ndee anu ni tno'o ia Dios ja ni ka kaxtno'o nuu ni.
45006018	Te nuu ni ka kaku ni ja ma vi kunukuechi ka ni nuu yika kuechi yun, te ni kiukuei ni ja vi kunukuechi ni nuu ia Dios ja vi sa'a ndaa ni nuu ya.
45006019	Ka'an nda'u ni san, chi tu ka oo yutnu ni ja vi jinkui'nu gua'a ini ni tno'o ja kuini san kaxtno'o san ya'a. Chi ama ka ni ka jiña'a ni maa ni nuu jane'e jayichi ja ni ka osa'a ni jakue'e. Su vitna te vi kuña'a ni maa ni ja vi kunukuechi ni nuu tniuu ndaa, te vi kokuu ni ñayiu vii ñayiu va'a nuu ia Dios.
45006020	Chi nuu ni ka ojinokuechi ni nuu yika kuechi, te tu ni ka ondioo ini ni ja vi kunukuechi ni nuu tniuu ndaa.
45006021	¿Te nagua ni ka ni'i ni ja ni ka osa'a ni yika kuechi yun? Vitna te nino'o ni ka ndukanoo ni, chi sandi'i te jaka ña ja vi kuu ni.
45006022	Su vitna ja ni ka kaku ni nuu yika kuechi, te ni kiukuei ni ja ka jinokuechi ni nuu ia Dios. Saa te ka kuu ni ñayiu vii ñayiu va'a nuu ya, te sandi'i te jaka ña nuu vi koteku ni nikuii nikani.
45006023	Chi ya'u ja ka ni'o ja ka sa'o yika kuechi kuu ja vi kuo, su ja skuta'u ña ia Dios kuu ja vi kotekuo nikuii nikani jin Jito'o Jesukristu.
45007001	Ja ka jini maa ni, vi ñani vi kua'a, naxa ka'an nuu Ley, te ka jini ni ja Ley, chi tatnuni nuu ñayiu nini ja tekui.
45007002	Te suni saa ni kuu jin in ñasi'i ja ni tnanda'a ña, chi ka'an ley ja kuanyu'u kuandetu ña nuu yii ña nini ja teku de. Su nuu ja na kuu de, te kaku ña nuu ley ja ni ojantno'o ña nuu yii ña.
45007003	Te yun guaa nuu ja nitna'a ña jin inka teyii, su teku yii ña, te skindee ña yii ña. Su nuu ja ni ji'i yii ña, te ja ni kaku ña nuu nda'a de, ka'an ley, te kuu ndatnanda'a ña jin inka teyii ja tu na ñasi'i, te tu skindee ña yii ña, chi ja ni ji'i de.
45007004	Te suni saa ni maa ni, vi ñani vi kua'a, chi na kuinio ja ni ka ji'i ni nuu Ley jin ma'ñu sagua Kristu, ja ni ji'i ya nuu cruz, nagua ja kuu vi koo ni jin inka ja kuu Kristu, ia ni ndateku ne'u ndiyi, nagua ja saa te vi sa'o tniuu gua'a nuu ia Dios.
45007005	Chi ama ka, nuu ni ka osa'o yika kuechi, ni jiniu'u Ley ja ni kaya ka jakue'e ka ndioo inio, te suu ni jaka ña ja vi kuo.
45007006	Su vitna chi na tno'o ja ni ka ji'o nuu Ley ja ni okuu nija'nu nuo, te ni ka kakuo ja ma vi kunukuechi kao nuu, nagua ja vi kunukuechio nuu ia Dios, te vi nduo jao jin Espíritu ya, chi masu ka oo kao jin tno'o ja yoso nuu Ley jana'a.
45007007	Nuu saa, ¿te naxa vi kachio? ¿A vi ka'on ja Ley ndiso yika kuechi? Ña'a, masu saa kuiti kuu. Su sein, chi ma kuu kuni san ja oo yika kuechi san nuu sua'a te tu na Ley, chi suni ma kuu kuni san ja jio'o san nagua neva'a inka ñayiu, nuu sua'a te tu yoso nuu Ley: “Ma kojio'o ron nagua neva'a inka ñayiu”.
45007008	Su yika kuechi san, chi ni keja'a jin nagua tatnuni Ley ja ma vi sa'o kuechi, te saa vi'i ka ni ndioo ini san ja sa'a san ndi'i jakue'e jasua'a. Chi nuu sua'a te tu na Ley, te tu nagua sa'a ña yika kuechi yun jin san.
45007009	Su ni oo in tiempu ja tu ni jini san Ley, te ni osii ini san. Su nuu ni jini san tno'o ja tatnuni Ley, te ni ni'i ndee yika kuechi san, te na kuinio ja ni ji'i maa san nuu ia Dios.
45007010	Te ni nuku'un san ja maa tno'o ja tatnuni Ley ja taa ja vi kotekuo, ni jaka ña ja ni ji'i san nuu ia Dios.
45007011	Chi yika kuechi yun ni keja'a jin nagua tatnuni Ley ja ma vi sa'o kuechi, su ni xnda'u ña jin san, te vi jin maa tno'o tatnuni Ley yun ni ja'ni ña jin san.
45007012	Te yun guaa Ley Moisés, chi jandaa ndija ja Ley ii kuu. Te tno'o ja tatnuni yun, chi tno'o ii, tno'o ndaa, tno'o va'a kuu.
45007013	Nuu saa, ¿te a tno'o va'a ya'a ni jaka ña ja ni ji'i san? Ña'a, masu saa kuiti kuu. Chi yika kuechi yun ni ja'ni ña jin san jin ma'ñu sagua tno'o va'a ya'a, nagua ja saa te xne'e kaji ja yika kuechi kuu. Saa te xne'e tno'o ja tatnuni Ley yun ja jakue'e ndeva'a kuu yika kuechi.
45007014	Chi ka jinio ja Ley, chi vaji nuu maa Espíritu ia Dios. Su sein, chi ja ñayiu ñuyiu kuu san, te na kuinio ja ni kuya'u san ja jinokuechi san nuu yika kuechi.
45007015	Chi tu jinkui'nu ini san nagua kuu ja sa'a san, chi tu sa'a san nagua kuini san, chi saa sua'a ja skexiko san yun kuu ja sa'a san.
45007016	Te nuu ja sa'a san nagua tu kuini san ja sa'a san, te jin yun ndakuni san ja oo gua'a Ley.
45007017	Nuu saa te masu maa san kuu ja sa'a jakue'e yun, chi yika kuechi ja oo ini anu san kuu ja sa'a.
45007018	Te jini san ja ini anu san axi kokachio nuu yiki kuñu san, tu kuiti na java'a oo, chi kuini san ja sa'a san java'a, su tu nindee san ja sa'a san.
45007019	Chi tu sa'a san java'a nagua kuini san, chi saa sua'a jakue'e ja tu kuini san sa'a san.
45007020	Te nuu ja sa'a san nagua tu kuini san ja sa'a san yun, te masu maa san kuu ja sa'a, chi yika kuechi ja oo ini anu san kuu ja sa'a.
45007021	Te saa ndo'o san, chi jandaa ndija ja nuu kuini san ja sa'a san java'a, te maa ni jakue'e nuku'un san ini anu san.
45007022	Chi ndee ini ndee anu san kusii ini san jin Ley ia Dios.
45007023	Su jini san ja nuu yiki kuñu san oo in ja sa'a tneñu nuu jajintnuni san, te suu kuu ley yika kuechi, ja jasi ña jin san ja tu kuu sa'a san java'a.
45007024	Nuu saa te nda'u ni ka san. ¿Na in skaku ni'nu yiki kuñu san ja ma kuu san?
45007025	Ndakuanta'u san nuu ia Dios ja ni skaku ni'nu ña ya jin ma'ñu sagua Jito'o Jesukristu. Chi ni jinkui'nu ini san ja maa san jin jajintnuni san jinokuechi san nuu Ley ia Dios, su yiki kuñu san, chi jinokuechi nuu ley yika kuechi.
45008001	Nuu saa te vitna, te ñayiu ka oo jin Jesukristu, tu nagua vi kotavi kai ja vi tniuya'ui nuu ia Dios, chi tu ka sa'a kai nagua kuini yiki kuñui, chi ka sa'i nagua kuini maa Espíritu ia Dios.
45008002	Chi ley Espíritu ia Dios taa ja ka tekuo jin ma'ñu sagua Jesukristu, ia ni skaku ni'nu ña nuu ley yika kuechi ja ma vi kuo.
45008003	Chi ni sa'a ia Dios nagua tu ni kuu sa'a Ley Moisés, chi vita kuu Ley, te ndakui ka yiki kuñu. Yun guaa ni tetniuu ia Dios Se'e ya ja ni kii ya ja vi oo vi kaa ya na kuinio in tee ja oo yika kuechi. Te ni soko ya maa ya ja ja'a yika kuechi yun, saa te ni xtau tnia'a ia Dios yika kuechi ka sa'o.
45008004	Saa ni sa'a ya, nagua ja na kuu vi skunkuo ja vi sa'a ndao nagua tatnuni ley, ja vi sa'o nagua kuini Espíritu ia Dios, te ma vi kosa'a kao nagua kuini yiki kuñuo.
45008005	Chi ñayiu sa'a nagua kuini yiki kuñui, chi nino'o ni ja kuu yiki kuñui ndakani ini. Su ñayiu sa'a nagua kuini Espíritu ia Dios, chi ndakani ini ja sa'i nagua kuini maa Espíritu.
45008006	Te ñayiu ndi'ni nagua kuu yiki kuñui, te jaka ña ja kui. Su ñayiu ndi'ni Espíritu ia Dios, te jaka ña ja kotekui vi koi jin jamani.
45008007	Su ñayiu ndi'ni ja kuu yiki kuñui, te jini u'ui ia Dios, chi tu jantno'i ley ya, te ni ma kuu ja skunkui.
45008008	Te ñayiu sa'a nagua kuini yiki kuñui, ma kuu sa'i ja junkuaan ini ña ia Dios jin.
45008009	Su maa ni, ja tu ka sa'a ka ni nagua kuini yiki kuñu ni, chi ka sa'a ni nagua kuini Espíritu, nuu ja jandaa ja oo Espíritu ia Dios ini anu in in ni. Te ñayiu ja tu oo Espíritu Kristu ini anui, te tu oi jin ya.
45008010	Su nuu ja oo ya ini anu ni, te visi jandaa ndija ja ni ji'i yiki kuñu ni ja ja'a yika kuechi ni, su teku anu ni, chi ni sa'a Dios ja ni nduu ni ñayiu ndaa nuu ya.
45008011	Te nuu ja oo ni jin Espíritu ia Dios, ja ni ndaxteku Jesús ne'u ndiyi, te maa ya ja ni ndaxteku Jesús sa'a ja vi ndateku yiki kuñu ni ne'u ndiyi jin ma'ñu sagua Espíritu ia Dios ja oo ini anu ni.
45008012	Nuu saa, vi ñani vi kua'a, te nini kuu ja vi sa'o nagua kuini Espíritu Dios, su masu ja vi sa'o nagua kuini yiki kuñuo.
45008013	Chi nuu ja ka sa'a ni nagua kuini yiki kuñu ni, te vi kuu ni. Su nuu ja jin ma'ñu sagua Espíritu ia Dios vi xnaa ni tniuu kue'e ni ka osa'a ni yun, te vi koteku ni.
45008014	Chi ndi'i ñayiu ja ka ndikin Espíritu ia Dios, te se'e Dios ka kui.
45008015	Chi Espíritu ja ni ka ni'i ni nuu ia Dios, masu in espíritu ja jaka ña ja vi kunukuechi tuku ni nuu vi kuu ni, ja vi koyu'u ni, chi Espíritu sa'a ja ndakuanse'e ña ia Dios jion kuu, te suu sa'a ja vi kana jao nuu ya: “Tata yua san kuu ni”.
45008016	Te maa Espíritu ia Dios xne'e ini anuo, ja ka kuu ndijao se'e ia Dios.
45008017	Te ja se'e ia Dios ka kuo, guaa suni vi ni'i ta'uo ja vi sa'a jajion nuu ni kee yu'u ia Dios ja taa ya nuo, ja vi nagua ni'i ta'uo jin maa Kristu, chi inuu ni tnundo'o ka tna'o jin ya vitna, nagua ja suni vi koo ye'e vi koo tajaon jin ya.
45008018	Ndakani ini san ja tnundo'o ka tna'o vitna, chi masu ja vavi'i kuu, nuu ja na vi skintna'o jin jayiñu'u ia Dios ja vi koo jion nuu kuee ka.
45008019	Chi ndi'i ja ni sa'a ia Dios ka ndioo ndeva'a ini, vi ka ndetu ka'nu ja vi kuni naxa vi koo ñayiu ka kuu se'e ya.
45008020	Chi ni xtau tnia'a Dios ndi'i ja ni sa'a ya, te ni ka skunai tniuu gua'a ja vi sa'i, su masu ja saa ka kuini mai vi sa'i, chi saa ni kuini maa Dios ja kokuu. Su ni kendoo ka in ja ka ndetu ka'nu ja vi koo gua'a.
45008021	Chi ndi'i ja ni sa'a Dios ma vi kokunukuechi ka nuu vi naa, te vi kaku nagua ja vi koo in nuu vii ndeva'a, nuu vi koo se'e ia Dios.
45008022	Chi ka jinio ja ndi'i ja ni sa'a ia Dios ka tnana nda'u vitna, na kuinio in ñasi'i ja ni tuu ja kaku lulu.
45008023	Te masu maintno'o ni ja ni sa'a ia Dios ka tna'a tnundo'o, chi suni ndee yoon, ja ka neva'o Espíritu ia Dios ja ni ka kuta'u xtnañu'o nuu ya, chi ka tnana nda'uo ndee ini ndee anuo, vi ka ndetu ka'nuo na kiuu guaa vi nduo se'e ya ja ndataa ya inka yiki kuñu jao.
45008024	Chi jin ja ka ndetu ka'nuo ni ka ni'o ja ni skaku ni'nu ña ia Dios. Su nuu ja ka ndetuo in ja kandia'o jin nuo, te in ja masu ka ndetu ka'nuo kuu. Chi ¿nagua kuu ja ka ndetuo nuu saa?
45008025	Su nuu ja ja ka ndetuo kuu in ja kuini ka ja vi kunio, te ma vi skuitao mao na vi kondetu ka'nu nio.
45008026	Te saa ni maa Espíritu ia Dios, chi suni chituu ña ya jion nuu ka skuitao mao, chi tu ka jinio naxa vi ka'on vi nagua vi kakaon nuu ka ndakuatuo. Su maa Espíritu ka'an ni'nu ja ja'o nuu ia Dios, te vi tnana nda'u ya nuu ia Dios ja vi ma ni'o naxa ka'on.
45008027	Su maa ia Dios ja ndia'a ya ini anuo, chi jini ya nagua kuini maa Espíritu nuu ka'an ni'nu ja ja'o. Chi jikan ta'u Espíritu nagua kuini maa ia Dios ja ja'a ñayiu maa ya.
45008028	Te ka jinio ja ñayiu ka kutoo ia Dios, chi ndi'i ni ja chituu ña ya ja kekuei gua'a jin, te ñayiu ya'a ka kuu ja ni kana ya ja vi sa'i nagua kuini maa ya.
45008029	Chi ñayiu ja ni jini maa ia Dios ndee jana'a, suni ni kaji ña ya nagua ja vi koi nagua oo maa Se'e ya, nagua ja maa Se'e ya kokuu suchi xtnañu'u ne'u kua'a ñani vi kua'i.
45008030	Chi ñayiu ni kaji ya, suni ni kana ña ya ja vi sa'i nagua kuini ya. Te ñayiu ni kana ya suni ni sa'a ya ja vi kokui ñayiu ndaa. Te ñayiu ni sa'a ya ja na vi kokui ñayiu ndaa, suni ni sa'a ya ja vi koye'e vi kotajain nagua oo maa ya.
45008031	Nuu saa, ¿te naxa ka vi kachio? Chi nuu ja ka oo jin ia Dios, te tu na in kuu koo sikio.
45008032	Chi nuu ja Dios, tu ni kuxii ya Se'e maa ya, chi ni soko ña ya ja ni ji'i ja ja'a ndi'o. Te ja ni taa ya Se'e ya, te suni saa ni taa ya ndi'i taka ja ka ja'ni ña jion.
45008033	Tu na in kuu ka'an kuechi nuu ia Dios siki ñayiu ni kaji ya, chi maa Dios kuu ia ni sa'a ja ni ka ndui ñayiu ndaa.
45008034	Te tu na in kuu ja xtavi kuechi ña jion nuu ia Dios, chi ni ji'i Kristu ja ja'o. Te suni suu ya kuu ia ni ndateku. Te oo ya nda'a kua'a ia Dios ja ka'an ni'nu ya ja ja'o.
45008035	Te tu na in kindee ja kutoo ña Kristu jion. Chi ni tnundo'o, te ni tno'o suchi ini, te ni nuu ka sondikin ña ñayiu jion, te ni tnama, te ni nuu tu ka ni'o sa'un vi kui'nuo, te ni nuu oo tno'o yu'u, ni ja vi ka'ni ña, ma kindee.
45008036	Chi yoso nuu tutu ii: Ja ja'a maa ni te ndi'i ni kiuu ka kuini ja vi ka'ni ña jin san, chi ka kuu san na kuinio ndikachi ja kua'an ti nuu kuu ti, kachi tutu ii.
45008037	Su visi ndi'i tnundo'o ya'a ka tna'o, su vi kundeo nuu ndi'i ya'a jin ma'ñu sagua ia kutoo ña jion.
45008038	Te yun guaa kukanu ndaa ini san ja tu na in kindee ja kutoo ña ya. Ni ja ja'ni ña, ni ja tekuo, ni ia ka jinokuechi nuu Dios, ni ja ka kuu nija'nu ka, ni ja tatnuni ja vaji nuu Tachi, ni ja oo vitna, ni ja koo nuu kuee ka,
45008039	ni ja oo ndee sukun, ni ja oo ndee kunu ka, ni in ja ni sa'a ia Dios, ma kuu ja kindee ja kutoo ña ia Dios jion, jin ma'ñu sagua Jito'o Jesukristu.
45009001	Ka'an ndaa san, chi oo san jin Kristu, te tu xnda'u ña san, chi Espíritu ia Dios ndeka nduu ña jin san ja ndakani ini san, yun guaa jini san ja oo ndaa.
45009002	Te kusuchi ndeva'a ini san vi siun ni tna'u ini anu san,
45009003	ja ja'a tna'a kuikin san ja ka kui ñayiu judio, chi nuu sua'a te kuu ja chituu san jin, chi vi maa san na tau tnia'a, te na kujioo san nuu Kristu ja ja'i.
45009004	Chi ñayiu ñuu Israel ka kui, te ni ndakuanse'e ña Dios, te ye'e tajan ya ni oo ya jin, te ni sa'a ya tratu jin, te ni jiña'a ya Ley ya nui jin ma'ñu sagua Moisés, te ni xne'e ya naxa vi chiñu'i nuu ya, vi ni kee yu'u ya kua'a tno'o vii tno'o va'a nui.
45009005	Te suni tatatno'o ndi nija'nu san ka kui, te nuu tatatno'o san yun ni kii Kristu ja ni kuu ya in ñayiu. Te maa ya kuu Dios ja tatnuni ya siki ndi'i. Te ka'nu kuu ya nikuii nikani. Saa na kokuu.
45009006	Su masu ja tu ni skunkuu tno'o ni kee yu'u ia Dios nuu ñayiu Israel, chi masu ndi'i ñayiu Israel ka kuu ndija ñayiu ñuu Israel.
45009007	Te suni masu ndi'i se'e Abraham ka kuu se'e de, chi jiña'a ia Dios nuu de: “Jin ma'ñu sagua maa ni se'e ron Isaac vi koo ndikin tata ron”.
45009008	Te jin tno'o ni ka'an ia Dios jinkui'nu inio ja ni in se'e ja ni kaku nagua kuini in teyii jin ñasi'i, masu se'e ia Dios ka kui, chi maa ni se'e ja kaku nuu skunkuu tno'o ni kee yu'u ia Dios ka kuu ndija tatatno'o de.
45009009	Chi tno'o ya'a kuu ja ni kee yu'u ia Dios nuu Abraham: “Vi maa kiuu ja ni jani rin, ndajiokuiin rin te ja koo in seyii luluu Sara”.
45009010	Te masu maintno'o ni ya'a kuu ja ni kee yu'u ia Dios, chi suni nuu ni junku'un lulu Rebeca, te kuati ka kui jin invaa ni yuai, te suu de kuu ndi tata velu san Isaac.
45009011	Te vi kuini ka ja vi kakui ja vi sa'i java'a axi ja u'u, te ja ni ka'an ia Dios naxa kokuu, nagua ja saa, te skunkuu nagua kuini maa ia Dios ja ni kaji ña ya, te masu nagua ka sa'a maa ñayiu, chi nagua kana ña maa ya.
45009012	Chi jiña'a ia Dios nuu Rebeca ja suchi ka'nu yun kokunukuechi nuu suchi lule ka.
45009013	Te suni yoso nuu tutu ii: “Ni kutoo rin Jacob, te ni skexiko rin Esaú”.
45009014	Nuu saa, ¿te naxa vi kachio? ¿A tu sa'a ndaa ia Dios ja sa'a ya siun nuu saa? Ña'a kuiti.
45009015	Chi guaa ndee jana'a ni ka'an ia Dios nuu Moisés: “Kunda'u ini rin ñayiu kunda'u ini maa rin, te koneka'nu ini rin nuu ñayiu koneka'nu ini maa rin”, jiña'a ya.
45009016	Te yun guaa Dios, chi tu kunda'u ini ya ñayiu jin ja kuini axi ja sa'i, chi maa ya kaji na ñayiu kuini ya ja kunda'u ini ya.
45009017	Chi suni saa yoso nuu tutu ii ja ni ka'an ya jin Faraón guaa ndee janana'a: “Ni jani ña rin jin ron ja kuu ron rey, nagua ja saa te xne'e rin tniuu ka'nu sa'a rin nuu ron, nagua ja kutenuu sivi rin ja vi kuni ñayiu nii ñuyiu”, jiña'a ya.
45009018	Te yun guaa kunda'u ini ya na ñayiu kuini ya ja kunda'u ini ya, te sa'a ndee ya anu na ñayiu kuini ya ja sa'a ndee ya ini anui.
45009019	Su yun te vi ka'an ni nuu san: “Nuu ja saa kuu, ¿te naxa xtavi kuechi ia Dios ñayiu? Chi ma kuu vi sa'i siki nagua kuini maa ya ja sa'a ya”, vi kachi ni.
45009020	Su maa ni, ¿na in kuu ni ja kondakan tno'o ni nagua sa'a ia Dios? ¿A kuu ka'an in kisi ñu'u nuu ñayiu ni sa'a ña jin: “¿Nau ja saa sia'a ni sa'a ña ni jin san?”
45009021	Chi ñayiu sa'a kisi yun, ¿a ma kuu sa'i jin ñu'u yun nagua kuini mai? Chi jin in ni ñu'u yun kuu sa'i in kisi gua'a ka axi in kisi kaa nda'u ka.
45009022	Te suni saa sa'a ia Dios, chi kuini ya xne'e ya ja kiti ini ya nuu ñayiu ka sa'a jakue'e ja vi kuni ndi'i ñayiu tniuu ka'nu ja sa'a ya jin. Su ni jandee jaka'nu ini ya jin ñayiu ka sa'a jakue'e yun, ja vi tniuya'ui jin ja ka sa'i, ja kua'ankuei nuu vi nai.
45009023	Te suni kuini ya ja xne'e ya jin yoon ja ka'nu ndeva'a kuu nuu tatnuni ya, chi ni kunda'u ini ña ya jion, te ni sa'a tua'a ña ya ja vi koo nuu ye'e tajan ya.
45009024	Saa ni kuu ja ni kana ña ya jin yoon, savao ka kuu ñayiu judio, te savao ka kuu ñayiu sava ka tatatno'o.
45009025	Chi suni saa ni ka'an ya nuu tutu ii ni tee Oseas nuu ka'an sua'a: Ñayiu ja masu ñayiu ñuu rin ni ka okui xnani rin jin ñayiu ñuu maa rin vitna, te ñayiu ja tu ni okutoo rin, vitna te kokutoo rin jin.
45009026	Te vi maa nuu ni ka'an rin ja masu ñayiu ñuu rin ka kuu ron, vi maa yun vi nuu konani ron se'e ia Dios teku, vitna, kachi tutu ii.
45009027	Suni ni ka'an Isaías siki ñayiu Israel: “Visi ni kaya ndikin tata Israel na kuinio ñuti nduei yu'u ndute mar, su ndesaa ni guaa vi kaku ni'nu,
45009028	chi ñama skunkuu Jito'o Dios ja sandaa ya yika kuechi ñayiu ñuyiu”, kachi tutu ii.
45009029	Te suni ni ka'an Isaías sua'a: Nuu ja maa Jito'o ia ndakui ndeva'a, tu ni xndendoo ya tatatno'o, te vi kokuu inuo jin ñayiu ñuu Sodoma axi vi ndo'o nagua ni ka ndo'o ñayiu ñuu Gomorra, kachi tutu ii.
45009030	Nuu saa, ¿te naxa vi kachio? Ka jinio ja ñayiu sava ka tatatno'o, visi tu ni ka ndukui ja vi sa'a ndai, su jin ma'ñu sagua ja ka kandijai ni sa'a ia Dios ja ni ka ndui ñayiu ndaa.
45009031	Su ñayiu ñuu Israel, chi visi ni ka ndukui ja vi skunkui Ley, su tu ni ka kundei ja vi koo ndai jin ma'ñu sagua Ley yun.
45009032	¿Te nau, nuu saa? Saa, chi ni ka ndukui ja vi koo ndai jin ma'ñu sagua tniuu gua'a ka sa'i, te masu jin ja ka kandijai ya. Te yun guaa ni ka kachi ja'i yuu ja skachi ja'a ña, te suu kuu Kristu.
45009033	Chi saa yoso nuu tutu ii: Guaa ndee ñuu Sión kani rin in yuu ja skachi ja'a ña, chi suu kuu in kava ja skanakau ña. Te ñayiu ja kandija ia yun, chi ma kendoi ja kanoo, kachi tutu ii.
45010001	Jandaa ndija, vi ñani vi kua'a, ja ndioo ndeva'a ini anu san, te ndakuatu san nuu ia Dios ja ja'a ñayiu ñuu san Israel nagua ja na skaku ni'nu ña ya jin.
45010002	Chi ndakani maa san ja ja'i ja ka ndioo ndeva'a ini ja vi chiñu'i ia Dios, su tu ka chiñu'i ya nagua kuini maa ya.
45010003	Chi tu ka jinkui'nu ini naxa sa'a ia Dios ja vi kokui ñayiu ndaa nuu ya, te yun guaa ka ndukui jin nagua ka kuini mai ja vi kokui ñayiu ndaa, te tu ka janta'ui nagua sa'a ya ja vi kokui ñayiu ndaa nuu ya.
45010004	Chi ja kuini Ley ja kenta kaxtno'o kuu ja ja'a Kristu, nagua ja ndi'i ñayiu ka kandija ya vi kokui ñayiu ndaa.
45010005	Chi siki ñayiu ka'an ja kui ñayiu ndaa ja skunkui Ley, ni tee Moisés: “Ñayiu ja skunkuu nagua yoso nuu Ley, te kotekui ja ja'a Ley yun”, kachi tutu ii.
45010006	Su siki ñayiu ndaa nuu ia Dios jin ma'ñu sagua ja kandijai, ka'an tutu ii sua'a: “Ma ndakani ini ni jin anu ni: ¿Na in kaa ndee andivi?” Chi yun kuu ja nukuakai Kristu ja koo ya jion.
45010007	Te ni ma kachi ni: “¿Na in ki'in ndee ñuu ji'i?” Chi yun kuu ja nukuakai Kristu ne'u ndiyi ja koo ya jion.
45010008	¿Te naxa ka'an tno'o yoso nuu tutu ii ya'a, nuu saa? Kachi sua'a: “Oo yatni tno'o ya nuu ni, chi ñu'u tno'o ya yu'u ni vi ini anu ni”, kachi. Te suu tno'o ya'a kuu tno'o ka kandijao ja ka kaxtno'o san nuu ñayiu.
45010009	Chi nuu ja jin yu'u ni na'ma ni ja Jesús kuu Jito'o ni, te kandija ni jin anu ni ja ia Dios ni ndaxteku ya ne'u ndiyi, te kaku ni'nu ni.
45010010	Chi jin anuo kandijao nagua ja kokuo ñayiu ndaa, te jin yu'o na'mao ja Jesús kuu Jito'o, nagua ja skaku ni'nu ña ya.
45010011	Chi ka'an nuu tutu ii: “Ndi'i ñayiu ja kandija ya, ma vi kendoi ja kanoo”, kachi tutu.
45010012	Chi tu sa'a siin ya ñayiu judio jin ñayiu sava ka tatatno'o, chi maa ya kuu Jito'o ndi'o, te kuña'a ya kua'a javii java'a nuu ñayiu ka ndakakune'e ña jin ya.
45010013	Chi sua'a yoso nuu tutu ii: “Ndi'i ñayiu ja ndakakune'e sivi Jito'o, te skaku ni'nu ña ya”, kachi tutu.
45010014	Su ¿naxa vi ndakakune'i ya nuu ja tu ka kandijai ya? ¿Te naxa vi kandijai ya nuu ja tu na ndee ka nini tno'o ya? ¿Te naxa vi konini tno'o ya nuu ja tu na in kaxtno'o?
45010015	¿Te naxa vi kaxtno'i nuu ja tu na in tetniuu ña jin? Nagua yoso nuu tutu ii: “¡Nase vivii si'in ka neva'a ñayiu ja kua'ankuei ka ndakani tno'o mani vi ka ndakani tno'o va'a ia Dios!”, kachi tutu.
45010016	Su masu ndi'i ñayiu ni ka jantno'o tno'o va'a Jesús. Yun guaa ni jikan tno'o Isaías sua'a: “Jito'o san, ¿te na in kandija tno'o ni ndakani san?” jiña'a de.
45010017	Te yun guaa ja kandijao vaji nuu ninio tno'o ya, te ja ninio vaji nuu ka kaxtno'o tno'o va'a ia Dios nuo.
45010018	Su jikan tno'o san, ¿a ndija ja tu ni ka onini ñayiu Israel tno'o ya? Ña'a, masu ndija, chi ni ka onini. Yun guaa yoso nuu tutu ii: Chi ninii ñuyiu ni kenta tno'o ja ka ka'in, te ndee ja'a ñuyiu ni kenta tno'o ya, kachi tutu.
45010019	Su jikan tno'o tuku san: ¿A tu ni ka jinkui'nu ini ñayiu Israel naxa sa'a ia Dios? Ni ka jinkui'nu ini, su tu ni ka janta'ui, chi xtnañu'u ka Moisés ni ka'an tno'o ia Dios nuu ka'an sua'a: Sa'a rin ja vi kokuu kuasun ini ron nuu ñayiu sava ka ñuu ja masu invaa ñayiu maa rin ka kui, te sa'a rin ja vi kiti ini ron siki ñayiu sava ka ñuu ja ka kui ñayiu vasa.
45010020	Te saa ni Isaías, chi ni kundee ini de ni ka'an kaji de tno'o ni ka'an ia Dios: Ñayiu tu ni ka ndanduku ña jin rin, ni ka ndani'i ña, te ni xne'e rin maa rin nuu ñayiu ja tu ka ndakan tno'o ña jin rin, kachi tutu.
45010021	Su ja ja'a ñayiu Israel ni ka'an Isaías tno'o ni ka'an ia Dios nuu ka'an ya sua'a: “Nduu vi ñuu kana rin ñayiu ñuu ja inu so'o ndeva'a vi inu ndee ini”, kachi Isaías.
45011001	Nuu saa te jikan tno'o san: ¿A ni skana ichi ña ia Dios jin ñayiu ñuu ya Israel? Ña'a, masu saa kuu. Chi suni ñayiu Israel kuu sein, chi tatatno'o Abraham vi ndikin tata maa Benjamín kuu san.
45011002	Tu ni skana ichi ña ia Dios jin ñayiu ñuu ya Israel, chi guaa ndee jana'a ni kaji ña ya. ¿Axi tu ka jini ni ja ka'an nuu tutu ii ja ja'a Elías ja nuu ni ndakuatu de nuu ia Dios? Te ni ka'an kuechi de ja ja'a ñayiu ñuu de Israel, te jiña'a de sua'a:
45011003	“Jito'o san, ni ka ja'ni ña tna'a san Israel jin tee ka ndakani tno'o ni, te ni ka xnani de nuu ka soko san kiti nuu ni, te maintno'o ni ka maa san kendoo, te suni ka nduku ndee de ja vi ka'ni ña de jin san”, jiña'a de.
45011004	Su yun te jiña'a ia Dios nuu de: “Ña'a, chi ja ni tava'a rin uja mil teyii Israel ja tu ka ja'nu jiti de nuu chu'chi nani Baal”, jiña'a ya.
45011005	Te suni saa ni tiempu vitna, chi kendoo ka joo ñayiu Israel ja ni kaji ña ia Dios, chi ni kunda'u ini ña ya jion.
45011006	Chi nuu ja ni kunda'u ini ña ya jion kuu ja ni kaji ña ya, te masu jin tniuu ja ka sa'o kuu. Chi nuu ja jin tniuu ja ka sa'o kuu ja ni kaji ña ya jion, te masu ndija ja ni kunda'u ini ña ya jion nuu saa.
45011007	Nuu saa, ¿te naxa vi kachio? Chi tu ni ka ni'i ñayiu Israel ja ka ndukui ja vi kokui ñayiu ndaa nuu ia Dios. Su savai chi ni kaji ña maa ya, te ni ka ni'i. Te sava kai, chi ni ka sa'a ndei ini anui,
45011008	nagua ka'an nuu tutu ii: “Ni sa'a ia Dios ja ñayiu yun vi koo ndee ndeva'a ini anui, ja ni tu ka ndia'i jin nduchi nui axi vi konini tno'o ya jin so'i, te vi saa ka oi ndee kiuu vitna”, kachi tutu ii.
45011009	Te suni yoso nuu tutu ii ni tee David: Viko kueli ja ka sa'i na nduu in ja skanakau ña jin, vi in xeyu, nagua ja jin yun vi nanakaui, te na vi tna'i tnundo'o.
45011010	Te na vi ndesi nduchi nui nagua ja ma vi kondia'i, te na vi ndatoso yatai nikuii nikani ni, kachi tutu.
45011011	Nuu saa te jikan tno'o san: ¿A ma kuu kuiti ka ndiukuei ñayiu Israel nuu ia Dios ja siun ni ka kachi ja'i te ni junkuei? Ña'a, masu saa kuiti kuu. Chi sua'a ja ni ka kuso'o ñayiu Israel nuu ia Dios kuu nuu ni nune ichi ja ni ka kaku ni'nu ñayiu sava ka tatatno'o, nagua ja saa te vi kokuu kuasun ini ñayiu Israel ja ja'a ñayiu yun.
45011012	Chi nuu ja jin yika kuechi ja ni ka sa'a ñayiu Israel, ni jiniu'u ja ni ka ni'i ñayiu ñuyiu javii java'a, te jin ja ni ka kachi ja'i, te ni junkuei nuu jakue'e ni ka ni'i ñayiu sava ka tatatno'o ja vi kaku ni'nui, nuu saa te vi'i ka kokuu nuu vi ndajiokuiin ñayiu Israel ja ndiukuei nuu ia Dios.
45011013	Su ka'an san in tno'o nuu ni ja ka kuu ni ñayiu sava ka tatatno'o. Chi maa ia Dios ni chitniuu ña jin san ja kaxtno'o san tno'o ya nuu in in maa ni, te tanuu ni ini san sa'a san tniuu ja ni chitniuu ña ya jin san.
45011014	Chi jin tniuu sa'a san ya'a kuini san ja ndee sava ñayiu ka kuu tatatno'o san na vi kuu kuasun ini ja ja'a ni, saa te vi kaku ni'nui.
45011015	Chi nuu ni xndajioo ña ia Dios jin ñayiu Israel, ni nune ichi ja ni kiukuei ñayiu ñuyiu ja ni ndaka'an mani ña ya jin. Te suni saa ni kokuu jin ñayiu Israel, kiuu ja kuanta'u ña ya jin, chi vi kotekui kiuu yun ja ka kui na kuinio ndiyi vitna.
45011016	Chi xtaa vixin ja ka kene'e ñayiu Israel nuu yujan xtnañu'u kuu xtaa vixin ii, te suni saa ni kuu ii sava ka yujan yun. Te nuu ja ni sa'a ii ia Dios yo'o tnu, te suni ni kuu ii nda'a tnu.
45011017	Chi ñayiu Israel ka kuu na kuinio nda'a yutnu olivo va'a, te ni te'nde sava nda'a tnu. Te nuu tniuu nda'a tnu yun ni ndatnaa ña ia Dios jin maa ni, ja ka kuu ni na kuinio nda'a tnu olivo yuku. Saa te ni ka nduu ni tnu olivo va'a, ja ka teku ni jin yo'o tnu olivo va'a yun.
45011018	Su ma vi sa'a teyii ni maa ni nuu ñayiu Israel, ja ka kui na kuinio nda'a yutnu ni te'nde. Su nuu ja ka sa'a teyii ni, te vi kona'a ni ja masu maa ni ka xteku yo'o yutnu yun, chi maa yo'o tnu yun xteku ña jin in in ni.
45011019	Te vatu ni vi kachi ni: “Saa chi ni ja'nde ya sava nda'a yun nagua ja kuu ndatnaa ña ya jin san nuu olivo ya'a”, vi kachi ni.
45011020	Vatuka, su ni ja'nde ña ya jin, chi tu ka kandijai ya, te ni ndatnaa ña ya nuu tniui, chi maa ni ja ka kandija ni. Te yun guaa ma vi kokuu vixin ni, chi sua'a vi koyu'u ni'nu ni nuu ia Dios.
45011021	Chi nuu ja tu ni jaka'nu ini ia Dios nuu maa tnu olivo va'a yun, ja ka kuu maa ñayiu Israel, te suni ma kuaka'nu ini ya ja ja'a in in ni nuu ja ma vi kandija gua'a ni.
45011022	Vi kondia'a maa ni ja va'a ndeva'a ini ia Dios, su suni xeen ini ya. Chi ni nduxeen ini ya jin ñayiu Israel ja tu ka kandijai, su ni sa'a va'a ña ya jin in in maa ni. Su kuini ja vi koo ni jin java'a ya, chi nuu tuu, te suni ka'nde ña ya jin in in ni.
45011023	Te suni saa ni maa ñayiu Israel, nuu ja vi ndiokuiin vi kandijai, te ndatnaa jaa ña ya, chi ka'nu kuu ia Dios, te kuu ndatnaa tuku ña ya inka jichi.
45011024	Chi nuu ja maa ni, ja masu ñayiu Israel ka kuu ni, te ni ja'nde ña ya nuu tnu olivo yuku, te masu xtnu gua'a ni ka okuu ni, su ni ndatnaa ña ya nuu tnu olivo gua'a. Te yun guaa masu vijin kuu nuu ya ja ndatnaa jaa ña ya nuu maa tnu olivo gua'a yun jin nda'a maa tnu ja ka kuu maa ñayiu Israel.
45011025	Kuini san ja vi kuni ni, vi ñani vi kua'a, naxa oo tno'o ya'a ja ni yiyu'u, nagua ja ma vi kokuu teyii ni ja inu ndichi ka ni. Te ya'a kuu ja ka kundee ini sava ñayiu Israel, guaa ndee na jino kiuu ja vi kandija ñayiu sava ka tatatno'o.
45011026	Yun te saa skaku ni'nu ya ndi'i ñayiu Israel, nagua yoso nuu tutu ii nuu ka'an sua'a: Ndee ñuu Sión kii ia skaku ni'nu ñayiu, te kindee ya ndi'i jakue'e ka sa'a tatatno'o Jacob.
45011027	“Te ya'a kuu tratu ja sa'a rin jin nuu kindee rin yika kuechi”, kachi ia Dios, ka'an nuu tutu ii.
45011028	Te ñayiu Israel, chi tu ni ka janta'ui tno'o va'a ia Dios ja skaku ni'nu ña, te ka jini u'ui ia Dios ja kuu in java'a nuu in in maa ni. Su ia Dios, chi kutoo ni ña ya jin, chi ni kaji ya ndee ndi tata velui.
45011029	Te ma ndakindee ya nagua ni skuta'u ña ya, te ni ma ndatna'nu ini ya ja ni kana ya ñayiu.
45011030	Te maa ni ja ka kuu ni ñayiu sava ka tatatno'o, ndee ama ka, chi ni ka okuso'o ni nuu ia Dios, su vitna ja ni ka kuso'o ñayiu Israel nuu ya, te ni kunda'u ini ña ya jin in in ni.
45011031	Te suni saa ni ñayiu Israel vitna, chi ka kuso'i nuu ia Dios, nagua ja saa, te na kunda'u ini ña ya jin in in maa ni, te suni saa ni kokunda'u ini ña ya jin.
45011032	Chi ni jasi ña ia Dios jin ndi'i ñayiu ka kuso'o nuu ya, nagua ja saa te inuu kunda'u ini ya jin ndi'i ñayiu.
45011033	Chi ka'nu ndeva'a kuu tno'o ndichi ia Dios, te ndi'i kuiti jinkui'nu ini ya. Te ma kuu sa'un ja vi ka'on naxa sandaa ya kuechi in in ñayiu, te ni ma kentakueio ja vi jinkui'nu inio naxa sa'a ya.
45011034	“¿Na in ni jinkui'nu ini naxa ndakani ini maa Jito'o? ¿Axi na in ni xteku ña jin ya?
45011035	¿Axi na in ñayiu ni jiña'a xtnañu'u ka nuu ya, nagua ja ndakuña'a ya nui?”
45011036	Chi nuu maa ya vaji taka ja oo, te maa ya jito ndi'i, te ja vi koo nuu maa ya ka kuu. Te na vi kochiñu'o ya ja ia ka'nu ndeva'a kuu ya nikuii nikani. Saa na kokuu.
45012001	Nuu saa, te jikanta'u san nuu in in maa ni, vi ñani vi kua'a, ja kunda'u ini ña ia Dios jion, vi soko ni maa ni nuu ya, na kuinio in ja soko tekuo nuu ya, in ja vii, ja junkuaan ini ia Dios. Chi ya'a kuu ja ka chiñu'u ndaa ndija ni ya.
45012002	Te ma vi kosa'a ni nagua ka sa'a ñayiu ñuyiu ya'a, chi sua'a na sama ja ka ndakani ini ni, nagua ja saa te vi nduu jaa ndi'i ni. Saa te kentakuei ni ja vi kuni ni naxa kuini ia Dios axi nagua kuu jagua'a ja junkuaan ini ya, vi nagua kuu ja oo ndaa.
45012003	Chi ni chindee ni chituu ña ia Dios jin san nuu ni chitniuu ña ya, te ka'an san nuu ndi'i ni ja ni in ni ma vi ndakani ini ni ja ka kuu ka'nu ka ni. Chi sua'a vi kui'nu ini in in maa ni nagua ka ndakani ini ni na kuu na kuu naxa ni chikua'a ia Dios ja ka kandija ni, ja ni saja ya nuu in in ni.
45012004	Chi nagua oo yiki kuñuo ja ka neva'o kua'a ndatniuu kueli, su masu in ni tniuu ka sa'a ndi'i ndatniuu yun.
45012005	Te suni saa ni ka kuu yoon, chi visi ka oo kua'o, su invaa ni yiki kuñu ka kuo jin Kristu. Te ka netna'a in ion ja ka kuo na kuinio invaa ni yiki kuñu.
45012006	Te siin siin tniuu ni skuta'u ña ia Dios jin in ion, na kuu na kuu naxa ni ka'an nda'u ni ka'an kee ña ya. Te nuu ja ni skuta'u ña ya tniuu ja vi ndakani ni tno'o ya ja ka ni'i ni nuu maa ya, te vi sa'a ni jin na kua'a ka kandija maa ni.
45012007	Axi nuu ja ni ka kuta'u ni tniuu ja vi kunukuechi ni nuu ñayiu, te vi kunukuechi gua'a ni. Axi ni ka kuta'u ni tniuu ja vi kaxtno'o ni, te vi kokaxtno'o ni nuu ñayiu.
45012008	Te nuu ja ni ka kuta'u ni tniuu ja vi xteku ni ñayiu, te vi koxteku ni ñayiu. Te nuu ja ka skuta'u ni inka ñayiu, te vi sa'a ni jin ndee ini ndee anu ni. Te nuu ja ka netniuu ni nuu ñayiu ka skua'a, te vi sa'a gua'a ni jin tniuu ka nee ni. Te nuu ja ka chituu ni ñayiu ka kuu nda'u, te vi kosii ini nuu ka chituu ni jin.
45012009	Vi ka'an too tna'a ndaa ni, te ma vi sa'a jani ini ni. Vi skexiko ni jakue'e, te vi sa'a ni java'a.
45012010	Vi ka'an too tna'a in in maa ni jin in ñani in tna'a ni, te vi konee yiñu'u nuu tna'a ni.
45012011	Te vi nduku ndee ni, ma vi kokuu kuxii ni jin tniuu ka sa'a ni, chi vi ni ini ni anu ni, vi kunukuechi ni nuu Jito'o.
45012012	Vi kosii ini ni ja ka ndetu ka'nu ni taka java'a ja vi ni'i ni, te vi kuandee vi kuataa ini ni nuu ka tna'a ni tnundo'o, te siun ni vi kondakuatu ni nuu ia Dios.
45012013	Te vi chituu ni ñayiu ka kandija nuu nagua ka ja'ni ña jin, te suni vi kuña'a nuu ni ve'e ni na vi ndoi nuu ka jionditai.
45012014	Vi ka'an vii vi ka'an va'a ni jin ñayiu ka ndakoo siki ni. Te ma vi kane'e ni jin, chi sua'a vi kakanta'u ni ja ja'i.
45012015	Vi kokusii ini ni jin ñayiu ka osii ini, te vi nda'i ni jin ñayiu ka nda'i.
45012016	Te vi kintna'a inuu ni jin in in ni. Te ma vi kokuu teyii ni, chi vi koo inuu ni jin ñayiu ka sa'a nda'u maa. Te ma vi kani ini ni ja inu ndichi ka ni.
45012017	Te ma vi ndaxndenaa ni ni in ñayiu nuu ka sa'a ñai jakue'e jin ni. Chi vi nduku ndee ni vi sa'a ni java'a jin ndi'i ñayiu.
45012018	Te vi nduku ndee ni vi guaa ndee ndenu vi kundee ini maa ni ja vi koo mani ni jin ndi'i ñayiu.
45012019	Ma vi ndaxtenaa maa ni ñayiu ja ka sa'a ña jakue'e, vi ñani vi kua'a, ja ka ka'an too tna'o, chi vi kua'a ni tno'o ja maa ia Dios kuu ia tetniuu tnundo'o siki ñayiu yun. Chi saa yoso nuu tutu ii: “Maa rin guaa tetniuu tnundo'o, chi maa rin guaa ndatniuya'u”, kachi Jito'o.
45012020	Chi “Nuu ja kokin ñayiu ka'an u'u ña jin ni, te kuña'a ni ja na kai. Te nuu ja yichi, te kuña'a ni ndute na ko'i. Chi nuu ja saa sa'a ni, te sa'a ni ja vi ndukua'a ñu'i ja kukanoi.”
45012021	Ma vi kuandetu ni ja skuita ña jakue'e, chi saa sua'a maa ni vi skuita jakue'e jin java'a ka sa'a ni.
45013001	Ndi'i ñayiu na vi kuanyu'u vi kuandetui nuu ñayiu ka netniuu, chi ka ndisoi tniuu nuu ñuu. Chi tu na ñayiu netniuu nuu ja tu ni jani ña maa ia Dios, te ñayiu ka netniuu, chi maa ia Dios ni chitniuu ña.
45013002	Yun guaa ñayiu kanduu kani'ni in ñayiu netniuu, te tu kuini ja kuanyu'u kuandetui nuu ñayiu ja ni jani ia Dios, te ñayiu yun, chi xtavi kuechi mai, te nini kuu ja tniuya'ui ja sa'i yun.
45013003	Chi ñayiu ka netniuu, masu ka oi ja vi siu'i ñayiu ka sa'a gua'a, chi ja vi koyu'u ñayiu ka sa'a jakue'e. Te nuu ja kuini ni ja ma koyu'u ni ñayiu ka netniuu, nuu saa te sa'a gua'a ni, te ñayiu ka netniuu yun na vi ndakuantno'o ña jin ni.
45013004	Chi ka jinokuechi nuu ia Dios ja vi sa'i java'a jin ni. Su nuu ja sa'a ni jakue'e, te koyu'u ni jin, chi masu ka netniuu uin, chi ka ndisoi tniuu ja vi sa'a ndai jin ñayiu nagua ya'i. Chi nuu ia Dios ka jinokuechi, te jantniuu ña ya jin ja vi ka'nde ndai kuechi na ñayiu sa'a jakue'e.
45013005	Yun guaa kanuu ja kuanyu'u kuandetu ni nuu ñayiu ka netniuu, masu na ni ja ma ki'in ni ja kundaa kuechi ni, chi suni ja ndakani gua'a ini ni jin jajintnuni ni.
45013006	Chi yun kuu ja tniuya'u ni xu'un impuestu. Chi nuu ia Dios ka jinokuechi ñayiu ka netniuu ya'a, te tniuu ya'a ka ndee nui ja vi sa'i.
45013007	Te suni tniuya'u ni ndi'i nagua ndita ni: tniuya'u ni xu'un ja ka jakin tna'a ni nuu ñuu, vi xu'un impuestu ja ndita ni nuu ñayiu ka jikan xu'un impuestu. Te ka'an vii vi ka'an va'a ni nuu ñayiu kuini ja ka'an va'a ni, te konee yiñu'u ni nuu ñayiu kuini ja konee yiñu'u ni.
45013008	Ma vi kondita ni nuu ni in ñayiu, chi maa ni ja ka ndita ni kuu ja vi ka'an too tna'a ni, chi na ñayiu ka'an too in ñani in tna'i, te ja ni skunkui nagua tatnuni Ley Moisés.
45013009	Chi ya'a tatnuni Ley: “Ma vi skindee tna'a ron, ni ma vi ka'ni ron ndiyi, ni ma vi su'u ron, ni ma vi ka'an tno'o ron siki inka ñayiu, ni ma vi kojio'o ron nagua neva'a inka ñayiu”. Ndi'i tno'o ya'a vi sava ka tno'o ja vaji nuu sava ka Ley, te ndi'i ni nduu invaa ni tno'o ya'a: “Ka'an too in ñani in tna'a ron nagua kutoo ron maa ron”.
45013010	Chi na in ka'an too in ñani in tna'i, te ma sa'a ñai jakue'e, te ja ka'an toi yun sa'a ja skunkui nagua tatnuni Ley Moisés.
45013011	Te vi sa'a ni ndi'i tno'o ya'a, chi ja ka jini maa ni na tiempu ka oo vitna, te ja ni kuu ore ja vi ndandoto ja ka kixion, chi vitna te ja ni kuyatni ka kiuu ja skaku ni'nu ña ya jion, saa kiuu ja ni ka kandijao tno'o va'a ya.
45013012	Chi na kuinio ja ja kua'an ya'a jakuaa, chi ja makundikin sa'un ja tuu inka kiuu ja ndii Kristu. Nuu saa te na vi xndoo tniuu kue'e ja ka sa'o ñunee, te na kuinio ja vi ndekui'nuo sa'un ja vi kaxin tna'o jin jakue'e nuu ye'e ni'nu ia Dios, nagua sa'a in soldado nuu ndaki'in de sa'un de ja kaxin tna'a de.
45013013	Te na vi kaka ndao ja tno'o nduu ka jikao. Te ma vi kosa'o viko ja vi kokaa ndeva'o, te ni ma vi kojinio, ni ma vi kuineo ja vi kosa'o kuechi ñuyiu jin inka ñayiu, ni ma vi kokukuasun inio ja vi kotee tna'o.
45013014	Su sua'a vi sa'o nagua ni osa'a maa Jito'o Jesukristu, te ma vi kuña'o nuu yiki kuñuo nagua jio'o ja kusii ini jin.
45014001	Vi kuanta'u ni ñayiu chia'an ka vi koyutnu gua'a nuu tno'o ia Dios, su ma vi tee tna'a ni jin visi siin siin ka ndakani ini ni.
45014002	Chi ka oo ñayiu ka kandija ja ndi'i ni ja kuu vi kai. Su ñayiu ja chia'an ka koyutnu gua'a, chi maa ni yuku kuii ka jai.
45014003	Te ñayiu ka jaa ndinuu ni nuu, ma vi skexikoi ñayiu ja tu ka jaa ndinuu ni nuu. Te ñayiu ja tu ka jaa yun, ma vi xtavi kuechi ñayiu ka jaa ndinuu ni nuu, chi ni janta'u ña maa ia Dios jin ñayiu yun.
45014004	Te maa ni, ¿na in kuu ni ja xtavi kuechi ni inka ñayiu jinokuechi? Nuu ja sa'a gua'i axi sa'a kue'i, su kuenta maa ya ja kuu ya lamui kuu, te koo yutnui, chi ka'nu kuu maa Jito'o ja sa'a ya ja koo yutnui.
45014005	Te suni ka oo ñayiu ka ndakani ini ja oo kiuu ka'nu ka saa sava ka kiuu, su savai ka ndakani ini ja inuu ni ka kuu ndi'i ni kiuu. Su in in mai na vi kukanu ndaa ini jin ja ka ndakani ini.
45014006	Chi ñayiu ka jaan ii in kiuu, ka jaan ii kiuu yun ja ka chiñu'i Jito'o. Te ñayiu ja tu ka jaan ii in kiuu, tu ka jaan ii kiuu yun ja ka chiñu'i Jito'o. Te ñayiu ka jaa ndi'i ni nuu, ka jai ja ka chiñu'i Jito'o, chi ka ndakuanta'ui nuu ia Dios. Te ñayiu tu ka jaa ndi'i ni nuu, tu ka jai ja ka chiñu'i Jito'o, te suni ka ndakuanta'ui nuu ia Dios.
45014007	Chi ni ion tu ka tekuo ja vi koo va'a mao, ni ma vi kuo ja vi koo va'a mao.
45014008	Chi nuu ja ka tekuo, te ka tekuo ja vi koo nuu maa Jito'o. Te nuu ja vi kuo te vi kuo ja vi koo nuu maa Jito'o. Yun guaa a ka tekuo axi ka ji'o, su nuu nda'a maa Jito'o ka oo.
45014009	Chi yun guaa ni ji'i Kristu, te ni ndateku ya, chi teku ya vitna nagua ja kokuu ya Jito'o ñayiu ji'i vi ñayiu teku.
45014010	Su maa ni, ¿nau ja xtavi kuechi ni ñanio? Axi maa tuku ni, ¿nau ja skexiko ni ñanio? Te ndi'o ndajinokueio nuu Kristu ja sandaa ya kuechio.
45014011	Chi yoso nuu tutu ii nuu ka'an sua'a: Teku maa rin, kachi Jito'o, te nuu maa rin vi jinkuiin jiti ndi'i ñayiu, te ndi'i ñayiu vi ndaa yu'u ja maa rin kuu ia Dios, ka'an tutu ii.
45014012	Nuu saa, te in in mao vi ndakua'o kuenta nuu ia Dios nagua ni ka sa'o.
45014013	Yun guaa ma vi koxtavi kuechi tna'a in ion, chi sua'a vi ku'un inio ja ma vi sa'o ja vi ndakaka yata ñanio nuu ka kandijai.
45014014	Chi jini maa san vi kukanu ini san Jito'o Jesús, ja ni in ja ni sa'a ia Dios tu oo tne'e maa, su ñayiu ndakani ini ja oo sava jatne'e, te jatne'e kuu nuu mai.
45014015	Su nuu ja jin ndei ka jaa ni, sa'a ja kusuchi ini ñani ni, nuu saa te ka xne'e ni ja tu ka ka'an too ni ñani ni. Ma vi sa'a ni ja jin ndei ka jaa ni, te skunaa ña jin ñayiu xiin ja'a ni ji'i Kristu.
45014016	Te ma vi kune ni ichi ja vi ka'an kue'e ñayiu siki ja ka jini maa ni ja ka sa'a va'a ni.
45014017	Chi nuu tatnuni ia Dios nuo, masu siki ndei vi kao axi ja vi ko'o kuu, chi ja vi sa'a ndao, te vi koo jin tno'o mani, te vi kosii inio jin ma'ñu sagua Espíritu ia Dios kuu.
45014018	Chi ñayiu ja sa'a siun nuu jinokuechi nuu Kristu, te junkuaan ini ña ia Dios jin, vi ka ka'an vii ka ka'an va'a ñayiu ja ja'i.
45014019	Te yun guaa vi ndukuo ja siun ni vi koo manio jin ñanio, te vi chituu tna'o ja vi koyutnu gua'o nuu tno'o ya.
45014020	Te ma vi skunaa ni nagua ni sa'a ia Dios ja ja'a ndei ka jaa ni. Chi jandaa ndija ja ndi'i ni nuu ndei oo vii, su jakue'e kuu nuu ja ndei ka jaa ñayiu sa'a ja ndakaka yata inka ñayiu.
45014021	Chi gua'a ka kuu ja ma vi kaa ni kuñu, ni ma vi ko'o ni vinu, ni in ja ma vi sa'a ni ja ndakaka yata ñanio, axi ja ndaskiti ini ña jin, axi ja skuita ña jin.
45014022	Te ka kukanu ini ni jin ja ka kandija ni ja kuu vi sa'a ni nuu ia Dios. Nase ta'u ñayiu ja tu xtavi kuechi ña jajintnuni jin ja sa'i.
45014023	Su ñayiu ndi'ni siki ja jai, te xtavi kuechi mai jin ja jai yun, chi tu kukanu ini ja kuu kai, te jai. Chi ndi'i ja sa'a ñayiu nuu tu kukanu ini, te yika kuechi kuu.
45015001	Yun guaa yoon ja ka oo ndakuio jin ja ka kandijao, na vi kuandee inio jin ñayiu inu vita, te ma vi ndukuo nagua ka junkuaan ini mao.
45015002	Te in in mao na vi ndukuo ja vi junkuaan ini ña in ñani in tna'o, in ja sa'a gua'a ña jin, ja chituu ña ja vi koyutnu gua'a kai.
45015003	Chi ni Kristu, tu ni nduku ya nagua junkuaan ini maa ya, chi sua'a ni skunkuu ya nagua yoso nuu tutu ii: “Taka tno'o ne'e ja ka kane'e ñayiu jin ni, kuu na kuinio ja ka ka'in siki maa san”, kachi tutu ii.
45015004	Chi ndi'i tno'o ja yoso nuu tutu ii ndee jana'a, ni ka tee ja kaxtno'o nuo, nagua ja vi kuandee inio, te vi kosii inio nuu ka ka'uo nuu tutu ii yun, te vi kondetu ka'nuo ya.
45015005	Te maa Dios, ia taa ja vi kuandee ini ni, te vi kosii ini ni, na chituu ña ya jin in in ni ja vi koo inuu ni, nagua ni sa'a maa Jesukristu,
45015006	nagua ja saa te inuu ni vi ka'an ni, nuu ka chiñu'u ni Dios, ia kuu Tata Jito'o Jesukristu.
45015007	Nuu saa te vi kuanta'u tna'a ni, nagua ni janta'u ña Kristu jion, nagua ja saa te vi chiñu'u ñayiu ia Dios.
45015008	Chi ka'an san ja ni kii Jesukristu ja kunukuechi ya nuu ñayiu judio nagua ja skunkuu ya tno'o ni kee yu'u ia Dios nuu ndi tata velu san, saa te xne'e ya ja Dios chi ia ndaa kuu ya.
45015009	Te ni kii ya, nagua ja suni ñayiu sava ka tatatno'o vi chiñu'i ia Dios ja kunda'u ini ña ya jin, nagua yoso nuu tutu ii: Yun guaa ndaa yu'u san ne'u ñayiu sava ka tatatno'o ja maa ni kuu ia Dios, te kata san yaa ja chiñu'u ña san.
45015010	Te suni sua'a yoso nuu tutu ii: Maa ni ja ka kuu ni ñayiu sava ka tatatno'o, inuu vi kokusii ini ni jin ñayiu ñuu maa ya.
45015011	Te ka'an tuku tutu ii: Maa ni ja ka kuu ni ñayiu sava ka tatatno'o, vi sa'a ka'nu ni Jito'o Dios, te ndi'i ñayiu ñuyiu vi chiñu'u ya ja ia ka'nu ndeva'a kuu ya.
45015012	Te suni ka'an nuu tutu ni tee Isaías: Ndee ndikin tata Isaí kee in ia ja kii, te kotatnuni ya nuu ñayiu sava ka tatatno'o, te ñayiu yun, vi kondetu ka'nu ña jin ya, ka'an nuu tutu ii.
45015013	Te maa Dios, ia taa ja ka ndetu ka'nuo ja vi ni'o java'a nuu ya, na sa'a ya ja vi kosii ini ndeva'a ni, te vi koo ni jin jamani ya, chi ka kandija ni ya, nagua ja saa te in in kiuu vi kondetu ka'nu ka ni ya jin jaka'nu maa Espíritu ya.
45015014	Te kukanu ini san ja maa ni, vi ñani vi kua'a, chi inu va'a ndeva'a ini ni, te ndi'i ni ka jinkui'nu gua'a ini ni, te kuu vi xteku tna'a in in maa ni.
45015015	Su nuu tutu ya'a, ni kii ini san ni tee kaji kuiti san nagua ja ndaska'an ña san, ja ma vi ndunaa ini ni. Te saa sa'a san, chi ni chindee ni chituu ña ia Dios jin san,
45015016	ja kunukuechi san nuu Jesukristu na kuinio in sutu, te kaxtno'o san tno'o va'a ia Dios nuu ñayiu sava ka tatatno'o, nagua ja saa te kuanta'u ña ia Dios jin ñayiu yun, na kuinio in ja soko ja junkuaan ini ya, te sa'a Espíritu ya ja ka kuu ii ka kuu ndai nuu ya.
45015017	Te ja oo san jin Jesukristu guaa kusii ndeva'a ini san ja jinokuechi san nuu ia Dios.
45015018	Chi ma kii ini san ja ka'an san inka tno'o siin, chi maintno'o ni nagua sa'a Kristu jin ma'ñu sagua maa san, ja ka jantno'o ñayiu sava ka tatatno'o nuu ia Dios. Te saa sa'a san jin ndi'i tno'o ka'an san vi tniuu sa'a san,
45015019	jin ma'ñu sagua jaka'nu maa ya ja sa'a kua'a tniuu na'nu vi javii java'a jin jaka'nu maa Espíritu ia Dios. Saa te skunkuu san ja kaxtno'o san tno'o va'a Kristu nuu ñayiu guaa ndee ñuu Jerusalén vi nii sava ka ñuu guaa ndee kenta ñuu ja tnii Ilírico.
45015020	Te yun guaa ni nduku ndee san ni kaxtno'o san tno'o va'a Kristu nuu tu sa'un na ama ka nini ñayiu tno'o ya, nagua ja ma kaxtno'o ka san nuu ñayiu ja ni ka onini tno'o ya ja ni ka ndakani sava ka de.
45015021	Chi sua'a ni skunkuu san nagua yoso nuu tutu ii: Ñayiu ja tu sa'un na ama ka jini tno'o ya, te vi kuni. Te ñayiu ja tu sa'un na ama ka nini tno'o ya, vitna te vi jinkui'nu ini, kachi tutu ii.
45015022	Te ja ja'a tniuu ya'a guaa jasi ña ja tu kuu ja jakoto ña san, visi ja ni kuu kua'a jichi ndakani ini san ja jaa san.
45015023	Su vitna ja ni xndi'i san tniuu sa'a san ñuu ya'a, te ja siun ja ni kuu kua'a kuia ndakani ini san ja jakoto ña san.
45015024	Te kondetu ka'nu san ja kuu jakoto ña san nuu ya'a san ki'in san España. Te nuu ya'a tno'o sii ini ja vi koo nunuo, te vi chituu ña ni ja vi ndakanu ichi ña ni ki'in san.
45015025	Su vitna, chi no'o san Jerusalén nusia'a san joo ja ni ka skuta'u ña jin ñayiu maa ia Dios ja ka oo ñuu yun.
45015026	Chi ñayiu ka skua'a ja ka oo Macedonia vi Acaya, ni ka jakin tna'i joo xu'un ja vi tetniui nuu ñayiu maa ia Dios ja ka kuu nda'u ka oo ñuu Jerusalén.
45015027	Ni ka junkuaan ini ja vi sa'i saa, te vatuka ka sa'i, chi jin ma'ñu sagua ñayiu judio ni ka ni'i ñayiu sava ka tatatno'o javii java'a nuu ia Dios. Te yun guaa ka nditai, te kanuu ja vi ndachitui jin ñayiu judio ja ka kandija yun, jin nagua ka neva'i ñuyiu ya'a.
45015028	Nuu saa te nuu xndi'i san tniuu ya'a, ja ndakuña'a san xu'un ja vaji jin san ya'a, te kee san ki'in san España, te nuu ya'a san ñuu jian, te jakoto ña san.
45015029	Te jini san ja kiuu jaa san nuu ka oo ni, te kenta san jin kua'a javii java'a jin ma'ñu sagua tno'o va'a Kristu.
45015030	Su jikanta'u san nuu in in ni, vi ñani vi kua'a, ja vi chituu ña ni na vi ndakuatuo nuu ia Dios ja ja'a san, chi ka oo jin Jito'o Jesukristu, te sa'a Espíritu ia Dios ja ka ka'an too tna'o.
45015031	Vi kakanta'u ni ja na skaku ña ya nuu nda'a ñayiu tu ka kandija ja ka oo Judea, te na vi kuanta'u gua'a ñayiu ka skua'a ka oo ñuu Jerusalén xu'un ja nee san ja chituu san jin.
45015032	Te nuu ja saa kuini maa ia Dios, te kosii ini san nuu jakoto ña san jin in in ni, te ndatatu san nagua ja ndanindee ka san nuu vi koo jian.
45015033	Te maa Dios, ia sa'a ja vi koo jin jamani, na koo ya jin ndi'i ni. Saa na kokuu.
45016001	Te kaxtno'o san ja kenta kua'o Febe, in ña'a jinokuechi gua'a nuu ñayiu ka skua'a ja ka oo ñuu Cencrea.
45016002	Te vi kuanta'u gua'a ni ña ja oo ña jin maa Jito'o, nagua kuini ja sa'o jin ñayiu maa ia Dios, te vi chituu ni ña nani guaa kuu ja ja'ni ña jin ña, chi ni chituu maa ña kua'a ñayiu, te suni ni chituu ña ña jin san.
45016003	Te vi kuña'a ni nuu Priscila jin Aquila, ja ndakan tno'o ndeva'a san de, ¿a kukueni ka oo de?, chi in ni ka satniuu san jin nduu de ja ka jinokuechi san nuu Jesukristu.
45016004	Chi ni ka tna'a de tnundo'o ja vi ndee ndoñu'u ka ja vi kuu de ja ja'a san. Te yun guaa ndakuanta'u san nuu nduu de, te masu maintno'o ni sein, chi suni ka ndakuanta'u ñayiu sava ka tatatno'o ja ka skua'a.
45016005	Te suni vi kuña'a ni ja ndakan tno'o ndeva'a san ñayiu ka skua'a ja ka ndututu ve'e Priscila jin Aquila, ¿a kukueni ka oi? Te vi kuña'a ni ja ndakan tno'o ndeva'a san jin Epeneto, ¿a kukueni oo de? Chi suu de kuu tee xtnañu'u ja ni kandija Kristu ñuu Acaya.
45016006	Te vi kuña'a ni ja ndakan tno'o ndeva'a san María, ¿a kukueni oo ña? Chi maa ña kuu ña'a ni satniuu ndeva'a ja ja'a in in maa ni.
45016007	Te vi kuña'a ni ja ndakan tno'o ndeva'a san tna'a san Andrónico vi Junias, ¿a kukueni ka oo de? Chi maa de jin ña ni ka yi'i in ni jin san vekaa. Te sava ka tee ni chitniuu Jesús, chi ka nee yiñu'u ndeva'a de nuu nduu ñayiu ya'a, te xtnañu'u kai ni ka kandija Kristu saa maa san.
45016008	Te vi kuña'a ni ja ndakan tno'o san Amplias, tee ka'an too ndeva'a san, ¿a kukueni oo de? Chi ni kandija de Jito'o.
45016009	Te vi kuña'a ni ja ndakan tno'o ndeva'a san Urbano, tee ka chituu tna'a jin san ja ka kaxtno'o san tno'o va'a Kristu, ¿a kukueni oo de? Vi saa ni Estaquis, tee ka'an too ndeva'a san, ¿a kukueni oo de?
45016010	Te vi kuña'a ni ja ndakan tno'o ndeva'a san Apeles, ¿a kukueni oo de? Chi ni xne'e de maa de ja kandija gua'a de Kristu, vi saa ni ndakan tno'o san ñayiu ve'e Aristóbulo, ¿a kukueni ka oi?
45016011	Te vi kuña'a ni ja ndakan tno'o ndeva'a san tna'a san Herodión, ¿a kukueni oo de vi a kukueni ka oo ñayiu ve'e Narciso, ja ni ka kandijai Jito'o?
45016012	Te vi kuña'a ni ja ndakan tno'o ndeva'a san Trifena jin Trifosa, ¿a kukueni ka oo ña? Chi nduu ña ka satniuu ndeva'a nuu Jito'o. Vi saa ni ndakan tno'o ndeva'a san Pérsida ña'a ka'an too san, ja satniuu ndeva'a ña nuu Jito'o.
45016013	Te vi kuña'a ni ja ndakan tno'o ndeva'a san Rufo, tee ni kaji ña maa Jito'o, ¿a kukueni oo de?, vi suni nana si'i de, ja suni kuu ña na kuinio nana si'i san.
45016014	Te vi kuña'a ni ja ndakan tno'o ndeva'a san Asíncrito vi Flegonte vi Hermas vi Patrobas vi Hermes, vi sava ka ñanio ja ka oo jin de, ¿a kukueni ka oo de?
45016015	Te vi kuña'a ni ja ndakan tno'o ndeva'a san Filólogo jin Julia vi Nereo jin kua'a de, vi Olimpas vi ndi'i ñayiu ka kandija ja ka oo jin de, ¿a kukueni ka oo de?
45016016	Vi ndakan tno'o tna'a in in maa ni, te vi ndatnii nda'a tna'a ni. Te ndi'i ñayiu ka skua'a ja ka kandija Kristu ka oo ya'a ka ndakan tno'o ña jin ni, ¿a kukueni ka oo ni? Saa vi ka'an ni jin.
45016017	Su jikanta'u san nuu ni, vi ñani vi kua'a, ja vi koto ni maa ni jin ñayiu ka nduku ja vi sa'a siin tna'a, te ka sa'i ja ka kujioo ñayiu ka skua'a, chi siin ka kaxtno'i jin nagua ni ka kutua'a maa ni. Te vi kujioo ni nuu ñayiu ka sa'a siun.
45016018	Chi ñayiu yun, tu ka jinokuechi nuu Jito'o Jesukristu, chi ka ndi'ni kai ja vi ku'un chitu chii, te inu yuchi ndeva'a yu'i, te jin tno'o vii ja ka ka'in yun ka xnda'ui ñayiu inu vita ini.
45016019	Te ndi'i ñayiu ka jini naxa ka jantno'o ni tno'o va'a Jesús, yun guaa kusii ndeva'a ini san, te kuini san ja vi kondichi ini ni, ja vi sa'a ni java'a, su ma vi kuni ni ja vi sa'a ni jakue'e.
45016020	Te maa Dios, ia sa'a ja vi koo jin jamani, ñama xtaxin yuu ya Tachi ja nani Satanás ja vi kokuain ni'nu ni. Te Jito'o Jesukristu na chindee chituu ña jin in in maa ni.
45016021	Te kachi Timoteo, tee ka chituu tna'a jin san ja ka kaxtno'o san, ja ndakan tno'o ndeva'a ña de, ¿a kukueni ka oo ni? Te suni ka ndakan tno'o ña Lucio vi Jasón vi Sosípater, ¿a kukueni ka oo ni? Saa vi ka'an ni jin de.
45016022	Maa san kuu Tercio ja tee san tutu ya'a nagua ka'an Pablo, te suni ndakan tno'o ña san jin ni, ¿a kukueni ka oo ni ja ka oo ni jin Jito'o?
45016023	Te kachi Gayo ja ndakan tno'o ndevava'a ña de jin ni, ¿a kukueni ka oo ni? Chi maa de kuu tee tanuu ve'e ja ndoo maa san ja kuu san Pablo. Te suni tanuu de ve'e de ja ka ndututu san jin ndi'i ñayiu ka skua'a. Vi suni ndakan tno'o ña Erasto, tee yinda'a xu'un ñuu ya'a jin ñanio Cuarto, ¿a kukueni ka oo ni?
45016024	Te Jito'o Jesukristu na chindee chituu ña jin ndi'i ni. Saa na kokuu.
45016025	Te na vi chiñu'o ia Dios, chi sa'a ya ja ka oo yutnu ni jin tno'o va'a Jesukristu ja ni kaxtno'o san. Te tno'o ya'a kuu ja ni yiyu'u, su ni xne'e ia Dios tno'o ya'a ja ni oneva'a yu'u ya guaa ndee ama ka ja junkoo ñuyiu.
45016026	Su vitna te ni ka jinio tno'o ya jin ma'ñu sagua tutu ii ja ni ka tee ndaa tee ni ka ndakani tno'o ia Dios ndee jana'a, nagua ni tatnuni maa Dios, ia oo nikuii nikani, ja ni tuu ndijin tno'o ya. Te ni ka jini ñayiu ndi'i ñuu nagua ja vi kandijai, te vi kuantno'i tno'o ya.
45016027	Te nikuii nikani na koo jayiñu'u nuu ia Dios jin ma'ñu sagua Jesukristu ja maintno'o Dios kuu ia ndichi. Saa na kokuu.
46001001	Maa san kuu Pablo, tee ni kana ia Dios ja sa'a san nagua kuini ya, te ni chitniuu ña ya ja ndakani san tno'o va'a Jesukristu. Te maa san jin ñanio Sóstenes
46001002	ka tee san tutu ya'a ja majaa nuu maa ni, ja ka skua'a ni tno'o va'a ia Dios ja ka oo ni ñuu ka'nu Corinto, ja ka kuu ni ñayiu ni sa'a siin ña ia Dios ja vi kunukuechi ni nuu ya jin ma'ñu sagua Jesukristu. Chi ni kana ña ya ja vi kokuu ni ñayiu vii nuu ya, jin ndi'i ñayiu ka oo ninii nuu ka ndakakune'i sivi Jito'o Jesukristu, ja kuu ya Jito'o mai vi suni Jito'o yoon.
46001003	Te maa Tata Ja'nuo jin Jito'o Jesukristu na ka'an nda'u ka'an kee ña ya, te vi koo ni jin jamani ya.
46001004	Te siun ni ndakuanta'u san nuu ia Dios ja ja'a in in maa ni, chi ni ka'an nda'u ni ka'an kee ña ya jin ma'ñu sagua Jesukristu.
46001005	Chi jin ma'ñu sagua ya ni sa'a ia Dios ja ni ka kuu kuika ni nuu ndi'i tno'o ya, te ni ka jinkui'nu gua'a ini ni jin tno'o ka ka'an ni vi nuu ndi'i tno'o ndichi ya.
46001006	Chi ni ka kukanu ndaa ini ni jin tno'o Jesukristu ja ni ka ndakani nuu ni.
46001007	Te yun guaa tu nagua ja'ni sa'un ka ña ni in ja skuta'u ña ia Dios, nini ka ndetu ka'nu ni guaa ndee kiuu ndenta Jito'o Jesukristu.
46001008	Te maa ya sa'a ja vi koyutnu ni guaa ndee kiuu sandi'i, nagua ja tu na kuechi vi kotavi ni kiuu ja ndii Jito'o Jesukristu.
46001009	Chi ia ndaa kuu Dios, te skunkuu ya tno'o ni kee yu'u ya, te ni kana ña ya ja vi koo ni jin se'e ya Jesukristu, ia kuu Jito'o.
46001010	Jikanta'u san nuu in in ni, vi ñani vi kua'a, jin sivi Jito'o Jesukristu ja inuu inuu vi ndatno'o tna'a ni, te ma vi kosa'a siin tna'a ni, chi sua'a inuu vi koo ni, vi inuu vi ndakani ini ni.
46001011	Ka'an san tno'o ya'a, vi ñani vi kua'a, ja ka oo ni ñuu ka'nu Corinto, chi ka ka'an ñayiu ka oo ve'e Cloé ja ka tee tna'a ni.
46001012	Chi jini san ja ka ka'an ni: “Maa san chi oo san jin Pablo”; te sava ni ka ka'an: “Maa san chi oo san jin Apolos”; te sava ni: “Maa san chi oo san jin Pedro”; te sava ni: “Maa san chi oo san jin Jesukristu”.
46001013	¿Te naxa nuu saa? ¿A kuu vi sa'a siin siin ni Jesukristu? Te tu ni intakaa maa san ja kuu san Pablo nuu cruz ja ja'a in in ni, te ni tu ni ka jandute ni jin sivi san.
46001014	Te ndakuanta'u san nuu ia Dios ja ni in ni, tu ni skuandute ña san, chi maa ni Crispo jin Gayo guaa ni skuandute san,
46001015	nagua ja ni in ñayiu ma vi koka'in ja ni ka jandutei jin sivi Pablo.
46001016	(Te suni ni skuandute san ñayiu ve'e Estéfanas, su tu ndaka'an san a ndee ka ñayiu ni skuandute san.)
46001017	Chi tu ni tetniuu ña Jesukristu ja skuandute san ñayiu, chi ja kaxtno'o san tno'o va'a ya, su masu jin tno'o ndichi ndeva'a ja oo ñuyiu ya'a, nagua ja ma naa jaka'nu ndeva'a ja ni ji'i Jesukristu nuu cruz.
46001018	Te tno'o kaxtno'o ja ni ji'i Jesukristu nuu cruz, chi tno'o vasa kuu nuu ñayiu kua'ankuei ja vi junaa. Su yoon ja kua'ankueio ja vi kaku ni'nuo, chi in jaka'nu maa ia Dios kuu,
46001019	nagua yoso nuu tutu ii: Xnaa rin tno'o ndichi ja jini ñayiu ndichi ñuyiu ya'a, te xtajioo rin ja ka jinkui'nu ini ñayiu kaji ini, kachi tutu ii.
46001020	Nuu saa te tu nagua jiniu'u ñayiu ndichi, ni ñayiu kaxtno'o Ley, ni ñayiu jini gua'a ja tee tna'a siki nagua oo ñuyiu ya'a. Chi ni sa'a ia Dios ja tu jiniu'u tno'o ndichi ñayiu ñuyiu.
46001021	Chi ia ndichi kuu Dios, te tu ni ka jini ña ñayiu ñuyiu jin ma'ñu sagua tno'o ndichi ja ka jini mai. Su ni jintna'a ini ya ja jin ma'ñu sagua tno'o ya, te skaku ni'nu ya ñayiu ka kandija ya, visi ka ndakani ini sava ñayiu ja tno'o vasa kuu tno'o ja ka kaxtno'o nui.
46001022	Chi ñayiu judio ka jikain ja na sa'a ia Dios tniuu na'nu ja vi kandijai ya. Te ñayiu sava ka tatatno'o ka ndukui tno'o ndichi ja vi kuni gua'i.
46001023	Su sein, chi ka kaxtno'o san ja ni ji'i Kristu, ia ni tetniuu Dios, nuu cruz. Te jin tno'o ya'a ka kanakau ñayiu judio ja vi nai, te ñayiu sava ka tatatno'o ka ndakani ini ja tno'o vasa kuu.
46001024	Su ñayiu ni kana ia Dios, a kuu ñayiu judio axi ñayiu sava ka tatatno'o, ka jini ja Jesukristu xne'e jaka'nu maa ia Dios vi tno'o ndichi ya.
46001025	Chi tno'o ia Dios ja ka ka'an ñayiu ja tno'o vasa kuu, te tno'o ndichi ka kuu saa tno'o ñayiu ñuyiu. Te tno'o ia Dios ja ka ndakani ini ñayiu ja tno'o vita kuu, te tno'o ndakui ka kuu saa jandakui in ñayiu.
46001026	Vi kona'a ni, vi ñani vi kua'a, naxa ni ka oo ni nuu ni kana ña ia Dios jin ni. Chi joo ni maa ni ni ka okuu ñayiu ndichi nuu ñuyiu ya'a, te joo ni maa ni ka okuu ñayiu ka tatnuni, te joo ni maa ni ka okuu ñayiu ka ndanuu.
46001027	Chi ni kaji ia Dios ñayiu ka ka'an ñayiu ñuyiu ja ñayiu vasa ka kui, nagua ja kuña'a ya jakanoo nuu ñayiu ndichi. Te ni kaji ia Dios ñayiu ka ka'an ñayiu ñuyiu ja ñayiu inu vita ka kui, nagua ja kuña'a ya jakanoo nuu ñayiu inu ndakui.
46001028	Te ni kaji ia Dios ñayiu ka ka'an ñayiu ñuyiu ja masu ñayiu ka ndanuu ka kui, te ka skexiko ña jin ja masu nagua ka kuu sa'uin, nagua ja saa, te sa'a ya ja ma vi jiniu'u ka ñayiu ka ndanuu yun.
46001029	Te yun guaa ni in ñayiu, ma sa'a teyii mai nuu ia Dios.
46001030	Su maa ia Dios ni sa'a ja ka oo ni jin Jesukristu, te suni ni sa'a ya ja nuu Jesukristu vi ni'o tno'o ndichi. Te ni sa'a ya ja tu na kuechi ka tavi kao nuu ya, te ka ovio nuu ya, te ni ndatau ña ya nuu yika kuechio.
46001031	Saa te skunkuu nagua yoso nuu tutu ii: “Nuu ja kuini in ñayiu ja kokuu teyii, te na kokuu teyii jin ja ni sa'a Jito'o” kachi tutu ii.
46002001	Su nuu ni jaa san nuu ka oo maa ni, vi ñani vi kua'a, ja ni kaxtno'o san tno'o ia Dios, te tu ni ka'an san tno'o ndichi ni tno'o vijin ndeva'a.
46002002	Chi nuu ni oo san ne'u maa ni, tu ni kuini san ja kaxtno'o san inka tno'o siin, chi maa ni tno'o Jesukristu, ia ni tetniuu Dios, ja ni ji'i ya nuu cruz.
46002003	Te nuu ni jaa san nuu ka oo ni, chi vita ni oo san, vi kisi san ja yu'u ndeva'a san.
46002004	Te nuu ni ka'an san ja ni kaxtno'o san nuu ni, tu ni kuini san ja vi jino ini ni jin tno'o ndichi ñayiu ñuyiu. Chi ni sa'a san ja ni ka jino ini ni jin ma'ñu sagua Espíritu jin jaka'nu maa ia Dios,
46002005	nagua ja nuu jaka'nu maa ia Dios vaji tno'o ja ka kandija ni, te masu nuu tno'o ndichi ñayiu ñuyiu.
46002006	Su kaxtno'o san tno'o ndichi nuu ñayiu ja ni ka jijai jin tno'o ka kandijai. Su tno'o ndichi ya'a, chi masu ja vaji nuu ñuyiu ya'a kuu, ni masu tno'o ndichi ja ka ka'an ñayiu ka tatnuni ñuyiu ya'a kuu, chi ñayiu ka tatnuni ya'a kua'ankuei ja vi nai.
46002007	Chi tno'o ja ka'an san ya'a kuu tno'o ndichi maa ia Dios ja ni yiyu'u. Te tno'o ja ni yiyu'u ya'a, ja ni oneva'a maa ya ndee ama ka ja jinkoo ñuyiu, nagua ja vi ni'o jayiñu'u nuu ya.
46002008	Te ni in ñayiu ja ka tatnuni nuu ñuyiu ya'a, tu ni ka jinkui'nu ini tno'o ndichi ya'a, chi nuu ja sua'a, te ni ka jinkui'nu ini, te ma vi katakai Jito'o nuu cruz, ia ye'e tajan.
46002009	Saa te ni skunkuu nagua yoso nuu tutu ii: Chi taka ja tu ni ka jini sa'un ñayiu jin nduchi nui, ni tu ni ka onini jin so'i, te ni tu sa'un ni ka ndakani ini ñayiu, kuu ja ni sa'a tua'a ia Dios ja vi kuni ñayiu ka kutoo ya, kachi tutu ii.
46002010	Su ni xne'e ia Dios tno'o ndichi ya'a nuu yoon jin ma'ñu sagua Espíritu ya, chi ndi'i skua'a Espíritu, te jini ya ndi'i tno'o ndichi maa ia Dios.
46002011	Chi ni in ñayiu tu jini nagua ndakani ini inka ñayiu, chi maintno'o maa ñayiu jin anui, guaa jini nagua ndakani ini. Te suni saa ni jin ia Dios, chi tu na in jini nagua ndakani ini ya, maintno'o Espíritu maa ya guaa jini.
46002012	Te mao, chi ni ka ni'o Espíritu ja vaji nuu ia Dios, nagua ja vi jinkui'nu inio ndi'i ja ni skuta'u ña ya jion, te tu ka ndakani inio nagua ka ndakani ini ñayiu ñuyiu.
46002013	Te suni ka ndakani san tno'o ja ni kaxtno'o Espíritu ia Dios nuu san, te masu tno'o ja ni ka kutua'a san jin jandichi maa san kuu. Te saa ka kaxtno'o san jin Espíritu ia Dios nuu ñayiu ka oo jin Espíritu ya.
46002014	Su ñayiu ja tu ka oi jin Espíritu ia Dios, chi tu ka janta'ui tno'o ja vaji nuu Espíritu ya, chi ka ndakani ini ja tno'o vasa kuu. Te ma kuu vi jinkui'nu ini, chi tu na Espíritu ia Dios oo jin ja kaxtno'o ya naxa vi jinkui'nu ini.
46002015	Te ñayiu oo jin Espíritu ia Dios, chi ndi'i ni ja kuu skua'i, su ni in ñayiu ñuyiu ma kuu vi skua'i naxa oo maa ñayiu oo jin Espíritu ia Dios.
46002016	Chi ka'an nuu tutu ii: “Tu na in jini nagua ndakani ini Jito'o, te tu na in kaxtno'o nuu ia Dios” kachi tutu ii. Su visi ni saa, su yoon, chi ka ndakani inio nagua ndakani ini Jesukristu.
46003001	Te maa san, vi ñani vi kua'a, chi tu ni kuu ka'an san nuu ni, nagua ka'an san nuu in ñayiu oi jin Espíritu ia Dios, chi ni ka'an san nagua ka'an san nuu in ñayiu vita, chi ka kuu ni na kuinio in suchi luluu ja chia'an ka kujai jin tno'o Jesukristu.
46003002	Chi ni kaxtno'o san tno'o ja tu vijin na kuinio jin in suchi yikin ja jaxin, te ka jiña'a xikui ji'i nuu tniuu ndei vi xtaa. Chi kuini ka ja vi kuja ni jin tno'o ka kandija ni, ja kuu vi kaa ni ndei jatu ja kaxtno'o san tno'o vijin, te ndee vitna kuini ka ja vi kuja ni'nu ni jin tno'o ya.
46003003	Chi ndee vitna ka ndakani ini ni nagua ndakani ini ñayiu ñuyiu, chi ka kuu kuasun ini ni, vi ka tee tna'a ni, vi ka sa'a siin tna'a ni, te ka sa'a ni nagua ka kuini maa ni, chi ka sa'a ni nagua ka sa'a ndi'i ni ñayiu ñuyiu.
46003004	Chi sava ni ka ka'an nuu inka ni: “Maa san, chi jandaa ndija ja oo san jin Pablo”, te sava ni ka'an: “Sein, chi oo san jin Apolos”. Te ja siun ka ka'an ni, te ka sa'a ni nagua ka sa'a ñayiu ñuyiu.
46003005	Chi ¿na in kuu Pablo axi na in kuu Apolos? Te maa ni tee ka jinokuechi nuu ia Dios ka kuu san, te jin ma'ñu sagua nduu san ni ka kandija ni Jito'o. Te in in san ni ka sa'a san na kuu na kuu na tniuu ni tenuu ña maa Jito'o.
46003006	Sein, chi na tno'o ja ni skute san tno'o ya ini anu ni, te Apolos na tno'o ja ni joso de ndute nuu ni kaxtno'o ka de tno'o ya nuu ni. Su maa ia Dios skua'nu ña ja ni ka jija ni'nu ni nuu tno'o ya.
46003007	Yun guaa ni masu kuu ka'nu ka tee skute axi tee joso, chi maa ia Dios guaa kuu ka'nu ka ya nuu ndi'i, chi maa ya sa'a ja ka ja'nu.
46003008	Chi inuu ni ka kuu tee skute jin tee joso, visi na kuu na kuu na tniuu ka sa'a in in maa de, te saa vi ni'i ya'u de nuu ia Dios.
46003009	Te sein, chi sua'a ni ka chituu tna'a san ja ka satniuu san nuu ia Dios, te maa ni ka kuu na kuinio ñunde'i nuu jitu ia Dios. Axi suni ka kuu ni na kuinio in ve'e ja jakin ya.
46003010	Te maa ia Dios ni ka'an nda'u ni ka'an kee ña jin san ja kuu san na kuinio in tee sa'a ve'e ja ni chikua'a gua'a san, te ni tau san cimiento ve'e yun. Te sava ka de ka sa'a ve'e siki nuu ni skuja san yun. Su in in de, na vi kondia'a guagua'a de naxa vi sonee de ve'e siki nuu ja ni skuja san yun.
46003011	Chi maa Jesukristu kuu cimiento ve'e yun, te ni in tee ma kuu tau de inka cimiento siin, chi ja oo maa cimiento yun.
46003012	Te siki cimiento ya'a kuu ja vi sa'a de ve'e jin ndatniuu gua'a ja kuu oro a plata a jin yuu vii ndeva'a, axi jin ndatniuu ja ñama naa, ja kuu yutnu a paja axi ndayo'o.
46003013	Chi tniuu ja ka sa'a in in ñayiu vi kuni kaji kuitio kiuu ja sandaa Jesukristu kuechi ñayiu. Chi ndii ya jin ñu'u kiuu yun, ja koto tnuni ya ndeja kuu ja kai, nagua ja saa te vi kunio na tniuu kuu ja ni ka sa'a in ion.
46003014	Te nuu ja ma kai ve'e ja ni sa'a in ñayiu siki cimiento yun, te ni'i ya'ui nuu ia Dios.
46003015	Su nuu ja na kai ve'e ja ni sa'a in ñayiu, te skunai, chi ma ni'i ya'ui nuu ia Dios. Su visi ni saa, te kaku ni'nu mai, nagua ndo'o in ñayiu ja kaku ni'nu nuu ñu'u.
46003016	Chi ¿a tu ka jini maa ni ja veñu'u ia Dios ka kuu ni, chi oo Espíritu ia Dios ini anu ni?
46003017	Te nuu ja in ñayiu sa'a tne'e veñu'u ia Dios, te xnaa ña ya jin ñayiu yun, chi veñu'u vii kuu veñu'u ia Dios, te suu ka kuu in in maa ni.
46003018	Te ni in ni, ma vi xnda'u ni maa ni, su nuu ja ndee in ni ka'an ja ñayiu ndichi kuu ni ñuyiu ya'a, te kuini ja sa'a ni na kuinio in ñayiu ja tu jini sa'un, nagua ja kenta ni kokuu ni in ñayiu ndichi ndija.
46003019	Chi tno'o ndichi oo ñuyiu ya'a, tu nagua jiniu'u sa'un nuu ia Dios. Chi ka'an nuu tutu ii: “Ni kakuiko ña ia Dios jin ñayiu ndichi nuu ka sa'a ndichi ini mai”, kachi tutu ii.
46003020	Te suni ka'an tuku nuu tutu ii: “Jini maa Jito'o ja tu jiniu'u sa'un nagua ka ndakani ini ñayiu ndichi”, kachi tutu ii.
46003021	Yun guaa ni in ñayiu ma sa'a teyii ja oi jin inka ñayiu, chi ndi'i ni ja ka kuu kuenta maa ni,
46003022	a kuu Pablo a kuu Apolos a kuu Pedro a kuu ñuyiu a kuu ja tekuo a kuu ja ji'o a kuu ja oo vitna a kuu ja vaji nuu kuee ka. Ndi'i ni ja kuu kuenta maa ni.
46003023	Te maa ni, chi kuenta maa Jesukristu ka kuu ni, te Jesukristu kuu kuenta maa ia Dios.
46004001	Nuu saa te vi kani ini ni ja sua'a ni tee ka jinokuechi nuu Jesukristu ka kuu san, te ni chitniuu ña ya ja vi kaxtno'o san tno'o ia Dios ja ni yiyu'u.
46004002	Te vitna, chi in in ñayiu ja ni chitniuu ña ia Dios, kuini ja vi xne'i mai ja ka skunkuu ndai.
46004003	Su maa san, chi tu ndi'ni san naxa ka ndakani ini ni siki san, axi naxa ka ndakani ini tee ka netniuu siki san. Chi ni maa san, te tu ndanduku ni'nu san nagua kuu san.
46004004	Chi visi ndakani ini san ja tu na jakue'e sa'a san, su masu jin yun, te tu na kuechi tavi san, chi maa Jito'o guaa sandaa ya nagua sa'a san.
46004005	Yun guaa ma vi ndanduku ni'nu ni nagua ka sa'a ñayiu ama ka ja kenta kiuu ni kaji ia Dios, chi vi kondetu ni guaa ndee na ndii maa Jito'o, te maa ya guaa xtuu ndijin taka ja oyu'u nuu nee, te xne'e ndijin ya taka ja ka ndakani ini ñayiu jin anui. Yun te saa kuña'a ia Dios in jayiñu'u nuu in in ñayiu gua'a.
46004006	Te ka'an san tno'o ya'a ja kuu in java'a nuu in in maa ni, vi ñani vi kua'a. Ni jani san Apolos jin maa san ja ka kuu san na kuinio taniñu nuu ni, nagua ja jin ma'ñu sagua sein, te vi kutua'a ni ja ma vi sa'a ni in ja tu nagua yoso nuu tutu ii, nagua ja ni in ni, ma vi kokuu teyii ni ja vi koo ni jin in ñayiu, te vi skexiko ni inka ñayiu.
46004007	¿Chi na in ka'an ja ka'nu ka ka kuu ni saa sava ka ñayiu? ¿Axi nagua ka neva'a ni ja tu ni ka kuta'u ni nuu ia Dios? Te nuu ja maa ya ni taa, ¿te nau ja ka kuu teyii ni na kuinio ja masu ni ka kuta'u ni ja ka neva'a ni?
46004008	Te ka ndakani ini ni ja ka kuu kuika ni, te ka neva'a ni ndi'i ja ka ndioo ini ni, te ka ka'an ni ja vi maa ni ka kuu rey, te tu ka jiniu'u ka ña ni jin san. Vaa nuu sua'a te rey ndija ka kuu ni, vaa suni vi kotatnuni san nuu ka tatnuni ni nuu siun.
46004009	Chi ndakani ini maa san ja sein ja ka kuu san tee ni chitniuu ña Jesukristu, chi ni jani ña ia Dios ja ka kuu san na kuinio tee sandi'i ni ka nuu ñayiu, na kuinio in tee ja ni kanakau ja kuu de. Te ni kentakuei san ja ka kuu san na kuinio in ja ni ka sa'u kuii kuiti ini ñayiu ñuyiu ka ndia'i, vi ia ka oo andivi.
46004010	Te ka ka'an ni ja tee vasa ka kuu san ja ja'a Jesukristu, te maa ni, chi ñayiu ndichi ka kuu ni ja ka oo ni jin ya. Te sein, chi tee vita ka kuu san, su maa ni, chi ñayiu ndakui ka kuu ni. Ka skexiko ña ñayiu jin san, te ka nee yiñu'i nuu ni.
46004011	Te ndee vitna ka tna'a san tnundo'o soko, ka yichi san vi ka ja'ni ña sa'un vi kui'nu san, ka kani tikatu nuu san, vi ka jika nda'u san, chi tu na ve'e san.
46004012	Te ka kutnuu san ka satniuu san jin nda'a san. Ka xtau tnia'a ña ñayiu jin san, su ka ka'an vii ka ka'an va'a san jin. Te ka sondikin ñai jin san, su ka jandee ini san.
46004013	Ka ka'an kue'i siki san, su ka ka'an va'a san jin. Te ka kuu san na kuinio mi'i ja nduei nuu ñu'u, axi na kuinio in jakini ñayiu ndee vitna.
46004014	Masu tee san tno'o ya'a ja taa san ja kanoo ni, chi tee san tno'o ja xteku ña san jin ni naxa vi sa'a ni, chi ka kuu ni na kuinio se'e san ja kutoo ña san.
46004015	Chi visi ka neva'a ni uxi mil tee ka kaxtno'o tno'o Jesukristu nuu ni, su masu kua'a tata ni ka oo. Chi jin ma'ñu sagua tno'o va'a ya ja ni kaxtno'o san nuu ni, te ni nduu san tata ni, chi ni ka kandija ni ya.
46004016	Yun guaa jikanta'u san ja vi kondikin ni vi sa'a ni nagua sa'a maa san.
46004017	Te ja ja'a ya'a guaa ni tetniuu san Timoteo ja kuu de na kuinio se'e san ja ka'an too san de, chi tee ndaa kuu de nuu Jito'o. Te suu de guaa ndakani naxa sa'a san ja oo san jin Jesukristu, vi naxa kaxtno'o san ndi'i ni nuu ja'an san vi in in nuu ka ndututu ñayiu ka skua'a.
46004018	Su sava ni, chi ka sa'a teyii ni maa ni, chi ka ndakani ini ni ja ma jaa sa'un san ja jakoto ña san.
46004019	Su tuu, chi ñama jaa san jakoto ña san, nuu ja saa kuini maa Jito'o. Te kuni san naxa ka oo se'e tee vixin jian, a ka oo de jin jaka'nu maa ia Dios axi maintno'o ni tno'o ka ka'an de.
46004020	Chi nuu tatnuni ia Dios nuu ñayiu, masu nani tno'o ja ka'on kuu, chi ja sa'o jin jaka'nu maa ya kuu.
46004021	¿Nuu saa te naxa ka kuini ni ja jaa san? ¿A kinda'a san in xtnuu xii, te kani ña san, axi jaa san jin tno'o nda'u vi tno'o luu?
46005001	Ni ni'i tno'o san ja ndee in tee ka skua'a jin ni sa'a de kuechi ñuyiu jin nana kiin de, chi ni ndakuaka tna'a de jin ña ja kuu in jakue'e ndeva'a, ja vini ñayiu tu ka jini ia Dios tu ka jandetu ja vi sa'i siun.
46005002	Te visi ni saa, su ka sa'a teyii ni maa ni. Te vaa sua'a vi kokuu suchi ini ni nuu siun, te vi kene'e ni tee ni sa'a siun, nagua ja ma koo ka de ne'u ni.
46005003	Chi visi tu oo maa san jin in in ni, su ñu'u ini ña san. Te visi jika oo san, su ja sandaa san kuechi tee ni sa'a siun, na kuinio ja vi ka oo jian.
46005004	Te nuu vi ndututu ni jin sivi maa Jito'o Jesukristu, vi na tno'o ja suni oo san jin in in maa ni. Te jin jaka'nu maa Jito'o Jesukristu,
46005005	te vi ndasia'a ni tee jian nda'a Tachi, nagua ja na tna'a de tnundo'o vi ndee na naa yiki kuñu de, te na kaku ni'nu anu de kiuu ja ndii Jito'o Jesús.
46005006	Tu na tniuu ni ja vi kokuu teyii ni, chi ja ka jini ni ja ka ka'an: “Ja joo luluu ni levadura, te kiundo'o ndi'i yujan”.
46005007	Nuu saa, te vi ndasavii ni maa ni. Vi xtajioo ni yika kuechi ja ka sa'a ni ja kuu na kuinio levadura tu'u, nagua ja vi kokuu ni yujan jaa. Te suu ndija maa ni ka kuu yujan ja kuva'a xtaa vixin ja tu na levadura yi'i ja ka jaa ñayiu judio viko pascua. Chi maa Jesukristu kuu lelu ja ni ka soko ñayiu judio viko pascua yun, te ja ni soko ya maa ya nuu ni ji'i ya ja ja'o.
46005008	Nuu saa te na vi sa'o viko pascua ja vi koo vii ndija anuo, te vi sa'a ndao, ja kuu na kuinio xtaa vixin ka jao nuu viko yun ja tu na levadura yi'i, te ma vi sa'o jakue'e vi jane'e jayichi ja kuu na kuinio levadura tu'u ja xtivi ña.
46005009	Te nuu inka tutu ni tee san nuu ni, ni ka'an san ja ma vi nitna'a ni jin ñayiu ka sa'a kuechi ñuyiu jin inka ñayiu.
46005010	Su masu ni ka'an san ja ma vi nitna'a sa'un ni jin ñayiu ñuyiu ja ka sa'a kuechi ñuyiu jin inka ñayiu, a ñayiu ka ndioo ini ja vi koneva'a kua'i xu'un, a ñayiu ka kuu kui'na, a ñayiu ka chiñu'u chu'chi, chi nuu ja ma vi nitna'a sa'un ni jin ñayiu yun, te nini kuu ja kekuei ni nuu ñuyiu nuu siun.
46005011	Chi nuu tutu yun ni tee san ja ma vi nitna'a ni jin ni in ñayiu ka ka'an ja ñanio ka kui, te ka sa'i kuechi ñuyiu jin inka ñayiu, axi ka jio'i ja vi koneva'a kua'i xu'un, a ka chiñu'i chu'chi, a ka ka'an ne'i, a ka jini, a kui'na ka kui. Te jin ñayiu yun ni ma vi nitna'a sa'un ni jin nuu ka jaa ni xtaa.
46005012	Chi masu tniuu maa san kuu ja sandaa san kuechi ñayiu tu ka skua'a. Su maa ni, chi kanuu ja vi sandaa ni kuechi ñayiu ka skua'a jin ni.
46005013	Chi maa ia Dios guaa sandaa ya kuechi ñayiu tu ka skua'a. Yun guaa vi kene'e maa ni ñayiu ja sa'a yika kuechi yun, ja ma koo kai ne'u ni.
46006001	Te nuu ja ndee in ni oo in ja ka'an kuechi ni siki inka ñayiu ka skua'a jin ni, ¿te nau ja saa nuu tee sandaa kuechi ja tu kandija ka tnaa tna'a ni? Te tu ka jikan ni nuu ñayiu maa ia Dios ja vi sandai kuechi yun.
46006002	¿A tu ka jini ni ja ñayiu maa ia Dios ka kuu ñayiu vi sandaa kuechi ñuyiu kiuu sandi'i? Te nuu ja maa ni vi sandaa kuechi ñuyiu, ¿te a ma kuu vi sandaa maa ni in kuechi luluu ya'a?
46006003	¿Chi a tu ka jini ni ja in kiuu, te vi sandao guaa ndee ja ja'a ia ka jinokuechi nuu ia Dios? Te vi'i ka kuu kuechi ñayiu ñuyiu ya'a, chi kuu vi sandao.
46006004	Te nuu ja ka neva'a maa ni tno'o kiti ini jin ñayiu ka skua'a jin ni, ¿te nau ja ka jikan ni nuu ñayiu tu nagua ka kuu sa'uin nuu ñayiu ka skua'a ja vi sandai kuechi yun?
46006005	Te ka'an san tno'o ya'a nagua ja vi kukanoo ni, ¿chi a vi tu sa'un na in tee ndichi ja jini naxa sandaa oo ne'u ni ja kuu sandaa de kuechi ñani de?
46006006	Te masu vatuka kuu ja ka jaxin tna'a ndisa maa ni, te vi saa ka ka'an kuechi ni nuu in tee tu kandija ja sandaa de kuechi yun.
46006007	Chi jandaa ndija ja maa ni ja ka jaxin tna'a ni jin ñani ni, te ja ka sa'a ni in jakue'e. Te gua'a ka kuu ja vi tna'a ni tnundo'o jin jakue'e ka sa'a ñai jin ni, te suni vi kuandetu ni ja vi su'u ñai jin ni nagua ka neva'a ni.
46006008	Su maa ni, chi saa sua'a ka sa'a ni in jakue'e, te vi ndee ndatniuu ja ka neva'a ñayiu ka skua'a jin ni, ka su'u ni.
46006009	¿A tu ka jini ni ja ñayiu ka sa'a jakue'e, chi ma kuu kiukuei ja vi koi nuu tatnuni ia Dios? Te ma vi xnda'u ni maa ni, chi ni ñayiu ka sa'a kuechi ñuyiu jin inka ñayiu, ni ñayiu chiñu'u chu'chi, ni ñayiu skindee tna'a, ni teyii ja kuu xi'nde ja xiko maa, ni teyii ja sa'a kuechi ñuyiu jin ndisa teyii,
46006010	ni ñayiu kuu kui'na, ni ñayiu ndioo ini ja koneva'a kua'a xu'un, ni ñayiu jini jin texeen, ni ñayiu kane'e, ni ñayiu ja xnda'u inka ñayiu ja su'i xu'un ñayiu yun, ma kuu kiukuei ja vi koi nuu tatnuni ia Dios.
46006011	Te saa ni ka osa'a sava maa ni ama ka, su vitna, chi ja ni ka nduvii ni nuu ia Dios, te ñayiu ndaa ni ka nduu ni nuu ya, te tu ka na kuechi ka tavi ni jin jaka'nu maa Jito'o Jesukristu vi jin ma'ñu sagua Espíritu ia Dios mao.
46006012	Ja ndaa ja ka ka'an: “Ja kuu vi sa'o ndi'i ni nagua ka kuini mao”. Su masu ndi'i sa'a gua'a ña jion. Nuu ja kuu vi sa'o ndi'i ni nagua ka kuini mao, su sein, chi ma kuandetu san ja na in ja kundee kotatnuni nuu san.
46006013	Te suni ka ka'an: “Ja ndei jao jiniu'u nuu jiti ka'nuo, te jiti ka'nuo jiniu'u nuu ndei jao”. Su in kiuu, te ndi nduu xnaa ia Dios. Su masu ndija ja yiki kuñuo jiniu'u ja sa'o kuechi ñuyiu, chi yiki kuñuo jiniu'u ja kunukuechio nuu Jito'o, te maa Jito'o ni taa yiki kuñuo.
46006014	Te nagua ni ndaxteku ia Dios Jito'o Jesukristu, te suni saa ndaxteku ña ya jion jin jaka'nu maa ya.
46006015	Chi ¿a tu ka jini ni ja yiki kuñu in in maa ni kuu na kuinio in in ndatniuu ja oo nuu yiki kuñu Jesukristu? ¿Te a kuu kindee san in nda'a in ja'a ya, te skintna'a san jin yiki kuñu in ña'a xiko maa? Ña'a, ma kuu sa'un ja sa'a san siun.
46006016	¿Axi tu ka jini ni ja nuu ja in teyii nitna'a de jin in ña'a xiko maa, te ndi nduu de jin ña ka kuu invaa ni ñayiu? Chi yoso nuu tutu ii: “Nduu de jin ña ka kuu invaa ni ka ñayiu”.
46006017	Su ñayiu ja oo jin Jito'o, chi ndi ndui jin ya ka oo jin invaa ni Espíritu maa ya.
46006018	Nuu saa te vi kujioo ni, ma vi sa'a ni kuechi ñuyiu jin inka ñayiu. Chi nani kuu yika kuechi ja ka sa'a ñayiu, tu sa'a tne'e yiki kuñui. Su ñayiu sa'a kuechi ñuyiu jin inka ñayiu, chi siki yiki kuñu mai sa'i yika kuechi.
46006019	Chi ¿a tu ka jini ni ja yiki kuñu ni kuu in veñu'u nuu oo Espíritu ia Dios ja ni taa ya nuu ni, te Espíritu ia Dios oo ini anu in in maa ni? Te masu maa ni ka kuu jito'o maa ni.
46006020	Chi ya'u ndeva'a ni ndaki'in ña ia Dios jin ni. Yun guaa vi koo vii vi koo va'a ni nuu ia Dios jin yiki kuñu ni vi jin ndi'i ndee ini ndee anu ni, chi kuenta maa ia Dios ka kuu ni.
46007001	Vitna te na kaxtno'o san siki tno'o ja ni ka jikan tno'o ña ni jin san nuu tutu ni ka tetniuu ni nuu san. Te jandaa ndija ja gua'a ka kuu nuu in tee ja ma nitna'a de jin ñasi'i.
46007002	Su siki ja ka sa'a ñayiu kuechi ñuyiu jin inka ñayiu, te gua'a ka kuu ja in in teyii na vi koo ñasi'i de, te in in ñasi'i na vi koo yii ña.
46007003	Te yii yun na skunkuu de nuu ñasi'i de ja yii ña kuu de, te suni saa ni ñasi'i na skunkuu ña nuu yii ña ja ñasi'i de kuu ña.
46007004	Te ñasi'i yun, chi masu tatnuni maa ña nuu yiki kuñu ña, chi oo ña nuu nda'a yii ña. Te suni saa ni yii, chi masu tatnuni maa de nuu yiki kuñu de, chi suni oo de nuu nda'a ñasi'i de.
46007005	Te yun guaa ma vi sansa'an nuu tna'a ni maa ni. Su nuu ja nduu maa ni ka ndatno'o tna'a ni ja ma vi ndanitna'a ni ndee saa tiempu, ja vi ndakuatu ni nuu ia Dios, te nuu ka xndi'i ni, te vi ndanitna'a tuku ni, chi kana saa, ma vi kundee ni vi ka'nu ni'nu ni maa ni, te ska'an ña Tachi ja junkuei ni nuu yika kuechi.
46007006	Ka'an san tno'o ya'a, su masu tatnuni san ja vi koo siin ni ndee saa tiempu, su nuu ja saa ka kuini maa ni, te ja'a san tno'o ja kuu vi sa'a ni.
46007007	Chi kuini maa san ja nuu sua'a te kuu, chi vi ndi'i ñayiu na vi koo maa in nagua oo maa san, su na kuu na kuu nagua ni ka kuta'u mai nuu ia Dios, chi savai ni skuta'u ña ya ja vi tnanda'i, te savai ja vi koo maa in ni.
46007008	Te ka'an san nuu suchi kuechi ja ka oo maa in, vi nuu ña'a ja ni ka ndonda'u, ja gua'a ka kuu nuu mai ja ma vi tnanda'i, te vi koi nagua oo maa san.
46007009	Su nuu ja ma vi kundei ja vi ka'nu ni'nui mai jin kuechi ñuyiu, te na vi tnanda'i, chi gua'a ka kuu ja vi tnanda'i, masu ja vi kojio'o ndeva'i.
46007010	Su nuu ñayiu ni ka tnanda'a, tatnuni san nuu ñasi'i ja ma xndoo ña yii ña. Te tno'o ya'a masu maa san tatnuni, chi maa Jito'o.
46007011	Su nuu ja ni xndoo ña yii ña, te na kendoo maa in ni ña, ma ndakuaka tna'a ña jin inka teyii, axi vi nukuechi nuu tna'a ña jin yii ña, te vi ndakuaka tna'a ña. Te suni saa ni yii, ma xndoo de ñasi'i de.
46007012	Te nuu sava ka ñayiu ka'an san tno'o maa san, te masu tno'o ja ni kaxtno'o Jito'o nuu san: ja nuu ja ndee in ñanio ndeka in ña'a ja tu kandija, su kendoo va'a ni ini ña ja vi kondeka tna'a ña jin de, te ma xndendoo de jin ña.
46007013	Te nuu ja in ñasi'i oo yii ña ja tu kandija, su kendoo va'a ni ini de ja kondeka tna'a de jin ña, te ma xndoo ña jin de.
46007014	Chi yii ja tu kandija yun nduvii de nuu ia Dios ja siun ndeka tna'a de jin ña'a kandija yun. Te ña'a ja tu kandija nduvii ña nuu ia Dios ja siun ndeka tna'a ña jin tee kandija yun. Chi nuu sua'a te masu saa kuu, te se'e ni, chi suchi tu ka kandija ia Dios vi kokui. Su vitna, chi suchi vii ka kui nuu ia Dios.
46007015	Su nuu ja yii axi ñasi'i tu kandija, kuini ja vi xndendoo tna'i, te nuu ja saa kuu, te na vi xndendoo tna'i. Chi masu vi tenini san ñayiu ja vi kondeka tna'i, chi ni kana ña ia Dios jin yoon ja vi koo jin tno'o mani.
46007016	Chi maa ni ja kuu ni in ñasi'i ja kandija, nuu ja kondeka tna'a ni jin yii ni, te vatuni kundee ni kandija yii ni, te kaku ni'nu de. Axi maa ni ja kuu ni in yii ja kandija, nuu ja kondeka tna'a ni jin ñasi'i ni, te vatuni kundee ni kandija ñasi'i ni, te kaku ni'nu ña.
46007017	Su vi koo in in maa ni jin nagua ni ka kuta'u ni nuu Jito'o, te vi nagua ka oo ni nuu ni kana ña ia Dios, saa ni vi koo ni. Te tno'o ya'a kuu ja tatnuni san in in nuu ka ndututu ñayiu ka skua'a.
46007018	Nuu ja ni kana ia Dios in tee yitnuni nuu yiki kuñu de ja kondikin de nagua ka sa'a tee judio, te maa xnaa de, saa ni na koyitnuni maa de; axi nuu ja ni kana ya in tee tu yitnuni nuu yiki kuñu de, te ma chitnuni de maa de.
46007019	Chi masu ja kanuu kuu ja yitnuni nuu yiki kuñuo axi tuu, chi ja kanuu ka kuu ja vi kuantno'o nagua tatnuni ia Dios nuo.
46007020	Te na vi koo in in maa ñayiu nagua ka oi nuu ni kana ña ia Dios, ja ni ka kandijai ya.
46007021	Te nuu ja jinokuechi ni nuu in ñayiu ja tu ni'i ya'u ni nuu ni kana ña ia Dios, te ma kondi'ni ni ja yaa ni. Su nuu ja oo ichi ja yaa ni, te gua'a ka kuu ja saa sa'a ni.
46007022	Chi nuu ja jinokuechi ni nuu ñayiu ja tu ni'i ya'u ni nuu ni kana ña Jito'o ja ni kandija ni ya, vitna te ja ni yaa ni ja oo ni nuu maa Jito'o. Te suni saa ñayiu ja tu jinokuechi nuu ni in ñayiu nuu ni kana ña Jito'o, vitna te kokunukuechi nuu Jesukristu.
46007023	Chi ya'u ndeva'a ni ndaki'in ña ia Dios jin in in ni. Nuu saa te ma vi kuandetu ni ja vi ndajiokuiin ni ja vi kokunukuechi ni nuu ñayiu.
46007024	Te vi koo in in maa ni, vi ñani vi kua'a, nagua ka oo ni nuu ni kana ña ia Dios.
46007025	Vitna te na ka'an san ja ja'a suchi si'i ndutu in tno'o ja tu ni tatnuni maa Jito'o nuu san ja ka'an san. Su ka'an san tno'o ja ndakani ini maa san, ja kuu san in tee ka kukanu ini ña ñayiu, chi ni kunda'u ini ña Jito'o jin san.
46007026	Te ndakani ini maa san ja oo gua'a ja saa ni na vi koo in in maa ñayiu nagua ka oi, ja ja'a tnundo'o ja oo tiempu ka oo vitna.
46007027	Nuu ja oo ñasi'i ni, te ma xndendoo ni ña, axi nuu ja tu na ñasi'i ni oo, te ma nduku ni ña.
46007028	Su nuu ja ni tnanda'a ni, te masu yika kuechi kuu. Te nuu ja in suchi si'i ndutu ni tnanda'a, te suni masu yika kuechi kuu. Su ñayiu ni ka tnanda'a yun, chi vi tna'i kua'a ka tnundo'o nuu ñuyiu ya'a, te tu kuini san ja vi tna'i tnundo'o yun.
46007029	Su tno'o ya'a kuini san ja ka'an san, vi ñani vi kua'a: Ja joo ni ka kiuu kendoo. Te yun guaa, tee oo ñasi'i na kani ini de ja nani tno'o ja tu na ñasi'i de oo.
46007030	Te ñayiu nda'i, na sa'i nani tno'o ja tu nda'i. Te ñayiu kusii ini, na sa'i nani tno'o ja tu kusii ini. Te ñayiu jaan ndatniuu, na kani ini nani tno'o ja tu nagua neva'i.
46007031	Te ñayiu jantniuu ja oo ñuyiu ya'a, na sa'i nani tno'o ja tu jantniui, chi ja makuyatni ja naa ñuyiu ja ka ndia'o ya'a.
46007032	Te kuini san ja ma vi kondi'ni ni nagua oo ñuyiu. Chi in suchi ja tu na ñasi'i, chi ndi'ni ja sa'i nagua kuini maa Jito'o, nagua ja junkuaan ini ña ya jin.
46007033	Su tee ni tnanda'a, chi ndi'ni de nagua oo ñuyiu, nagua ja junkuaan ini ña ñasi'i de jin de.
46007034	Te suni saa siin siin ka ndakani ini ña'a oo yii jin suchi si'i ndutu. Suchi si'i yun, chi ndi'ni ja sa'i nagua kuini maa Jito'o, nagua ja koo vii nuu ia Dios ndi'i jin yiki kuñui vi ini anui. Su ña'a oo yii, chi ndi'ni ña nagua oo ñuyiu, nagua ja junkuaan ini ña yii ña jin ña.
46007035	Ka'an san tno'o ya'a ja kuu java'a in in maa ni, su masu ja'nu ña san ja vi sa'a ni nagua ka kuini maa ni, chi sua'a ka'an san ja vi sa'a gua'a ni, te vi sa'a ndaa ni, nagua ja tu na ja sa'a tneñu ja vi kunukuechi ni nuu Jito'o.
46007036	Su nuu ja ndee in tee oo in sesi'i de, te masu vatuka kuu ja kua'in maya'i kuia ja koo yii, te ndakani ini de ja gua'a ka kuu ja tnanda'i, te nuu ja nini kuu ja saa kokuu, te sa'a de nagua kuini maa de. Kuu xtnanda'a de jin, chi masu yika kuechi kuu.
46007037	Su nuu ja in tee oo yutnu anu de, te tu na in tenini ña jin de, chi sa'a de nagua kuini maa de, te ni ndakani ini de jin anu de ja koo ni maa sesi'i de, te vatuka sa'a de.
46007038	Nuu saa te tee xtnanda'a sesi'i de, vatuka sa'a de. Te tee tu xtnanda'a sesi'i de, chi gua'a ka sa'a de.
46007039	Ña'a oo yii, chi ka'an nuu Ley ja oo ña nuu nda'a yii ña nuu teku de. Su nuu ja kuu yii ña, te kendoo ni maa ña, saa te kuu ndatnanda'a ña jin nani kuu tee kuini maa ña. Su na kokuu de in tee kandija.
46007040	Su ndakani ini maa san ja kosii ini ndeva'a ka maa ña'a yun nuu ja ma ndatnanda'a ña. Te ndakani ini san ja suni oo san jin Espíritu ia Dios.
46008001	Vitna te na ka'an san siki kuñu ja ka soko ñayiu nuu chu'chi. Te ja ndaa ndija ja ndi'o ka jini gua'a siki ya'a. Su ja ka jinio yun sa'a ja ka sa'a teyio mao, te ja ka ka'an too tna'o sa'a ja ka jijao nuu tno'o ya.
46008002	Te nuu ja ndee in ñayiu ndakani ini ja jini gua'i, su chia'an ka ja kuni nagua kuini ja jinkui'nu ini.
46008003	Su nuu ja ndee in ñayiu kutoo ia Dios, te jini ia Dios jin ñayiu yun.
46008004	Nuu saa, te na ka'an san siki ja ka jao ja ka soko ñayiu nuu chu'chi. Ka jini ndaa ndijao ja in chu'chi, chi tu sa'un nagua kuu nuu ñuyiu ya'a, te tu na inka ia oo, chi maintno'o maa ia Dios.
46008005	Chi visi ka oo taka ja ka nani chu'chi andivi vi nuu ñu'u, te ja ndaa ja ka oo kua'a chu'chi vi ka oo kua'a jito'o.
46008006	Su nuu mao, chi tu na inka ia, chi invaa ni maa Tata Ja'nuo, ia ni sa'a ndi'i ja oo ñuyiu vi andivi, te ka tekuo ja vi koo nuu maa ya. Te suni oo invaa ni Jito'o Jesukristu, te jin ma'ñu sagua maa ya, te ka oo yoon, vi ndi'i ja oo ñuyiu vi andivi.
46008007	Su masu ndi'i ñayiu ka kandija ka jini tno'o ya'a. Savai, chi ja ni ka kaan mai ja ni ka ochiñu'i chu'chi, te nuu ka jai ja ni ka soko ñayiu, te ka ndakani ini ja ni ka kutne'i, chi inu vitai nuu tno'o ia Dios.
46008008	Te ja ndaa ndija ja masu ja jao kuu ja sa'a ja janta'u ña ia Dios jion. Chi ma vi nduo ñayiu gua'a ka nuu ia Dios ja vi kao axi ñayiu kue'e ka nuu ya nuu ja ma vi kao.
46008009	Te visi tu nagua vi ndo'o ja vi kao, su vi koto ni maa ni jin ñayiu inu vita nuu tno'o ia Dios, kana saa vi sa'a ni ja junkuei nuu yika kuechi.
46008010	Chi nuu ja maa ni ja jini gua'a ni tno'o ya'a, te junkoo ni ini ve'e nuu ka soko nuu chu'chi, te na kuni ña ndee in ñanio ja vita de nuu tno'o ia Dios, ja oo ni jaa ni ja ni ka soko ñayiu nuu chu'chi yun, te vatuni kii ini de, te suni kaa de ja ni ka soko nuu chu'chi yun.
46008011	Te ja jini ni ja masu jakue'e kuu ja kaa ni yun, sa'a ja xtivi ña jin ñani ni ja vita de nuu tno'o ia Dios, te skunaa ña jin tee xiin ja'a ni ji'i Jesukristu.
46008012	Te ja siun sa'a ni, te sa'a ni yika kuechi nuu ñani ni, chi tavi kuechi de jin ja ndakani ini de, chi vita kuu de nuu tno'o ia Dios. Te suni sa'a ni yika kuechi nuu Jesukristu.
46008013	Te yun guaa nuu ja jin ndei jaa san sa'a ja kanakau ñani san nuu yika kuechi, te gua'a ka kuu ja ma kaa sa'un san kuñu, nagua ja ma sa'a san ja kanakau de nuu yika kuechi.
46009001	Te ndakani ini maa san ja kuu sa'a san nagua kuini san. Te suni in tee ni chitniuu ña Jesús ja xtutenuu san tno'o ya kuu san, chi ni jini san maa Jito'o Jesús, te maa ni ka kuu ñayiu ni ni'i san jin tniuu sa'a san nuu maa Jito'o.
46009002	Te visi sava ñayiu tu ka janta'u ñai ja ni chitniuu ña Jesús jin san, su nuu maa ni, chi jandaa ndija ja suu kuu san, chi ja ni ka kandija ni Jito'o kuu ja xne'e ja jandaa ndija ja ni chitniuu ña Jesús jin san.
46009003	Te tno'o ya'a kuu ja ka'an ni'nu san ja ja'a san nuu ñayiu ka ka'an kuechi siki san,
46009004	chi oo ichi ja kuu kaa san vi ko'o san nagua ka skuta'u ña ñayiu.
46009005	Te suni oo ichi ja kuu tnanda'a san jin in kua'a kandija, te kiondita san jin ña, nagua ka sa'a sava ka tee ni chitniuu ña Jesús vi ñani maa Jito'o vi Pedro, ja ka oo ñasi'i de.
46009006	¿Axi ka ndakani ini ni ja maa ni sein jin Bernabé ka kuu tee ja ma kuu vi ni'i san ja vi skuta'u ña ñayiu ka skua'a ja vi kokaa san?
46009007	Chi tu na soldado ja teku de jin xu'un ve'e maa de, ni tu na tee jitu uva ja tu jaa maa de ti, te ni tu na tee jito kiti tata ja tu ji'i de xikui ti.
46009008	Te ma vi ndakani ini ni ja tno'o ka'an san ya'a, kuu nino'o ni tno'o ka ka'an ñayiu ñuyiu, chi suni saa yoso nuu tutu Ley.
46009009	Chi nuu tutu Ley Moisés yoso sua'a: “Ma tnaa ron ñunu yu'u isndiki nuu jaxin ti triu”, kachi. Te tno'o ya'a ni ka'an ia Dios, su masu ja ndi'ni ndeva'a ya ja ka kuu isndiki yun,
46009010	chi ndi'ni ya ja ka kuu yoon, chi ja ja'a mao guaa ni tee de tutu yun. Chi tee jitu nuu ñunde'i ndetu ka'nu de ja ndaxtutu de nagua jitu de, te tee jaxin triu ndetu ka'nu de ja ni'i de joo triu de.
46009011	Te suni saa ni sein, chi nuu ja ni ka skute san tno'o va'a ia Dios ini anu in in ni, ¿te a kua'a ndeva'a kuu nuu in in ni ja vi ni'i san joo ja vi koteku san?
46009012	Te nuu ja sava ka tee oo ichi ja kuu vi kakan de ja vi kaa de nuu ni, te vi'i ka ka kuu sein. Su tu ka jantniuu san ya'a ja nagua vi kakan san nuu ni, chi sua'a ka jandee ini san nuu ndi'i ya'a, nagua ja ma vi sa'a tneñu san ja kutenuu tno'o va'a Jesukristu.
46009013	Chi ja ka jini maa ni ja sutu ka satniuu nuu veñu'u ka'nu, ka teku de jin ja ka soko ñayiu nuu veñu'u yun. Te sutu ja ka teñu'u kiti nuu altar ja ka soko ñayiu, te suni ka jaa de kuñu kiti ja ka soko ñayiu yun.
46009014	Te suni saa ni tatnuni maa Jito'o, ja ñayiu ka xtutenuu tno'o va'a ya, te jin tniuu ja ka sa'i yun vi ni'i ja vi kotekui.
46009015	Su sein, chi tu jantniuu san ya'a ja nagua kakan san, te suni masu tee san tno'o ya'a nuu ni nagua ja vi taa ni joo nuu san, chi vi gua'a ka kuu ja na kuu san ama ka ja kakan san xu'un, te ni in ñayiu ma kindee tno'o sii ini ja oo jin san nuu ia Dios.
46009016	Te nuu xtutenuu san tno'o va'a Jesukristu nuu ñayiu, tu na tniuu san ja kokuu teyii san, chi tniuu ja ni tenuu ña maa ia Dios kuu ja skunkuu san. Su nda'u ni ka maa san nuu ja ma xtutenuu san tno'o va'a ya.
46009017	Chi nuu ja sa'a san tniuu ja kuini maa san ja xtutenuu san tno'o ya, te kuu kakan san ya'u ja ni'i san nuu siun. Su nuu ja sa'a san tniuu ja ni tenuu ña ia Dios jin san, te sua'a ni skunkuu san tniuu ja ni chitniuu ña ya.
46009018	Nuu saa, te ya'u ja ni'i san kuu ja kusii ini san nuu kaxtno'o san tno'o va'a Jesukristu, te tu sa'un na xu'un ki'in san, ni tu nduku san ichi ja naxa ni'i san ja koteku san nuu kaxtno'o san tno'o ya.
46009019	Te visi tu jinokuechi san nuu ni in ñayiu, su sa'a san na kuinio in tee jinokuechi nuu ndi'i ñayiu, nagua ja kundee san ni'i san kua'a ka ñayiu ja vi kandija ya.
46009020	Te nuu ka oo san jin tna'a san judio, sa'a san nagua ka sa'a maa ñayiu judio, nagua ja kundee san ja vi kandijai ya. Te ja siun ka oi jin Ley Moisés, te suni sa'a san na kuinio ja oo san jin Ley yun, nagua ja kundee san ja vi kandijai, visi jandaa ja tu oo san jin Ley Moisés.
46009021	Te suni ñayiu ja tu ka oi jin Ley Moisés, sa'a san na kuinio ja tu oo san jin Ley yun, nagua ja kundee san vi kandijai, visi jandaa ja oo san jin Ley ia Dios, chi oo san jin Ley Jesukristu.
46009022	Te nuu ka oo san jin ñayiu inu vita nuu tno'o ka kandijai, te suni sa'a san na kuinio ja vita kuu san, nagua ja kundee san ja vi kandija gua'i. Sa'a san nagua ka sa'a ndi'i ñayiu, nagua ja jin ndi'i ya'a, te vi kaku ni'nu sava ñayiu.
46009023	Te ndi'i ya'a sa'a san ja ja'a tno'o va'a Jesukristu, nagua ja suni ni'i ta'u san javii java'a oo nuu tno'o ya.
46009024	Chi ja ka jini maa ni ja in nuu ka jino ñayiu, chi jandaa ja ndi'i ka jino, su invaa ni guaa kundee ja ni'i ja kuta'ui. Te suni saa ni vi nduku ndee maa ni nagua ja vi ni'i ni ja vi kuta'u ni nuu ya.
46009025	Chi ndi'i ñayiu ka sa'a tua'a maa ja vi kosiki gua'i ka jaan ii jin ndi'i ja sa'a kue'e ña jin. Te saa ka sa'i nagua ja vi kundei vi ni'i in corona nda'a yuku ja ñama naa. Su yoon, chi ka nduku ndeo ja vi ni'o in ja vi kuta'uo nuu ya ja maa naa sa'un.
46009026	Te suni saa ni sein, chi nduku ndee san ja kenta san, nagua sa'a in tee jino ja kundee de ni'i de in ja kuta'u de. Te suni jaxin tna'a gua'a san, su masu nagua sa'a in tee ja kani iyu de.
46009027	Chi sua'a xto'o san yiki kuñu san vi tenini san ja na kuantno'o ña jin san, kana saa skunaa san ja ni'i ta'u san nuu ya, visi maa san ni kaxtno'o tno'o ya nuu sava ka ñayiu.
46010001	Kuini san, vi ñani vi kua'a, ja vi ndaka'an ni naxa ni ka ojika ndi nija'nuo, ja ndi'i ñayiu ni ka oo chii viko ja ni sa'a ia Dios, te ndi'i ñayiu ni ka ya'a ma'ñu ndute Mar Kua'a ja ni kuu siin siin de, te ni nune ichi ja ni ka ya'i.
46010002	Saa te na kuinio ja ndi'i ñayiu yun ni ka jandutei chii viko yun vi ma'ñu ndute mar nagua ja vi kokakain jin Moisés.
46010003	Te ndi'i ni ka jaa in ni nuu ja ni jiña'a maa ia Dios ja ni kuun ndee andivi.
46010004	Te suni ndi'i ni ka ji'i ndute ja ni jiña'a maa ia Dios, chi ni ka ji'i ndute ni kee yika kava ja ni jiña'a ya ja ni ka jiondita jin, te kava yun kuu maa Jesukristu.
46010005	Su visi ni saa, te kuakua'a ñayiu yun tu ni junkuaan ini ña ia Dios jin. Te yun guaa ni ka ji'i, te ni ka kendoo yiki kuñui nuu ñu'u te'a yun.
46010006	Te saa ni kuu nagua ja ndi'i yun kokuu in taniñu nuo, nagua ja ma vi kojio'o ja vi sa'o jakue'e, nagua ni ka ojio'o ñayiu yun ja ni ka osa'i jakue'e.
46010007	Te ni ma vi kochiñu'u ni chu'chi, nagua ni ka osa'a sava ñayiu yun, chi yun ka'an nuu tutu ii: “Ni ka junkoo ñayiu ni ka jaa ni ka ji'i, te ni ka ndakoi ni ka kusii ni ka kuvatu ini”.
46010008	Te ma vi sa'o kuechi ñuyiu jin inka ñayiu, nagua ni ka osa'a sava ñayiu yun, te vi invaa ni kiuu, te ni ka ji'i oko uni mil.
46010009	Ni ma vi koto tnunio Jito'o ja vi sa'o ja kiti ini ya, nagua ni ka osa'a sava ñayiu yun, te ni sa'a ya ja ni ka jaa ña koo, te ni ka ji'i.
46010010	Te ma vi ka'an kuechi ni siki ia Dios, nagua ni ka osa'a sava ñayiu yun, te ni ja'ni ña ia ja'ni ndiyi.
46010011	Te saa ni ka ndo'o ndi nija'nuo, ja ka kui in taniñu nuo, chi saa yoso nuu tutu ii, nagua ja xteku ña jin yoon ja ka tekuo tiempu sandi'i ya'a.
46010012	Nuu saa te na in ndakani ini ja oo yutnui nuu ia Dios, te na kotoi mai ja ma kanakaui nuu yika kuechi.
46010013	Te ja jito tnuni ña jin ni, chi inuu ni kuu jin ja jito tnuni ña jin sava ka ñayiu. Su ia ndaa kuu maa Dios, te ma kuandetu ya ja koto tnuni kua'a ka ña saa nagua kundee ini ni, chi nuu vaji ja jito tnuni ña, te suni yun chituu ña ia Dios ja kejioo ni nuu ja jito tnuni ña yun, nagua ja kuandee ini ni.
46010014	Yun kuu, vi ñani vi kua'a, ja ka'an too ña san, vi kujioo ni, te ma vi chiñu'u ni chu'chi.
46010015	Chi ka'an san nuu ni ja ka kuu ni ñayiu ka jinkui'nu ini, su vi ndachikua'a maa ni a oo ndaa tno'o ka'an san.
46010016	Chi nuu ka ji'o joo joo vinu ja ka ndakuanta'uo nuu ia Dios, te invaa ni ñayiu ni ka nduu ndi'o jin ma'ñu sagua niñi Jesukristu ja ni jati nuu cruz. Te suni saa ka sa'o nuu ka ja'ndeo joo joo xtaa vixin ka jao. Te jin yun ka nduo invaa ni ka ñayiu jin yiki kuñu ya ja ni soko ya nuu ni ji'i ya yika cruz.
46010017	Te visi kua'o ka kuu, su ndi'o ka jaa invaa ni xtaa vixin, te yun guaa invaa ni ka ñayiu ka kuo.
46010018	Vi ndakani ini ni naxa ka sa'a ñayiu Israel, ja ñayiu ka jaa kuñu kiti ni ka soko nuu ia Dios maa veñu'u ka'nu, chi ka jaa ñayiu yun nuu maa ia Dios.
46010019	Te vi kona'a ni ja kachi san ja tu sa'un nagua ndee in chu'chi ja oo nuu naa, te ni tu nagua ndee kuñu ja ni ka soko nuu chu'chi yun.
46010020	Su ka'an san ja nuu ka soko ñayiu ja tu ka jini ia Dios, chi nuu tachi ka sokoi, te masu nuu ia Dios. Te tu kuini san ja vi kiunduu ni nuu tachi yun.
46010021	Chi ma kuu vi ko'o vi kaa ni nuu maa Jito'o, te suni vi ko'o vi kaa ni nuu ka oo tachi.
46010022	Chi nuu ja vi kiunduo nuu tachi, te vi skiti inio Jito'o, ¿te a ka ka'on ja inu ndakui kao saa maa ya, te tetniuu ya tnundo'o sikio?
46010023	Ka oo ñayiu ka ka'an: “Ja kuu vi sa'o ndi'i ni nagua ka kuini mao”. Te ndija, su masu ndi'i sa'a gua'a ña jion. Te “kuu vi sa'o ndi'i ni nagua ka kuini mao”, su masu ndi'i chituu ñayiu ja vi kujai nuu tno'o ya.
46010024	Te ma vi ndukuo java'a mao, chi na vi ndukuo java'a sava ka ñayiu.
46010025	Vi kaa ni ndi'i ni ja kuya'u nuu ya'u kuñu, te ma vi kakan tno'o sa'un ni, te ni ma vi kondi'ni ni ja ka tavi kuechi ni.
46010026	Chi ka'an nuu tutu ii: “Ja kuenta maa Jito'o kuu ñuyiu vi ndi'i tu'u ja oo nui”.
46010027	Te nuu ja ndee in ñayiu tu kandija ka'an ña jin ni ja vi kaa ni xtaa jin, te kuini ni ja ki'in ni, nuu saa te kaa ni ndi'i ja ni chitui nuu ni, te ma kakan tno'o sa'un ni, te ni ma kondi'ni ni ja tavi kuechi ni.
46010028	Su nuu ja ndee in ñayiu kaxtno'o nuu ni, te kachi: “Kuñu ya'a, chi ja ni ka soko nuu chu'chi kuu”. Nuu saa te ma kaa ni, ja ja'a ñayiu ni kaxtno'o yun, nagua ja ma kondi'ni ja tavi kuechi, chi kuenta maa Jito'o kuu ñuyiu vi ndi'i tu'u ja oo nui.
46010029	Chi ja ndi'ni inka ñayiu ja tavi kuechi kuu ja ka'an san, masu ja ndi'ni maa ni. ¿Te nau ja inka ñayiu koka'an kuechi siki san ja sa'a san nagua kuini maa san?
46010030	Chi nuu ja ndakuanta'u san nuu ia Dios, te jaa san, te ma kuu vi ka'an kuechi ñayiu siki ja jaa san, chi ndakuanta'u san nuu ia Dios.
46010031	Nuu saa te nuu ka jaa ni axi ka ji'i ni, a nani guaa kuu ja ka sa'a ni, te ndi'i vi sa'a ni ja na koo jayiñu'u nuu ia Dios.
46010032	Te ma vi sa'a ni ja junkuei ni in ñayiu nuu yika kuechi, ni ñayiu judio, ni ñayiu sava ka tatatno'o, te ni ñayiu ka skua'a tno'o va'a ia Dios.
46010033	Te suni maa san, chi nduku ndee san ja ndi'i ja sa'a san na vi junkuaan ini ndi'i ñayiu. Te tu nduku san java'a maa san, chi nduku san java'a kua'a ka ñayiu, nagua ja vi kaku ni'nui.
46011001	Te vi kondikin ni vi sa'a ni nagua sa'a maa san, nagua ndikin san sa'a san nagua ni sa'a maa Jesukristu.
46011002	Nase gua'a, vi ñani vi kua'a, ja siun ni ka ndaka'an ña ni jin san, te ka ndikin ni nagua ni kaxtno'o san nuu ni.
46011003	Su kuini san ja vi kuni ni ja Jesukristu kuu yiki xini ndi'i teyii, te teyii kuu yiki xini ñasi'i, te ia Dios kuu yiki xini Jesukristu.
46011004	Te ndi'i teyii ja ka chisa'u de xini de nuu ka ndakuatu de axi nuu ka ndakani de tno'o ni jiña'a ia Dios, te ka jiña'a de jakanoo nuu ia kuu yiki xini de.
46011005	Su ndi'i ñasi'i ja tu ka chisa'u ña xini ña nuu ka ndakuatu ña axi nuu ka ndakani ña tno'o ni jiña'a ia Dios, te ka jiña'a ña jakanoo nuu tee kuu yiki xini ña, chi inuu ni kuu nuu ja na sete tia'a ña xini ña.
46011006	Chi nuu ja tu chisa'u in ñasi'i xini ña, te gua'a ka kuu ja na sete naña ña xini ña. Su nuu ja kukanoo ña sete naña ña axi sete tia'a ña xini ña, te na chisa'u ña nuu saa.
46011007	Su teyii, chi ma chisa'u de xini de, chi ni ndaku ña de jin maa ia Dios, te xne'e de ja oo jayiñu'u nuu ya. Su ñasi'i, chi xne'e ña ja oo jayiñu'u nuu teyii.
46011008	Chi jin yiki kuñu teyii ni sa'a ia Dios ñasi'i, te masu jin yiki kuñu ñasi'i ni sa'a ya teyii.
46011009	Te masu ja ja'a ñasi'i ni kuva'a teyii, chi ja ja'a teyii guaa ni kuva'a ñasi'i.
46011010	Te yun guaa kanuu ja chisa'u ña xini ña, ja kuu in seña ja ndiso tniuu ña, chi ka ndia'a ia ka jinokuechi nuu Dios naxa sa'a ña.
46011011	Su nuu yoon ja ka skua'o, chi jiniu'u ña teyii jin ñasi'i, te suni ñasi'i chi jiniu'u ña teyii.
46011012	Chi nani ni kuva'a ñasi'i nuu yiki kuñu teyii, te suni saa ni kaku teyii chii ñasi'i, te ndi'i vajikuei nuu maa ia Dios.
46011013	Vi ndachikua'a maa ni, ¿a vatuka kuu ja ma chisa'u in ñasi'i xini ña nuu ndakuatu ña nuu ia Dios?
46011014	Chi ja ka jinio ja maa nagua oo nuu ñuyiu ya'a kaxtno'o ja in jakanoo kuu ja in teyii kuandetu de ja kuu nani xini de.
46011015	Su ñasi'i, chi luu ka na'a ña ja kuandetu ña kuu nani xini ña, chi nuu tniuu ja chisa'u ña xini ña, te maa ixi xini ña yun chisa'u xini ña.
46011016	Su nuu ja ndee in ñayiu kuini ja tee tna'i siki tno'o ya'a, te ka'an san ja ni sein, te ni ñayiu ka ndututu ja ka skua'a tno'o ia Dios, tu na in ja siin ka ka sa'a san saa nagua ni ka'an san ya'a.
46011017	Su tno'o ja tee san ya'a, ma kuu ka'an san ja nase gua'a ka sa'a ni, chi ni'i tno'o san ja nuu ka ndututu ni, te ka sa'a ni jakue'e ka saa java'a.
46011018	Chi jaxtnañu'u, ka ka'an kuechi sava ñayiu ja nuu ka ndututu ni ja ka skua'a ni, te ka sa'a siin tna'a ni. Te sava tno'o, chi kandija san ja saa ka sa'a ni.
46011019	Chi ka ka'an ni ja nini kuu ja saa vi sa'a siin tna'a ni, nagua ja vi kuni ñayiu ndee ni guaa jandaa ja ka sa'a gua'a ni nuu ia Dios.
46011020	Su ja siun ka sa'a siin tna'a ni nuu ka ndututu ni ja ka jaxini ni, te masu jandaa ndija ja ka sa'a ni nagua ni jaxini maa Jito'o.
46011021	Chi nuu ka jaxini ni, te ndi in ndi in ni ka kakoxno'o ni, ka tnii ni ja vi kaa mamaa ni. Te sava ni, chi vi ndee ka jini ni ja ka ji'i ni. Su sava ka ni, chi tu ka ni'i ni, te ka kokin nda'u ni.
46011022	¿Te a tu na ve'e ni ja yun vi kaa ni, te vi ko'o ni? Chi ja siun ka sa'a ni, te ka skexiko ni ñayiu ka skua'a tno'o ia Dios, te ka jiña'a ni jakanoo ñayiu tu nagua ka neva'a sa'un. ¿Nuu saa te naxa ka'an san? ¿A nase gua'a ka sa'a ni? Ña'a, ma kuu, chi masu ka sa'a gua'a ni ja siun ka sa'a ni.
46011023	Te tno'o ja ni kaxtno'o san nuu ni kuu ja ni ni'i san nuu maa Jito'o: Ja maa jakuaa ja ni xtuu ña Judas jin Jito'o Jesús nuu ñayiu, ni tnii ya xtaa vixin,
46011024	te ni ndakuanta'u ya nuu ia Dios, te ni ta'u ya, te jiña'a ya: “Vi tnii ni te vi kaa ni, chi ya'a kuu yiki kuñu san ja soko san ja ja'a in in ni, te sua'a vi kosa'a ni ja ka ndaka'an ña ni jin san”, jiña'a ya.
46011025	Te nuu ni ndi'i ni ka jaxini ya, te suni ni tnii ya vasu vinu, te jiña'a ya: “Vinu ya'a kuu tratu jaa ja ni kukutu jin niñi san, te sua'a vi kosa'a ni ndi'i ni jichi ja ka ji'i ni, nagua ja vi kondaka'an ña ni jin san”, jiña'a ya.
46011026	Nuu saa te ndi'i ni jichi nuu ka jaa ni xtaa vixin, vi ka ji'i ni vinu ya'a, te siun ni vi kondakaxtno'o ni ja ni ji'i ya guaa ndee kiuu na ndii ya.
46011027	Te yun guaa nani kuu ñayiu ja jaa xtaa vixin ya'a vi ji'i vinu nuu Jito'o, te tu nee yiñu'i nuu ya, nuu saa te sa'i yika kuechi siki yiki kuñu maa Jito'o vi niñi ya.
46011028	Nuu saa te vi koto tnuni ni in in maa ni: A ka oo gua'a ni nuu ia Dios, te saa kuu vi kaa ni xtaa vixin, te vi ko'o ni vinu nuu ya.
46011029	Chi na ñayiu jaa vi ji'i, te tu skua'a gua'i naxa kei yiki kuñu maa Jito'o, te ja jai vi ja ji'i yun sa'a ja vaji tnundo'o siki.
46011030	Chi yun kuu ja kua'a maa ni ka ku'u vi ni ka kuita ni, te suni kua'a ñayiu ni ka oo jin ni ja ni ka ji'i.
46011031	Chi nuu ja na vi koto tnuni gua'o mao, te ma tetniuu Jito'o tnundo'o sikio ja ka'nde ya kuechio.
46011032	Su nuu ja'nde Jito'o kuechi, te tetniuu ya tnundo'o sikio nagua ja na vi nukuiin ndao nuu ichi ya, te ma vi nao jin ñayiu ñuyiu.
46011033	Te yun kuu, vi ñani vi kua'a, ja nuu ka ndututu ni ja vi kaxini ni, te vi kondetu tna'a ni, nagua ja inuu vi kaa ni.
46011034	Te nuu ja ndee in ni kokin, te kaa ni xtaa ve'e maa ni, nagua ja ma tetniuu ia Dios tnundo'o siki ni ja siun na sa'a ni nuu ka ndututu ni. Te ja sava ka tniuu, chi guaa ndee kiuu na jaa san nuu ka oo ni, te saa ka'an san naxa kokuu.
46012001	Vitna te kuini san, vi ñani vi kua'a, ja vi kuni ni siki in in tniuu ja skuta'u ña Espíritu ia Dios jin in ion.
46012002	Te ja ka jini gua'a maa ni ja ama ka nuu chia'an ka ja vi kandija ni, chi ni ka ojandetu ni ja ni ka ojaka ña ñayiu ni ka ochiñu'u ni chu'chi ja ka kuu ñi'i ja tu kuu vi ka'an.
46012003	Te yun guaa kuini san vitna ja vi kuni ni ja ni in ñayiu ja ka'in jin Espíritu ia Dios ma kuu kachi ja tau tnia'a Jesús, te ni in ñayiu ma kuu ka'in ja Jesús kuu Jito'o nuu ja tu na Espíritu ia Dios oo jin.
46012004	Te oo siin siin tniuu ja ka kuta'u in in ñayiu, su invaa ni maa Espíritu kuu ia jiña'a.
46012005	Te ndi siin ndi siin tniuu ka sa'a in ion, su invaa ni nuu Jito'o ka jinokuechio.
46012006	Te siin siin ja ni taa ia Dios ja vi sa'a in ion, su invaa ni Dios kuu ia sa'a ndi'i tniuu ya'a jin ndi'i ñayiu.
46012007	Su ni jiña'a ia Dios nuu in in ñayiu in ja xne'e ja ka oi jin Espíritu ya, nagua ja na chituu ña jin ndi'i ñayiu ka kandija.
46012008	Chi jin ma'ñu sagua Espíritu ka ni'i ta'u sava ñayiu ja ka ka'in tno'o ndichi, te suni maa Espíritu jiña'a tno'o ja ka jinkui'nu kaji ini sava ñayiu.
46012009	Te sava ñayiu ni ka ni'i ta'ui ja vi kandija gua'i ja skunkuu ia Dios nagua ka jikain jin ma'ñu sagua maa Espíritu, te savai ni ka ni'i ta'ui ja vi ndasa'i ñayiu ka ku'u jin maa Espíritu.
46012010	Te savai ni ka ni'i ta'ui ja vi sa'i tniuu na'nu, te savai ja vi ndakani tno'o ni jiña'a maa ia Dios. Te savai ni ka ni'i ta'ui ja vi ndakuni ndeja kuu tno'o ja vaji nuu Espíritu ndaa, te ndeja kuu tno'o ja vaji nuu espíritu xnda'u ña. Te savai ni ka ni'i ta'ui ja vi ka'in ndinuu nuu sa'an ja tu ka jini, te savai ja jinkui'nu ini kaxtno'i naxa kei ka'an ñayiu jin inka sa'an yun.
46012011	Su ndi'i tniuu ya'a sa'a invaa ni maa Espíritu, te siin siin tniuu jiña'a ya nuu in in ñayiu na kuu na kuu naxa kuini maa ya.
46012012	Chi nagua kuu in yiki kuñu ja neva'a kua'a ndatniuu, te ndi'i ndatniuu ja oo nuu yiki kuñu yun kuu invaa ni yiki kuñu, te suni saa ni ka kuo invaa ni yiki kuñu jin Jesukristu.
46012013	Te suni saa ni ka kuu ndi'o, a kuu ñayiu judio axi ñayiu sava ka tatatno'o, a ñayiu ka jinokuechi ja tu ka ni'i ya'ui axi ñayiu ka sa'a tniuu mai, chi invaa ni Espíritu ia Dios ni skuandute ña jin ndi'o, nagua ja vi kokuo invaa ni yiki kuñu, chi ndi'o ni ka ni'i invaa ni Espíritu ia Dios.
46012014	Te in yiki kuñu, chi masu invaa ndatniuu kuu, chi neva'a kua'a ndatniuu.
46012015	Chi nuu ja ja'o na kachi: “Masu yiki kuñu kuu rin, chi masu nda'a kuu rin”, su tuu, chi in ndatniuu nuu yiki kuñuo kuu.
46012016	Te nuu ja so'o na kachi: “Masu yiki kuñu kuu rin, chi masu nduchi nuu kuu rin”, su tuu, chi in ndatniuu nuu yiki kuñuo kuu.
46012017	Chi nuu ja ndi'i yiki kuñuo na kokuu nduchi nuo, te ma kuu naxa vi koninio. Te nuu ja ndi'i yiki kuñuo na kokuso'o, te ma kuu naxa vi tna'nio.
46012018	Su ia Dios ni tniuu tna'a ya in in ndatniuu nuu yiki kuñuo naxa kuini maa ya ja koo.
46012019	Chi nuu ja in ni ndatniuu kuu ndi'i, te masu in yiki kuñu kuu nuu saa.
46012020	Su vitna, chi visi kua'a ndatniuu kuu, su invaa ni yiki kuñu kuu.
46012021	Te nduchi nuo, chi ma kuu kuña'a nuu nda'o: “Tu jiniu'u ña rin”. Te ni xinio ma kuu kuña'a nuu ja'o: “Tu jiniu'u sa'un ña rin”.
46012022	Chi saa sua'a ndatniuu oo nuu yiki kuñuo ja ndakani inio ja vita ka kuu, ka kuu ndatniuu ja jiniu'u gua'a kao.
46012023	Te saa ndatniuu oo nuu yiki kuñuo ja ndakani inio ja tu na'a va'a kuu ja ka jito va'a kao vi ka skui'nuo sa'un. Te ndatniuu ii ka ja oo nuu yiki kuñuo ka chisa'u va'o.
46012024	Chi taka ndatniuu ja kaa vii ka nuu yiki kuñuo masu nini kuu ja vi chisa'uo, su ia Dios ni tniuu tna'a ya yiki kuñuo ja vi koto va'o ndatniuu ii ka.
46012025	Saa nagua ja ma vi sa'a siin tna'a ndatniuu ka oo nuu yiki kuñuo, chi sua'a in in ndatniuu yun na vi kondi'ni ja ja'a sava kai.
46012026	Chi nuu ja jatu in ndatniuu oo nuu yiki kuñuo, te suni ndi'i ka jatu jin. Te nuu ja jito va'o in ndatniuu oo nuu yiki kuñuo, te ndi'i ka kusii ini.
46012027	Nuu saa, te maa ni ka kuu yiki kuñu Jesukristu, chi in in maa ni ka kuu na kuinio ndatniuu ja ka oo nuu yiki kuñu ya.
46012028	Te siin siin tniuu ni jiña'a ia Dios nuu in in ñayiu ka skua'a. Xnañu'u ka ni jani ya tee ni chitniuu Jesukristu ja ka xtutenuu de tno'o ya. Te ja kuu uu ni jani ya ñayiu ka ndakani tno'o jiña'a maa ia Dios. Te ja kuu uni ñayiu ka kaxtno'o. Yun te ni jani ya ñayiu ka sa'a tniuu na'nu jin jaka'nu maa ya. Te saa ni jani ya ñayiu ka ndasa'a ñayiu ka ku'u, vi ñayiu ka chituu ñayiu ka kunda'u, vi tee ka jito ñayiu ka jinokuechi nuu veñu'u, vi ñayiu ni ka ni'i ta'u ja ka ka'in inka sa'an ja tu ka jini.
46012029	Te masu ndi'i ñayiu ka skua'a ni chitniuu ña Jesukristu ja vi xtutenui tno'o ya. Te suni masu ndi'i ñayiu ka ndakani tno'o ni jiña'a maa ia Dios. Te ni masu ndi'i ñayiu ka kaxtno'o. Te suni masu ndi'i ñayiu ka sa'a tniuu na'nu jin jaka'nu maa ia Dios.
46012030	Te ni masu ndi'i ñayiu ni ka kuta'ui ja vi ndasa'i ñayiu ka ku'u. Te suni masu ndi'i ñayiu ka ka'an inka sa'an ja tu ka jini, te ni masu ndi'i ka jinkui'nu ini ja vi kaxtno'i naxa kei ka'an ñayiu jin inka sa'an yun.
46012031	Nuu saa te vi nduku ndee ni ja vi ni'i ta'u ni in in tniuu gua'a ka nuu ia Dios ja vi sa'a ni. Su sein, chi kaxtno'o san in ichi gua'a ndeva'a ka.
46013001	Chi visi ka'an san inka sa'an ja ka ka'an ñayiu axi nagua ka ka'an ia ka jinokuechi nuu Dios, te tu ka'an too san in ñani in tna'a san, nuu saa te tno'o ka'an san kuu na kuinio in ja ka'ma ka'ma axi na kuinio in kaa ja kaxin kaxin sua'a ni.
46013002	Te visi na ndakani san tno'o ja taa maa ia Dios, te jinkui'nu ini san ndi'i tno'o ya ja ni yiyu'u vi ndi'i tno'o ndichi, te visi kandija guagua'a san ja vi kuu xtajioo san in yuku, su nuu ja tu ka'an too san in ñani in tna'a san, nuu saa te tu sa'un nagua kuu san.
46013003	Te visi na kuña'a san ndi'i nagua neva'a san ja vi kokaa ñayiu nda'u, te visi na soko san maa san ja vi teñu'u ña ñayiu ja ja'a tno'o ya, su nuu ja tu ka'an too san in ñani in tna'a san, nuu saa te tu sa'un nagua jiniu'u nuu san.
46013004	Chi nuu ja ka ka'an too in ñani in tna'o, te vi kuandee inio jin, te vi kova'a inio, te ma vi kokuu kuasun inio, te ma vi kokuu vixion, ni ma vi sa'a teyio mao,
46013005	te ma vi sa'o ja vi kukanoo inka ñayiu, te ni ma vi ndukuo java'a mao, ni ma vi kokiti inio, ni ma vi ku'un inio tno'o kiti ini.
46013006	Te ma vi kokusii inio nuu ka sa'a ñayiu jakue'e, chi na vi kokusii inio nuu ka sa'a ndai.
46013007	Chi ja ka ka'an too in ñani in tna'o sa'a ja ndi'i ni ka jaka'nu inio, vi ndi'i ka kandijao, vi ndi'i ka ndetu ka'nuo, vi ndi'i ka jandee inio.
46013008	Te ja ka ka'an too tna'o, chi ma naa sa'un. Su kenta in kiuu ja tu ka na in ndakani tno'o jiña'a maa ia Dios, te ni tu na in ka'an ka inka nuu sa'an ja tu jini, te ni ma koo ka tno'o ndichi, chi ndi'i ya'a naa.
46013009	Chi joo ni ka jinio, te joo ni tno'o ja ni taa ia Dios ka ndakanio.
46013010	Su nuu na kenta kiuu ja vi kuni ndao, te naa ja joo ni ka jinio vitna.
46013011	Chi nuu ni okuu san in suchi luluu, te ni oka'an san nagua ka'an in suchi luluu, te ni ondakani ini san vi ni osa'a san na kuinio in suchi luluu. Su vitna ja ni kuu ka'nu san, te ni xndendoo san nagua sa'a suchi luluu yun.
46013012	Te suni saa ni vitna, chi tu ka jini gua'o naxa oo ia Dios, chi ka ndia'o ya na kuinio in speju ja tu ndijin gua'a. Su in kiuu te vi kunio nuu jin nuu ya. Vitna, chi joo ni jini san, su kiuu yun, te kuni ndaa san, nagua jini ña maa ya jin san.
46013013	Nuu saa te vitna, chi oo uni tno'o ja ma naa sa'un, te suu kuu ja ka kandijao, vi ja ka ndetu ka'nuo vi ja ka ka'an too tna'o. Su tno'o kanuu ka nuu ndi uni kuu ja vi ka'an too tna'o.
46014001	Nuu saa te vi nduku ndee ni ja vi ka'an too tna'a ni, te suni vi ndioo ini ni ja vi ni'i ta'u ni in tniuu nuu Espíritu ia Dios, su ja kanuu ka kuu ja vi ni'i ta'u ni tniuu ja vi ndakani ni tno'o ja taa maa ia Dios.
46014002	Chi ñayiu ja ka'an inka sa'an ja tu jini, ka'in nuu ia Dios, te masu nuu ñayiu, chi tu na in jinkui'nu ini tno'o ka'in, chi jin ma'ñu sagua Espíritu ka'in tno'o oyu'u ja tu na jini.
46014003	Su ñayiu ndakani tno'o ni jiña'a maa ia Dios, chi nuu ñayiu ka'in, nagua ja vi kuja ñayiu yun nuu tno'o ya, vi ja xteku ñai, vi ja ndakuña'i tno'o ndee ini nuu ñayiu yun.
46014004	Te ñayiu ka'an inka nuu sa'an ja tu jini, chi maa ni mai jija nuu tno'o ya. Su ñayiu ndakani tno'o ni jiña'a maa ia Dios, chi sa'i ja ka jija ñayiu ka skua'a nuu tno'o ya.
46014005	Te kuini san ja nuu sua'a te kuu, te ndi'i ni vi ka'an inka nuu sa'an ja tu ka jini ni, su ndioo ka ini san ja vi ndakani ni tno'o ni taa ia Dios, chi ka'nu ka kuu ñayiu ndakani tno'o ni jiña'a ia Dios, masu ñayiu ka'an inka nuu sa'an ja tu jini, visi jiniu'u tno'o ka'an ñayiu ya'a nuu ja kuu ja ndakaxtno'i naxa kei tno'o ka'in yun, nagua ja vi kuja ka ñayiu ka skua'a nuu tno'o ya.
46014006	Te yun kuu, vi ñani vi kua'a, ja nuu ja jaa san ja jakoto ña san, te ka'an san inka nuu sa'an ja tu ka jinkui'nu ini ni, te tu nagua jiniu'u sa'un nuu in in ni, nuu ja ma kaxtno'o kaji san nagua ni skuni ña ia Dios jin san, axi nuu ja ma kaxtno'o san tno'o ndichi axi tno'o ja ni taa maa ia Dios ja ndakani san, axi inka tno'o ja kaxtno'o san.
46014007	Na vi skintna'a inuo inka sa'an jin yutnu kene'e yaa. Te visi tu teku tnu, su kuu kata tnu, na kuinio tnu yoo ka tiuu axi yutnu kaxin, te nuu ja tu jita siin siin tnu, ¿te naxa kuu vi kunio na yaa ka jita in in tnu?
46014008	Te nuu ka jaxin tna'a, nuu ja ma tiuu kaji tee xta'i trompeta yun, te ni in ñayiu ma sa'a tua'i ja ki'in kaxin tna'i.
46014009	Te suni saa ni ka kuu maa ni, nuu ka ka'an ni inka nuu sa'an, nuu ja ma vi kaxtno'o kaji ni ja vi jinkui'nu ini ñayiu, ¿te naxa vi kuni na tno'o ka ka'an ni? Te tno'o ka ka'an ni yun, chi nani ja jiso tachi kua'an kuu.
46014010	Te jandaa ja kua'a nuu sa'an oo ñuyiu, te in in sa'an, chi oo ja kei ka'an mamaa.
46014011	Su nuu ja tu jinkui'nu ini san naxa ka'an in ñayiu, te kuu san na kuinio ñayiu inka ñuu nui, te suni kui na kuinio ñayiu inka ñuu nuu san.
46014012	Te yun guaa maa ni, ja ka ndioo ndeva'a ini ni ja vi ni'i ta'u ni in tniuu ja taa Espíritu ia Dios, vi nduku ndee ni ja vi koneva'a kua'a ni tniuu ja taa ya, ja kuu vi chituu ni ñayiu ka skua'a ja na vi kujai nuu tno'o ya.
46014013	Nuu saa te ñayiu ka'an inka sa'an ja tu jini, na ndakuatui nuu ia Dios ja na kuña'a ya in jaka'nu ja kuu ndakaxtno'i tno'o ka'in yun.
46014014	Chi nuu ja ndakuatu san inka sa'an ja tu jini san, te jandaa ja ndakuatu san jin anu san, su tu nagua jinkui'nu ini san.
46014015	¿Naxa sa'a san nuu saa? Ndakuatu san jin anu san vi suni ndakuatu san jin ja jinkui'nu ini san. Kata san jin anu san vi suni kata san jin ja jinkui'nu ini san.
46014016	Chi nuu ja ndakuatu ni nuu ia Dios maa ni tno'o ja vaji nuu anu ni, te tu jinkui'nu ini ni, te oo in ñayiu ni kiunduu jaa nini tno'o ja ndakuanta'u ni yun, ma kuu ka'in “saa na kokuu”, chi tu jinkui'nu ini na tno'o ka'an ni.
46014017	Chi jandaa ja gua'a ndakuanta'u ni nuu ia Dios, su tu chituu ni inka ñayiu ja kujai nuu tno'o ya.
46014018	Te ndakuanta'u san nuu ia Dios ja kua'a ka jichi ka'an san inka nuu sa'an ja tu jini san, saa ndi'i maa ni.
46014019	Su visi ni saa, su nuu ka ndututu ñayiu ka skua'a, jintna'a ini ka san ja ka'an san u'un ni tno'o ja jinkui'nu ini san, nagua ja kuu kaxtno'o san nuu sava ka ñayiu, masu ja ka'an san uxi mil tno'o jin inka sa'an ja tu ka jinkui'nu ini ñayiu.
46014020	Ma vi ndakani ini ni, vi ñani vi kua'a, nagua ka ndakani ini suchi kueli, chi sua'a vi kuja ni jin ja ka ndakani ini ni. Su vi kokuu ni na kuinio suchi kueli jin jakue'e ja oo ñuyiu.
46014021	Chi sua'a yoso nuu Ley: “Ka'an rin nuu ñayiu ñuu ya'a jin ma'ñu sagua ñayiu inka ñuu vi jin inka sa'an ja tu ka jini, te visi ni saa, te ma vi konini tno'o ka'an rin, kachi Jito'o”.
46014022	Yun guaa nuu ka ka'an ñayiu inka nuu sa'an ja tu ka jini, te jin yun xne'e ia Dios ja tetniuu ya tnundo'o siki ñayiu tu ka kandija, te masu siki ñayiu ka kandija. Su tno'o jiña'a ia Dios nuu ñayiu ja ndakani tno'o ya xne'e jaka'nu ya nuu ñayiu ka kandija, te masu nuu ñayiu tu ka kandija.
46014023	Chi nuu ja ndi'i ni ja ka skua'a ni ni ka ndututu ni in ni nuu, te ndi'i ni ka ka'an inka nuu sa'an ja tu ka jini ni, te na kiuu in ñayiu ni kiunduu jaa axi ñayiu tu kandija, te vi kachi ja ka ndukue'e ni.
46014024	Su nuu ja ndi'i ni ka ndakani tno'o ni taa ia Dios, te kiuu in ñayiu tu kandija axi in ñayiu ni kiunduu jaa, te jino ini, chi ndachikua'i naxa oo mai jin tno'o ka ka'an ni.
46014025	Yun te ndakuni ndi'i jakue'e oo ini anui, te jinkuiin jiti, te chiñu'i ia Dios, te ka'in ja jandaa kuiti ja oo Dios ne'u ni.
46014026	Nuu saa, vi ñani vi kua'a, ¿te naxa vi sa'o jin ndi'i tno'o ya'a? Nuu ka ndututu ni, te vi kata sava ni yaa ja vaji nuu Salmo, te sava ni vi kaxtno'o tno'o ya, te sava ni vi ndakani tno'o ni skuni ña ia Dios, te sava ni vi ka'an inka nuu sa'an ja tu ka jini ni, te sava ni vi ndakaxtno'o naxa kei inka nuu sa'an yun. Te ndi'i ya'a vi sa'a ni nagua ja na vi kuja ñayiu ka skua'a nuu tno'o ya.
46014027	Te nuu ka oo ñayiu ja ka ka'in inka sa'an ja tu ka jini, te na kokuu uu axi uni, te ndi in ndi in na ka'an, te na koo in ñayiu ja ndakaxtno'o naxa kei tno'o ja ka ka'an ñayiu yun.
46014028	Te nuu ja tu na ñayiu ja ndaka'an naxa kei, te gua'a ka kuu ja ma vi ka'in nuu ñayiu ka skua'a, te na vi ka'an maa ni mai jin ia Dios.
46014029	Te suni ñayiu ka ndakani tno'o ni jiña'a ia Dios, na vi ka'an uu a uni, te sava ka ñayiu na vi skua'a gua'a tno'o ka ka'in yun.
46014030	Su nuu ja skuni ña ia Dios tno'o ya jin in ñayiu nukoo, te na junkuiin ñayiu ka'an yun, nagua ja na kuu ka'an mai.
46014031	Chi saa te kuu vi ka'an ndi in ndi in ni tno'o ja ni taa ia Dios ja vi ndakani ni, nagua ja ndi'i ni vi kutua'a, te vi nuku'un ndee ini ni.
46014032	Te ñayiu ka ndakani tno'o ni jiña'a ia Dios kuu vi junkuiin, chi ka jini vi ka'nu ni'nui mai.
46014033	Chi ia mani ini kuu Dios, masu ia skunu nuu ini ña. Te nagua ka sa'a ndi'i ñayiu ka skua'a, ja ka kui ñayiu maa ia Dios,
46014034	ja nuu ka ndututu ñasi'i nuu ka skua'a ni, ma kuu vi ka'an ña, chi na vi kasi yu'u ña, te na vi kuanyu'u vi kuandetu ña nagua yoso nuu Ley Moisés.
46014035	Te nuu ja kuini ña ja kukanu ini ña na in tno'o, te ve'e ña na kakan tno'o ña nuu yii ña, chi na'a kanoo ja ka'an in ñasi'i nuu ka oo tutu ñayiu ka skua'a.
46014036	Chi vi kona'a ni ja tu ni jinkondee tno'o ia Dios nuu in in maa ni, te ni masu maintno'o maa ni ni ka ni'i tno'o ya.
46014037	Su nuu ja ndee in ñayiu ndakani ini ja kuu ndakani tno'o ni jiña'a ia Dios axi ndakani ini ja ni ni'i ta'ui Espíritu ya, nuu saa te na ndakuni ja tno'o tee san ya'a kuu in tno'o ja tatnuni maa Jito'o.
46014038	Su nuu ja tu janta'ui tno'o ya'a, te suni ma vi kuanta'u ña jin.
46014039	Nuu saa, vi ñani vi kua'a, te vi ndioo ini ni vi ndakani ni tno'o ja taa ia Dios, te ma vi kasi ni'nu ni ja vi ka'an ñayiu inka sa'an ja tu ka jini.
46014040	Su ndi'i ja ka sa'a ni vi sa'a ndaa ni, te vi sa'a yukun ni nuu ka ndututu ni.
46015001	Vitna, vi ñani vi kua'a, te kuini san ja vi ndaka'an ni tno'o va'a Jesukristu ja ni kaxtno'o san nuu ni. Te tno'o ya'a kuu tno'o ja ni ka janta'u ni, te ka oo yutnu ni jin.
46015002	Te suni jin ma'ñu sagua tno'o ya'a vi kaku ni'nu ni, nuu ja vi koo yutnu ni nuu tno'o ni kaxtno'o san, chi nuu tuu, te tu jiniu'u ja ni ka kandija ni.
46015003	Chi xtnañu'u ka ni kaxtno'o san nuu ni tno'o ja ni ni'i san nuu Jesukristu: Ja ni ji'i ya ja ja'a yika kuechio, nagua yoso nuu tutu ii.
46015004	Te ni jinkoyu'u ya, te nuu uni kiuu, te ni ndateku ya, nagua yoso nuu tutu ii.
46015005	Te ni ndenta ya nuu Pedro, te saa ni ndenta ya nuu ndi uxi uu tee ni chitniuu ya ja vi xtutenuu tno'o ya.
46015006	Te saa ni ndenta ya nuu vi'i ka u'un ciento ñayiu ka skua'a ja ni ka ndututu yun, te kua'i ka teku ndee vitna, su savai, chi ja ni ka ji'i.
46015007	Te saa ni ndenta ya nuu Jacobo. Te nuu kuee ka, te ni ndenta ya nuu ndi'i tee ni chitniuu ya ja vi xtutenuu tno'o ya.
46015008	Te sandi'i ni ka, te saa ni kenta ya nuu maa san, ja kuu san na kuinio in suchi ni kaku yute.
46015009	Chi in tee nuu ka kuu san saa sava ka tee ni chitniuu Jesús ja vi xtutenuu de tno'o ya, te ni tu oo tu kaa san ja konani san tee ni chitniuu Jesús, chi ni osondikin san ñayiu maa ia Dios.
46015010	Su ni ka'an nda'u ni ka'an kee ña ia Dios, ja kuu san in tee ni chitniuu ña Jesús, te tu ni okuu uun ja ni ka'an nda'u ni ka'an kee ña ya jin san, chi saa sua'a satniuu ka san saa ndi'i tee ni chitniuu ya, su masu maa san satniuu, chi maa ia Dios chindee chituu ña jin san ja sa'a san.
46015011	Te tu ni ja sa'i a sein axi tee yun, su inuu ni ka kaxtno'o san, te saa ni ka kandija ni.
46015012	Te tno'o ja ka kaxtno'o san kuu ja ni ndateku Jesukristu ne'u ndiyi. ¿Te nau ja ka ka'an sava ni ja ma vi ndateku ndiyi?
46015013	Chi nuu ja ma vi ndateku ndiyi, te suni Jesukristu, chi tu ni ndateku ya.
46015014	Te nuu ja tu ni ndateku Jesukristu, te tu jiniu'u tno'o ja ka kaxtno'o san, te suni tu jiniu'u ja ka kandija ni.
46015015	Te nuu ja saa kuu, te ja ka kuu san tee ka xnda'u ña, ja tu ka ka'an ndaa san tno'o ia Dios, chi ka ndakani san ja Dios ni ndaxteku Jesukristu, te nuu ja masu ndija ja vi ndateku ndiyi, te masu ndija ja ni ndaxteku ya Jesukristu.
46015016	Chi nuu ja ma vi ndateku ndiyi, te suni tu ni ndateku Jesukristu.
46015017	Te nuu ja tu ni ndateku Jesukristu, te tu jiniu'u ja ka kandija ni, te ka oo ii ni jin yika kuechi ni.
46015018	Te nuu ja saa kuu, te suni ndiyi ni ka ji'i ja ni ka kandija Jesukristu vi junaa nuu saa.
46015019	Chi nuu ja nani ja ka tekuo ñuyiu ya'a ka ndetu ka'nuo Jesukristu, nuu saa te nda'u ni kao nuu ndi'i ñayiu.
46015020	Su ña'a, masu saa kuu, chi ni ndateku Jesukristu ne'u ndiyi. Te maa ya kuu jaxtnañu'u ja ni ndateku ne'u ndiyi, na kuinio in jaxtnañu'u ja kee nuu ñunde'i. Te saa vi kondikin sava ka ndiyi ni ka kandija ya ja vi ndatekui.
46015021	Chi ja ja'a in tee ni kiuu kue'e ja ka ji'i ñayiu, te suni saa ni ja ja'a inka tee, te ni keja'a ja ka ndateku ndiyi.
46015022	Te ndi'i ñayiu vi kuu, chi tatatno'o Adán ka kui, te suni saa ni ndi'i ñayiu ka oo jin Jesukristu vi ndateku.
46015023	Su yukun yukun ndaxteku ña ia Dios: Xtnañu'u ka Jesukristu ni ndateku ya, yun te saa nuu ndii Jesukristu, te ndaxteku ya ñayiu maa ya.
46015024	Yun te saa jino kiuu sandi'i, te xnaa Jesukristu ndi'i ja ka tatnuni vi ndi'i ja ka ndiso tniuu vi ndi'i jana'nu, te ndakuña'a ya nuu tatnuni ya nuu maa Tata Ja'nu.
46015025	Chi kanuu ja tatnuni Jesukristu guaa ndee na kundee ya ja ndi'i ja ka ka'an u'u ña jin ya vi koo chii ja'a ya.
46015026	Te sandi'i ni ka, te xnaa ya kue'e ja ja'ni ñayiu, ja nee u'u tna'a jion.
46015027	Chi maa ia Dios ni sa'a ndi'i chii ja'a Jesukristu. Te nuu ka'an nuu tutu ii ja ni sa'a ya ndi'i chii ja'a Jesukristu, te ka jini kajio ja masu kiunduu ndee maa ia Dios, chi maa ya kuu ia ni sa'a ndi'i chii ja'a Jesukristu.
46015028	Te nuu na ndi'i ja vi koo chii ja'a Jesukristu, yun te suni maa ya ja kuu ya Se'e kiuu ya nuu nda'a Dios, ia ni sa'a ndi'i ja oo chii ja'a ya. Saa te maa ia Dios kuu ia tatnuni nuu ndi'i kuiti.
46015029	Te ka oo sava ñayiu ja ka jandutei ja ja'a ndiyi. Te nuu ma vi ndateku ndiyi, ¿nau ja ka sa'i siun nuu saa? ¿Nau ja ka jandutei ja ja'a ndiyi nuu saa?
46015030	Te yoon, ¿nau ja ndi'i ni ore ka oo ja vi kuo nuu ja ma vi ndateku ndiyi?
46015031	Chi ka'an ndaa san, vi ñani vi kua'a, ja ndi'i kiuu ka nduku ñayiu ja vi ka'ni ñai jin san, su kusii ini san ja ja'a in in ni jin ma'ñu sagua Jito'o Jesukristu.
46015032	Chi nuu ni oo san ñuu Éfeso, ni ka kagua tna'a san jin tee xeen ja ka kuu de na kuinio kiti yuku, su tu nagua ni'i san nuu ja ndija ja ma vi ndateku ndiyi. Nuu saa te inu ndija ñayiu ja ka ka'in: “Na vi kaa na vi ko'o, chi xtnee te vi kuo” ka kachi.
46015033	Te ma vi kuandetu ni ja vi xnda'u ña ñayiu jin ni, nagua ka'an in tno'o nuu kachi: “Nuu jika ni jin in ñayiu kue'e, te xtivi ñai jin jagua'a sa'a ni”.
46015034	Vi ndikui'nu ini ni, te vi sa'a ndaa ni, ma vi sa'a ka ni yika kuechi, chi ka oo sava ni ja tu ka jini gua'a ni ia Dios, te ja na vi kukanoo ni guaa ka'an san tno'o ya'a.
46015035	Su vi koo sava ni ja vi kakan tno'o ni: ¿Naxa vi ndateku ndiyi? ¿Naxa vi kava yiki kuñui nuu ndontakuei ja vi ndatekui?
46015036	Se'e tee vasa, ¿nau ja siun ka jikan tno'o ni? Chi nuu ka chi'i ni ndikin tata chii ñu'u, te kuini ja kuu ndikin yun ama ka ja kute.
46015037	Chi ndikin tata ja ka chi'i ni chii ñu'u, masu maa viyu ja jite yun kuu, chi maa ni nuni tata axi triu a inka ndikin tata kuu.
46015038	Su yun te sa'a ia Dios naxa kuini maa ya ja kava in in yuku na kuu na kuu na ndikin ka kui, te saa vi kava maa yúkui.
46015039	Te suni saa kuu jin yiki kuñuo, chi masu inuu ka ndaa ndi'i, chi siin kaa yiki kuñu ñayiu, te siin kaa kiti kuun nda'a, te siin kaa chiaka vi siin kaa kiti ndagua.
46015040	Te suni saa ni siin ka ndaa ja ka oo andivi, te siin ka ndaa ja ka oo nuu ñu'u, su siin ni sa'a luu ya ja ka oo andivi, te siin ni sa'a luu ya ja ka oo nuu ñu'u.
46015041	Chi siin ye'e nikandii, te siin ye'e yoo, te suni siin ka ye'e kimi, chi suni siin siin ka ye'e in in maa kimi.
46015042	Te suni saa ni kokuu nuu ndaxteku ya ndiyi, chi yiki kuñu ja chiyu'o chii ñu'u, chi ja te'i ni kuu, te ndiyi ja ndaxteku ya, chi ma vi kuu sa'un ka.
46015043	Ja tayu'o chii ñu'u, chi in ja kaa tne'e kuu, su nuu ndaxteku ya, te vi ye'e tajan. Ka tayu'o in ja vita ja tu ndakui, su nuu ndaxteku ya, te nduu ndakui.
46015044	Ja ka tayu'o chii ñu'u, chi yiki kuñu in ñayiu ñuyiu ni kuu, te nuu ndaxteku ya, chi kokuu in yiki kuñu ja sa'a maa Espíritu ya, chi oo yiki kuñu ñayiu ñuyiu, te suni oo yiki kuñu ja vi koneva'o nuu vi koo andivi.
46015045	Chi saa yoso nuu tutu ii: “Tee xtnañu'u ja ni sa'a ia Dios ni okuu Adán ja ni okuu de ñayiu teku”, kachi tutu. Su Adán sandi'i ni ka kuu maa Jesukristu ja kuu ya espíritu ja taa ya ja ka tekuo.
46015046	Su masu yiki kuñu ja ni sa'a maa Espíritu kuu jaxtnañu'u, chi yiki kuñu ñayiu ñuyiu, yun te saa nduu yiki kuñu ja sa'a maa Espíritu.
46015047	Te tee xtnañu'u ja ni oo ñuyiu, chi jin ñuyaka ñu'u ni sa'a ña ia Dios. Te tee kuu uu ja kuu maa Jito'o, chi ndee andivi oo ya.
46015048	Te yiki kuñu ñayiu ka oo ñuyiu ya'a, chi inuu ka ndaa jin Adán, tee ni kuva'a jin ñuyaka ñu'u. Te ñayiu ja ka oo andivi, chi inuu ka ndai nagua kaa ia oo ndee andivi.
46015049	Chi ni ka ndakuo nagua kaa nagua oo tee ni kuva'a jin ñuyaka ñu'u, te suni saa vi nduo nagua kaa ia oo ndee andivi.
46015050	Te kuini san ja ka'an san, vi ñani vi kua'a, ja yiki kuñu vi niñi ñayiu, chi ma kuu kiuu ja sa'a jajin nuu tatnuni ia Dios. Te ni ja te'i, ma kuu sa'a jajin nuu oo ja ma te'i sa'un.
46015051	Su kuini san ja kaxtno'o san tno'o ya ja ni yiyu'u: Masu ndi'i yoon ja ka kandijao vi kuu, su ndi'o ndasama ña ya inka yiki kuñu jaa.
46015052	Te nuu nda'i trompeta sandi'i, chi ñama tiuu trompeta kiuu yun, te vi nani ja ndakueneo te ndakondia'o, te vi ndateku ndiyi ja ma vi kuu sa'un kai, te yoon ja ka tekuo kiuu yun, chi ndasama ña ya jion jin inka yiki kuñu jaa.
46015053	Chi yiki kuñuo ja te'i, nini kuu ja ndasama, te nduu ja ma te'i sa'un. Te yiki kuñuo ja ji'i ndasama ja ma kuu sa'un ka.
46015054	Te nuu na ndasama yiki kuñuo ja te'i, te nduu ja ma te'i sa'un ka, te suni yiki kuñuo ja ji'i ndasama, te nduu ja ma kuu sa'un ka. Yun te skunkuu tno'o yoso nuu tutu ii: “Ni kundee ya ni xnaa ya kue'e ja ja'ni ñayiu”.
46015055	“Nuu saa te ¿ndenu oo tu ja ja'ni ña, ja koxtuji ña jion? ¿Te ndenu oo tu yau ñaña ja kokundee ka?” kachi tutu ii.
46015056	Te maa yika kuechio kuu na kuinio in iñu xeen ja xtuji ña ja vi kuo, te Ley jana'a kuu ja jiña'a jaka'nu ja kaya yika kuechi ka sa'a ñayiu.
46015057	Su vi ndakuanta'uo nuu ia Dios ja ni sa'a ya ja ni ka kundeo nuu yika kuechi jin ma'ñu sagua Jito'o Jesukristu.
46015058	Yun kuu ja vi koyutnu ni, te ma vi kujioo ni, vi ñani vi kua'a ja ka'an too ña san, te siun ni vi kosatniuu ni in kiuu in kiuu ka nuu tniuu ja ni taa maa Jito'o, chi ja ka jini maa ni ja masu ka satniuu uun ni nuu ya.
46016001	Vitna te ka'an san ja ja'a xu'un ja ka soko ni ja ki'in nuu ñayiu ka kandija ja ka kuu nda'ui. Suni vi sa'a ni nagua ni xtaku san ja ka sa'a ñayiu ka skua'a ja ka oo taka ñuu ja tnii Galacia.
46016002	Te taka kiuu xtnañu'u ja ndaki'in semana, vi sa'a siin in in maa ni xu'un na kuu na kuu naxa ka ni'i ni, te vi tava'a ni, nagua ja kiuu na jaa san, te ja otua'a, ja ma vi xtutu kao xu'un ja vi soko ni.
46016003	Te nuu na kenta san, te tetniuu san tee vi kaji maa ni ja vi kinda'a de in tutu nuu ka'an ja maa san tetniuu de ja ki'inkuei de Jerusalén, te vi ndakuña'a de xu'un ni ka soko maa ni nuu ñanio ka oo ñuu yun.
46016004	Te nuu ja oo gua'a ja suni no'o san, te vi kondeka tna'a san jin de ki'inkuei san.
46016005	Te nuu jaa san ja jakoto ña san, te ya'a san Macedonia, chi ichi ñuu ja tnii Macedonia jaa san, te kenta san Corinto.
46016006	Te vatuni kendoo san vi koo ndee saa tiempu, te ndee ya'a yoo vijin. Yun te vi chituu ña ni jin san ja vi ndakanu ichi ña ni, kondio'ni ndenu ka ki'in san.
46016007	Chi vitna te tu kuini san ja sua'a ni ndakuni ña san, te ya'a san ki'in san, chi ndetu ka'nu san ja kuu vi koo ndee saa tiempu, nuu ja na kuandetu maa Jito'o.
46016008	Su koo ni san ñuu Éfeso ya'a guaa ndee na ya'a viko Pentecostés.
46016009	Chi ni nune in ichi ka'nu ja kuu kaxtno'o san tno'o va'a Jesús nuu kua'a ñayiu ja na vi kandijai, visi kua'a ñayiu ka ndakoo siki san.
46016010	Te nuu ja na kenta Timoteo, te vi kuanta'u gua'a ni de ja na kosii ini de, chi satniuu de nuu tniuu ni jiña'a maa Jito'o, nagua satniuu maa san.
46016011	Te ni in ni ma vi skexiko ni de, chi vi chituu ni de nagua ja'ni ña jin de, te vi ndatetniuu ni de jin tno'o mani na kii de, chi ka ndetu san de jin sava ka ñanio.
46016012	Te ja ja'a ñanio Apolos, chi ni jikanta'u ndeva'a san nuu de ja jakuei de jin sava ka ñanio ja vi jakoto ña de. Su tu ni kuini de ja jaa de vitna, su nuu na nune de, te jaa de.
46016013	Vi kondito ni, ma vi kusun ini ni, te vi koo yutnu ni jin tno'o ka kandija ni, vi koo teyii anu ni, te vi koo ndakui ni.
46016014	Te ndi'i ja ka sa'a ni, vi sa'a ni ja xne'e ja ka ka'an too tna'a ni.
46016015	Ja ka jini maa ni, vi ñani vi kua'a, ja ñayiu ve'e Estéfanas ka kuu ñayiu ni ka kandija xtnañu'u ñuu ja tnii Acaya, te sui ka kuu ñayiu ka nduku ndee ja ka jinokuechi nuu ñayiu ka kandija.
46016016	Te jikanta'u san ja vi kuanyu'u vi kuandetu ni nuu ñayiu ka sa'a tniuu nagua ka sa'a ñayiu ya'a, vi suni nuu ndi'i ñayiu ja ka chituu tna'a ja ka sa'a tniuu ya'a.
46016017	Te kusii ini san ja ni kentakuei Estéfanas vi Fortunato vi Acaico, chi ni ka chituu ña de jin san nuu tniuu ni, ja ña ni kuu vi sa'a ni, chi jika ka oo ni.
46016018	Chi ni ka ndataa de tno'o ndee ini nuu san, nagua ni ka sa'a de jin maa ni. Te ñayiu ka sa'a siun, chi kuini ja vi ndakuantno'o ni jin.
46016019	Te ñayiu ka skua'a ja ka oo ñuu ja tnii Asia ka ndakan tno'o ña, ¿a kukueni ka oo ni? Te Aquila jin ñasi'i de Priscila vi ñayiu ka skua'a ja ka ndututu ve'e de ka ndakan tno'o ndeva'a ña, ¿a kukueni ka oo ni jin sivi maa Jito'o?
46016020	Te ndi'i ñanio ka ndakan tno'o ña jin ni, ¿a kukueni ka oo ni? Te vi ndatnii nda'a tna'a in in maa ni, te vi ndakanu ni'nu tna'a ni.
46016021	Te maa san kuu Pablo ja tee san tno'o ya'a jin nda'a maa san, ndakan tno'o ña san, ¿a kukueni ka oo ni?
46016022	Te nuu ja ndee in ñayiu tu kutoo Jito'o Jesukristu, te na xtau tnia'a ña ia Dios jin. Te na vi ka'on: “Ne'e ni, vi Jito'o san”.
46016023	Te maa Jito'o Jesukristu na koto na kuni ña ya jin ndi'i ni.
46016024	Te siun ni koka'an too ña san jin ndi'i ni jin ma'ñu sagua Jito'o Jesukristu. Saa na kokuu.
47001001	Maa san kuu Pablo, tee ni chitniuu Jesukristu ja xtutenuu san tno'o ya, chi saa kuini ia Dios ja sa'a san. Te ka tee san tutu ya'a jin ñanio Timoteo nuu maa ni, vi ñani vi kua'a, ja ka skua'a ni tno'o ia Dios ja ka oo ni ñuu Corinto, vi nuu ndi'i ñayiu maa ia Dios ja ka oi nii ñuu ja tnii Acaya.
47001002	Te maa Tata Ja'nuo jin Jito'o Jesukristu na ka'an nda'u ka'an kee ña ya, te vi koo ni jin jamani ya.
47001003	Na vi sa'a ka'nuo Dios, ia kuu tata maa Jito'o Jesukristu. Chi maa ya kuu tatao ja kunda'u ini ña ya, vi Dios ja siun ni ndasa'a sii ini ña ya jion.
47001004	Chi maa ya ndasa'a sii ini ña jion ndi'i ni jichi ja ka tna'o tnundo'o, nagua ja yoon, suni kuu vi ndasa'a sii inio ñayiu ka tna'a nani kuu tnundo'o. Chi nagua ni ndasa'a sii ini ña Dios jin mao, suni saa vi ndasa'a sii inio jin.
47001005	Chi makaya kua'a tnundo'o ka tna'o nagua ni tna'a maa Jesukristu tnundo'o, te suni saa ni kaya kua'a tno'o sii ini ka oo jion jin ma'ñu sagua ya.
47001006	Chi ka tna'a san tnundo'o nagua ja vi kosii ini ni, te vi kaku ni'nu ni. Te nuu ja Dios ndasa'a sii ini ña jin san, te suni suu kuu ja vi ndusii ini ni, te saa te vi kuandee ini ni ja vi tna'a ni tnundo'o, nagua ka ndo'o ka tna'a san.
47001007	Te ka oo yutnu san ja ka ndetu ka'nu san ja ja'a in in maa ni ja vi kuandee ini ni, chi ka jini san ja inuu ka tna'o tnundo'o, te suni saa ni taa ia Dios tno'o sii ini nuo.
47001008	Chi ka kuini san, vi ñani vi kua'a, ja vi kuni ni naxa kua'a tnundo'o ni ka tna'a san nuu ni ka oo san ñuu ja tnii Asia, chi jandaa ndija ja ni ka tna'a ndeva'a san tnundo'o ja vi ña ni kaku ndee ka ini san, te vi ja ni ka ja'nde ja ni ka kuu ini san ja ma vi ndejioo teku ka san.
47001009	Chi vi ja ni ka jani ini san ja vi kuu san. Su yun kaxtno'o nuu san ja ma vi kukanu ini san maa san, chi na vi kukanu ini san Dios, ia ndaxteku ndiyi,
47001010	ja ni skaku ni'nu ña ya nuu tnundo'o ja vi kuu san, te skaku ni'nu ña ya vitna. Te ka ndetu ka'nu san nuu ya ja siun ni koskaku ni'nu ña ya,
47001011	nuu ja suni vi kochituu ña ni ja vi kondakuatu ni ja ja'a san, nagua ja kua'a ñayiu vi ndakuatu ja ja'a san, te suni kua'a ñayiu vi ndakuanta'u nuu ia Dios ja ni sa'a ya javii java'a jin san.
47001012	Oo in ja sa'a ja ka kusii ini san, chi ka jani ini maa san ja maa ia Dios sa'a ja ka sa'a ndaa san jin ndee ini ndee anu san nuu ñayiu ñuyiu, te vi'i ka ka sa'a san nuu in in maa ni, su masu ja inu ndichi maa san, chi janda'u ini maa ia Dios, te ni ka'an nda'u ni ka'an kee ña ya ja saa ka sa'a san.
47001013	Chi tno'o ja ka tee san nuu tutu nuu ni, tu ka tee san inka tno'o, chi maa ni tno'o ja kuu vi ka'u ni, te vi jinkui'nu ini ni. Te ka ndetu ka'nu san ja vi jinkui'nu kaji ini ni,
47001014	nagua ja kua'ankuei ni ka jinkui'nu ini ni joo, nagua ja kiuu ndii Jito'o Jesús, te vi kokusii ini ni ja ja'a san, suni nagua ja vi kokusii ini san ja ja'a ni.
47001015	Te jin tno'o kusii ini ya'a, ni ndakani ini san ja jaa san xtnañu'u ka nuu ka oo ni, nagua ja saa, te sa'a san in jandiuxi ja jakoto ña san uu jichi.
47001016	Chi ni ndakani ini san ja jaa san xtnañu'u ka jakoto ña san nuu ya'a san ja ki'in san Macedonia, te ndee Macedonia ndajiokuiin tuku san ndajakoto ña san. Saa te vi chituu ña ni ja vi ndakanu ichi ña ni ja no'o san Judea.
47001017	Te ja siun ni ndakani ini san, ¿a ka ka'an ni ja tu ni ndakani gua'a ini san nuu ni kuini san ja jaa san, axi ka ka'an ni ja ndakani ini san nagua ka ndakani ini ñayiu ñuyiu ja ka ka'in “saa” te ñama ka ka'in “ja ña'a”?
47001018	Su maa Dios kuu ia ndaa, te jini ya ja tno'o ka ka'an san nuu ni, tu ka ka'an san “saa” vi “ña'a” invaa ni jichi.
47001019	Chi maa san jin Silvano vi Timoteo ka kaxtno'o san tno'o Jesukristu, Se'e ia Dios, nuu ni. Te maa Jesukristu, tu ni ka'an ya “ja saa” te ka'an tuku ya “ja ña'a”, chi skunkuu ndaa ya tno'o ka'an ya.
47001020	Chi jin Jesukristu ni skunkuu ndi'i tno'o ni kee yu'u ia Dios, yun guaa nuu ka chiñu'o ia Dios, te ka ka'on “saa na kokuu” jin ma'ñu sagua Jesukristu.
47001021	Te maa Dios kuu ia ni sa'a yutnu ña jion ja ka oo jin Jesukristu, te ni sa'a siin ña ya ja vi kunukuechio nuu ya.
47001022	Te suni ni chitnuni ña ya ja ka kuo ñayiu maa ya, te ni taa ya Espíritu ya ja oo ndee ini anuo ja kuu na kuinio in seyu ja ka kukanu inio ja vi ni'i ta'uo nuu ya.
47001023	Su ndakune'e san ia Dios ja kuu ya testiu ja ja'a san ja tu kuini san kokuu xeen san nuu ni ja tu ka sa'a ndaa ni. Yun kuu ja kuini ka ja jaa san ñuu Corinto ja jakoto ña san.
47001024	Chi tu ka kuini san ja vi kotatnuni san siki tno'o ja ka kandija ni, chi ja ka oo yutnu maa ni jin tno'o ka kandija ni, te sua'a ka kuini san ja vi chituu ña san ja vi kokusii ini ka ni.
47002001	Yun guaa ni ndakani ini san ja ma jaa san inka jichi ja jakoto ña san, chi tu kuini san ja taa san tno'o suchi ini.
47002002	Chi nuu ja na taa san tno'o suchi ini, te tu na in ndasa'a sii ini ña jin maa san, chi maintno'o maa ni ja ni taa san tno'o suchi ini.
47002003	Te yun guaa ni tee san tutu yun, nagua ja kiuu na kenta san, te ma vi taa ni tno'o suchi ini, chi sua'a vi ndasa'a sii ini ña ni. Chi kukanu ini san ja nuu ja kusii ini san, te suni ndi'i ni vi kokusii ini.
47002004	Chi ni ndakani ndeva'a ini san vi ni kusuchi ini san ja vi ndee ni jaku san nuu ni tee san tutu yun. Su tu ni tee san ja vi kokusuchi ini ni, chi sua'a ja vi kuni ni ja ka'an too ndeva'a ña san jin ndi'i ni.
47002005	Su ni kusuchi ini san ni sa'a in tee ni sa'a jakue'e, te masu maintno'o maa san sa'a de ja kusuchi ini san, chi suni sa'a de ja ndi'i ni ka kusuchi ini. Su ndee yun ni ka'an san, chi tu kuini san ja ka'an ndeva'a san siki de.
47002006	Chi ja ni ka kuxeen ni nuu tee yun nuu ka ndututu kua'a ni, te ja ni kuu ni.
47002007	Te ja vi sa'a ni vitna kuu ja vi kuaka'nu ini ni, te vi ndasa'a sii ini ni de, nagua ja ma kokusuchi ndeva'a ini de, te xndoo de ichi ndaa.
47002008	Te yun guaa jikanta'u san ja vi xne'e tuku ni maa ni ja ka ka'an too ni de.
47002009	Chi ja ni tee san siki tniuu ya'a, nagua ja koto tnuni san, te kuni san a ka jantno'o ni ndi'i tno'o ka'an san.
47002010	Chi na tee xiin nuu ka jaka'nu ini ni, te suni kuaka'nu ini san. Te kuaka'nu ini san nuu ja oo nagua kuu ja kuaka'nu ini san jin nuu Jesukristu, ja vi koo gua'a maa ni,
47002011	nagua ja ma ni'i Tachi ichi ja kundee nuo, chi ka jini gua'o naxa nduku ja skanakau ña nuu kuechi.
47002012	Te nuu ni jino san ñuu Troas ja kaxtno'o san tno'o va'a Jesukristu, te visi ni june Jito'o ichi ja kaxtno'o san tno'o ya,
47002013	su tu ni osii ini anu san, chi tu ni ka ndanitna'a san jin ñanio Tito. Te yun guaa ni ndakuanta'u san nuu ñayiu yun, te kua'an san ichi Macedonia.
47002014	Su ka ndakuanta'uo nuu ia Dios ja ndeka gua'a ña ya, te sa'a ya ja siun ni ka kundeo ja ka oo jin Jesukristu, te jin ma'ñu sagua sein, te jitenuu tno'o va'a ya nii ñuu ja ka jini ñayiu, nagua jitenuu in xiko asin.
47002015	Chi ka kuo na kuinio suja vixin ja teñu'u Jesukristu, te jinonta xiko asin ndee nuu ia Dios. Te jitenuu xiko asin yun ndee nuu ñayiu vi kaku ni'nu vi nuu ñayiu vi jinaa.
47002016	Te nuu ñayiu vi jinaa kenta in xiko tne'e ja xne'e ndaa ja vi kui, su nuu ñayiu vi kaku ni'nu, chi kenta in xiko asin ja xne'e ndaa ja vi kotekui. Te ni ion ma kentao sa'o tniuu ya'a nuu ja ma chindee chituu ña ya jion.
47002017	Te sein, chi tu ka sa'a san nagua ka sa'a sava ñayiu ja ka ndukui vi ni ni'i xu'un jin tno'o va'a ia Dios. Chi sua'a ka ka'an ndaa san tno'o ya jin nuu maa ya, chi maa ya ni chitniuu ña ja vi xtutenuu san tno'o ya, ja ka oo san jin Jesukristu.
47003001	Te nuu ka ka'an san tno'o ya'a, te koka'on ja ka nukondee san inka jichi ka sa'a ka'nu san maa san, chi ¿a vi nini kuu ja vi xne'e san in tutu nuu ni nuu ka'an ja ka skunkuu ndaa san, axi ja vi kakan san in tutu yun nuu maa ni nagua ka sa'a sava de?
47003002	Ña'a, chi maa ni ka kuu na kuinio tutu san nuu ka'an ja ka skunkuu ndaa san, chi ka kuu ni na kuinio in tutu ja yoso ini anu san, te kuu vi ka'u ndi'i ñayiu, te vi kuni naxa ni ka sama ni.
47003003	Te ka xtuu ndijin ni maa ni ja ka kuu ni na kuinio in tutu maa Jesukristu, ja ni ka tee san. Te masu jin tinta ni ka tee san, chi jin Espíritu maa Dios, ia teku. Te masu in nuu yuu jite nuu ni tee ia Dios Ley ya, chi nuu anu ñayiu ni ka tee san.
47003004	Te ka'an san ya'a, chi ka kukanu ini san ia Dios jin ma'ñu sagua Jesukristu.
47003005	Su tu ka ndakani ini san ja ni ka kutua'a maa san ja vi sa'a san tniuu ya'a. Chi ka jini san ja ndi'i ja ka sa'a san vaji nuu ia Dios.
47003006	Chi maa ya ni sa'a tua'a ña ja vi kaxtno'o san nuu ñayiu tratu jaa. Te tratu jaa ya'a, chi masu ja ni tee jin letra kuu, chi ja vaji nuu Espíritu ia Dios kuu, chi letra ja yoso nuu Ley xtavi kuechi ña ja vi kuo, su Espíritu ia Dios taa ja vi kotekuo.
47003007	Chi nuu ni jiña'a ia Dios tratu jana'a nuu Moisés, ja ni tee ya letra nuu yuu yaxin, te ni sa'a ya ja ni ye'e nuu Moisés ja vi ña ni ka kundee nuu ñayiu Israel ja vi kondia'i nuu de, chi ye'e ndeva'a, te ndi joo ndi joo, te ni nda'va ja ye'e nuu de. Su nuu ja vi ye'e tajan tratu yun ni kee ja xtavi kuechi ña ja vi kuo,
47003008	te vi'i ka ye'e tajan tratu jaa ja vaji nuu Espíritu ia Dios.
47003009	Chi nuu ja vi ye'e tajan tratu yun ni kee ja xtavi kuechi ña ja vi kuo, te vi'i ka ye'e tajan tratu jaa nuu sa'a ia Dios ja ka kuo ñayiu ndaa nuu ya.
47003010	Chi tratu ja ye'e tajan ndee ama ka, tu ka ye'e nuu ka skintna'a inuo jin tratu jaa, chi ye'e ndeva'a ka.
47003011	Chi nuu ja ye'e tajan tratu ja ni oo ndee saa tiempu, te naa, te vi'i ka ye'e tajan tratu jaa ja oo nikuii nikani.
47003012	Te ja ka ndetu ka'nu san tno'o ja oo nikuii nikani kuu ja tu ka yu'u san ja ka ka'an san tno'o ya.
47003013	Te tu ka sa'a san nagua ni osa'a Moisés ja ni ojasi de in sa'un nuu de, nagua ja ma vi kuni ñayiu Israel ja ndi joo ndi joo kua'an nda'va ja ye'e nuu de, guaa ndee na nda'va sa'un.
47003014	Te ñayiu yun, chi tu ni ka jinkui'nu ini, chi guaa ndee kiuu vitna nuu ka ka'ui tratu jana'a, te tu ka jinkui'nu ini, chi na tno'o ja ndesi sa'un yun jajintnuni, te tu kujioo sa'un yun, chi maintno'o jin ma'ñu sagua Jesukristu guaa kuu kujioo.
47003015	Te ndee kiuu vitna, chi nuu ka ka'ui tutu Ley Moisés, te na kuinio ja ndesi in sa'un jajintnuni.
47003016	Su nuu ka kiunduu ñayiu nuu maa Jito'o, te kujioo sa'un ndesi jajintnuni yun.
47003017	Chi Jito'o kuu maa Espíritu, te nuu oo Espíritu, te ka yaa uun ñayiu ja vi sa'i nagua ka kuini mai nuu ia Dios.
47003018	Te yun guaa ndi'i yoon ja ka kandijao, chi tu ka jasi kao in sa'un nuo, chi ka kuo na kuinio in speju ja ndasie'e ja ye'e tajan maa Jito'o, te ndi joo ndi joo kua'ankueio ka ndasamao nagua oo nagua kaa maa Jito'o, te vi saa vi saa ka ye'e kao, nagua ye'e tajan maa ya. Te ya'a sa'a maa Jito'o ja kuu ya Espíritu.
47004001	Te yun guaa tu ka kuita san ja vi sa'a san tniuu ja ni skuiso siki ña ia Dios, chi ni kunda'u ini ña ya jin san.
47004002	Chi ka skexiko san ja ka sa'a yu'u ñayiu ja kuu in jakanoo, te tu ka jika san jin tno'o jani ini, ni tu ka sama san tno'o ia Dios ja vi xnda'u san ñayiu. Chi sua'a maa ni tno'o ndaa ka ka'an san, saa te vi kuni ndi'i ñayiu ja ka ka'an ndaa san jin nuu maa ia Dios.
47004003	Su nuu ja ndesi jajintnuni sava ñayiu na kuinio in sa'un, ja tu ka jinkui'nu ini tno'o va'a Jesukristu ja ka kaxtno'o san, te maa ni ñayiu vi jinaa ka kui.
47004004	Te tu ka kandijai, chi chu'chi ñuyiu ya'a ni jasi jajintnuni, nagua ja ma vi kuni ja vi ye'e tajan tno'o va'a Jesukristu, ia kaa nagua oo nagua kaa maa ia Dios.
47004005	Te nuu ka kaxtno'o san, tu ka kaxtno'o san tno'o maa san, chi ka kaxtno'o san tno'o Jesukristu ja maa ya kuu Jito'o. Te sein, chi sua'a ni ka jinokuechi san nuu ni, ja ja'a ja ka kutoo san Jesús.
47004006	Chi maa Dios, ia ni tatnuni ja ni ye'e nuu nee, kuu ia ni sa'a ja ni ye'e ini anuo nagua ja kuu vi kunio jaye'e tajan ia Dios, nagua ye'e ya nuu Jesukristu.
47004007	Su ka neva'a san in jakuika ndeva'a ja ka tava'a san nuu yiki kuñu san ja kuu na kuinio in kisi ñu'u, nagua ja xne'e ja nuu maa ia Dios vaji jaka'nu ndeva'a ya'a, te masu nuu maa san.
47004008	Ndi'i ni nuu ka tna'a san tnundo'o, su tu ka kusuchi ini san. Visi ka ndi'ni ndeva'a san jin tnundo'o, su tu ka ja'nde ini san nuu tno'o ya.
47004009	Ka sondikin ña ñayiu, su tu xndoo ña ia Dios. Ka skana ña ñayiu, su tu ka xnaa ñai.
47004010	Te ndi'i ni nuu kua'ankuei san, ka nee ini san ja vi kuu san nagua ni ji'i Jesús, nagua ja suni xne'e ja teku Jesús nuu yiki kuñu san.
47004011	Chi sein ja ka teku san siun ni ka nee ini san ja vi ka'ni ña ñayiu jin san ja ja'a Jesús, nagua ja suni xne'e ja teku Jesús nuu yiki kuñu san ja naa.
47004012	Nuu saa te sein, chi vi ka oo san ja vi kuu san ja ja'a tno'o ya, te yun sa'a ja vi koteku maa ni nikuii nikani.
47004013	Su inuu ni Espíritu ia Dios ka neva'a san vi ka kandija san jin tee ni tee tutu ii ya'a nagua ni tee de: “Ni kandija san, te yun guaa ni ka'an san”, kachi tutu ii. Te sein, chi suni ka kandija san, te yun guaa suni ka ka'an san.
47004014	Chi ka jini san ja ia ni ndaxteku Jito'o Jesús, suni ndaxteku ña ya jin sein ja vi koo san jin Jesús, te in ni tutu ndakuaka ña ya no'okueio nuu ya.
47004015	Chi ndi'i tnundo'o ja ka tna'a san ya'a kuu in java'a maa ni, nagua ja na ka'an nda'u ka'an kee ña ia Dios jin kua'a ñayiu. Te suni saa kua'a ñayiu vi ndakuanta'u, nagua ja na koo jayiñu'u nuu ya.
47004016	Yun guaa tu ka kuita san. Visi mandi'i yiki kuñu san, su anu san, chi in kiuu in kiuu kua'an ndujaa.
47004017	Chi tnundo'o ja ka tna'a san nuu ñuyiu ya'a, chi ja joo ni kuu, te ñama ni ya'a. Su yun te kaya kua'a javii java'a ja vi koo jin san nikuii nikani, chi ka'nu ka kuu javii java'a masu tnundo'o ya'a.
47004018	Chi tu ka yinuu san nuu taka tnundo'o ja ka ndia'o, chi nuu ka yinuu san kuu nuu oo javii java'a ja tu ndijin ja vi kondia'o. Chi taka tnundo'o ja ka ndia'o, chi ja ya'a ni kuu, su javii java'a ja tu ndijin ja vi kondia'o, chi oo nikuii nikani.
47005001	Chi ka jinio ja yiki kuñuo ja oo nuu ñuyiu ya'a kuu na kuinio in ve'e sa'un ja te'nde, te naa. Su ndasava'a ia Dios in yiki kuñu jao ja kuu na kuinio in ve'e ja oo nikuii nikani andivi, in ve'e ja tu ni sa'a ñayiu jin nda'i.
47005002	Te yun guaa ka jaka inio nuu ka oo nuu yiki kuñuo ya'a ja kuu ve'o, chi ka ndioo inio ja vi ndasamao ve'o ja oo ndee andivi,
47005003	nagua ja kisa'u ña na kuinio in sa'un, te ma vi koo vichi anuo.
47005004	Chi nini ka oo ve'e ya'a ja kuu yiki kuñuo, te ka jaka inio ja ka kusuchi inio, chi tu ka kuinio ja koo vichi anuo, chi ja ka kuinio kuu ja vi koo jin yiki kuñu jaa, nagua ja yiki kuñuo ja naa, na ndasama, te koteku nikuii nikani.
47005005	Te maa Dios kuu ia ni sa'a tua'a ña ja saa vi koo, te ni taa ya Espíritu ya nagua ja vi kukanu ini ndao ja vi ni'i ta'uo nagua ni kee yu'u ya.
47005006	Te yun guaa siun ni ka kukanu inio, chi ka jinio ja nini ka oo jin yiki kuñuo ya'a, te ka oo jikao jin maa Jito'o.
47005007	Chi ka jikao nuu ñuyiu ya'a jin tno'o ka kandijao, masu nagua ka ndia'o.
47005008	Su ka kukanu inio, te ka junkuaan ka inio ja kekueio nuu yiki kuñu ya'a, te ki'inkueio ja vi koo jin Jito'o.
47005009	Yun guaa na vi nduku ndeo ja na junkuaan ini ña Jito'o jion, nuu ka oo jin yiki kuñuo ya'a, axi nuu kekueio nuu yiki kuñuo ja vi koo jin ya.
47005010	Chi nini kuu ja ndi'o ki'inkuei nuu sandaa Kristu kuechi, nagua ja in in mao vi ni'o na kuu na kuu nagua ni ka sa'o nuu ni ka oo jin yiki kuñuo, a java'a axi jakue'e.
47005011	Te yun guaa ka jini san ja ka yu'u ni'nu san Jito'o, te ka nduku ndee san ja vi sino ini san ñayiu ja vi kandijai. Te jini gua'a maa ia Dios na tee ka kuu san, te suni ka ndetu ka'nu san ja vi kuni ni.
47005012	Te tu ka nduku san ja vi ka'an tuku san nuu ni ja tee gua'a ka kuu san, chi ka ja'a san tno'o ja vi kusii ini maa ni ja ja'a san, nagua ja vi ni'i ni tno'o vi ndajione'e ni nuu ñayiu ka kuu teyii ja gua'a ka sa'i, te masu ja ka oo gua'a anui.
47005013	Chi nuu ja ka ka'an ñayiu ja ka ndukue'e san ja siun ka sa'a san, te jayiñu'u kuu nuu maa ia Dios. Su nuu ja ka ñu'u ndaa ini san, te java'a maa ni kuu.
47005014	Chi ja kutoo ña Kristu jion kuu ja tenini ña ja vi kunukuechi san nuu ya, chi ka kukanu ini san ja maintno'o maa ya ni ji'i ja ja'a ñayiu, te yun guaa na kuinio ja ni ka ji'i ndi'i ñayiu jin ya.
47005015	Chi ni ji'i Kristu ja ja'a ñayiu, nagua ja ñayiu ka teku, ma vi kotekui ja vi sa'i nagua ka kuini mai, chi na vi sa'i nagua kuini ia ni ji'i ja ja'i, te ni ndateku ya.
47005016	Yun guaa sein, chi tu ka ndakani ka ini san ja ja'a ni in ñayiu, nagua ka ndakani ini ñayiu ñuyiu, visi ndee ama ka ni ka ondakani ini san ja Kristu kuu in teyii sua'a ni, nagua ka ndakani ini ñayiu ñuyiu, su vitna chi masu saa ka ka ndakani ini san ja ja'a ya.
47005017	Yun guaa nuu ja in ñayiu oo jin Kristu, te ni ndui ñayiu jaa, chi ndi'i ja tu'u ni osa'i yun ja ni ya'a, te ndi'i ni ndujaa vitna.
47005018	Te ndi'i tniuu ya'a vaji nuu maa ia Dios, chi jin ma'ñu sagua Kristu ni sa'a ya ja ni ka ndumanio jin ya, te ni skuiso siki ña ya ja na vi ka'an san nuu ñayiu ja vi ndumani jin ya.
47005019	Chi jin ma'ñu sagua Kristu, te ni ndumani ia Dios jin ñayiu ñuyiu, te tu ni sa'a ya kuenta yika kuechi ñayiu. Te ni skuiso siki ña ya jin sein ja vi kaxtno'o san nuu ñayiu tno'o ya ja vi ndumani jin ya.
47005020	Yun guaa ka kuu san tee ni chitniuu Kristu ja vi ka'an san nuu ni, na kuinio ja vi maa ia Dios jikanta'u ya nuu ni jin ma'ñu sagua sein. Te jin sivi maa Kristu ka jikanta'u san nuu ni ja vi ndumani ni jin ia Dios.
47005021	Chi visi tu na yika kuechi ni sa'a Kristu, su ja ja'a yoon, te ni skuiso siki ña ia Dios yika kuechio, nagua ja jin ma'ñu sagua Kristu, te ni ka nduo ñayiu ndaa nuu ia Dios.
47006001	Nuu saa te sein ja ka satniuu san nuu tniuu maa ia Dios, ka xteku ña san jin ni ja ma vi skunaa ni tno'o ja ni ka'an nda'u ka'an kee ña ia Dios ja ni ka kuta'u ni.
47006002	Chi ka'an nuu tutu ii: Vi mamaa tiempu ja janta'u ña rin, ni onini rin; te vi maa kiuu ja skaku ni'nu ña rin, ni chituu ña rin, kachi ya. Te vitna kuu kiuu ja kuanta'u ña ya, vi vitna kuu kiuu ja skaku ni'nu ña ya.
47006003	Te tu ka sa'a san in jakue'e nuu ni in ñayiu ja kasi ichi ja vi kandijai, nagua ja ma vi ka'an kue'i siki tniuu ka sa'a san.
47006004	Chi saa sua'a ka kuini san ja vi xne'e san ndi'i ja ka sa'a san ja tee ka jinokuechi nuu ia Dios ka kuu san, ja ka jandee ka jaka'nu ini san jin tnundo'o ka tna'a san, vi nuu ka ja'ni ña jin san ja vi kaa san, vi ja vi kondii vi konama san vi ja ka kusuchi ini san,
47006005	vi ka kani ña ñayiu jin san vi ka yi'i san vekaa, vi ndontakuei vaa ñayiu siki san, vi ka satniuu ndee ndeva'a san, vi ka ji'i san ñua'na, vi ka ji'i san soko.
47006006	Te suni ka xne'e san maa san ja ka oo vii san, vi ka jinkui'nu ndaa ini san, vi ka jandee ini san, vi ka kunda'u ini san ñayiu, vi ja ka oo san jin Espíritu ia Dios, vi ja ka ka'an too ndaa san ñayiu,
47006007	vi ka ka'an san tno'o ndaa. Te ka oo san jin jaka'nu maa ia Dios, te ka jantniuu san tniuu ndaa ja kuu na kuinio kuji nuu ka jaxin tna'a san jin jakue'e axi ja ka skaku ni'nu san maa san.
47006008	Te oo jichi ja ka nee yiñu'u ñayiu nuu san, te oo nuu ka nani ñai. Oo nuu ka ka'an gua'i ja ja'a san, te oo nuu ka ka'an kue'i. Oo nuu ka ka'in ja tee tno'o ka kuu san, su masu saa, chi ka ka'an ndaa san.
47006009	Te oo nuu ka sa'i ja vi tu ka jini sa'un ñai, su ña'a, chi ka jini gua'a ñai. Oo nuu ja vi ka ji'i san, su ka teku ni san. Ka kuun ka kani ñai, su tu ka ja'ni ñai.
47006010	Te visi oo nuu ka kusuchi ini san, su siun ni ka kusii ini san. Te visi tee nda'u ka kuu san, su ka sa'a kuika san kua'a ñayiu jin tno'o ia Dios. Te visi tu nagua ka neva'a sa'un san, su ndi'i ka neva'a san nuu ia Dios.
47006011	Te ka ka'an kaji san nuu ni ja ka oo ni ñuu Corinto, ja ka ka'an too ña san jin ndee ini ndee anu san.
47006012	Te sein, chi ka ka'an too ña san, su maa ni, chi masu saa ka ka'an too ña ni.
47006013	Te jikanta'u san nuu ni na kuinio yua ja ka'an jin se'e, ja vi ka'an too ña ni, nagua ka ka'an too ña san jin maa ni.
47006014	Ma vi skintna'a ni maa ni ja ka kandija ni jin ñayiu tu kandija, chi ma kuu vi kintna'a inuu ni, chi ma kuu kintna'a inuu tno'o ndaa jin tno'o kue'e, te ni ma kintna'a jaye'e jin ñunee.
47006015	Chi ma kuu vi koo mani Jesukristu jin Tachi, te ni ma kuu kintna'a inuu ñayiu kandija jin ñayiu tu kandija.
47006016	Te ni ma kuu vi kani tna'a veñu'u ia Dios jin chu'chi, chi maa ni ka kuu veñu'u Dios, ia teku, nagua ni ka'an maa ya: Koo rin jin, te kokaka rin ne'ui, te kokuu rin Dios mai, te mai vi kokuu ñayiu ñuu rin, kachi ya.
47006017	Te suni ka'an tuku ya: Kekuei ne'u ñayiu ka sa'a jakue'e jian, te vi kujioo. Ma vi ke'e ron jatne'e, te kuanta'u ña rin jin ron.
47006018	Te kokuu rin tata ron, te vi kokuu maa ron seyii rin vi sesi'i rin, kachi Jito'o Dios, ia ndakui ndeva'a.
47007001	Nuu saa, vi ñani vi kua'a ja ka'an too ña san, te ka neva'o tno'o ya'a ja ni kee yu'u ia Dios. Te yun kuu ja na vi ndasavio mao jin taka ja sa'a tne'e yiki kuñuo vi anuo, te na vi ndasavii ndi'o mao, chi ka yu'u ni'nuo ia Dios.
47007002	Te jikanta'u san ja vi kuanta'u ña ni nuu anu ni, chi tu ni sa'a san jakue'e nuu ni in ni, te ni tu ni ska'an san ni in ni ja vi sa'a ni jakue'e, te ni tu ni xnda'u ña san jin ni in ni.
47007003	Te tu ka'an san tno'o ya'a ja xtavi kuechi ña san, chi nagua ja ni ka'an san ndee ama ka, ja ñu'u ini ña san, visi na vi kuo axi vi kotekuo.
47007004	Te kukanu ini ña san ja ka'an san nuu ni, vi kuteyii san ja ja'a in in maa ni. Te jin ne'u ndi'i tnundo'o ja tna'a san, nuku'un ndee ini san vi ndusii ndeva'a ini san.
47007005	Chi ndee nuu ni kentakuei san Macedonia, te ni tu ka ndatatu sa'un san, chi ninii nuu ni ka tna'a san tnundo'o, chi ni ka tee tna'a san jin ñayiu vi ni ka yu'u san jin anu san.
47007006	Su Dios, ia jiña'a tno'o ndee ini nuu ñayiu ka kusuchi ini, ni ndataa ya tno'o ndee ini nuu san nuu ni kenta Tito.
47007007	Te masu nani ja ni kenta de nuu oo san, chi suni ja kusii ini de ja ja'a in in maa ni. Chi ni ndakani de ja ka ndioo ndeva'a ini ni ja vi ndakuni ña ni jin san, vi ka kusuchi ini ni, vi ka ndi'ni ndeva'a ni ja ja'a san. Te jin ndi'i tno'o ni ndakani de ya'a, te vi'i ka ni kusii ini san.
47007008	Chi visi ni tniuu suchi ini ña san jin tutu ni tetniuu san nuu ni, su tu ndatna'u ini maa san. Te visi ni kusuchi ini san nuu ni jini san ja ni tniuu suchi ini ña tutu jian, su joo ni, te ni ka ya'a ini ni.
47007009	Vitna te kusii ini san, su masu ja ka kusuchi ini ni, chi ja tno'o suchi ini yun, te ni ka ndatna'u ini ni nuu yika kuechi ni, chi ni ka kusuchi ini ni, nagua kuini maa ia Dios. Te sein, chi ni in jakue'e, tu nagua ni sa'a ña san.
47007010	Chi tno'o suchi ini ja vaji nagua kuini maa ia Dios, sa'a ja ka ndatna'u inio nuu yika kuechio, nagua ja vi kaku ni'nuo, te ma vi kokusuchi ka inio. Su tno'o suchi ini ja vaji nuu ñuyiu sa'a ja vi kuo.
47007011	Te vi kondia'a maa ni vitna, naxa ni sa'a tno'o suchi ini ja vaji nagua kuini maa ia Dios. Chi tno'o suchi ini yun ni sa'a ja ka ndi'ni ndeva'a ni ja ja'a san, te ni ka ka'an ni'nu ni ja ja'a maa ni, vi ni ka kiti ini ni nuu ñayiu sa'a jakue'e, vi ni ka yu'u ni, vi ka ndioo ndeva'a ini ni ja vi ndakuni ña ni, vi ni ka sa'a ndaa ni ja ja'a san, te ni ka kuxeen ni nuu ñayiu sa'a yika kuechi. Te jin ndi'i ja ni ka sa'a ni, ka xne'e ni maa ni ja tu na kuechi ka tavi ni jin tniuu ya'a.
47007012	Nuu saa te visi ni tee san tutu yun, su masu ni tee san ja ja'a ñayiu ni sa'a yika kuechi, te ni masu ja ja'a ñayiu ni ndo'o jakue'e yun. Chi saa ni tee san nagua ja vi kuni maa ni jin nuu ia Dios ja ka ndi'ni ndeva'a ni ja ja'a san.
47007013	Yun guaa ni ndusii ini san ja ja'a ni. Su vi'i ka ni ka kusii ini san nuu ni ka jini san ja kusii ini Tito, chi ndi'i maa ni ni ka ndakuña'a tno'o ndee ini nuu de.
47007014	Chi tu ndukanoo san ja ni ka'an san nuu Tito ja kusii ndeva'a ini san ja ja'a ni. Te ja siun ndi'i tno'o ka'an san nuu ni kuu tno'o ndaa, te suni saa ni ni ka'an ndaa san nuu Tito nuu jiña'a san ja kusii ini san ja ja'a ndi'i maa ni.
47007015	Te vi'i ka kutoo ña de jin in in maa ni, nuu ndaka'an ña de ja ndi'i ni ni ka jantno'o nagua ni ka'an de, te yiñu'u ndeva'a ni ka janta'u ni de.
47007016	Te kusii ini san ja ndi'i ni ja kukanu ini ña san jin ni.
47008001	Vitna, vi ñani vi kua'a, te ka kuini san ja vi ndakani san nuu ni naxa ka'an nda'u ka'an kee ña ia Dios jin ñayiu ka skua'a ja ka oo ñuu ja tnii Macedonia.
47008002	Chi visi ni jito tnuni ña kua'a tnundo'o jin, su ka kusii ini, te visi ka kunda'u ndeva'i, su ni ka sokoi kua'a xu'un na kuinio in ñayiu kuika.
47008003	Te maa san kuu testiu ja vi ni ini ni anui ni ka sokoi na kuu na kuu naxa kenta ja ka soko mai, te masu nani naxa kenta, chi vi vi'i ka ka sokoi.
47008004	Te ni ka jikanta'u ndeva'i ja na vi kuandetu san ja na vi chituu tna'a san jin joo xu'un ja vi skuta'u san ñanio ka kunda'u ja ka oo Jerusalén.
47008005	Te vi'i ka ni ka sa'i, masu nagua ka ndetu san ja vi sa'i, chi xtnañu'u ka ni ka sokoi mai nuu Jito'o, te saa ni ka sokoi mai ja vi kunukuechi nuu san, nagua kuini maa ia Dios.
47008006	Te ja ja'a yun, guaa ni ka xteku san Tito ja na jaa de ne'u maa ni ja xndi'i de tniuu ni jinkondee de ja ndaxtutu de xu'un ja ka soko ni ja kuu in java'a ka sa'a ni.
47008007	Chi gua'a ndeva'a ka sa'a ni jin ndi'i, chi ka kandija gua'a ni, vi ka kaxtno'o gua'a ni nuu ñayiu, vi ka jinkui'nu gua'a ini ni tno'o ndaa, vi ka ndi'ni ndeva'a ni ja ja'a ñayiu nda'u vi ka ka'an too ña ni. Nuu saa te suni kanuu ja vi sa'a ni tniuu gua'a ya'a, ja vi chituu ni ñayiu ka kunda'u.
47008008	Te tno'o ka'an san ya'a, masu in tno'o ja tatnuni san kuu, chi maa ni kuini san ja vi kuni ni naxa ka sa'a sava ka ñayiu ja ka soko xu'un, te nuu ja saa vi sa'a ni, te ka xne'e ni maa ni ja ka ka'an too ndija ni sava ka ñayiu.
47008009	Chi ja ka jini maa ni naxa ni ka'an nda'u ni ka'an kee ña Jito'o Jesukristu. Chi ja ja'a maa ni, te ni sa'a nda'u ya, visi ni oneva'a ya ndi'i jakuika, nagua ja vi nduu kuika ni nuu ya jin ja ni sa'a nda'u ya maa ya.
47008010	Te java'a maa ni kuu ja xteku ña san siki tniuu ya'a, chi gua'a ni ka keja'a maa ni ka sa'a ni ndee kuia ja ni ya'o yun, te masu maa ni ja ka soko ni xu'un, chi ja ka kusii ini ni ja vi sa'a ni.
47008011	Nuu saa te vitna te vi sa'a ni guaa ndee na vi sino ni nagua ni ka ndioo ini ni nuu ni ka keja'a ni ja ka sa'a ni, te suni saa ni vi sino ni na kuu na kuu naxa ka neva'a maa ni.
47008012	Chi nuu ja ndee in ñayiu kuini ndija ja kuña'a, te janta'u ia Dios nagua sokoi na kuu na kuu naxa neva'a mai, te tu jikan ia Dios nagua tu neva'i.
47008013	Te tu ka'an san tno'o ya'a ja vi koo va'a sava ka ñayiu, te vi koka'ni ña jin maa ni.
47008014	Chi sua'a ka'an san ja vi koo inuu ni, chi vitna ka neva'a maa ni nagua ka ja'ni ña jin ñayiu yun. Te koo in kiuu, te vi koneva'i nagua ka ja'ni ña jin ni, te vi sokoi ja vi ni'i ni nagua ja inuu vi koneva'a ni.
47008015	Nagua yoso nuu tutu ii nuu ka'an sua'a: “Ñayiu ni ndaxtutu kua'a, te tu ni ndoo ka, te ñayiu ni ndaxtutu joo ni, te suni tu ni ja'ni ña jin” kachi tutu ii.
47008016	Su ndakuanta'u san nuu ia Dios ja ni kee ya anu Tito ja ndi'ni de ja ja'a taka ni, nagua ndi'ni maa san ja ja'a ni.
47008017	Chi ni janta'u de tno'o ni ka'an san nuu de ja jaa de jakoto ña de, su ja siun ndi'ni maa de ja ja'a taka ni, te jaa maa de jakoto ña de, chi saa ni ka'an maa de.
47008018	Te suni vi tetniuu san inka ñanio ja vi kondeka tna'a de jin Tito jakuei de, in tee ka ka'an ndi'i ñayiu ka skua'a, ja gua'a satniuu de nuu kaxtno'o de tno'o va'a Jesukristu.
47008019	Te masu maa ni yun, chi vi maa ñayiu ka skua'a ni ka kaji ña jin ñanio ya'a ja vi kokaka san jin de vi kochituu tna'a san nuu ka ndaxtutu san xu'un ka soko ñayiu. Te tniuu ya'a ka sa'a san ja ka chiñu'u san Jito'o, nagua ja saa, te ka xne'o mao ja vi ni ini ni anuo ka chituo sava ka ñayiu.
47008020	Yun ka sa'a san nagua ja ma vi ka'an kuechi ñayiu siki san ja ja'a xu'un kua'a ja ka soko ñayiu ja ka ndaxtutu san.
47008021	Te ka nduku ndee san ja ka sa'a ndaa san, masu maintno'o nuu Jito'o, chi suni nuu ñayiu.
47008022	Te suni ka tetniuu san inka ñanio ja jakuei de jin nduu tee ya'a, in tee ja ni kuu ki'in jichi ka jito tnuni san de ja in tee satniuu gua'a kuu de, te vi'i ka ndi'ni de vitna ja kunukuechi de nuu ni, chi kukanu ini ña de jin ni.
47008023	Te nuu ja ndee ñayiu jikan tno'o ja ja'a Tito, te vi kuña'a ni ja in tee ka chituu tna'a jin san, ka satniuu san ja ka jinokuechi san nuu ni, kuu de. Te nduu ñanio ya'a, chi tee ni ka tetniuu ñayiu ka skua'a ka kuu de, te ka chiñu'u de Jesukristu.
47008024	Nuu saa te vi xne'e ni maa ni ja ka ka'an too ni de, nagua ja vi kuni ñayiu ka skua'a, ja inu ndija san ja ka ka'an gua'a san ja ja'a ni nuu de.
47009001	Te ja ja'a xu'un ka soko ni ja ki'in nuu ñayiu ka kunda'u ka skua'a ja ka oo Jerusalén, masu nini ka kuu ja tee san nuu ni.
47009002	Chi ja jini san ja ka jintna'a ini ni vi chituu ni sava ka ñayiu. Te yun guaa kuteyii san ka'an san nuu ñayiu ka skua'a ja ka oo ñuu ja tnii Macedonia ja maa ni ja ka kuu ni ñayiu ñuu ja tnii Acaya ja ni ka sa'a tua'a ni xu'un ja vi chituu ni ñayiu ndee jandujin. Te suni kua'a ñayiu Macedonia ka ndi'ni ja vi chitui sava ka ñayiu nuu ni ka jini ja vi ndee ini ndee anu ni ka chituu ni ñayiu.
47009003	Te yun guaa tetniuu san ndi uni ñanio jakuei de, nagua ja ma kendoo kue'e san jin tno'o gua'a ja ni ka'an san ja ja'a ni siki tniuu ya'a, te nagua ja ni ka'an san vi kosa'a tua'a ni xu'un ja ka soko ni.
47009004	Chi kana saa vi kondikin ña ndesaa tee ñuu Macedonia jakuei de jin san, te vi nuku'un ña san ja kuini ka ja vi kotua'a ni, te vi ni'i san tno'o kanoo, te saa ni maa ni, chi ni ka kukanu ini ña san jin ni, te ni ka ka'an san ja ka otua'a ni.
47009005	Te yun guaa ni ndakani ini san ja nini kuu ja xteku san ñanio ja vi kokoxno'o de nuu san vi jakoto ña de, te vi chituu ña de ja vi ndaxtutu ndi'i ni xu'un ja ni kekuei yu'u ni ndee ama ka ja vi soko ni. Te saa nagua ja na kotua'a xu'un ka soko ni ja xne'e ja inu nda'u ini ni, te masu ja ka tenini ña san kuu.
47009006	Su vi kona'a ni tno'o ya'a: Ja in tee jitu joo ni, te joo ni ndaxtutu de, te tee jitu kua'a, te suni kua'a ndaxtutu de.
47009007	Te in in maa ñayiu na kuña'i naxa kana ini anu mai, su ma kokuu suchi ini ja jiña'i, axi ja vi nini kuu ja kuña'i, chi kutoo ña ia Dios jin ñayiu ja kusii ini nuu jiña'i.
47009008	Chi ka'nu kuu ia Dios, te kuu sa'a ya ja vi ni'i ni ndi'i javii java'a ya, nagua ja saa te siun ni vi koneva'a ni ndi'i nagua ka jiniu'u ni, te suni vi koneva'a kua'a ni ja vi chituu ni ñayiu ndi'i ni tniuu gua'a ja ka sa'a ni,
47009009	nagua yoso nuu tutu ii: Ni ja'nde de te ni jiña'a de nuu ñayiu ka kunda'u, te tniuu gua'a ja ni sa'a de yun ni kendoo oo nikuii nikani, kachi tutu ii.
47009010	Te ia Dios kuu ia jiña'a ndikin tata nuu tee jitu, te suni jiña'a ya xtaa ja ka jaa ñayiu, te suni taa ya ndi'i nagua ka jiniu'u ni, te sa'a ya ja vi ni'i gua'a ndeva'a ni, nagua ja saa te skaya kua'a ya tniuu gua'a ka sa'a ni,
47009011	nagua ja saa te vi koo kuika ni jin ndi'i ni, te kuu vi soko kua'a ka ni. Te nuu vi ndakuña'a san xu'un ja ka soko ni yun nuu ñayiu ka kunda'u, te suu sa'a ja vi ndakuanta'ui nuu ia Dios.
47009012	Chi tniuu ka sa'o ja ka jiña'o xu'un nuu ñayiu ka kunda'u, masu maa ni ka jiña'o nagua ka ja'ni ña jin, chi suni ka ndakuanta'u ndeva'i nuu ia Dios.
47009013	Chi tniuu ka sa'a ni ja ka soko ni xu'un sa'a ja vi ndakuanta'ui nuu ia Dios, chi yun xne'e ja ka jantno'o ni tno'o va'a Kristu. Te suni vi chiñu'i ia Dios, ja siun ka chituu ni jin mai vi jin ndi'i ñayiu ka skua'a.
47009014	Te suni ka ndakuatui ja ja'a ni, chi ka ka'an too ndeva'a ñai jin ni, ja ja'a ja vii ndeva'a ni chindee ni chituu ña ia Dios jin ni.
47009015	Te na vi ndakuanta'uo nuu ia Dios ja ni skuta'u ña ya in jaka'nu ndeva'a ja vini ma vi ni'o na tno'o vi ka'on ja vi ndakuanta'uo nuu ya.
47010001	Maa san kuu Pablo, te jikanta'u san nuu ni nagua ka'an maa Jesukristu ja ka'an vii ka'an va'a ya vi ka'an vita ya. Su ka ka'an sava ñayiu ja nuu ka oo in nio, te sa'a nda'u sa'a kee ni san, su nuu ojika san, te vini kii ini san ka'an xeen san jin ni, ka kachi.
47010002	Su jikanta'u san ja nuu jaa san ja jakoto ña san, te ma vi tenini ña ni ja kii ini san ja ka'an xeen san nuu ni, chi sava ni ka ka'an ja nino'o ni tno'o ñayiu ñuyiu ka'an san, te sein chi vi oo anu san ja vi kintna'a san jin ñayiu ka ka'an siun.
47010003	Te jandaa ndija ja ñayiu ñuyiu kuu san, su tu jaxin tna'a san nagua ka jaxin tna'a ñayiu ñuyiu.
47010004	Chi ndatniuu ja jantniuu san nuu jaxin tna'a san, masu ja oo ñuyiu ya'a kuu, chi oo jin jaka'nu maa ia Dios, nagua ja xnaa taka jandakui maa jakue'e.
47010005	Saa te xnaa taka tno'o kuechi vi tno'o teyii ja tu jandetu ja vi kuni ñayiu ia Dios. Te jin yun ku'ni san ndi'i ja ka ndakani ini ñayiu, te tenini san jin ja vi kuantno'i Jesukristu.
47010006	Te nuu kenta ja vi kuantno'o ndaa ni, saa te ndakoo san siki ndi'i ñayiu ja tu ka jantno'o, te vi tniuya'ui jakue'e ka sa'i.
47010007	Te maa ni, chi ka ndia'a ni maintno'o ni nagua sa'a in ñayiu. Te nuu ja ndee in ñayiu kukanu ini ja oi jin Jesukristu, te na kona'i ja suni sein, chi oo san jin ya.
47010008	Chi visi na ka'an teyii san joo ka ja ndiso tniuu san, su tu kukanoo san, chi maa Jito'o ni chitniuu ña jin san ja xteku ña san jin ni, nagua ja vi kuja ni'nu ni nuu tno'o ya, te masu ja xnaa ña san.
47010009	Te ma vi koka'an ni ja nino'o ni kuini san ja siu'u ña san jin tutu tee san.
47010010	Chi jandaa ndija ja ka ka'an sava ni ja taka tutu tee san, chi ka'an xeen san vi ka'an ndakui san, su nuu ja vi na vi koo ni jin san, te ma kundee ini san ja ka'an xeen san, chi ka'an vita san, te ka'an san nino'o tno'o tu jiniu'u, ka kachi.
47010011	Su ñayiu ka'an siun, na kona'i ja nani ka'an san nuu tutu ja oo jika san, te suni saa ka'an san nuu kenta san ja vi koo.
47010012	Su ma kundee ini san ja vi nitna'a inuu san, ni ma vi kintna'a inuu san jin sava ka ñayiu ja ka ndakuantno'i mai. Chi ñayiu vasa ka kui, chi ka ndakani ini ja ñayiu gua'a ka kuu mai nuu ka skintna'a inui mai jin sava ka ñayiu.
47010013	Su sein, chi ma kokuu teyii ndeva'a ka san jin nagua ni chikua'a Dios ja ka'an san, chi maa ya ni chikua'a ndenu guaa kenta san ja kaxtno'o san tno'o ya, chi maa ya ni jandetu ja suni ni kenta san kaxtno'o san tno'o ya ndee nuu maa ni ja ka oo ni ñuu Corinto.
47010014	Te yun guaa tu ni ja'an jika ka san jin nagua ni chikua'a ia Dios, te naxa kokuu nuu sua'a, te tu ni oo san ama ka jin ni, chi maa san kuu tee xtnañu'u ja ni jaa san ni kaxtno'o san tno'o va'a Jesukristu nuu ni.
47010015	Te tu kuu teyii san jin tniuu ja ni sa'a inka ñayiu, ja kokuu na kuinio tniuu ni sa'a maa san. Chi sua'a ndetu ka'nu san ja vi na vi kandija gua'a ka maa ni, saa te kuu satniuu gua'a ka san ne'u maa ni, su maa ni nagua ni chikua'a maa ia Dios ja kaxtno'o san.
47010016	Te suni ndetu ka'nu san ja kuu ki'in jika ka san saa ñuu nuu ka oo maa ni ja kaxtno'o san tno'o va'a Jesukristu, su ma ki'in san nuu ja ni ka satniuu sava ka ñayiu, nagua ja ma kokuu teyii san jin tniuu ja ka sa'a sava kai.
47010017	Su nuu ja na in ñayiu kuini ja kokuu teyii, te na kokuu teyii jin tniuu ja sa'a maa Jito'o.
47010018	Chi masu ñayiu ja sa'a ka'nu mai kuu ñayiu ja janta'u ña ia Dios, chi ñayiu ja sa'a ka'nu maa Jito'o.
47011001	Nuu sua'a te kuu, te vi kuandee ini ni ja na ka'an san joo na kuinio in ñayiu ka'an tno'o tu jiniu'u. Nuu saa te vi kuandee ini ni na ka'an san.
47011002	Chi ja kuu kuiñu san ja ja'a ni kuu in ja vaji nuu maa ia Dios ja kokuu kuiñu san, chi ni kee yu'u san ja vi tnanda'a ni jin Jesukristu, na kuinio in ña'a oo ndutu vi oo vii ña ja tnanda'a ña jin invaa yii ña.
47011003	Su yu'u san ja suni vi xnda'u ña jin ni, te vi kujioo ni ja ma vi chiñu'u vii ni Jesukristu jin ndee ini ndee anu ni. Chi suni saa ni sa'a Tachi jin Eva, ja ni nduu in koo, te jin ja ndichi ini ti, te ni xnda'u ña ti jin ña.
47011004	¿Te nau ja ka jandetu ni ka nini ni tno'o ja ka kaxtno'o sava ka ñayiu inka Jesús siin ja masu nagua ni kaxtno'o san, te ka janta'u ni inka espíritu siin saa Espíritu ja ni ka ni'i ni, vi inka tno'o va'a Jesukristu saa nagua ni ka janta'u ni?
47011005	Su ndakani ini maa san ja masu kuu lule ka san saa tee na'nu ndeva'a ka ja ka ka'an de ja ni chitniuu ña Jesukristu jin maa de.
47011006	Chi visi tu kuu ka'an gua'a san, su jinkui'nu gua'a ini san, te siun ni xne'e san ya'a nuu maa ni ndi'i ni jichi nagua sa'a san.
47011007	¿Te a in jakue'e ni sa'a san ja tu ni ki'in san xu'un nuu ni kaxtno'o san tno'o va'a ia Dios nuu ni? Te ni sa'a nda'u san maa san nagua ja vi kokuu na'nu ni.
47011008	Chi ni kindee san xu'un ñayiu ka skua'a sava ka ñuu nuu ni janta'u san ja ni ka tniuya'u ñai nagua ja kuantniuu san ja kunukuechi san nuu ni.
47011009	Te nuu ni oo san jin ni, te ni oja'ni ña jin san, su tu ni ojikan sa'un san nuu ni in ni, chi nuu ni kentakuei ñanio Macedonia, te ni ka otaa de nagua ni oja'ni ña jin san, chi ni ojito san maa san nagua ja ma koxna'a ña san jin ni in ni, te suni saa ni kosa'a san.
47011010	Chi kukanu gua'a ini san ja jini san tno'o ndaa Jesukristu, te ni in ñayiu tu na in kindee ja kusii ini san jin ja sa'a san nuu ndi'i ñuu ja tnii Acaya.
47011011	¿Te nau ja ka'an san sia'a? ¿A chia tu ka'an too ña san? Ña'a, chi maa ia Dios ja jini ja ka'an too ña san.
47011012	Su saa ni kosa'a san nagua sa'a san nagua ja ma kua'a san tno'o ja vi sa'a teyii tee yun maa de, ja ka ka'an de ja inuu ni tniuu ka sa'a san jin de.
47011013	Chi tee yun, masu tee ni chitniuu ndija Jesukristu ka kuu de, chi nino'o ni ka xnda'u ña de, te ka sama de maa de na kuinio ja tee ni chitniuu ya ka kuu de.
47011014	Te ma vi sa'u kuii ini ni jin ya'a, chi ndee maa Tachi te sama maa, te sa'a na kuinio ja vi ia ye'e ja jinokuechi nuu ia Dios kuu.
47011015	Te yun guaa ma vi sa'u kuii ini ni jin yun, chi suni tee ka jinokuechi nuu Tachi ka sama de maa de na kuinio ja vi tee ka kaxtno'o tno'o ndaa ka kuu de, su koo in kiuu te vi ni'i ya'u maa de jin tniuu ja ka sa'a de yun.
47011016	Ka'an san jin ni inka jichi ja ni in ni, ma vi ndakani ini ni ja nduu kue'e san. Su nuu ja saa ka ndakani ini ni, te vi kuandetu ni ja na ka'an san na kuinio in tee nduu kue'e, nagua ja suni na kokuu teyii san joo luluu.
47011017	Te tno'o ka'an san ya'a, masu tno'o ja ka'an maa Jito'o kuu, chi ka'an san na kuinio ja in tee nduu kue'e ja sa'a teyii maa kuu san.
47011018	Chi ka oo kua'a ñayiu ja ka kuu teyii jin ja ka sa'i ñuyiu ya'a, te suni saa ni sein na kokuu teyii san nuu saa.
47011019	Chi maa ni ja ka ka'an ni ja ka kuu ni ñayiu ndichi, ¿te nau ja gua'a ndeva'a ka jandee ini ni jin ñayiu ka nduu kue'e?
47011020	Chi gua'a ka jandee ini ni jin ñayiu ka tenini ña jin ni ja vi kunukuechi ni nui, vi ñayiu ka tanda'u ña jin ni, vi ñayiu ka kindee nagua ka neva'a ni, vi ñayiu ka sa'a teyii mai nuu ni, vi ñayiu ka katu tikatu nuu ni.
47011021	Te visi kukanoo san ja ka'an san, su na ka'an san ja tu kundee ini san ja sa'a teyii san maa san, nagua ka sa'a ñayiu yun. Su nuu ja sava ka ñayiu ka kii ini ja ka sa'a teyii mai jin tniuu ka sa'i, te suni sein, chi sa'a teyii san maa san jin tniuu sa'a san, visi na kuinio in ñayiu nduu kue'e.
47011022	Chi ka kuu teyii de ja tee hebreo ka kuu de, te suni sein. Axi ja tee Israel ka kuu de, te suni sein. Axi ja tatatno'o Abraham ka kuu de, te suni sein, chi tatatno'o Abraham kuu san.
47011023	Axi tee ka jinokuechi nuu Jesukristu ka kuu de, te vi'i ka jinokuechi sein nuu ya saa tee yun. Te visi ka'an san na kuinio in tee nduu kue'e ndeva'a, su kuu teyii san, chi kua'a ka satniuu san saa tee yun. Te kuu kua'a ka jichi ka kani ña jin sein saa tee yun. Te kuu kua'a ka jichi ndesi san vekaa saa tee yun. Te suni ja ni kuu kua'a ka jichi vi ja yatni ja kuu san.
47011024	Chi ja ni kuu u'un jichi ka kani ña tna'a san judio jin san, te in in jichi, chi ka kani ña de jin san oko xa'un kuun jichi jin ñii kuiñi.
47011025	Te uni jichi ni ka kani ña de jin san jin xnuu xii, te in jichi ni ka kuun ni ka kani ña de yuu jin san. Te uni jichi ja ni jiondita san ni sa'u barco nuu ndute mar, te vi saa joo, te kuu san. Te in jichi, chi vi niñu niñu vi nduu nduu ni intatneni san nuu ndute mar.
47011026	Te jiondita ndeva'a san, te nuu ichi yun jini san kua'a tnundo'o. Chi ni kaku san nuu yute na'nu vi nuu nda'a kui'na, vi nuu nda'a ñayiu ñuu san vi nuu nda'a ñayiu inka tatatno'o. Vi ni kaku san nuu nda'a ñayiu ñuu na'nu vi nuu yuku ja tu na ñayiu ka oo, vi ni kaku san nuu ndute mar, vi ni kaku san nuu nda'a tee ka ka'an ja ñanio ka kuu de.
47011027	Chi ni ojani ini ndeva'a san ni osatniuu san, te kua'a jichi tu ni okixin san. Ni oji'i san soko ndute vi soko xtaa, te kua'a jichi ni ondite san vi ni okuitnu san ja vijin, chi tu nagua kondii san.
47011028	Te masu maa ni ya'a, chi suni ndiso san in javee ja ndi'i kiuu ni ndi'ni ndeva'a san ja ja'a ndi'i ñayiu ka skua'a.
47011029	Te nuu ja ndee in ñayiu oo vita nuu tno'o ia Dios, te jini san ja vi suni oo vita maa san. Te nuu ja kanakau in ñayiu nuu kuechi sa'a tna'a kuikin, te suni kukanoo san vi kiti ini san.
47011030	Te nuu ja nini kuu ja kokuu teyii san, te kokuu teyii san jin ja oo vita san.
47011031	Te ja jini maa ia Dios, Tata Jito'o Jesukristu, ia kuu ka'nu nikuii nikani, ja ka'an ndaa san, te masu xnda'u ña san.
47011032	Te nuu ni oo san ñuu Damasco, te tee tatnuni ñuu yun ja jinokuechi de nuu rey Aretas, ni jani de tee ka jito ye'e ñuu yun, nagua ja vi kakuiko ña de jin san.
47011033	Su ni ka tnaa ña tee ka kandija jin san nuu in chika ka'nu, te ni ka kene'e ña de jin san nuu ventana in ve'e ja yoxnee siki muro ja ndesi yu'u ñuu yun, saa te ni kaku san nuu nda'a tee tatnuni yun.
47012001	Jandaa ndija ja tu nagua ni'i san ja sa'a teyii san maa san, su na ka'an san siki ja ni skuni ña Jito'o jin san.
47012002	Chi jini san in tee kandija Jesukristu, te ja oo uxi kuun kuia ni sa'a ia Dios ja ni kaa de ndee andivi kuu uni ni ja'an de. Te tu jini san a ni ja'an de jin yiki kuñu de axi maa ni anu de, maa ia Dios guaa jini.
47012003	Su jini san ja ni ja'an tee yun, su ja tu jini san kuu ja a ni ja'an de jin yiki kuñu de axi maa ni anu de, maintno'o maa ia Dios guaa jini ya.
47012004	Su ni sa'a ya ja ni kaa de ndee nuu vii ndeva'a ni ja'an de, te ni onini de tno'o ja ma kuu ka'an de, chi tu jandetu ya ja ka'an ni in ñayiu.
47012005	Te ja siun ni sa'a ia Dios jin tee yun, guaa kuu teyii san ja ja'a de, su tu kuu teyii san ja ja'a maa san, chi ja kuu teyii san kuu ja vita san.
47012006	Su nuu ja kuini san ja kokuu teyii san ja ja'a maa san, te masu chia nduu kue'e san, chi ka'an ndaa san. Su ma sa'a teyii san maa san, nagua ja ni in ñayiu ma vi ndakani ini ja kuu ka'nu ka san saa nagua ka jini ñai jin san, axi nagua ka nini ja ka'an san.
47012007	Te ja ma kokuu teyii ndeva'a san ja kua'a jichi ni skuni ña ia Dios jin san jana'nu ya. Te yun guaa ni taa ya in tnundo'o ka'nu ndeva'a ja kuu na kuinio in iñu ja yi'i nuu yiki kuñu san, ja kuu in ja ni tetniuu Tachi ja xtuji ña jin san, nagua ja ma kokuu teyii ndeva'a san.
47012008	Te ja ja'a yun, guaa ja ni kuu uni jichi jikanta'u san nuu Jito'o, nagua ja na kindee ya tnundo'o tna'a san.
47012009	Su kachi Jito'o nuu san: “Saa ni kuu, chi chindee chituu ña rin jin ron, te nuu ñayiu vita xne'e gua'a ka rin jaka'nu rin”, kachi ya. Yun guaa kuu teyii san ja vita san nagua ja jin sein xne'e Jesukristu jaka'nu ya.
47012010	Te yun guaa kusii ini san ja vita san, vi nuu ka nani ña ñayiu jin san, vi nuu nagua ja'ni ña jin san, vi nuu ka sondikin ña ñayiu jin san, vi nuu tna'a san tnundo'o ja ja'a Jesukristu. Chi nuu vita san, te jini san ja vi'i ka nduu ndakui san sa'a ia Dios.
47012011	Ni sa'a san na kuinio in tee nduu kue'e nuu ni sa'a teyii san maa san, su maa ni ka tenini ña ja saa sa'a san. Chi maa ni guaa vi ndakuantno'o ña jin san nuu siun, chi masu kuu lule ka san nuu tee ka ka'an maa ni ja ka kuu de tee na'nu ja ni chitniuu ña Jesukristu, visi masu nagua kuu sa'un san.
47012012	Chi jin tniuu na'nu vi tniuu vii tniuu va'a ja ni jandee ini san ni sa'a san ne'u maa ni, xne'e ja jandaa ndija ja tee ni chitniuu ña Jesukristu kuu san.
47012013	Chi tu nagua ni sa'a san ja vi kokuu lule ka ni nuu sava ka ñayiu ka skua'a, maintno'o ja tu ni jikan san ja vi chituu ña ni nagua ja'ni ña jin san. Su nuu ja yun kuu in jakue'e ni sa'a san, te vi kuaka'nu ini ni.
47012014	Te vitna ja oo tua'a san ja jakoto ña san jichi kuu uni. Te ma jaa san ja nagua koxna'a koxnii ña san jin ni, chi tu kuini san nagua ka neva'a ni, chi ja kuini san kuu ja vi koo gua'a maa ni nuu ia Dios. Chi masu se'e kuu ja nduku xu'un ja kuantniuu tata, chi maa tata nduku ja vi kuantniuu se'e de.
47012015	Te yun guaa sein, chi kusii ini san ja xnaa san ndi'i nagua neva'a san, te vi ndee maa san xndi'i san ja ja'a ndi'i ni. ¿Te nau ja nuu ka'an too gua'a ka ña san, te vi saa nuu ka ka ka'an too ña maa ni?
47012016	Te oo kaji ja sein, chi tu nagua ni xna'a ni xnii ña san jin ni. Su visi ni saa, te ka ka'an sava ni ja ndichi ndeva'a ini san, te ni xnda'u ña san jin ni.
47012017	¿Axi ni tanda'u ña san nuu ni tetniuu san tee ni ka jakoto ña jin ni? Tu sa'un.
47012018	Chi ni jikanta'u san nuu Tito ja jaa de jakoto ña de, te ni tetniuu san de jin inka ñanio. ¿Te a ni xnda'u ña Tito jin ni ja ni'i de xu'un ja kuu maa de? ¿Te a masu in ni ichi ka jika nduu san vi in ni Espíritu ia Dios ka oo jin san?
47012019	Te ¿a masu ka ndakani ini ni ja ndakanta'u san nuu ni? Su masu saa kuu, chi sua'a nuu maa ia Dios ka'an san, chi oo san jin Jesukristu. Te ndi'i tno'o ya'a ka'an san nagua ja vi kuja ni'nu ni nuu tno'o ya, vi ñani vi kua'a, ja ka'an too ndeva'a ña san.
47012020	Chi yu'u san ja nuu jakoto ña san, te ma nuku'un ña san nagua kuini san, te suni ma vi junkuaan ini ña maa ni naxa sa'a san. Chi yu'u san ja vatuni ka tee tna'a ni, axi ka kuu kuasun nuu tna'a ini ni, axi ka skiti ini tna'a ni, axi ka sa'a siin tna'a ni, axi ka nani tna'a ni, axi ka ka'an ni kuentu ñayiu, axi ka sa'a teyii ni maa ni, axi ndontakuei vaa ni siki inka ñayiu.
47012021	Te suni yu'u san ja nuu jaa san ja jakoto ña san, te sa'a ia Dios ja kukanoo san ja ja'a ni, te vatuni nda'i san ja ja'a kua'a ni, ja ni ka osa'a ni yika kuechi, te tu ka ndatna'u ini ni ja vi xndoo ni taka jane'e jayichi, vi ja ka sa'a ni kuechi ñuyiu jin inka ñayiu, vi ndi'i jakue'e jasua'a ja ni ka osa'a ni.
47013001	Ya'a kokuu uni jichi ja jaa san jakoto ña san. Te ndi'i nagua vi sa'a ndao na kokuu nagua ka'an nuu tutu ii, ja tno'o yu'u uu axi uni testiu na kuu ndaa.
47013002	Chi nuu ni jaa san jichi kuu uu ja ni jakoto ña san, te ja ni ka'an san nuu ñayiu ni ka osa'a yika kuechi ja ma vi kosa'a kai vi nuu ndi'i maa ni. Te vitna ja oo jika san, te ndajiokuiin san tee san nagua ja ni ka'an san nuu ni ka oo jian, nagua ja nuu jaa san ja jakoto ña san, te ma kunda'u ka ini san jin ñayiu yun.
47013003	Saa te vi kukanu ini maa ni jin ja ka nduku ni, ja ka'an Jesukristu jin ma'ñu sagua sein. Te maa ya, chi masu ia vita kuu ya ja sa'a ndaa ya jin ni, chi xne'e ya jaka'nu ya ne'u maa ni.
47013004	Chi visi ia vita kuu ya nuu ni intakaa ya nuu cruz, su teku ya jin jaka'nu maa ia Dios. Te suni saa ni sein, chi vita kuu san na kuinio maa ya. Su oo san jin ya, te teku san jin jaka'nu maa ia Dios, nagua ja kuu kunukuechi san nuu ni.
47013005	Vi koto tnuni ni maa ni nagua ja vi kuni ni, a ka oo yutnu ni jin tno'o ka kandija ni. Vi ndakondia'a ni maa ni, ¿a tu ka jini maa ni ja ka oo ni jin Jesukristu? Axi saa masu inu ndija ni ja ka kandija ndaa ni ya.
47013006	Su ndetu ka'nu san ja vi kuni ni ja sein, chi kandija ndaa san.
47013007	Te ndakuatu san nuu ia Dios ja ma vi sa'a ni ni in jakue'e, su masu ja kee va'a sein kuu, chi ja na vi sa'a maa ni java'a, visi na vi koka'an maa ni ja ni kendoo kue'e san.
47013008	Chi ma kuu nagua sa'a sa'un san siki tno'o ndaa, chi sua'a chituu san ja vi kuni ñayiu tno'o ndaa.
47013009	Te yun guaa kusii ini san ja oo vita san, nagua ja saa, te vi koo ndakui maa ni. Te ndakuatu san ja ja'a ni, nagua ja vi kuja ni nuu tno'o ya.
47013010	Yun guaa tee san tutu ya'a nuu oo jika san, nagua ja nuu kenta san nuu ka oo ni, te ma kokuu xeen ndeva'a san nuu ni jin tniuu ja ni skuiso siki ña Jito'o ja sa'a san ja vi kuja ni nuu tno'o ya, te masu ja skunaa ña san.
47013011	Ya'a ni ka kuu tno'o sandi'i ja ka'an san, vi ñani vi kua'a. Vi kosii ini ni, te vi nduku ni ja tu na kuechi vi kotavi ni, vi ndakuña'a nuu tna'a ni tno'o ndee ini, te inuu inuu vi ndakani ini ni, te vi koo mani ni. Te maa Dios, ia mani ini, ia kutoo ña, na koo ya jin in in ni.
47013012	Te vi ndatnii nda'a tna'a ni vi vi ndakanu ni'nu tna'a ni.
47013013	Te ndi'i ñayiu maa ia Dios ka ndakan tno'o ña, ¿a kukueni ka oo ni?
47013014	Te maa Jito'o Jesukristu na koto na kuni ña ya jin ni. Te vi koo ni jin Dios, ia kutoo ña, vi Espíritu ya. Saa na kokuu.
48001001	Maa san kuu Pablo tee ni chitniuu ña Jesukristu ja xtutenuu san tno'o ya, su masu ñayiu ni tau ña axi vi chitniuu ña, chi Jesukristu jin maa Tata Dios ni chitniuu ña, ia ni ndaxteku Jesús ne'u ndiyi.
48001002	Maa san vi sava ka ñanio ja ka oo jin san ya'a, ka tee san tutu ya'a nuu maa ni ja ka skua'a ni ja ka oo ni sava ñuu ja tnii Galacia.
48001003	Te maa Tata Dios jin Jito'o Jesukristu na ka'an nda'u ka'an kee ña ya, te vi koo ni jin jamani ya.
48001004	Chi ni soko Jesukristu maa ya ja ni ji'i ya ja ja'a yika kuechio, nagua ja saa te skaku ni'nu ña ya nuu ñuyiu kue'e ja ka oo vitna, chi saa kuini maa Dios, ia kuu Tatao, ja sa'a ya.
48001005	Te na vi kochiñu'o nuu maa ya nikuii nikani. Saa na kokuu.
48001006	Te vini sa'u kuii kuiti ini san, ja nase ñama ñama ni ka xndoo ni ichi Dios, ia ni kana ña jin ma'ñu sagua ja ni ka'an nda'u ka'an kee ña Jesukristu, te ni ka jata ndikin ni inka tno'o siin ja ka ka'an ñayiu ja tno'o va'a Jesús kuu.
48001007	Te masu ja oo inka tno'o va'a Jesús, su ka oo sava ñayiu ja ka skunu nuu ini ñai, te ka kuini vi saka tna'i tno'o va'a ya jin tno'o kue'e.
48001008	Su nuu ja ndee in maa san, axi in ia jinokuechi nuu Dios ja vaji ndee andivi, ndakani inka tno'o siin ja tu kintna'a jin tno'o ja ni ka kaxtno'o san nuu ni, te na tau tnia'i nuu ia Dios.
48001009	Nagua ja ni ka'an san ndee ama ka, te suni ndaka'an san inka jichi vitna: Nuu ja ndee in ñayiu ndakani inka tno'o va'a Jesús ja kuu tno'o siin saa tno'o ja ni ka janta'u ni, te na tau tnia'a mai nuu ia Dios.
48001010	Te nuu ja ka'an san tno'o ya'a, te tu nduku san ja na koo jayiñu'u nuu ñayiu, chi ja na koo nuu ia Dios. Te ni tu nduku san ja kendoo va'a san nuu ñayiu, chi nuu ja saa, te ma kuu kokunukuechi san nuu Jesukristu.
48001011	Su kuini san ja vi kuni ni ya'a, vi ñani vi kua'a, ja tno'o va'a Jesús kuu ja ndakani san, te masu tno'o ja jani ini ñayiu kuu.
48001012	Chi tu ni ni'i san tno'o ya'a nuu ni in ñayiu, te ni in ñayiu tu ni kaxtno'o nuu san, chi maa Jesukristu ni xtuu ya tno'o ya nuu san.
48001013	Chi ja ni ka onini maa ni, naxa ni osa'a san ama ka ja ni ondikin san nagua ni ka okandija tna'a san judio, te ni osondikin ni'i san ñayiu ka skua'a ja ni osa'a ndeva'a san jin, te ni nduku ndee san ja xnaa san jin.
48001014	Te nuu ni ondikin san nagua ka kandija tna'a san judio, te maa san ni okuu tee ni oyoxno'o nuu kua'a tna'a san ja ni ka ja'nu inuu jin san, te maa san ni okuu in tee nini ka ini ja skunkuu nagua ni ka osa'a ndi nija'nu san.
48001015	Su nuu ni kunda'u ini ña ia Dios jin san, te ni junkuaan ini ña ya ja ni kaji ña ya ndee chii si'i san, te ni kana ña ya,
48001016	ja ni xtuu ya Se'e ya nuu san, nagua ja xtutenuu san tno'o ya nuu ñayiu sava ka tatatno'o. Te tu ni ja'an san ja ndatno'o tna'a san jin ni in ñayiu,
48001017	ni tu ni ndanuu san maa ñuu Jerusalén ja ka'an san jin sava tee ni chitniuu ña Jesús ama ka saa maa san, chi saa sua'a ñama ni ja'an san nuu ñu'u Arabia, te ni ndajiokuiin tuku san ñuu Damasco.
48001018	Yun te nuu ni ya'a nuu uni kuia, te ni ndanuu san maa ñuu Jerusalén nagua ja jinkoto san Pedro, te yun ni ka oo san jin de xa'un ni kiuu.
48001019	Te tu ni jini san sava ka tee ni chitniuu ña Jesús, chi maa ni Jacobo, ñani maa Jito'o, ni jini san.
48001020	Te ka'an ndaa san nuu ia Dios jin tno'o tee san ya'a, te masu xnda'u ña san.
48001021	Yun te saa ni jiondita san sava ñuu ja tnii Siria vi Cilicia.
48001022	Te ñayiu ka skua'a ja ka oo jin Jesukristu ja ka oo ñuu ja tnii Judea, chi tu ni ka jini sa'un ñai jin san,
48001023	chi maintno'o ja ni ka onini kuu tno'o ya'a: “Tee ni osondikin ña jion ama ka ja xnaa ña de, kuu tee ndakani vitna tno'o va'a ja ka kandijao”.
48001024	Te ni ka chiñu'i ia Dios ja ja'a san.
48002001	Yun te nuu ni ya'a nuu uxi kuun kuia, te ni ka ndanuu tuku san jin Bernabé inka jichi maa ñuu Jerusalén, vi suni ka ndeka san Tito.
48002002	Ni ja'ankuei san yun, chi maa Dios ni skuni ña ja nini kuu ja ki'inkuei san. Te ni ka ndututu siin san jin maa ni tee ka kuu nija'nu ne'u ñayiu ka skua'a ja ka nee yiñu'u ñayiu nuu de. Te ni kaxtno'o san nuu de tno'o va'a Jesús ja kaxtno'o san nuu ñayiu sava ka tatatno'o. Sua'a ni sa'a san nagua ja kukanu ini san ja masu jiondita uun san.
48002003	Su vi ni Tito ja ka ndeka tna'a san jin de, tu ni ka tenini ña jin de ja chitnuni de nuu yiki kuñu de, visi tee inka tatatno'o kuu de.
48002004	Te sua'a ni ka sa'a san, chi ni kiukuei yu'u sava tee ka xnda'u ña ja ka ka'an de ja tee ka skua'a ka kuu de, ne'u nuu ka oo san, ja ka sa'a vijin de ja tu ka skunkuu ka san nagua ni ka osa'a ndi nija'nu san. Chi ja ni ka yaa san nuu ndi'i ya'a, chi ka oo san jin Jesukristu, su ka nduku de ichi ja vi ndajiokuiin tuku san vi kunukuechi san nagua ka sa'a tna'a kuikin san.
48002005	Su tu ni ka jandetu sa'un san ja vi skunkuu san tno'o ja ka ka'an de yun, nagua ja siun ni vi koo ni jin tno'o ndaa ja kuu tno'o va'a Jesús.
48002006	Su tee ka kuu nija'nu ja ka nee yiñu'u ñayiu ka skua'a nuu de, chi tu na in tno'o jaa ni ka ka'an de, visi tee na'nu ka kuu de. Te sein, tu ndi'ni sa'un san na tee ka kuu de, chi ia Dios, tu sa'a siin siin ya in in ñayiu, chi inuu ni ka kuo nuu maa ya.
48002007	Te tu na in tno'o jaa ni ka ka'an ka de nuu san, chi sua'a ni ka ndakuni de ja Dios ni chitniuu ña ja kaxtno'o san tno'o va'a Jesús nuu ñayiu sava ka tatatno'o ja tu ka yitnuni nuu yiki kuñu de, nagua ni chitniuu ña ya jin Pedro ja kaxtno'o de tno'o ya nuu tna'a san judio, ja ka yitnuni nuu yiki kuñu san.
48002008	Chi maa ia Dios ja ni chitniuu ña jin Pedro ja kaxtno'o de tno'o va'a Jesús nuu tna'a san judio, te suni maa ya ni chitniuu ña jin san ja kaxtno'o san tno'o va'a Jesús nuu ñayiu sava ka tatatno'o.
48002009	Te ni ka jini Jacobo, Pedro vi Juan, tee ka yituu gua'a ka ña ñayiu ka skua'a, ja Dios ni ka'an nda'u ni ka'an kee ña jin san, te ni ka tnii nda'a tna'a san jin de vi ni ka tnii nda'a tna'a de jin Bernabé ja kuu in seña ja ka kendoo va'a ini de ja kuu ki'inkuei san vi kaxtno'o san tno'o va'a Jesús nuu ñayiu sava ka tatatno'o, te ki'inkuei maa de nuu tna'a san judio.
48002010	Te maintno'o ja ni ka jikan de kuu ja na vi ku'un ini san ñayiu ka kunda'u, te tniuu ya'a chi nduku ndee ndeva'a maa san ja sa'a san.
48002011	Su nuu ni kii Pedro ñuu Antioquía, te ni ka'an kaji san vi nuu jin nuu de ja masu vatuka sa'a de.
48002012	Chi nuu chia'an ka ja kentakuei tee judio ja ni tetniuu Jacobo ñuu Antioquía yun, ni ka ojaa in ni Pedro xtaa jin ñayiu sava ka tatatno'o. Su nuu ni kentakuei tee yun, te ni kuu siin de, ja tu ni ka ojaa in ni ka de xtaa, chi ni oyu'u de jin tee judio ja ka yitnuni nuu yiki kuñu yun.
48002013	Te suni sava ka tee judio ja ka skua'a, ni ka nitna'a inuu de jin Pedro, ja ni ka sa'a siin de ñayiu sava ka tatatno'o. Te vi suni ndee Bernabé, ni jata ndikin de, te yun ka sa'a jani ini de, su masu ndija ja saa ka sa'a de.
48002014	Su nuu ni jini san ja masu ka jika ndaa ka de, nagua oo tno'o ndaa ja kuu tno'o va'a Jesús, te jiña'a san nuu Pedro nuu ka nini ndi'i ñayiu ka oo yun: “Nuu ja maa ni ja tee judio kuu ni, te oo ni nagua ka oo ñayiu sava ka tatatno'o, te masu nagua ka oo ñayiu judio, ¿te nau ja tenini ni ñayiu sava ka tatatno'o ja vi koi nagua ka oo ñayiu judio?
48002015	’Chi maa san vi maa ni, ka kuo tatatno'o judio ndee nuu ni ka kakuo, te masu ñayiu tu ka jini ia Dios ka kuo, nagua ka oo ñayiu sava ka tatatno'o.
48002016	Su visi ni saa, su ka jinio ja ni in ñayiu tu kui ñayiu ndaa nuu ia Dios ja skunkui nagua yoso nuu Ley Moisés, chi jin ja kandijai Jesukristu. Te suni yoon, chi ni ka kandijao ya, nagua ja saa te ka kuo ñayiu ndaa nuu ia Dios jin ja ka kandijao Jesukristu, te masu jin ja ka skunkuo nagua yoso nuu Ley yun, chi ni in ñayiu ma kokui ñayiu ndaa nuu ia Dios ja skunkui nagua yoso nuu Ley yun.
48002017	’Te nuu ka ndukuo ja vi kokuo ñayiu ndaa jin ma'ñu sagua Jesukristu, te nuu saa te ka ndakani ini ñayiu judio ja ñayiu ka sa'a yika kuechi ka kuo. Nuu saa, ¿te a Jesukristu sa'a ja ka sa'o yika kuechi? Ña'a, masu saa sa'un kuu”, jiña'a san.
48002018	Chi nuu ja ndajiokuiin san kaxtno'o san ja kokuu san in ñayiu ndaa nuu ia Dios jin nagua ni osa'a san, in ja ja ni xndendoo san, te tavi kuechi san.
48002019	Chi kuu san na kuinio ndiyi nuu Ley Moisés, te yun guaa ma kuu tatnuni ka Ley yun nuu san, nagua ja kuu koteku san ja kunukuechi san nuu ia Dios.
48002020	Chi na kuinio ja ni ka intakaa san jin Jesukristu yika cruz, te masu teku ka maa san, chi Jesukristu kuu ia teku ini anu san. Te ja teku san jin yiki kuñu san vitna kuu ja teku san ja kandija san Se'e ia Dios, chi ni kutoo ña ya jin san, te ni soko ya maa ya ja ja'a san.
48002021	Te tu skexiko san ja kunda'u ini ña ia Dios, chi nuu sua'a te jin ma'ñu sagua Ley yun kokuu san ñayiu ndaa nuu ya, nuu saa te tu jiniu'u sa'un ja ni ji'i Jesukristu.
48003001	Nase nde'e vasa ñayiu ka kuu maa ni ja ka oo ni ñuu ja tnii Galacia, vaa ka jiko ini ni, ¿nau ja tu ka jantno'o ka ni tno'o ndaa? Te vi jin nuu ndi'i ni, ni ka kaxtno'o kaji kuiti san ja maa Jesukristu kuu ia ni intakaa nuu cruz ja ja'a ni.
48003002	Te invaa ni tno'o ya'a kuini san ja kakan tno'o ña san: ¿A ni ka ni'i ni Espíritu ia Dios jin ja ka skunkuu ni nagua yoso nuu Ley Moisés, axi ja ni ka kandija ni tno'o va'a Jesús ja ni ka onini ni?
48003003	¡Ñayiu vasa ka kuu ni! Chi xtnañu'u ka ni ka jinkondee ni jin jaka'nu Espíritu ia Dios ja ka kandija ni Kristu. ¿Te nau ja vitna te ka kuini ni vi kokuu ni ñayiu ndaa jin jandakui in ñayiu?
48003004	¿Te a tu ni jiniu'u sa'un tnundo'o ni ka tna'a ni ja ja'a tno'o va'a Jesús? ¿Te a jandaa ndija ja tu ni jiniu'u yun?
48003005	Chi ni taa Dios Espíritu ya vi ni sa'a ya tniuu na'nu ne'u maa ni, nuu ni ka kandija ni tno'o va'a Jesús ja ni ka onini ni, te masu ja ni ka skunkuu ni nagua yoso nuu Ley Moisés.
48003006	Suni saa ni ndo'o Abraham nagua yoso nuu tutu ii: “Ni kandija de ia Dios, te ja kandija de yun ni janta'u ña Dios ja tee ndaa kuu de”.
48003007	Te yun guaa vi kuni ni ja se'e ndija Abraham ka kuu ñayiu ka kandija ia Dios.
48003008	Chi ka'an nuu tutu ii, ja ni ka'an ia Dios ndee ama ka ja ñayiu sava ka tatatno'o vi kokui ñayiu ndaa jin ja ka kandijai ya, nuu ni jiña'a ya tno'o va'a ya nuu Abraham, te jiña'a ya sua'a: “Jin ma'ñu sagua ron te vi koo vii vi koo va'a ñayiu ndi'i tatatno'o”.
48003009	Te saa ni sa'a vii ni sa'a va'a ya jin ñayiu ka kandija ya, inuu ni ni sa'a ya jin Abraham, chi ni kandija de ya.
48003010	Chi ndi'i ñayiu ndakani ini ja koo gua'i nuu ia Dios ja skunkui nagua yoso nuu Ley Moisés, te ni ka tau tnia'i, chi yoso nuu tutu ii: “Na tau tnia'a ndi'i ñayiu ja tu skunkuu ndi'i tno'o nagua yoso nuu Ley Moisés”, kachi.
48003011	Te kendoo kaji ja ni in ñayiu ma kuu kokui ñayiu ndaa nuu ia Dios ja skunkui Ley yun, chi ka'an nuu tutu ii: “Ñayiu ndaa, chi kotekui jin ja kandijai”.
48003012	Te Ley yun, chi masu vaji nuu ja ka kandijao, chi sua'a ka'an nuu tutu ii: “Na in skunkuu nuu Ley Moisés, te na kotekui jin Ley yun”.
48003013	Te Kristu, chi ni tniuya'u ya ja ni ndatau ña ya nuu tno'o ka'an Ley ja ni ka tau tnia'o siki yika kuechio, chi maa ya ni tau tnia'a nuu ia Dios ja ja'o, chi yoso nuu tutu ii: “Na tau tnia'a ndi'i ñayiu ja intakaa nuu in yutnu”, kachi tutu ii.
48003014	Te saa ni kuu, nagua ja jin ma'ñu sagua Jesukristu, te suni na kenta javii java'a ia Dios nuu ñayiu sava ka tatatno'o, nagua ni kee yu'u ya nuu Abraham, nagua ja saa te jin ja ka kandijao ya, te vi ni'o Espíritu ya, nagua ni kee yu'u ya.
48003015	Ka'an san in tno'o ja skintna'a san, vi ñani vi kua'a, naxa ka sa'a ñayiu ñuyiu. Chi nuu ka sa'a ñayiu in tratu, te junkava in tutu nuu ka sa'a kutu gua'i, ja saa te ni in ñayiu ma kuu ja nune'i tutu yun axi ndasoi inka tno'o.
48003016	Te suni saa ni ia Dios, chi ni kee yu'u ya nuu Abraham vi nuu ndikin tata de. Te tu ka'an tutu ii siki kua'a ndikin tata de, chi siki invaa ni ndikin tata de, te suu kuu Jesukristu.
48003017	Te ja kaxtno'o san kuu tno'o ya'a: Dios ni sa'a in tratu jin Abraham, te suni sa'a kutu ya. Te nuu ni ya'a nuu kuun ciento oko uxi kuia, te ni jiña'a ia Dios Ley nuu Moisés. Te Ley yun ma kuu ja nune'e tratu ja ni sa'a ya, ni ja xnaa tno'o ja ni kee yu'u ya.
48003018	Chi nuu ja nagua ni jiña'a ia Dios nuu Abraham ja sa'a jajin de vaji nuu Ley Moisés, nuu saa te masu ka in ja ni kee yu'u ya kuu. Su ia Dios, chi ni jiña'a ya nuu Abraham jin ma'ñu sagua tno'o ni kee yu'u ya.
48003019	Te nuu saa, ¿nagua jiniu'u Ley Moisés? Jiniu'u chi ni ndaskintna'a ia Dios jin tno'o ni kee yu'u ya nagua ja xtuu ja ka sa'a ñayiu yika kuechi. Te koo Ley yun guaa ndee kiuu ja kii ndikin tata Abraham, nagua ni kee yu'u ya. Te Ley yun ni tetniuu Dios jin ma'ñu sagua ia ka jinokuechi nuu ya ja ni ka ndakuña'a ya nda'a tee in ni'nu sagua ja kuu Moisés.
48003020	Su tu jiniu'u ja koo in tee kuiin ni'nu sagua, nuu ja invaa ni ñayiu kuu, te ia Dios, chi maintno'o ni maa ya kuu.
48003021	¿Nuu saa te a kei ka'an ja Ley Moisés ka'an ja tu jiniu'u tno'o ja ni kee yu'u ia Dios? Ña'a, masu saa kuu. Chi nuu sua'a, te Ley kuu taa ja vi tekuo. Nuu saa, te kuu vi koo gua'o nuu ia Dios ja vi skunkuo nagua tatnuni Ley.
48003022	Su ka'an nuu tutu ii ja ndi'i ñayiu ñuyiu ka ndesi nuu yika kuechi, nagua ja saa, te vi ni'i ñayiu ka kandija tno'o ja ni kee yu'u ia Dios jin ja ka kandijai Jesukristu.
48003023	Su ama ka ja kenta tno'o ja ka kandijao, te ni ka ondesio nuu Ley Moisés, te ni ka ondesi nio guaa ndee nuu ni kenta tno'o ka kandijao ja ni xtuu ia Dios.
48003024	Te nuu saa, te Ley yun ni ojito ña jion na kuinio in tee jito suchi kueli, guaa ndee kiuu ja kii Jesukristu, nagua ja jin ja ka kandijao ya, te vi koo gua'o nuu ia Dios.
48003025	Su vitna te ja ni kenta ja ka kandijao, te masu ka oo kao nuu Ley ja jito ña yun.
48003026	Chi ndi'i ni ka kuu se'e ia Dios jin ma'ñu sagua ja ka kandija ni Jesukristu.
48003027	Chi ndi'i ni, ni ka jandute ja vi koo in ni ni jin Jesukristu, te vi nduu ni ñayiu jaa nuu ya na kuinio ja ka ndekui'nu ni in sa'un jaa.
48003028	Te yun guaa vitna masu siin siin ka kuu ñayiu nuu ia Dios, chi tu ka na ñayiu judio ni ñayiu sava ka tatatno'o, ni ñayiu jinokuechi ni ñayiu sa'a tniuu maa, ni tu na teyii ni ñasi'i, chi ndi'i ka kuu invaa ni ka ñayiu nuu Jesukristu.
48003029	Te ja ka oo ni jin ya, te yun guaa jandaa ndija ja ndikin tata Abraham ka kuu ni, te vi sa'a jajin ni, nagua ni kee yu'u ia Dios.
48004001	Te suni ja kuini san ka'an san kuu ya'a: Nuu ja in suchi luluu kuu suchi ni'i ja sa'a jajin, su tu nagua sama sa'uin jin tee jinokuechi nuu tatai, chi kuini ka ja kotatnuni, visi mai kuu jito'o ndi'i ja neva'a tatai.
48004002	Chi nuu lului, te kendoi nuu nda'a tee ka jito ña jin vi tee ka jito ndatniui guaa ndee kentai kuia ja ni ka'an tatai.
48004003	Te suni saa ni yoon. Chi koka'on ja nuu ni ka oo kuelio, te ni ka ojinokuechio nuu taka jana'nu ja ka tatnuni nuu ñuyiu ya'a.
48004004	Su nuu ni kenta ja ni skunkuu tiempu ja ni jani maa ia Dios, te ni tetniuu ya Se'e ya ja ni skaku ña in ñasi'i judio, te ni kaku ya ja kunukuechi ya nuu Ley Moisés,
48004005	nagua ja saa, te tniuya'u ya ja ndatau ña ya jin yoon ja ni ka ojinokuechio nuu Ley yun, saa te ni janta'u ña ia Dios ja ni ndakuanse'e ña ya.
48004006	Te ja siun se'e ia Dios ka kuo, guaa ni tetniuu ya Espíritu Se'e ya ja oo ini anuo, te Espíritu kana jaa: “¡Tata, tata yua maa san kuu ni!”
48004007	Nuu saa, te masu ka ka jinokuechi ni, chi se'e ia Dios ka kuu ni. Te ja se'e ia Dios ka kuu ni, guaa suni vi sa'a jajin ni ja taa ya jin ma'ñu sagua Jesukristu.
48004008	Su jandaa ja ama ka, chi tu ni ka ojini ni ia Dios, te ni ka ojinokuechi ni nuu jana'nu ja masu Dios ka kuu.
48004009	Su vitna ja ka jini ni ia Dios axi gua'a ka ka'an san ja Dios jini ña ya jin in in ni, ¿te naxa ni kuu ja ka kuini ni vi ndajiokuiin tuku ni ja vi kunukuechi ni nuu taka jana'nu ja tu ka jiniu'u sa'un, chi ja vita ka kuu?
48004010	Te ka jaan ii ni kiuu, vi yoo jaa andivi, vi viko na'nu, vi kuia.
48004011	Yu'u ndeva'a san ja ja'a ni, ja ni kaxtno'o uun san, te tu nagua ni jiniu'u sa'un.
48004012	Jikanta'u san, vi ñani vi kua'a, ja vi sa'a ni nagua sa'a maa san, chi suni ni sa'a maa san nagua ni ka osa'a ni ja tu ni ka ondikin ni Ley Moisés. Te tu na in jakue'e ni ka sa'a ña ni jin san.
48004013	Chi ja ka jini maa ni ja ja'a in kue'e ku'u san, te ni kaxtno'o san tno'o va'a Jesús nuu ni ndee jaxtnañu'u.
48004014	Te kue'e ja ku'u san yun kuu in ja jito tnuni ña jin ni, su tu ni ka skexiko ña ni jin san, ni tu ni ka ndajione'e ña ni. Chi saa sua'a ni ka janta'u ña ni, na kuinio in ia jinokuechi nuu Dios, axi na kuinio ja vi maa Jesukristu kuu san.
48004015	¿Te vitna ndenu oo ka ja ka kusii ini ni nuu saa? Chi kuu ndakani san ja ni ka kunda'u ndeva'a ini ña ni jin san, chi nuu sua'a te kuu vaa vi vi tau ni nduchi nuu ni, te vi taa ni nuu san.
48004016	Te vitna, ¿a ka ka'an ni ja jini u'u ña san, nani ja ka'an san tno'o ndaa nuu ni?
48004017	Chi tee judio yun ja ka kaxtno'o de nuu ni ka ndi'ni ndeva'a de ja ja'a ni, su masu ka ndakani va'a ini de. Chi ja ka kuini de kuu ja vi sa'a siin ña de jion, nagua ja saa, te maa ni vi kondi'ni ni ja ja'a de.
48004018	Gua'a kuu ja vi kondi'ni ni ja ja'a inka ñayiu, nuu ja tno'o kaxtno'i oo gua'a; su siun ni vi kosa'a ni, te masu nani nuu oo san ne'u ni.
48004019	Te ja ja'a maa ni ja ka kuu ni na kuinio se'e maa san, guaa tna'u ndeva'a ini san inka jichi, na kuinio in ñasi'i nuu jatu ña ja kaku lulu ña, vi guaa ndee na kuni san ja vi koyutnu ni nuu Jesukristu.
48004020	Nuu sua'a te kuu, su vi vitna koo san jin ndi'i ni, te ka'an vita ka san, chi tu jini san nagua kuu ja sa'a ka san ja ja'a ni.
48004021	Te maa ni ja ka kuini ni ja vi kunukuechi ni nuu Ley Moisés, vi ka'an ni ya'a, ¿a tu ka nini ni naxa ka'an nuu Ley yun?
48004022	Chi ka'an ja ni ka oo uu seyii Abraham, te in kuu se'e ña'a ni ojinokuechi nuu ñasi'i de, te inkai kuu se'e ñasi'i maa de ja tu na xiin nuu jinokuechi ña.
48004023	Te se'e ña'a jinokuechi yun, ni kakui nagua ka kaku sava ka suchi kueli. Su se'e ña'a ja tu na xiin nuu jinokuechi ña yun, chi ni kakui nagua ja skunkuu tno'o ni kee yu'u ia Dios.
48004024	Te tno'o ya'a ka'an ja skintna'a uu ñasi'i ja xne'e naxa ni sa'a ia Dios uu tratu. Te in tratu yun kuu ja vaji ndee yuku Sinaí, te suu skintna'a jin Agar, te se'e ña'a ya'a ka kuu suchi ka jinokuechi.
48004025	Chi Agar kintna'a jin yuku Sinaí ja oo Arabia, te suu kintna'a inuu jin ñuu Jerusalén ñuyiu ya'a, chi ndi'i ñayiu ñuu yun jin se'i ka jinokuechi vitna.
48004026	Su Jerusalén ja oo ndee andivi, kintna'a jin Sara, ña'a tu na xiin nuu jinokuechi, te suu ña kuu si'i ndi'o ja ka kandijao.
48004027	Chi yoso nuu tutu ii: Kokusii ini maa ron, ña'a ja ña kuu koo se'e ron, ja ña uun skaku ron lulu, te kana jaa, ja kusii ini ron, roon ja tu na ama ja'nde chii ron ja skaku ron lulu ron. Chi koo kua'a ka se'e ña'a ni ndoo, saa nuu ña'a oo nunuu yii ña, ka'an nuu tutu ii.
48004028	Te saa, vi ñani vi kua'a, chi ka kuo na kuinio Isaac, seyii Sara, chi se'e ni kee yu'u ia Dios ka kuo.
48004029	Te suni ndee tiempu yun, chi suchi ni kaku inuu jin nagua ka kaku sava ka suchi kueli, ni sondikin ñai jin Isaac, suchi ni kaku jin nagua kuini maa Espíritu ia Dios, te suni saa ni kuu vitna.
48004030	Su ka'an nuu tutu ii: “Skunu ña'a jinokuechi jian jin se'e ña, chi ma sa'a jajin se'e ña'a jinokuechi jian jin se'e ña'a tu na xiin nuu jinokuechi ña” ka'an sua'a.
48004031	Te yun guaa masu se'e ña'a jinokuechi ka kuo, vi ñani vi kua'a, chi se'e ña'a tu na xiin nuu jinokuechi ka kuo.
48005001	Kristu ni siaa ña ja vi koo uon. Te yun guaa vi koyutnu ni, te ma vi ndajiokuiin tuku ni ja vi kunukuechi ni nuu Ley ja kuu na kuinio in yuvu ja vee ndeva'a ka ndiso ni.
48005002	Vi konini gua'a ni nagua ka'an maa san ja kuu san Pablo: Nuu ja vi chitnuni ni nuu yiki kuñu ni ja vi kokuu ni ñayiu ndaa nuu ia Dios, te tu nagua jiniu'u sa'un ja ni ka kandija ni Jesukristu.
48005003	Te inka jichi ndakani san, ja ndi'i teyii ka kuini ja vi chitnuni de nuu yiki kuñu de, te nini kuu ja vi skunkuu de ndi'i Ley Moisés.
48005004	Te nani kuu maa ni ja ka kuini ni ja vi kokuu ni ñayiu ndaa nuu ia Dios jin ja ka skunkuu ni Ley, te ka kujioo ni nuu Jesukristu, chi ka skexiko ni janda'u ini ia Dios.
48005005	Su yoon ja ka kandijao, chi jin ma'ñu sagua Espíritu ia Dios, te ka ndetu ka'nuo ja kuanta'u ña ia Dios ja ñayiu ndaa ka kuo.
48005006	Chi nuu ja ka oo jin Jesukristu, te tu jiniu'u ja vi chitnunio nuu yiki kuñuo axi ma vi chitnunio. Chi ja jiniu'u kuu ja ka kandijao ya, te yun vaji ja ka ka'an too tna'o.
48005007	Su maa ni, chi ni ka ojika ni nuu ichi gua'a, ¿te na in ni sa'a tneñu ja ni ka kujioo ni, ja tu ka jantno'o ka ni tno'o ndaa?
48005008	Su tee ka jaka ña inka ichi yun, chi masu nuu Dios vajikuei de, ia ni kana ña.
48005009	Chi ka ka'an ja joo luluu ni levadura, te kiundo'o ndi'i yujan ja sama ña, te saa kuu jin tno'o ja ka kaxtno'o tee ka xnda'u ña.
48005010	Su maa san, chi kukanu ini san nuu Jito'o, ja ma vi ndakani ini maa ni inka tno'o siin. Su ia Dios na tetniuu tnundo'o tna'a tee ka sa'a tneñu yun, vi nani kuu ni ñayiu ja sa'a tneñu.
48005011	Te maa san, vi ñani vi kua'a, nuu ja sua'a te kaxtno'o ni san nuu tee ka kandija ja vi chitnuni de nuu yiki kuñu de, vaa ma tna'a ka san tnundo'o ja vi sondikin ña tna'a san judio jin san. Te nuu saa, chi vaa ma vi kiti ini ka de ja ndakani san tno'o nagua jiniu'u ja ni ji'i Jesukristu yika cruz.
48005012	Su tee ka skunu nuu ini ña ja ka ska'an ña de ja vi chitnuni ni nuu yiki kuñu ni, te vi gua'a ka kuu ja vi in jichi ni na vi ndasa'a kapuu de maa de.
48005013	Su maa ni, vi ñani vi kua'a, ni kana ña ya ja ka oo uun ni ja vi sa'a maa ni nagua ka kuini ni. Su masu vi kuu ni ja ka oo uun ni, te vi yun ni vi tee ni, te vi kusii vi kuvatu ini ni jin yiki kuñu ni, chi sua'a vi kunukuechi ni nuu in in ni ja ka ka'an too tna'a ni.
48005014	Chi ndi'i nagua yoso nuu Ley Moisés skunkuu jin invaa ni tno'o ya'a: “Ka'an too in ñani in tna'a ron nagua kutoo ron maa ron”.
48005015	Su vi koto ni maa ni, te ma vi kokayi'i tna'a ni, kana saa vi maa ni maa ni, te vi ndaskunaa tna'a ni.
48005016	Vitna te ka'an san tno'o ya'a: Vi kaka ni jin Espíritu ia Dios, te ma vi skunkuu ni jin ja jio'o yiki kuñu ni.
48005017	Chi ja jio'o yiki kuñuo, jasi ja vi sa'o nagua kuini Espíritu ia Dios. Te Espíritu ia Dios jasi ja vi sa'o nagua jio'o yiki kuñuo. Te ndi nduu ka jasi nuu tna'a, nagua ja ma kuu ja vi sa'a maa ni nagua ka kuini ni.
48005018	Su nuu ja maa Espíritu ia Dios ndeka ña nuu ka jika ni, te masu ka jinokuechi ka ni nuu Ley Moisés.
48005019	Te vini kunio nagua ka sa'a ñayiu ka ndikin yiki kuñui: Chi ka sa'i kuechi ñuyiu jin inka ñayiu ja masu katnu tayui kuu, vi ka sa'i kuechi ñuyiu ama ka ja vi tnanda'i, vi ka sa'i jane'e jayichi,
48005020	ka chiñu'i chu'chi, vi ka sa'a tasi ñayiu, vi ka jini u'ui tna'i, vi ka jaxin tna'i, vi ka kuu kuiñui, vi ñama ka kiti ini, vi ka tetna'i, vi ka sa'a siin tna'i, vi ka ja'nde tna'i,
48005021	vi inu kuasun ini, vi ka ja'ni ndiyi, vi ka jini jin ndixi, vi ka sa'i viko nuu ka jaa ka ji'i ndeva'i, vi ka sa'i taka ka jakue'e jasua'a. Te ja ni ka'an san ama ka, su xteku ña san inka jichi, ja ñayiu ka sa'a sia'a, chi ma kuu kiukuei nuu tatnuni ia Dios.
48005022	Su nuu ja Espíritu ia Dios oo ini anuo, te yun vaji ja ka'an too ia Dios vi ka ka'an too tna'o, vi ja kusii inio, vi jamani inio, vi ja kuandee inio, vi ja kova'a inio, vi ja koo luu inio, vi ja vi skunkuu gua'o,
48005023	vi ku'un nda'u ku'un kee inio, vi ja ka'nu ni'nuo mao. Te nuu ja vi sa'o sua'a, te tu sa'un na in ley oo ja ka'an kuechi sikio.
48005024	Te ñayiu ja ka oo jin Jesukristu, chi ni ka xndoi ndi'i jane'e jayichi ni ka ojio'i ñuyiu ya'a, na kuinio ja ni ka jatakaa ndi'i yika cruz nuu ni ji'i maa Jesukristu.
48005025	Te nuu ja ka oo jin Espíritu ia Dios, te suni saa na vi kuandetuo ja Espíritu ya na kondeka ña jion nagua ka sa'o.
48005026	Te ma vi kokuu teyio, ja vi koskiti ini tna'o, ni ma vi kokuu kuasun nuu tna'a inio.
48006001	Ñani, kua'a, nuu ja ni ka nuku'un ni ndee in ñayiu ni kanakau nuu yika kuechi, te maa ni ja ka oo ni jin Espíritu ia Dios, vi ku'un nda'u vi ku'un kee ini ni, te vi ka'an ni jin ja na nukuiin ichi ndaa. Te vi koto va'a ni maa ni, kana saa vi suni ndee maa ni koto tnuni ña, te vi kanakau nuu yika kuechi.
48006002	Vi chituu tna'a ni nuu tnundo'o ja ka tna'a in in ni, saa te vi skunkuu ni nagua tatnuni Jesukristu.
48006003	Chi na in ndakani ini ja ñayiu gua'a ka kui saa sava ka ñayiu, visi masu nagua kuu sa'uin, te chia xnda'ui mai.
48006004	Te vi koto tnuni in in ni maa ni naxa kaa ja ka sa'a ni. Te nuu ja ka sa'a va'a ni, te yun guaa vi kokusii ini maa ni jin tniuu ka sa'a ni, su masu ja gua'a ka ka sa'a ni saa inka ñayiu.
48006005	Chi vi kondiso in in maa ni tniuu ni skuiso siki ña ia Dios.
48006006	Te maa ni ja ka skua'a ni tno'o va'a ia Dios, vi chituu ni tee kaxtno'o nuu ni jin ndi'i java'a ja ka neva'a maa ni.
48006007	Ma vi xnda'u ni maa ni, chi ma kuu kosiki ndeo ia Dios. Chi ndi'i nagua ka skuita ni nuu ñunde'i ni, te yun vi ndani'i ni.
48006008	Chi nuu ja in ñayiu sa'a nagua kuini maa yiki kuñui, te ndani'i nuu junai jin yiki kuñui. Su ñayiu sa'a nagua kuini maa Espíritu ia Dios, chi sa'a maa Espíritu ja ndani'i nuu kotekui nikuii nikani.
48006009	Te yun guaa ma vi kuitao ja vi sa'o javii java'a, chi nuu ja ma vi kuitao, te koo in kiuu vi ndani'o java'a ka sa'o.
48006010	Te yun guaa ndi'i ni jichi ja kuu vi sa'o, te na vi sa'o java'a jin ndi'i ni ñayiu, su kanuu ka ja vi sa'o java'a jin ñayiu ka kandija jion.
48006011	Vi kondia'a maa ni na kua'a na'nu letra tee san jin nda'a maa san ja tetniuu san nuu maa ni.
48006012	Te ndi'i tee ka tenini ña yun ja vi chitnuni ni nuu yiki kuñu ni, ka sa'a de nani ja vi kendoo va'a maa de nuu ñayiu, te saa nagua ja ma vi sondikin ña jin de ja ka oo de jin Jesukristu, ia ni ji'i nuu cruz.
48006013	Chi vini maa tee ka yitnuni yun, tu ka skunkuu de ndi'i nagua yoso nuu Ley Moisés. Su ka kuini de ja vi chitnuni ni maa ni, nagua ja saa, te kuu vi kokuu teyii de ja ni ka jinkitnuni ni.
48006014	Su ja maa san, chi tu kuini san ja kokuu teyii sa'un san, chi maintno'o siki ja ni ji'i Jito'o Jesukristu yika cruz ja ja'o. Chi tu ndi'ni sa'un san nagua oo ñuyiu, te ni maa ñayiu ñuyiu, tu ka ndi'ni na in kuu san.
48006015	Chi nuu ja ka oo jin Jesukristu, te tu nagua jiniu'u a ka yitnuni nuu yiki kuñuo axi tu ka yitnuni, chi ja jiniu'u kuu ja na vi nduo in ñayiu jaa.
48006016	Te ndi'i ñayiu ja ka ndikin tno'o kaxtno'o san ya'a, na vi koi jin jamani, te na ka'an nda'u ka'an kee ña ia Dios jin, ja ka kui ñayiu ñuu maa ya ja ka kuu ndijai ñayiu Israel.
48006017	Te ndee vitna jin kiuu kua'an kao yun, tu kuini ka san ja vi koxna'a ka ña ñayiu, chi ja ndiso san nuu ni tuji yiki kuñu san. Te yun xne'e ja jinokuechi san nuu maa Jito'o Jesús.
48006018	Ñani, kua'a, maa Jito'o Jesukristu na koto na kuni ña jin ndi'i ni. Saa na kokuu.
49001001	Maa san kuu Pablo, tee ni chitniuu ña Jesukristu ja sa'a san nagua kuini ia Dios, tee san tutu ya'a nuu ñayiu ka oo ñuu Éfeso ja ka kui ñayiu maa ia Dios vi ka sa'a ndai nuu Jesukristu.
49001002	Te maa Tata Yuao jin Jito'o Jesukristu na ka'an nda'u ka'an kee ña ya, te na koo jamani ya jin in in ni.
49001003	Na vi chiñu'o Dios, ia kuu tata yua Jito'o Jesukristu, ja ni taa ya ndi'i taka javii java'a oo ndee andivi ja oo ini anuo, chi ka oo jin Jesukristu.
49001004	Chi guaa ndee nuu chia'an ka ja junkoo ñuyiu, ja ni kaji ña ia Dios jin yoon ja vi koo jin Jesukristu, nagua ja vi kokuo ñayiu maa ia Dios vi ñayiu vii nuu ya.
49001005	Chi ja nda'u ini ya, te ni kaji ña ya ja ni ndakuanse'e ña ya jion jin ma'ñu sagua Jesukristu, chi saa ni kuini ya ja sa'a ya.
49001006	Te yun guaa siun ni na vi kosa'a ka'nuo ia Dios, chi nda'u ndeva'a ini ya, ja ni sa'a ña ya javii java'a jion jin ma'ñu sagua Se'e ya, ia kutoo ndeva'a ya.
49001007	Te jin niñi Jesukristu ja ni jati nuu ni ji'i ya, kuu ja ni tniuya'u ya ja ni ndatau ña ya, te ni jaka'nu ini ia Dios yika kuechio, chi ka'nu ndeva'a ini ya,
49001008	guaa ni kunda'u ini ña ya. Te jin ndi'i tno'o ndichi ya vi ja jinkui'nu ini ya,
49001009	ni xne'e ya nuo ja vi kunio nagua kuini ya ja sa'a ya, tno'o ni yiyu'u nuu ñayiu ndee jana'a, nagua ni ndakani ini ya ja sa'a ya.
49001010	Te saa sa'a ya nuu skunkuu ndaa kuiti tiempu. Te xtutu ya ndi'i ja ni sa'a ya, nagua ja kuña'a ya nuu Jesukristu ja kotatnuni ya nuu taka ja oo andivi vi nuu ñu'u.
49001011	Dios ni ndakaji ña jion ja vi koo jin Jesukristu, te vi ni'i ta'vio nuu vi sa'a jajion ja skuta'u ña ya, chi saa ni junkuaan ini maa ya ja sa'a ya, ia ja sa'a ndi'i ni nagua kuini maa ya.
49001012	Saa nagua ja ja'a sein ja ka kuu san ñayiu xtnañu'u ja ka ndetu ka'nu san Jesukristu, te na vi chiñu'u ñayiu ia Dios, ja ia ka'nu ndeva'a kuu ya.
49001013	Te suni maa ni, nuu ni ka onini ni tno'o ndaa ja kuu tno'o va'a Jesús ja skaku ni'nu ña, te ni ka kandija ni, guaa ni ka ni'i ni Espíritu ia Dios, nagua ni kee yu'u ya ja tetniuu ya. Te ni ka jinkitnuni ni jin Espíritu ya ja oo ini anu ni.
49001014	Te Espíritu ia Dios sa'a ja ka kukanu ndaa inio ja vi ni'o in nuu vi sa'a jajion ja taa maa ia Dios nuu vi koo kiuu na kenta nuu skaku ni'nu ña ya ja no'okueio nuu oo maa ya, te vi chiñu'o ya, chi ia ka'nu ndeva'a kuu ya.
49001015	Te ja ja'a ya'a guaa nuu ni jini so'o san ja ka kandija ni Jito'o Jesús vi ja ka ka'an too ni ndi'i ñayiu maa ia Dios,
49001016	te vini tu junkuiin san ja ndakuanta'u san nuu ya ja ja'a in in ni vi ndaka'an ña san nuu ndakuatu san.
49001017	Jikanta'u san nuu Dios, Tata maa Jesukristu, ia ye'e tajan, ja na taa ya Espíritu ya ja vi jinkui'nu gua'a ini ni tno'o ndichi vi skuni ña ya ja vi kuni gua'a ka ni ya.
49001018	Jikanta'u san nuu ia Dios ja na vi ye'e nduchi nuu ni ja vi jinkui'nu gua'a ini ni, nagua ja vi kuni ni nagua kuu ja ka ndetu ka'nuo ja ni ndakana ña ya, vi naxa kuika nuu ye'e tajan ja taa ya ja vi sa'a jajin yoon, ja ka kuo ñayiu ñuu maa ya,
49001019	vi naxa ka'nu ndeva'a oo jaka'nu ya jin yoon ja ka kandijao ya. Te jaka'nu ya kuu ja ni xne'e ya ja ia ndakui ndeva'a kuu ya,
49001020	nuu ni ndaxteku ya Jesukristu ne'u ndiyi, te ni juntaa ña ya ichi nda'a kua'a ya ndee andivi.
49001021	Ni jani ña ya ja kotatnuni Jesukristu siki ndi'i ia ka kuu nija'nu vi ia ka ndiso tniuu vi ia ka'nu vi ia ja tatnuni, vi siki ndi'i sivi ja ka oo ja ka nani, te masu maintno'o ni tiempu vitna, chi saa ni tiempu ja vaji.
49001022	Te ndi'i ni xndendoo ya nuu nda'a Jesukristu, te suni maa Jesukristu kuu ia tatnuni nuu ndi'i ñayiu ka skua'a.
49001023	Te ñayiu ka skua'a ka kuu na kuinio yiki kuñu Jesukristu, te sui ka sa'a ja oo ndi'i Jesukristu, te maa Jesukristu sa'a ja oo chitu ndi'i kuiti ja oo ñuyiu.
49002001	Ni taa ia Dios ja ka teku ni, nuu ni ka okuu ni na kuinio ndiyi jin jakue'e ni ka osa'a ni vi jin yika kuechi ni,
49002002	nuu ni ka ojika ni ndee ama ka, ja ni ka ondikin ni ndi'i ja ka sa'a ñayiu ñuyiu. Chi ni ka osa'a ni nagua kuini maa Tachi ka'nu ja oo nuu yi'i tachi kuiñi, espíritu ja ska'an ña vitna jin ñayiu inu so'o ndeva'a nuu ia Dios.
49002003	Te suni saa ni ka osa'a ndi'i yoon ama ka, chi ni ka ondikion ni ka osa'o nagua junkuaan ini yiki kuñuo vi ndi'i jakue'e ni ka ondakani inio, te ni ka okuo ñayiu ni ka oskiti ini ia Dios, inuu jin sava ka ñayiu.
49002004	Su Dios, ja kuu ya ia ka'nu ndeva'a ini, te janda'u ini ya, guaa ni kutoo ndeva'a ña ya.
49002005	Te visi na kuinio ndiyi ka kuo jin yika kuechio, su ni taa ya ja ka teku inuo jin Jesukristu, te ni ka'an nda'u ni ka'an kee ña ya ja ni skaku ni'nu ña ya.
49002006	Te ni ndaxteku inuu ña ya jin Jesukristu, te suni ni juntaa ña ya ja vi kotatnunio jin Jesukristu ndee andivi.
49002007	Sua'a ni sa'a ya nagua ja tiempu ja vaji xne'e ya ja kua'a ndeva'a ni ka'an nda'u ni ka'an kee ña ya, chi ni kunda'u ini ña ya jion jin ma'ñu sagua Jesukristu.
49002008	Chi ni ka'an nda'u ni ka'an kee ña ia Dios jion, ja ni skaku ni'nu ña ya jin ma'ñu sagua ja ka kandijao. Te masu in ja vaji nuu mao kuu, chi in java'a ja ni skuta'u ña ia Dios kuu.
49002009	Te masu jin tniuu gua'a ja ka sa'o kuu ja skaku ni'nu ña, nagua ja ni in ñayiu ma vi kokuu teyii jin tniuu gua'a ka sa'i.
49002010	Chi maa ia Dios ni sa'a ña, te ni ndasa'a jaa ña ya jin ma'ñu sagua Jesukristu, nagua ja na vi sa'o tniuu gua'a, te na vi kondikion ichi nuu ni sa'a tua'a maa ya ja vi kakao nuu tniuu gua'a yun.
49002011	Te yun guaa vi ndaka'an ni naxa ni ka oo ni ama ka, ja masu ñayiu judio ka kuu ni. Te yun guaa tna'a maa san judio, ja ka chitnuni jin nda'a nuu yiki kuñu de, ka xnani kue'e ña de jin ni ja ñayiu tu ka yitnuni, ja tu ka oo jin ia Dios ka kuu ni.
49002012	Chi tiempu yun, tu na Jesukristu ni ka oo jin ni, te ni ka okuu siin ni nuu ñayiu ñuu Israel, te tu ni ka jini sa'un ni tratu nagua ni kee yu'u ia Dios ja sa'a ya jin ñayiu Israel. Te nuu ñuyiu ya'a, tu ni ka ojini ni ia Dios, ni tu na in ka ndetu ka'nu ni.
49002013	Su vitna ja ka oo ni jin Jesukristu, chi jin ma'ñu sagua niñi ya ja ni jati nuu cruz, te ni ka kuyatni ni nuu ia Dios, visi ama ka ni ka oo ni ndee jika.
49002014	Te Jesukristu sa'a ja ni ka ndumani tna'o, chi ni sa'a ya ja ñayiu judio vi ñayiu sava ka tatatno'o ni ka nduo invaa ni ñuu nuu ya, chi ni xnani ya in ja ni ondesi ma'ñu sagua ja ni osa'a siin siin ña,
49002015	nuu ni soko ya maa ya ja ni ji'i ya. Te ni skunkuu ya Ley Moisés nuu tatnuni vi xndaku tniuu nuu ñayiu judio, chi Ley yun sa'a siin ñayiu judio jin ñayiu sava ka tatatno'o. Su ni sa'a ya ja ni ka ndui invaa ni ka ñayiu jaa nuu ia Dios, vi ni sa'a ya ja oo jamani.
49002016	Te nuu ni ji'i Jesukristu nuu cruz, yun ni xnaa ya ja ka nee u'u tna'a mai vi jin ia Dios, te ni sa'a ya ja ni ka ndui invaa ni ka ñayiu nuu ya.
49002017	Ni kii Jesukristu, te ni kaxtno'o ya tno'o va'a ja oo tno'o mani jin ndi'i ñayiu. Ni kaxtno'o ya nuu maa ni ja ni ka oo ni ndee jika nuu ia Dios, vi nuu ñayiu judio ja ka oo yatni nuu ya.
49002018	Chi jin ma'ñu sagua Jesukristu, te ndi'i ñayiu judio vi ñayiu sava ka tatatno'o kuu kiukuei jin ma'ñu sagua invaa Espíritu nuu oo Tata Dios.
49002019	Te yun guaa masu ñayiu inka ñuu ka kuu ka ni, te ni masu ka jika nda'u ka ni, chi in ni ñayiu ñuu maa ia Dios ni ka nduu ni, te ñayiu ve'e maa ya ka kuu ni.
49002020	Te ndi'i mao ja ka kandijao ka kuo na kuinio in ve'e ka'nu ja kuva'a siki kava ja ka kuu tee ni chitniuu Jesukristu ja ka ndiso de tniuu na'nu ka, vi tee ni ka ndakani tno'o ia Dios, te maa Jesukristu kuu kava ka'nu xtnañu'u ja yituu skina ve'e.
49002021	Te jin Jesukristu netna'a ndi'i ja kuva'a ve'e ka'nu yun, te makusukun vi guaa ndee jino ja kokuu in veñu'u vii maa Jito'o.
49002022	Te suni maa ni ja ka kuu ni ñayiu sava ka tatatno'o, ka oo tutu ni jin Jesukristu, te mavikua'nu ni ja kentakuei ni vi kokuu ni in veñu'u nuu oo ia Dios jin ma'ñu sagua Espíritu ya.
49003001	Te yun guaa maa san ja kuu Pablo, yi'i san vekaa ja ja'a Jesukristu vi ja kaxtno'o san tno'o ya nuu maa ni ja ka kuu ni ñayiu inka tatatno'o.
49003002	Te maa ni, chi ja ndaa ndija ja ni ka onini ni ja ni ka'an nda'u ni ka'an kee ña ia Dios jin san, te ni chitniuu ña ya ja ndakani san tno'o ya nuu in in ni.
49003003	Te ni xne'e ya nuu san tno'o ni yiyu'u ndee jana'a, te ni kaxtno'o ya, nagua ja ni tee san joo luluu.
49003004	Te nuu ka ka'u ni, te vi kutnuni ini ni ja jini san tno'o ja ja'a Jesukristu ja ni yiyu'u,
49003005	in tno'o ni yiyu'u ja tu ni xne'e ya nuu ni in ñayiu ndee ama ka, su vitna te xne'e kaji Dios jin ma'ñu sagua Espíritu ya nuu ñayiu maa Dios ja ka kuu san tee ni chitniuu ya vi tee ka ndakani tno'o va'a Jesús.
49003006	Te tno'o ni yiyu'u kuu tno'o ya'a: Ja jin ma'ñu sagua tno'o va'a Jesús, te ñayiu sava ka tatatno'o vi ñayiu judio vi ni'i inui nuu kuña'a ia Dios ja vi sa'a jajin, chi invaa ni ñayiu ka kui, te vi ni'i nagua ni kee yu'u ya ja kuña'a ya nuu ñayiu ka oo jin Jesukristu.
49003007	Te maa san kuu tee ni chitniuu ña ia Dios ja kaxtno'o san nuu ñayiu, nagua ni skuta'u ña ya ja ni ka'an nda'u ni ka'an kee ña ya jin jaka'nu maa ya.
49003008	Te maa san ja in tee nuu ka kuu san nuu in tee lule sa'un nuu ndi'i ñayiu ñuu maa ia Dios, su ni taa ya in tniuu gua'a ndeva'a ja ndakani san tno'o va'a Jesús nuu ñayiu sava ka tatatno'o, tno'o ja ma kentakueio vi kunio na kua'a kuika ja kuu tno'o maa Jesukristu.
49003009	Te ndakaxtno'o kaji san nuu ndi'i ñayiu ndee ja kuu tno'o ni ndakani ini Dios ja sa'a ya, ia ni sa'a ndi'i ja oo ñuyiu, ja kuu tno'o ni yiyu'u ndee jana'a.
49003010	Saa ni sa'a ya, nagua ja ndinuu nuu tno'o ndichi maa ia Dios vi kuni ia ka kuu nija'nu vi ia na'nu ja ka oo andivi vitna, jin ma'ñu sagua ñayiu ka skua'a.
49003011	Sua'a ni sa'a ya nagua ni ndakani ini ya ja sa'a ya ndee jaxtnañu'u, te ni skunkuu ya jin Jito'o Jesukristu nuu ni kii ya ñuyiu.
49003012	Te jin Jesukristu ka kukanu inio ja jinokueio nuu oo ia Dios jin ma'ñu sagua ja ka kandijao ya, guaa ma vi yu'o.
49003013	Te yun guaa jikanta'u san ja ma vi kuita ni ja ja'a tnundo'o tna'a san ja ja'a in in maa ni, chi ja sia'a ndo'o san, te in jayiñu'u in in maa ni kuu.
49003014	Ja ja'a ya'a guaa ja'nu jiti san nuu ia Dios, Tata Jito'o Jesukristu.
49003015	Te sivi maa ya ka ndiso ndi'i ndikin tata ja ka oo ndee andivi vi ñuyiu.
49003016	Jikanta'u san nuu ya, ja na taa ya jaka'nu ya vi javii java'a ja oo nuu ye'e tajan ya, nagua ja vi koo ndakui ini anu ni jin ma'ñu sagua Espíritu ya,
49003017	nagua ja na koo Jesukristu ini anu ni ja ka kandija ni ya, nagua ja vi koyutnu ni, te vi konokuiin gua'a ni na kuinio in yutnu ja ni jika yo'o tnu, chi kutoo ña ya, te ka ka'an too ni in ñani in tna'a ni.
49003018	Saa te vi kuni ndaa kuiti ni jin ndi'i ñayiu maa ia Dios ja ka'nu ndeva'a ja kutoo ña Jesukristu, te ni tu kintna'a inuu jin ja jite vi ja kunu vi ja sukun ja kutoo ña ya.
49003019	Saa te vi kuni ni naxa kutoo ña Jesukristu, ja ka'nu ndeva'a ka kuu saa nuu ndi'i ja ka jinio, nagua ja saa, te kentakuei ni vi koo ni naxa oo maa ia Dios.
49003020	Te na vi ndakuanta'uo nuu ia Dios, ia ka'nu ndeva'a, ja sa'a ya kua'a ndeva'a ka tniuu vii tniuu va'a, saa ja ka jikaon nuu ya, axi ja ka ndakani inio, te sa'a ya yun jin jaka'nu maa ya ja satniuu ini anuo.
49003021	Te yun guaa na vi chiñu'u ñayiu ka skua'a ia Dios jin ma'ñu sagua Jesukristu ja ia ka'nu ndeva'a kuu ya, ndi'i ni jichi vi nikuii nikani ni. Saa na kokuu.
49004001	Te yun guaa maa san ja oo san vekaa ja ja'a Jito'o, jikanta'u san nuu in in ni ja vi kaka ndaa ni nuu ichi ia Dios, nagua kuini maa ya, chi yun guaa ni ndakana ña ya ja vi sa'a ni.
49004002	Vi sa'a nda'u ni maa ni, te vi ku'un nda'u vi ku'un kee ini ni. Te vi koka'nu ini ni, te vi kuandee ini ni ja ja'a in in ni ja ka ka'an too tna'a ni,
49004003	te vi nduku ndee ni ja vi kotutu ni nagua sa'a maa Espíritu ia Dios jin ma'ñu sagua jamani.
49004004	Chi invaa ni ñayiu ka kuu ni nuu ia Dios, te invaa ni Espíritu ya oo ini anu in in ni, vi invaa ni ka ndetu ka'nu ni ya ja ni kana ña ya,
49004005	te invaa ni Jito'o oo, vi invaa ni ia ka kandijao, te invaa ni ja ja'a Jesukristu ni ka janduteo,
49004006	te invaa ni Dios kuu Tata ndi'o, te maa ya kuu ia tatnuni nuu ndi'o, te maa ya satniuu jin ma'ñu sagua ndi'o, te oo ya ini anu in ion.
49004007	Su ni ka'an nda'u ni ka'an kee ña ia Dios jin in ion na kuu na kuu na tniuu ni kuini maa Jesukristu ja skuta'u ña ya.
49004008	Te yun guaa ka'an nuu tutu ii: Mandaa de ndee sukun ka kua'an de, jin ja ni ju'ni de ja xiin siki ni kundee de, te ni skuta'u de java'a jin ñayiu, ka'an sua'a.
49004009	¿Te naxa kei ka'an ja mandaa yun? Kei ka'an ja xtnañu'u ka ndee andivi makuun Jesukristu, te ni kunjino ya ndee nuu ndi'i sa'un ka ñuyiu ya'a.
49004010	Te ia ni kuun nuu ñuyiu, kuu ia ja suni mandaa ya guaa ndee nuu sukun ka andivi, nagua ja koo ya ndi'i ni nuu.
49004011	Te suu maa ya ni chiyukun tee vi kondiso tniuu na'nu, sava de ka kuu tee ni chitniuu Jesús ja ka ndiso de tniuu ka'nu ka, te sava de ka kuu tee ka ndakani tno'o ya, te sava de ka kuu tee ka xtutenuu tno'o ya, te sava de ka kuu tee ka jito ñayiu ka skua'a, vi sava de ka kuu tee ka kaxtno'o.
49004012	Sua'a ni sa'a tua'a ña ya, nagua ja vi satniuo nuu tno'o ya, nagua ja saa, te vi chituo ñayiu maa ya ja vi kua'nui nuu tno'o ja ka kandijai Jesukristu,
49004013	vi guaa ndee ndi'o na kentakueio vi kotutuo jin tno'o ja ka kandijao, te vi jinkui'nu gua'a inio ja ka'nu kuu Se'e ia Dios, ja vi kokuo in ñayiu ni jija, vi guaa ndee kentakueio ja vi koo naxa oo maa Jesukristu.
49004014	Te saa nagua ja ma vi kokuu kao na kuinio suchi kueli ja vita ndeva'a ka kui, te ñama ka samai, te ya'a yun ni ka jikai jin tno'o ja ka kaxtno'o ñayiu na kuinio mi'i ja ya'a yun ni jiso ña tachi, te vi guaa ndee ka jandetui ja ka xnda'u ña ñayiu jin tno'o ndichi ini ja ka jikai ichi kue'e.
49004015	Chi sua'a na vi ka'on tno'o ndaa ja ka ka'an too tna'o, te na vi kua'nuo ja vi koo naxa oo maa Jesukristu, chi maa ya kuu yiki xini ndi'o ja ka kuo yiki kuñu ya.
49004016	Te ndi'i yiki kuñu ja ñutna'a gua'a vi netna'a inuu jin ndi'i tuchi, ja ka chitu tna'a inuu jin tniuu ka sa'a in in ndatniuu ja oo nuu yiki kuñu, te yun ka ni'i ja ka ja'nu. Te saa ka kuu yoon jin Jesukristu, chi nuu ka sa'o tniuu ja ni chitniuu ña ya, te vi koyutnu kao jin ja ka ka'an too tna'o.
49004017	Ya'a kuu tno'o ka'an san nuu in in ni, te skuiso siki ña san jin sivi maa Jito'o, ja ma vi kaka ka ni nuu ichi kue'e, nagua ka jika ñayiu sava ka tatatno'o ja tu ka jini ia Dios, te nino'o ni ja tu jiniu'u ka ndakani ini.
49004018	Chi ka ndesi jajintnuni ja tu ka jinkui'nu ini, te ni tu na Dios ka oo jin ja vi kotekui nuu ya, chi tu ka jini tno'o ya, te inu ndee ndeva'a ini anui.
49004019	Chi ja ni ka jija ni'nui, te ni ka kiundui ka sa'i nino'o ni ja ka kusii ini yiki kuñui, vi ka ndioo ini ja vi sa'i ndi'i taka jane'e jayichi.
49004020	Su maa ni, chi masu saa ni ka kutua'a ni nuu Jesukristu.
49004021	Chi jandaa ja ni ka onini ni tno'o ya, ja ni ka kaxtno'o nuu ni, nagua oo nuu tno'o ndaa maa ya.
49004022	Te ja ja'a ja ni ka osa'a ni ndee ama ka, vi xndoo ni ichi yata ni ndi'i jakue'e ni ka osa'a ni nuu ni ka okusii ini ni jin yiki kuñu ni ja ni oxnda'u ña,
49004023	te vi kuandetu ni ja na ndasa'a jaa ia Dios anu ni vi jajintnuni ni.
49004024	Te vi nduu ni ñayiu jaa, na kuinio nuu ka ndasama ni sa'un tne'e ni, te ka ndekui'nu ni sa'un jaa, chi ni sa'a ña ia Dios naxa oo maa ya, ja vi kaka ndaa ni, te vi kokuu ni ñayiu vii ñayiu va'a, nagua kaxtno'o maa tno'o ndaa.
49004025	Te yun guaa vi xndoo ni tno'o ja ka xnda'u tna'a ni, te vi ka'an ndaa ni nuu in ñani in tna'a ni, chi in ni ñayiu ka kuu ndi'o.
49004026	Te nuu ka kiti ini ni, su ma vi sa'a ni yika kuechi, te ma vi kendoo ni jin tno'o kiti ini yun guaa ndee nuu kee nikandii,
49004027	te ma vi kune ni ichi ja skanakau ña Tachi nuu yika kuechi.
49004028	Te na in su'u, ma su'u kai, chi na satniui jin nda'i in tniuu gua'a ja na ni'i nagua kuña'i nuu ñayiu tu nagua neva'a.
49004029	Te ni in tno'o ne'e ma vi ka'an ni, chi nino'o tno'o va'a vi ka'an ni, nagua ja chituu ña ja vi koyutnu ñayiu ka nini, te vi kendoo va'i jin tno'o ka ka'an ni.
49004030	Te ma vi sa'a ni ja tna'u ini Espíritu ia Dios, chi Espíritu ya ni chitnuni ña nagua ja ndakuni ña ya ja ñayiu maa ya ka kuu ni nuu jino kiuu ja skaku ni'nu ña ya in jichi ni nuu jakue'e.
49004031	Te vi xndoo ni ndi'i ja u'u ka oo ini anu ni, vi ja ka jiso niñi ni ja ka kiti ini ni, vi ja ka kana xeen ni, vi ja ka kane'e ni, vi ndi'i jane'e jayichi ka sa'a ni.
49004032	Chi sua'a vi kokuu ni ñayiu va'a ini vi ñayiu nda'u ini jin in in ni, te vi kuaka'nu ini ni ja ja'a in in ni, nagua ni jaka'nu ini ia Dios ja ja'a yika kuechi ni jin ma'ñu sagua Jesukristu.
49005001	Maa ni ja ka kuu ni se'e ia Dios ja kutoo ña ya, vi nduku ndee ni ja vi koo ni naxa oo maa ya.
49005002	Te vi ka'an too tna'a ni, nagua kutoo ña Jesukristu jin in ion, te ni soko ya maa ya ja ja'o, na kuinio in lelu, te ni kenta xiko asin ndee nuu ia Dios.
49005003	Te maa ni ja ka kuu ni ñayiu maa ya, vi sa'a gua'a ni, te ma vi sa'a ni kuechi ñuyiu, ni ma vi sa'a ni ndi'i jatne'e, ni ma vi jio'o ni ndatniuu inka ñayiu,
49005004	ni ma vi ka'an ni tno'o ne'e, ni tno'o ja tu jiniu'u, ni tno'o siki ja ka'an kue'e, chi masu vatuka kuu. Te gua'a ka kuu ja vi ndakuanta'u ni nuu ia Dios.
49005005	Chi ja ka jini gua'a maa ni ya'a: Ja ni in ñayiu sa'a kuechi ñuyiu, ni ñayiu sa'a jatne'e, ni ñayiu ndioo ini kua'a xu'un, ja chiñu'i xu'in yun, ma kuu vi ni'i ta'ui ja vi sa'a jajin nuu tatnuni Jesukristu vi ia Dios.
49005006	Te vi koto ni maa ni ja ni in ñayiu ma vi xnda'u ña jin tno'o vasa, chi siki ya'a vaji ja kiti ini ia Dios siki ñayiu inu so'o ndeva'a nuu ya.
49005007	Te ma vi nitna'a ni jin ñayiu yun ja vi sa'a ni nagua ka sa'i.
49005008	Chi ama ka ni ka ojika ni ñunee, su vitna ja ka oo ni jin Jito'o, te ka oo ni nuu ye'e ni'nu maa ya, te vi kaka ni nagua jika ñayiu oo nuu ye'e ni'nu ya.
49005009	Chi nuu ia ye'e ni'nu vaji ja va'a ini ñayiu vi ja kaka ndai vi ja sa'a nda'i.
49005010	Te vi nduku ndee ni ja vi kutua'a ni ndeja kuu ja junkuaan ini Jito'o.
49005011	Te ma vi kiunduu ni ja vi sa'a ni tniuu ja tu jiniu'u, nagua ka sa'a ñayiu ka jika ñunee, chi gua'a ka kuu ja vi xtuu ndijin ni nagua ka sa'i,
49005012	chi ka kanoo ja koka'on nagua ka sa'a yu'u ñayiu yun.
49005013	Su ndi'i ni tniuu nuu ka sa'a ndijin ñayiu nuu ye'e ni'nu, te tuu ndijin, chi ja ye'e ni'nu yun xtuu ndijin ña jin ndi'i ja ka sa'a ñayiu.
49005014	Te yun guaa ka ka'an ñayiu sua'a: Ndoto ron ja kixin ron, te ndakoo ne'u ndiyi jian, te na ye'e ni'nu Jesukristu ini anu ron, ka ka'an sua'a.
49005015	Te yun guaa vi koto va'a ni maa ni, te ma vi kaka ni nagua ka jika ñayiu tu ka jini nagua ka sa'i, chi vi kaka ni nagua jika in ñayiu ndichi.
49005016	Te vi nduku ni ja vi sa'a ni java'a ndi'i ni jichi ja kuu vi sa'a ni, chi kua'a jakue'e ka sa'a ñayiu in kiuu in kiuu.
49005017	Te yun guaa ma vi kokuu ni ñayiu vasa ja tu jini nagua sa'i, chi vi nduku ndee ni ja vi jinkui'nu ini ni na ndeja kuu ja kuini Jito'o ja vi sa'a ni.
49005018	Te ma vi kojini ni jin nduxi uva, chi nani ja skunaa ña kuu, chi saa sua'a vi kochitu ni jin Espíritu ia Dios.
49005019	Te vi ka'an nuu tna'a ni jin tno'o ja vaji nuu salmo, vi tno'o ja vaji nuu yaa ndakuanta'u nuu ia Dios, vi yaa ja ndakakune'e maa ya, te vi kata ni jin ndee ini ndee anu ni ja ka chiñu'u ni Jito'o.
49005020	Te siun ni vi kondakuanta'u ni nuu Tata Dios jin sivi Jito'o Jesukristu, ja ja'a ndi'i javii java'a sa'a ya.
49005021	Vi kuantno'o nuu tna'a ni ja ka yu'u ni'nu ni Jesukristu.
49005022	Te maa ni ja ka kuu ni ñasi'i, vi kuanyu'u vi kuandetu ni nuu yii ni, nagua ka sa'a ni nuu maa Jito'o.
49005023	Chi teyii kuu nija'nu nuu ñasi'i, nagua kuu nija'nu maa Jesukristu nuu ñayiu ka skua'a ja ka kuo na kuinio yiki kuñu ya, te skaku ni'nu ña maa ya.
49005024	Te suni nagua ka janyu'u ka jandetu ñayiu ka skua'a nuu Jesukristu, suni saa ni na vi kuanyu'u vi kuandetu ñasi'i ndi'i ni jichi nuu yii ña.
49005025	Te maa ni ja ka kuu ni teyii, vi kokutoo ni ñasi'i ni, nagua ni kutoo Jesukristu ñayiu ka skua'a, te ni soko ya maa ya ja ja'o.
49005026	Sua'a ni sa'a ya nagua ja sa'a siin ña ya ja vi kokuo ñayiu maa ya, te ni ndasa'a ndoo ña ya jin ma'ñu sagua tno'o ya nuu ni ka janduteo,
49005027	nagua ja ndakuaka ña ya nuu oo maa ya ja ka kuo ñayiu vii ja ka skua'o, chi tu na jatne'e oo, na kuinio yunuo ja tu na tichio'o oo, ni tu ndañii, ni in ja tu nagua oo.
49005028	Te suni saa ni maa ni teyii, vi kokutoo ni ñasi'i ni, nagua ka kutoo ni yiki kuñu ni. Chi na in kutoo ñasi'i, te kutoi mai.
49005029	Chi ni in teyii tu jini u'u de yiki kuñu de, chi saa sua'a skaa de vi jito va'a de, nagua sa'a Jesukristu jin ñayiu ka skua'a.
49005030	Chi in in mao ka kuu na kuinio in ndatniuu ja oo nuu yiki kuñu ya.
49005031	“Te yun guaa xndoo teyii tata de vi nana de, te nitna'a de jin ñasi'i de, te ndi nduu de jin ña ka kuu invaa ni ka ñayiu”, nagua ka'an nuu tutu ii.
49005032	Ka'nu ndeva'a kuu tno'o ya'a ja ni yiyu'u, su ka'an san vitna ja ka'an ja ja'a Jesukristu vi ja ja'a ñayiu ka skua'a.
49005033	Visi ni saa, suni in in maa ni vi kokutoo ni ñasi'i ni nagua ka kutoo ni maa ni. Te suni ñasi'i, na konee yiñu'u ña nuu yii ña.
49006001	Roon ja ka kuu ron se'e, vi kindei vi kititi nuu tata ron vi nuu nana ron, chi yun kuu java'a, nagua ka sa'a ron nuu Jito'o.
49006002	Chi ya'a kuu tno'o xtnañu'u ja tatnuni ia Dios nuu ni kee yu'u ya ja tetniuu ya in java'a, nuu ka'an sua'a: “Vi kuanyu'u vi kuandetu nuu tata ron vi nuu nana ron,
49006003	nagua ja vi koo vii vi koo va'a ron, te vi kona'a ñuu ron nuu ñuyiu ya'a”, kachi ya.
49006004	Te maa ni ja ka kuu ni yua, ma vi skiti ini ni se'e ni, chi sua'a vi skua'nu ni jin tno'o naxa vi koo naxa vi kakai, te vi xteku ni jin tno'o maa Jito'o.
49006005	Te maa ni ja ka kuu ni ñayiu ka jinokuechi, vi kuantno'o ni nuu lamu ni ja ka oo ñuyiu ya'a. Vi konee ni jayiñu'u, te vi koyu'u ni'nu ni de, te vi kunukuechi gua'a ni nuu de, nagua ka jinokuechi ni nuu Jesukristu.
49006006	Te saa vi sa'a ni, masu nani nuu ka ndia'a de ja vi kendoo va'a ni, nagua ka sa'a ñayiu ka nduku ja vi kendoo va'a mai nuu ñayiu ñuyiu, chi vi kunukuechi ni nagua ka jinokuechi ni nuu Jesukristu, te vi ndee ini ndee anu ni vi sa'a ni, nagua kuini maa ia Dios.
49006007	Te vi kosii ini ni vi kunukuechi ni, na kuinio ja nuu Jito'o ka jinokuechi ni, te masu nuu ñayiu.
49006008	Chi ja ka jini ni ja java'a ka sa'a in in maa ni, te yun vi ndani'i ya'u ni nuu Jito'o, a ka kuu ni ñayiu ka jinokuechi axi ñayiu tu na xiin nuu ka jinokuechi.
49006009	Te maa ni ja ka kuu ni lamu, suni saa vi sa'a ni jin ñayiu ka jinokuechi nuu ni. Ma vi koskoto ioo ni jin, chi ja ka jini ni ja invaa ni Jito'o ni jin oo andivi, te maa ya, chi inuu sa'a ya jin ndi'i ñayiu.
49006010	Vitna te ka'an ka san: Vi koyutnu ni jin jaka'nu vi jandakui maa Jito'o.
49006011	Vi kekui'nu ni ndi'i sa'un taa ia Dios nagua ka ni'nu soldado nuu ka jaxin tna'a de, nagua ja kuu vi koyutnu ni, te ma vi kuandetu ni ja xnda'u ña Tachi.
49006012	Chi masu jin ñayiu ñuyiu ka jaxin tna'a jion, chi ka jaxin tna'o jin ia ka kuu nija'nu vi ia na'nu ja ka oo andivi, siki ia ja ka tatnuni nuu ñunee ñuyiu ya'a, vi siki ia ka sa'a jakue'e ja ka oo ndee andivi.
49006013	Te yun guaa vi kakuiko gua'a ni ndatniuu taa ia Dios ja ka nee ñayiu nuu ka jaxin tna'i, nagua ja vi kundee ini ni kiuu koo jakue'e yun, te nuu ndi'i ja vi skunkuu ni, te vi koyutnu ka ni.
49006014	Te yun guaa vi koyutnu ni na kuinio in soldado, te vi ku'ni tnuu ni chii ni ja kuu tno'o ndaa ia Dios ja ka kandija ni. Te vi skutu ni maa ni jin ja ka sa'a ndaa ni, nagua sa'a in tee jaxin tna'a, ja skutu de maa de jin sa'un kaa ja ndesi ni'nu ndika de.
49006015	Te vi ki'i ni ndijan ni ja vi kotua'a ni ja vi kaxtno'o ni tno'o va'a Jesús ja na vi koo mani ñayiu.
49006016	Te ja kanuu ka kuu ja vi kandija gua'a ni, na kuinio ja vi kinda'a tua'a ni kaa tikute ja vi kasi ni yutnu ndugua ja kai nuu punta ja skunta Tachi.
49006017	Te vi kukanu ini ni ia Dios ja skaku ni'nu ña ya, nagua sa'a ixini kaa ja skaku ni'nu xini tee jaxin tna'a. Te vi kuantniuu ni tno'o va'a ia Dios ja taa Espíritu ya, nagua jantniuu tee jaxin tna'a yun yuchi kani de.
49006018	Te siun ni vi kondakuatu ni, te vi kokakanta'u ni nuu ia Dios jin ma'ñu sagua Espíritu ya, te vi koo tua'a ni, ma vi kusun ini ni, te siun ni vi kokakanta'u ni ja ja'a ndi'i ñayiu maa ia Dios.
49006019	Te suni vi kondakuatu ni ja ja'a maa san, nagua ja na taa ia Dios tno'o ka'an san nuu kaxtno'o san, nagua ja ma yu'u san ndakani san tno'o ni yiyu'u ja oo nuu tno'o va'a Jesús.
49006020	Chi ia Dios ni tetniuu ña jin san ja ndakani san tno'o ya, visi ja ja'a tno'o ya'a kuu ja nu'ni san jin cadena vitna. Su vi kakanta'u ni ja ja'a san, nagua ja ma yu'u san ka'an san tno'o ya nagua kuini ja ka'an san.
49006021	Tetniuu san ñanio Tíquico ja ka'an too san de, nagua ja ndakani de, te vi kuni ni ndi'i naxa oo san vi nagua sa'a san. Suu de kuu in tee ndaa ja kaxtno'o de tno'o maa Jito'o.
49006022	Te yun kuu ja tetniuu san de nuu ka oo maa ni, nagua ja ndakani de naxa ka kuu san, te ndataa de tno'o ndee ini.
49006023	Te maa Tata Dios vi Jito'o Jesukristu na taa ya jamani ya ja vi koo jin ni ja ka kuu ni ñayiu ka skua'a, te vi ka'an too tna'a in in maa ni vi vi kandija ni.
49006024	Te ia Dios na koto na kuni ña jin ndi'i ni ja ma naa ndoñu'u ja ka kutoo ni Jito'o Jesukristu. Saa na kokuu.
50001001	Maa san kuu Pablo vi Timoteo ja ka jinokuechi san nuu Jesukristu, te ka tee san tutu ya'a nuu ndi'i maa ni ja ka kuu ni ñayiu maa ia Dios ja ka oo ni jin Jesukristu, vi nuu tee ka tatnuni ne'u ni, vi nuu tee ka chituu ña jin ni, ja ka oo ni ñuu Filipo.
50001002	Te maa Tata Yuao jin Jito'o Jesukristu na chindee chituu ña ya, te vi koo ni jin jamani ya.
50001003	Ndakuanta'u san nuu ia Dios in in jichi ja ndaka'an ña san jin in in ni.
50001004	Te nuu ndakuatu san, siun ni jikanta'u san nuu Dios ja ja'a ndi'i ni, te kusii ndeva'a ini san.
50001005	Chi ndee kiuu xtnañu'u ja ni ka kandija ni tno'o ya jin ndee vitna, ka chituu tna'o ja ka xtutenuo tno'o va'a Kristu.
50001006	Te kukanu ndaa ini san jin ya'a: Ja maa ia Dios ni skeja'a tniuu gua'a nuu ndi'i ni, te siun ni kosa'a ya ja vi kuja gua'a ni nuu tno'o ya, guaa ndee kiuu ja na ndajiokuiin Jesukristu.
50001007	Te vatu ka kuu ja siun ndakani ini san ja ja'a ndi'i ni, chi vi anu san ka ñu'u ni, chi inuu ni ni chindee ni chituu ña ia Dios jion, nuu yi'i san vekaa axi nuu oo san nuu nda'a tee ka netniuu ja ka'an ni'nu san ja ja'a tno'o va'a Kristu ja tno'o ndaa kuu.
50001008	Te maa ia Dios ja jini ja kutoo vii ña san jin ndi'i ni, nagua vii kutoo ña Jesukristu jion.
50001009	Te nuu ndakuatu san, jikanta'u ña san nuu ia Dios ja na chituu ña ya ja vi kokutoo tna'a gua'a ka ni, te vi jinkui'nu kaji ini ni ndi'i nagua kuini maa ia Dios ja vi sa'a ni.
50001010	Nagua ja saa, te vi kuni ni vi kaji ni jagua'a ka, nagua ja vi kokuu ni ñayiu ndaa, ja tu na kuechi vi kotavi ni kiuu na ndenta Kristu.
50001011	Saa, te kaya kua'a tniuu gua'a tniuu ndaa ja ka sa'a ni jin ma'ñu sagua Jesukristu, nagua ja vi chiñu'u ñayiu ia Dios ja ia vii ia va'a kuu ya.
50001012	Kuini san ja vi kuni ni, vi ñani vi kua'a, ja tnundo'o ja tna'a san ya'a chituu ña ja kutenuu gua'a ka tno'o va'a Kristu.
50001013	Te yun kuu ja ndi'i tee ka kuu soldado nuu ve'e tniuu ya'a vi sava ka ñayiu, ja ka jini gua'i ja oo san vekaa ya'a ja jinokuechi san nuu Kristu.
50001014	Te nuu ni ka jini ñanio vi kua'o ja oo san vekaa ya'a, te kua'i ni ka kundee ini nuu Jito'o, te vi ni ini ni anui ni ka ndakani tno'o va'a ia Dios nuu ñayiu, te tu ni ka yu'i.
50001015	Te jandaa kuu ja sava ñayiu, chi vi chia inu kuasun ni ini, guaa ka ka'in tno'o va'a Kristu, ja ka ndukui ja vi kokuu ka'nu kai. Su savai, chi ka ndakani va'a ini ja ka ndakani tno'o ya.
50001016	Te savai ka ndakani tno'o va'a Kristu, chi ka ndukui ja va'a mai, te masu jin ndee ini ndee anui ka ka'in, chi ja ka kuini kuu ja na tna'a ka san tno'o suchi ini, vitna ja yi'i san vekaa ya'a.
50001017	Su sava kai, chi ka sa'i ja ka kutoo ñai jin san, chi ka jini ja maa ia Dios ni jani ña jin san ja ka'an ni'nu san ja ja'a tno'o va'a Kristu.
50001018	Su tu na ndakantno'o, a ka ndakani ndai tno'o Kristu axi chia inu jani ini, su ja maa san, chi kusii ini san ja ka ndakani tno'o ya. Te vivi'i ka kokusii ini san.
50001019	Chi jini san ja ka ndakuatu ni ja ja'a san vi ja chituu ña Espíritu Jesukristu jin san, te suu sa'a ja kaku san.
50001020	Chi ja kuini san vi ndetu ka'nu san kuu ja ma kuatu ndia'a maa ia Dios ja ni'i san tno'o kanoo, chi sua'a vi ni ini ni anu san na ndakani san tno'o ya, nagua ja vitna vi siun ni kosa'a ka'nu san Kristu, te tu ni ja sa'i a koteku san axi kuu san.
50001021	Ja maa san, chi ja teku san kuu ja chiñu'u san Kristu. Te ja kuu san kuu ja kundee san ja ki'in san koo san jin ya.
50001022	Su nuu ja na koteku ni san, te kuu satniuu ka san ja vi kaya ka ñayiu vi kandija Kristu nuu siun. Te yun guaa tu jini san ndeja kuu jagua'a ka ja kaji san, a ja koteku san axi ja kuu san.
50001023	Chi ka oo uu ichi ya'a, te tu jini san nagua kuu ja sa'a san: In kuu ja kuini san ja kuu san nagua ki'in san koo san jin Jesukristu andivi, chi yun kuu jagua'a ka.
50001024	Su inka kuu ja koteku ni san, chi yun kuu ja kanuu ka ja ja'a in in maa ni.
50001025	Te yun kukanu ini san, te jini san ja koteku ka san ja vi koo nunuu kao, nagua ja chituu ña san ja vi koyutnu ka ni jin tno'o ka kandija ni, te vi kokusii ini ni.
50001026	Te saa nagua ja nuu ndajiokuiin san inka jichi ja ndajakoto ña san, te yun sa'a ja vi kokusii ini ka ni nuu ka chiñu'u ni Jesukristu ja jito ña ya jin san.
50001027	Te ja kanuu ka kuu ja vi nduku ndee ni ja vi kaka ndaa ni, te vi sa'a ni nagua kuini maa tno'o va'a Kristu, te inuu ni kuu a jaa san ja jakoto ña san axi ma jaa san. Su kuini san konini san ja vi ka'an ñayiu ja ka oo yutnu ni, vi inuu ka ndakani ini ni, vi inuu ka nduku ndee ni ka kaxtno'o ni tno'o va'a Kristu ja ka kandija ni.
50001028	Te ma vi kuandetu ni ja vi siu'u ña ñayiu ka ndakoo siki ni, chi ja ka ndakoi yun xne'e kaji ja ki'inkuei vi nai, te suni xne'e ja maa ni, chi vi kaku ni'nu ni, te ndi'i ya'a vaji nuu maa ia Dios.
50001029	Chi ja ja'a maa Kristu kuu ja ni ka ni'i ta'u ni ja masu maintno'o ni ja ka kandija ni ya, chi suni ja ka tna'a ni tnundo'o ja ja'a ya.
50001030	Te inuu ni ka ndo'o nuu ka tna'o tnundo'o, chi ja ka jini maa ni naxa ni tna'a san tnundo'o nuu ni ka kagua tna'a san jin ñayiu nuu ni ka oo ñuu jian, vi suni ka jini so'o ni vitna naxa tna'a san tnundo'o ya'a.
50002001	Nuu saa te ja ka oo ni jin Kristu kuu ja ka ni'i ni tno'o ndee ini, te ja kutoo ña ya kuu ja ka oo sii ini ni, te oo Espíritu ya ini anu ni, te ka kutoo tna'a ndeva'a ni vi ka kuu nda'u ini tna'a ni.
50002002	Te yun guaa vi ndataa ni tno'o sii ini nuu san, te inuu ni vi ndakani ini ni, vi inuu ni vi ka'an too tna'a ni, vi inuu ni vi koo ini anu ni vi jajintnuni ni.
50002003	Ma vi sa'a ni in tniuu ja vi sa'a teyii ni maa ni, axi ja vi kendoo va'a maa ni. Vi sa'a nda'u ni maa ni, te vi kani ini in in maa ni ja sava ka ñayiu, chi ka kuu na'nu kai saa maa ni.
50002004	Te ni in ni ma vi nduku ni ja vi kendoo va'a maintno'o maa ni, chi suni vi nduku ni ja na vi kendoo va'a sava ka ñayiu.
50002005	Te in in maa ni, vi ndakani ini ni nagua ni ndakani ini Jesukristu.
50002006	Chi visi inuu ni kuu ya jin Tata Dios, su tu ni nduku ya ja koo ya jin ndi'i jayiñu'u oo nuu ia Dios.
50002007	Chi sua'a ni xndendoo ya ja ni okuu ka'nu ya, te ni nduu ya in tee jinokuechi, ja ni kaku ya nagua ka kaku ndi'i ñayiu ñuyiu.
50002008	Te nuu ni nduu ya in teyii, te ni sa'a nda'u ya maa ya, te ni jantno'o ya nuu ia Dios guaa ndee nuu ni ji'i ya, visi ni ka jatakaa ña jin ya in yika cruz.
50002009	Te yun guaa ni sa'a ka'nu ña ia Dios jin ya ja kuu ya in ia ka'nu ndeva'a. Te ni jiña'a ya in sivi ja kuu ka'nu ndeva'a ka nuu ndi'i sivi.
50002010	Nagua ja jin sivi maa Jesús, te vi jinkuiin jiti ndi'i nagua ka oo andivi, vi ñayiu ka oo ñuyiu, vi ndi'i nagua ka oo chii ñu'u ja vi chiñu'i nuu ya.
50002011	Te saa nagua ja ndi'i ñayiu vi ndaa yu'u, te vi ka'in ja Jesukristu kuu maa Jito'o, nagua ja vi konei jayiñu'u nuu Tata Dios.
50002012	Nuu saa, vi ñani vi kua'a ja ka'an too ña san, nagua ni ka ojantno'o ni tno'o ni kaxtno'o san nuu ni ka oo, te vi kuantno'o gua'a ka ni vitna ja oo jika san, te vi kondi'ni ni ja vi kaka ndaa ni jin tno'o ja ni skaku ni'nu ña ya jin ni, te vi sa'a nda'u ni maa ni ja ka yu'u ni'nu ni ya.
50002013	Chi Dios kuu ia sa'a ja ka kii ini ni ja vi sa'a ni, vi ja vi sa'a va'a ni nagua kuini maa ya.
50002014	Te vi sa'a ni ndi'i ya'a, su ma vi koka'an kuechi ni, te ni ma vi kotee tna'a ni,
50002015	nagua ja ni in ñayiu ma vi nuku'un yika kuechi ni ja ka kuu ni ñayiu ndaa, te vi xne'e ni ja se'e ia Dios ka kuu ni, vi ñayiu vii ne'u ñayiu ne'e ñayiu yichi yun. Te ne'u ñayiu yun vi koye'e ni na kuinio kimi ja ka ye'e ti andivi tno'o jakuaa,
50002016	chi ka tava'a gua'a ni tno'o taa ja ka tekuo nikuii nikani. Te nuu ja saa ka sa'a ni, te kokusii ini san ja ja'a ni kiuu na ndenta Kristu ja tu ni jiondita uun san, ni tu ni satniuu uun san.
50002017	Te visi na tna'a san kuakua'a tnundo'o ja soko san maa san nuu ia Dios, ja nitna'a jin ja ka soko maa ni ja ka jinokuechi ni nuu ya, chi ka kandija ni ya, te kusii ini san vi ndataa san tno'o sii ini.
50002018	Te suni vi kokusii ini ni nuu ia Dios, te vi ndataa ni tno'o sii ini ja na vi kokusii inio.
50002019	Te ndetu ka'nu san nuu Jito'o Jesukristu ja kuu tetniuu ñama san Timoteo jaa de nuu ka oo ni, nagua ja ndusii ini san nuu na ndani'i tno'o san naxa ka kuu ni.
50002020	Chi tu na inka tee ja ndakani inuu ini jin san, ja vi ja ndaa ja ndi'ni de ja vi koo va'a ndi'i ni.
50002021	Chi ndi'i de ka nduku de java'a mamaa de, te masu ka nduku de nagua kuini maa Jesukristu.
50002022	Su ja ka jini maa ni ja Timoteo, chi jinokuechi gua'a de nuu Dios nuu ni chituu ña de ja ni ka kaxtno'o san tno'o va'a Kristu, nagua chituu in se'e jin tatai.
50002023	Te yun guaa ndetu ka'nu san ja tetniuu san de jaa de nuu na kukanu ini san naxa kaa ja ndo'o san.
50002024	Su ndetu ka'nu san nuu Jito'o ja suni ñama jaa maa san ja jakoto ña san jin ndi'i ni.
50002025	Su ni ndakani ini san ja nini kuu ja ndatetniuu san ñanio Epafrodito ja ndajakoto ña de. Suu de kuu tee ka satniuu jin san ja ni ka nduku ndee san ka chituu tna'a san ja ka xtutenuu san tno'o va'a ia Dios. Maa de kuu tee ni ka tetniuu maa ni ja chituu ña de jin ndi'i ja ja'ni ña jin san.
50002026	Te ndioo ndeva'a ini de ja jaa de ndajakoto ña de jin ndi'i ni. Chi ni kusuchi ndeva'a ini de ja ni ka ni'i tno'o ni ja ni oku'u de.
50002027	Te ja ndaa ndija ja ni oku'u de, te vi ja yatni ni ka ja kuu de, su ni kunda'u ini ña ia Dios jin de. Te masu maintno'o ni de ni kunda'u ini ña ia Dios, chi suni ni kunda'u ini ña ya jin maa san, nagua ja ma koneva'a ka san tno'o suchi ini ja na kuu de.
50002028	Te yun guaa ñama kuiti tetniuu san de ja jaa de, nagua ja nuu vi ndakuni tuku ni de, te vi ndusii ini ni, nagua ja ndusii ini san.
50002029	Vi kuanta'u ni de jin tno'o sii ini, chi in tee jinokuechi nuu Jito'o kuu de, te vi konee yiñu'u ni nuu tee ka kuu na kuinio tee ya'a,
50002030	chi vi ja yatni ni ka ja kuu de ja satniuu de ja ja'a Kristu, chi ni tnaa de maa de nuu tnundo'o ja ni chituu ña de jin san nuu tniuu in in maa ni, ja ña ni kuu ja vi chituu ña ni jin san.
50003001	Te vitna, vi ñani vi kua'a, vi kokusii ini ni nuu Jito'o Jesukristu. Ja maa san, chi tu tunini san ja ndajiokuiin san tee tuku san tno'o ja ja ni tee san, chi tno'o ja ka kukanu ini maa ni kuu.
50003002	Te vi koto ni maa ni jin tee ni kiukuei ne'u maa ni ja ka sa'a de tniuu kue'e ja ka kuu de na kuinio ti'ina. Te ka kaxtno'o de ja chitnuni teyii nuu yiki kuñu de nagua ja vi koo gua'a de nuu ia Dios.
50003003	Chi mao ka kuu ñayiu ja ka yitnuni ndija ini anuo, chi ka jinokuechio nuu ia Dios jin ma'ñu sagua Espíritu ya, te ka kusii inio ja ka oo jin Jesukristu. Te tu ka kandijao ja vi koo gua'o nuu ia Dios jin naxa ka oo jin yiki kuñuo.
50003004	Chi visi suni maa san, chi kuu kandija san ja oo gua'a san nuu ia Dios jin yiki kuñu maa san. Te nuu ja ndee in ñayiu ndakani ini ja oo gua'i nuu ia Dios jin yiki kuñui, te vi'i ka tu sein.
50003005	Chi ni ka chitnuni nuu yiki kuñu san nuu una kiuu ja ni kaku san, nagua tatnuni maa Ley, chi tatatno'o ñayiu Israel kuu san, chi ndikin tata maa Benjamín kuu san, chi tee hebreo kuu san, chi yua si'i san ka kuu hebreo. Te fariseo ni okuu san, chi ni yinduu san nuu ka skua'a guagua'a naxa kei ka'an Ley Moisés.
50003006	Te vi ja kukuiñu ndeva'a san jin ia Dios, yun guaa ni osondikin san ñayiu ka skua'a ja sa'a san jin in jakue'e. Te ni in ñayiu ma kuu ka'an kuechi siki san, chi teyii ndaa kuu san ja skunkuu ndaa kuiti san nuu Ley.
50003007	Su ndi'i ja ni ondakani ini san ama ka ja kuu in jagua'a ndeva'a nuu ia Dios, te vitna jini san ja tu nagua jiniu'u sa'un ka nuu san ja ja'a Kristu.
50003008	Te ja ndaa ndija ja tu kukanu ini ka san ndi'i yun, chi in jagua'a ka kuu ja jini guagua'a san Jito'o san Jesukristu. Te ja ja'a maa ya kuu ja tu ndi'ni ka san ndi'i yun, te ndia'a san na kuinio in mi'i, nagua ja kundee san ja koo san jin Kristu.
50003009	Te oo san jin ya, su masu ja kuu maa san in tee ndaa nuu ya ja skunkuu san Ley, chi ja kandija san Kristu kuu ja kuu san in tee ndaa nuu ia Dios jin ma'ñu sagua ja kandija san ya.
50003010	Te kuini san ja kuni gua'a ka san Kristu, te koo san jin jaka'nu ia Dios ja ni ndaxteku ña jin Kristu. Te suni kuini san tna'a san tnundo'o nagua ni ndo'o ya, te na koo san nagua ni oo ya nuu ni ji'i ya,
50003011	te ndetu ka'nu san ja kenta san ja ndateku san ne'u ndiyi.
50003012	Su masu ka'an san ja ja ni ni'i san ndi'i ja ni ka'an san ya'a. Te ni masu ja kuu san tee ndaa ja tu na yika kuechi san, chi sua'a nduku ndee san kua'an san guaa ndee na kenta san ja na koo san nagua kuini maa Jesukristu nuu ni nuku'un xtnañu'u ka ña ya jin san.
50003013	Ñani, kua'a, ka'an maa san ja kuini ka ja kenta san ni'i san ndi'i ya'a, su ja sa'a san kuu ja ndunaa ndija ini san ja ni kendoo ichi yata san, te nduku ndee san ja ni'i san ja oo ichi kua'on sua'a,
50003014	nagua ja na kenta san ja ni'i san, in ja skuta'u ña ia Dios nuu ni kana ña ya ndee andivi jin ma'ñu sagua Jesukristu.
50003015	Te yun guaa ndi'i yoon ja ka ka'on ja ka oo yutnuo jin tno'o ka kandijao, kuini ja inuu vi ndakani inio. Su nuu ja siin ka ndakani ini ni, te suni maa ia Dios na kaxtno'o kaji ya naxa vi jinkui'nu ini ni.
50003016	Su visi ni saa, te nini kuu ja inuu vi kondikion ja vi sa'o nagua kaxtno'o ya nuo.
50003017	Ñani, kua'a, vi sa'a ni nagua sa'a maa san, te vi kondia'a ni naxa ka oo sava ka ñayiu ka ndikin taniñu nagua ni ka kutua'a ni nuu san.
50003018	Chi ja ni kuu kua'a jichi ka'an san, te vi jaku san jin tenuu san ka'an tuku san vitna, ja ka oo kua'a ñayiu ka skexiko nagua ni sa'a Jesukristu ja ni ji'i ya ja ja'o nuu cruz.
50003019	Te nuu kentakuei ñayiu yun kuu ja vi nai, chi ka chiñu'u ñayiu yun ja ndioo ini yiki kuñui, te ka sa'a teyii mai nuu tniuu ja vi kukanoi, te maa ni ja oo ñuyiu ya'a ka ndakani ini.
50003020	Su yoon, chi ñayiu ñuu andivi ka kuo, te ka ndetu ka'nuo ja ndee andivi yun ndii Jito'o Jesukristu, ia skaku ni'nu ña jion,
50003021	te ndasama ya yiki kuñu nda'u ja ka neva'o, nagua ja vi nduo nagua vii kaa yiki kuñu maa ya nuu ni ndateku ya. Te jin jaka'nu neva'a ya tatnuni ya nuu ndi'i yun.
50004001	Te yun kuu ja vi koyutnu ni nuu Jito'o, vi ñani vi kua'a, ja ka'an too ndeva'a ña san. Te ndioo ndeva'a ini san ja ndakuni ña san, chi maa ni ka kuu in ja sii ini san vi in ja ni kundee san ja ni kuta'u san nuu ia Dios.
50004002	Te jikanta'u san nuu Evodia vi nuu Síntique ja inuu na vi ndakani ini nduu ña, chi in ni ku'u ka kandija Jito'o ka kuu ña.
50004003	Te suni saa ni jikanta'u san nuu maa ni ja kuu ni tee ndaa ja ni ka chituu tna'o nuu ni ka satniuo, ja vi chituu ni nduu ña'a ya'a ja na vi koo mani ña, chi ni ka nduku ndee san jin ña ja ni ka ndakani san tno'o va'a Kristu, nduu ña jin Clemente vi sava ka ñayiu ni ka chituu ña jin san ja ni ka satniuu san. Te ni ka jinkoso sivi ndi'i nuu liuru ja ka yoso sivi ñayiu ka teku nikuii nikani.
50004004	Te siun ni vi kokusii ini ni nuu Jito'o. Te ka'an tuku san inka jichi ja vi kokusii ini ni.
50004005	Vi kokuu ni ñayiu vii ñayiu va'a nagua ja ndi'i ñayiu na vi kuni. Chi ja oo yatni ja ndii Jito'o Jesukristu.
50004006	Te ma vi kondi'ni ndeva'a ni nagua kuu, chi sua'a vi kakanta'u ni nuu ia Dios, te vi kakan ni nagua ja'ni ña jin ni nuu ka ndakuatu ni, te suni vi ndakuanta'u ni nuu ya.
50004007	Te jamani ia Dios kuu in jaka'nu ndeva'a ja vini ja ma vi jinkui'nu inio naxa sa'a ya. Te jamani ya na tava'a anu ni vi jajintnuni ni, chi ka oo ni jin Jesukristu.
50004008	In jasandi'i ni ka, vi ñani, vi kua'a, kuu ja vi ndakani ini ni ndi'i nagua kuu jandaa, ndi'i ja tu xnda'u ña, ndi'i jayiñu'u, ndi'i javii, ndi'i jagua'a, ndi'i ja teku tno'o gua'a. Te yun guaa vi ndakani ini ni ndi'i javii java'a vi ja vi konee yiñu'u ñayiu nuu ia Dios.
50004009	Vi sa'a ni ndi'i nagua ni kaxtno'o san, te ni ka janta'u ni, vi nagua ni ka onini ni ja ni ka'an san, vi nagua ni ka ondia'a ni ja ni sa'a san, te vi koo ni jin maa Dios, ia taa jamani ya.
50004010	Kusii ini ndeva'a san nuu Jito'o ja ni ka ndaka'an tuku ña ni jin san, te ka chituu ña ni, su masu ka'an san ja ni ka ndunaa ini ña ni, maa ni ja tu ni kuu naxa vi chituu ña ni jin san.
50004011	Te masu ka'an san tno'o ya'a ja ja'ni ña jin san, chi ja ni kutua'a san ja oo sii ini san naxa ni na ndo'o san.
50004012	Chi ja jini san naxa kokuu nda'u san, te suni jini san koneva'a kua'a san. Ja ni kutua'a san ja oo sii ini san naxa ni na ndo'o san, a ja ku'un chitu chii san axi ja kokokin san, a ja koneva'a kua'a san axi ja koka'ni ña jin san.
50004013	Ndi'i ni ja kuu kuandee ini san, chi maa Kristu taa jandakui san.
50004014	Su visi ni saa, te vatuka ni ka sa'a ni, ja ni ka chituu ña ni jin tnundo'o tna'a san ya'a.
50004015	Te maa ni, ñayiu ñuu Filipo, suni ja ka jini ni ja nuu ni jinkondee san kaxtno'o san tno'o va'a Kristu, nani kee san Macedonia jian vaji san, te ni in veñu'u tu ni ka ndi'ni ñayiu ja vi chituu ñai jin san ja xtutenuu san tno'o va'a Kristu, chi maintno'o veñu'u maa ni, guaa ni ka chituu ña ni jin san.
50004016	Chi na ni oo san ñuu Tesalónica, te in uu jichi ni ka tetniuu ni nagua ja'ni ña jin san.
50004017	Te masu maa ni nduku san ja vi skuta'u ña ni jin san, chi ja nduku san kuu ja na kaya ka java'a vi ni'i ni nuu maa ia Dios.
50004018	Su ja ni ndani'i san ndi'i ja ni ka tetniuu ni, te vi saa ndoo ka, chi neva'a kua'a san ja ni ka tetniuu ni yinda'a Epafrodito. Te ja ni ka skuta'u ña ni ya'a kuu na kuinio suja vixin ja nuu kai, te ja'an xiko asin nuu ia Dios, in ja ka soko ni ja janta'u ya vi junkuaan ini ya.
50004019	Te maa ia Dios na taa ya jin ma'ñu sagua Jesukristu ndi'i nagua ka ja'ni ña jin in in ni, na kuu na kuu jin ja kuika ndeva'a ya ja ye'e tajan.
50004020	Te na koo jayiñu'u nuu Tatao Dios nikuii nikani. Saa na kokuu.
50004021	Vi kuña'a ni nuu ndi'i ñayiu maa ia Dios ja ka kandijai Jesukristu, ja ndakan tno'o san jin, ¿a kukueni ka oi? Te suni ñanio vi kua'o ja ka oo jin san ya'a, ka ndakan tno'o ña, ¿a kukueni ka oo ni?
50004022	Te suni ndi'i ñayiu maa ia Dios ja ka oo jin san ya'a, ka ndakan tno'o ña, ¿a kukueni ka oo ni? Te suni saa ni ka ndakan tno'o ña ñayiu ka jinokuechi nuu tee tatnuni ndee Roma.
50004023	Te maa Jito'o Jesukristu na chituu ña ya, te na koto na kuni ña ya jin ndi'i ni. Saa na kokuu.
51001001	Maa san kuu Pablo tee ni chitniuu ña Jesukristu, ja sa'a san nagua kuini maa ia Dios, ka tee san tutu ya'a jin ñanio Timoteo,
51001002	nuu maa ni, vi ñani vi kua'a, ja ka kuu ni ñayiu maa ia Dios ja ka sa'a ndaa ni nuu Jesukristu ja ka oo ni ñuu Colosas. Te maa Tata Yuao jin Jito'o Jesukristu na chindee chituu ña, te vi koo ni jin jamani ya.
51001003	Siun ni ka ndakuanta'u san nuu ia Dios, nuu ka ndakuatu san ja ja'a ndi'i maa ni, nuu Tata maa Jito'o Jesukristu,
51001004	chi ni ka jini so'o san ja ka kandija gua'a ni Jesukristu, te ka ka'an too ni ndi'i ñayiu maa ya.
51001005	Chi ka ndetu ka'nu ni nagua ni tava'a ia Dios andivi ja taa ya, guaa ndee nuu ni ka jini so'o ni tno'o va'a Jesús ja kuu tno'o ndaa.
51001006	Te tno'o ya'a ni ka kaxtno'o nuu ndi'i ni, nagua ni ka kaxtno'o nuu ñayiu nii ñuyiu, te kua'i ni ka kandija gua'a, te mavikayai, nagua ka sa'a maa ni ja ka kandija gua'a ni, te mavikaya ni ndee kiuu xtnañu'u nuu ni ka onini ni, te ni ka jini ni ja oo ndaa ja chindee chituu ña ia Dios.
51001007	Te saa ni ka kutua'a ni nuu ni kaxtno'o Epafras, tee ka ka'an too san ja ka jinokuechi san jin de nuu Jesukristu, in tee ndaa ja chituu ña de jin ni,
51001008	te suni suu de ni ndakani nuu san ja ka ka'an too ni ñayiu sa'a Espíritu ia Dios.
51001009	Te yun guaa suni sein, chi guaa ndee kiuu ni ka onini san tno'o ya'a, te ni tu ka jinkuiin san ja ka ndakuatu san ja ja'a ndi'i ni. Te ka jikan san nuu ia Dios ja vi kuni guagua'a ni nagua kuini ya ja vi sa'a ni, te na taa Espíritu ya ndi'i tno'o ndichi vi ja vi jinkui'nu ini ni,
51001010	nagua ja vi kaka ndaa ni, nagua kanuu ja vi kaka ñayiu maa Jito'o, te vi sa'a ni ndi'i nagua junkuaan ini ya, te vi sa'a vii vi sa'a va'a ni jin ndi'i tniuu ka sa'a ni, te ndi joo ndi joo vi kuni gua'a ka ni ia Dios.
51001011	Te vi koyutnu ni jin jaka'nu maa ya, chi ia ka'nu ndeva'a kuu ya, nagua ja vi kuandee ini ni jin taka tnundo'o, te vi koka'nu anu ni.
51001012	Te vi kosii ini ni nuu ka ndakuanta'u ni nuu Tata Dios, ja ni sa'a tua'a ña ya jion ja vi ni'o ja skuta'u ya ñayiu maa ya ja vi koi nuu ye'e ni'nu ya.
51001013	Te ni ndatau ña ia Dios nuu tatnuni Tachi nuu ñunee, te ni ndasia'a ña ya nuu tatnuni Se'e ya, ia kutoo ndeva'a ya.
51001014	Te maa Se'e ya ni tniuya'u yika kuechio jin niñi ya nuu ni ji'i ya ja koneka'nu ini ia Dios yika kuechio.
51001015	Te Se'e ya Jesukristu kuu ia ja vi kaa ya nagua oo nagua kaa maa Dios, ia tu jinio jin nduchi nuo, te Se'e ya kuu ia ka'nu ka saa ndi'i ja ni sa'a ya.
51001016	Chi jin ma'ñu sagua Se'e ya ni jinkoo ndi'i ja oo nuu ñu'u ja ndia'o jin nduchi nuo, vi ndi'i ja oo andivi ja tu kuu kondia'o, na kuinio nuu mesa ja tatnuni, vi ja kuu nija'nu ka na kuinio ndi'i ja vaji nuu Tachi vi ja na'nu, ni sa'a ya jin ma'ñu sagua Se'e ya ja vi kunukuechi nuu ya.
51001017	Te Se'e ya, chi ja oo ya ama ka ja jinkoo ndi'i ja oo ñuyiu, te maa ya yituu ja ndi'i oo yukun.
51001018	Te Se'e ya kuu yiki xini in yiki kuñu ja ka kuu ñayiu ka skua'a ja ka kui veñu'u maa ya. Te suu Se'e ya kuu ia ka'nu ka ja ni ndateku xtnañu'u ya ne'u ndiyi, te yun guaa maa ya kuu ia ka'nu ka nuu ndi'i.
51001019	Chi saa ni junkuaan ini Tata Dios ja ndi'i naxa oo ya ja kuu ya Dios, te saa oo Se'e ya.
51001020	Te jin ma'ñu sagua Se'e ya ni ndaka'an va'a ya ndi'i kuiti ja oo ñuyiu, ndi'i ja oo nuu ñu'u vi ja oo andivi, chi ni ndumani ya jin ma'ñu sagua niñi Se'e ya ja ni jati nuu ni ji'i ya nuu cruz.
51001021	Te suni saa ni maa ni, ama ka, chi ni ka ojika ndoñu'u ni nuu ia Dios, te ni ka ojini u'u ni ya nuu ni ka ondakani kue'e ini ni, te ni ka osa'a ni tniuu kue'e, su vitna te ni ndaka'an va'a ña ya
51001022	jin ma'ñu sagua yiki kuñu Se'e ya ja ni soko ya nuu ni ji'i ya, nagua ja vi koo vii ni, te tu na yika kuechi ni vi koo ja ka'an kuechi ia Dios siki ni nuu nusia'a ña Se'e ya nuu ya.
51001023	Te yun guaa vi koo gua'a ni, te vi koo yutnu ni jin ja ka kandija ni, te ma vi kujioo ni nuu tno'o va'a Jesús ja ka ndetu ka'nu ni, nagua ni ka jini so'o ni. Te suu tno'o ya'a ka kaxtno'o nuu ñayiu nii ñuyiu, te suni saa kaxtno'o maa san ja kuu san Pablo ja jinokuechi san nuu ia Dios.
51001024	Vitna te kusii ini san ja tna'a san tnundo'o ja ja'a in in ni, chi saa te skunkuu san jin yiki kuñu san ndi'i tnundo'o ja ja'ni ña jin san, nagua ni teku tniuu san nuu Jesukristu ja ja'a ñayiu ka skua'a ja ka kui yiki kuñu maa ya.
51001025	Te ni jani ña ia Dios jin san ja jinokuechi san nuu ñayiu ka skua'a, chi ni chitniuu ña ya ja skunkuu san kaxtno'o san tno'o va'a ya, ja kuu java'a in in maa ni.
51001026	Chi ndakani ndi'i san tno'o ja ni oyu'u ndee kuia ja ni ya'o guaa ndee ja nana'a yun, su vitna te ni xne'e kaji ya nuu ñayiu maa ya.
51001027	Te nuu ñayiu ya'a kuini ia Dios ja xne'e ya nagua ja vi kuni tno'o va'a ya nuu ka'an ja suni ñayiu masu judio ka kui vi ni'i javii java'a ya ja kuu tno'o ni oyiyu'u, te tno'o ya'a kuu Jesukristu, ia oo ini anu in in maa ni. Te yun guaa ka ndetu ka'nu ni ja vi koo ni jin ya nuu ye'e tajan.
51001028	Te suu tno'o Jesukristu kuu ja ka ndakani san vi ka xteku san nuu ñayiu nuu ka kaxtno'o kaji san ndi'i tno'o ndichi nuu ndi'i ñayiu, nagua ja ndi'i vi kokui ñayiu ndaa ja ka oi jin Jesukristu.
51001029	Te siki ya'a kuu ja satniuu san nuu ia Dios vi nduku ndee ndeva'a san, chi jin jaka'nu maa Jesukristu kuu ja chindee chituu ña jin san.
51002001	Chi kuini san ja vi kuni ni ja nduku ndee ndeva'a san ja ja'a in in maa ni, vi ja ja'a ñayiu ka kandija ja ka oo ñuu Laodicea, vi suni ja ja'a sava ka ñayiu ja tu na ama ka jini ña jin san,
51002002	nagua ja na vi nukundee ini ni, te inuu inuu vi ka'an too tna'a ni, vi guaa ndee na vi ni'i ni ja vi jinkui'nu guagua'a ini ni nagua ja vi kuni kaji ni tno'o maa Tata Dios ja ni oyiyu'u, te suu kuu maa Jesukristu.
51002003	Chi nuu maa ya oo ndi'i kuiti tno'o va'a vi tno'o ndichi vi ja jinkui'nu ini.
51002004	Te tno'o ya'a kaxtno'o san nagua ja ni in ñayiu ma vi xnda'u ña jin tno'o luu ndeva'a ja ka ka'in.
51002005	Chi visi tu san oo nuu ka oo ni, su ñu'u ini ña san, te oo sii ini san nuu jini san ja inuu inuu ka oo ni vi ka kandija yutnu ni Jesukristu.
51002006	Te yun guaa naxa ni ka janta'u ni Jesukristu ja kuu ya Jito'o, te saa vi kaka ni jin ya.
51002007	Te vi koo gua'a ni na kuinio in yutnu ja oo kunu yo'o tnu, te nukuiin yutnu tnu, te saa vi koyutnu ni nagua ni ka kandija ni nuu ni ka kaxtno'o nuu ni, te siun ni vi kondakuanta'u ni nuu ia Dios.
51002008	Te vi koto va'a ni maa ni ja ma vi xnda'u ña ñayiu jin ma'ñu sagua tno'o ndichi axi tno'o vixin ja tu jiniu'u, axi tno'o ja ka kandija ñayiu, su masu tno'o Jesukristu kuu, chi nino'o ni tno'o ja ka kaxtno'o ñayiu ja oo ñuyiu kuu.
51002009	Chi ndi'i nagua oo ia Dios, te saa oo Jesukristu nuu ni oo ya ñuyiu ya'a.
51002010	Te maa ni, chi tu nagua ja'ni ña jin ni nuu ia Dios, chi ka oo ni jin Jesukristu, te maa ya kuu ia ka'nu ka saa ndi'i jana'nu ja vaji nuu Tachi vi jatatnuni.
51002011	Te suni maa ni ja ka oo ni jin Jesukristu, ni ka jinkitnuni ni, su masu nagua ka sa'a teyii judio ja ka chitnuni de jin nda'a de inka teyii, chi nuu ni kindee Jesukristu yika kuechi in in maa ni, te yun kuu nuu ni chitnuni ña ya.
51002012	Chi nuu ni ka jandute ni, te ni ka jinkoyu'u ni jin Jesukristu nuu ndute. Su nuu ni nanakuei ni nuu ndute yun, te ni ka ndateku ni jin ya. Saa ni kuu, chi ka kandija ni jaka'nu maa ia Dios ja ni ndaxteku Jesukristu ne'u ndiyi.
51002013	Chi ndee ama ka na tno'o ni ka ji'i ni nuu yika kuechi ni, chi masu ñayiu maa ia Dios ni ka okuu ni, te tu ni ka oyitnuni nuu yiki kuñu ni, su vitna te ni sa'a ia Dios ja ka teku ni jin Jesukristu, chi ni jaka'nu ini ya ndi'i yika kuechi ni.
51002014	Chi na kuinio ja oo in acta ja ka'an kuechi sikio ja tu ka skunkuo tno'o tatnuni ia Dios, su na kuinio ja ni nda'va ia Dios tno'o yoso yun nuu ni tniuya'u Jesukristu ja ja'o nuu ni ji'i ya nuu cruz.
51002015	Te ni xtajioo ia Dios ndi'i jana'nu vi jatatnuni ja vaji nuu Tachi, te ni jiña'a ya jakanoo nuu ni ka jini kua'a ñayiu nuu ni kundee ya siki ndi'i yun jin ja ni sa'a Jesukristu nuu cruz.
51002016	Te yun guaa ma vi kuandetu ni ja vi ka'an kuechi ñayiu siki ni jin nagua ka jaa ni axi nagua ka ji'i ni axi ja tu ka jaan ii ni kiuu viko axi kiuu ndayoso jaa yoo axi kiuu ndatatu.
51002017	Chi ndi'i ya'a kuu na kuinio kuanda'u ia kii, su ia xiin kuanda'u yun kuu maa Jesukristu, ia ni kii.
51002018	Te ma vi kuandetu ni ja vi kindee ñayiu ja vi kuta'u ni nuu ia Dios, nuu ka sa'i na kuinio ja ka sa'a nda'u ka sa'a kei mai vi ka chiñu'i ia ka jinokuechi nuu Dios. Te ka ka'in ja ia Dios ni skuni ña jin, guaa ka sa'a teyii ndeva'i jin jajintnuni mai.
51002019	Te tu ka netna'i jin Jesukristu ja kuu ya yiki xini, te maa ya sa'a ja ka jija ni'nu ñayiu ka skua'a nagua sa'a yiki xini ja netna'a tuchi jin yiki kuñu, te suu sa'a ja xteku yiki kuñu ja ja'nu, chi saa kuini maa ia Dios ja vi kua'nu.
51002020	Chi na kuinio ja ni ka ji'i ni jin Jesukristu ja ma vi sa'a ka ni ndi'i nagua ka sa'a ñayiu ñuyiu. ¿Te nau ja vitna te ka sa'a ni ni na kuinio ñayiu ñuyiu, te ka kandija ni ka sa'a ni nagua ka ka'in
51002021	nuu ka ka'in: “Ma kuantniuu ni jaya'a, ni ma kaa ni jajian, ni ma ke'e ni jayun”?
51002022	Te ndi'i ya'a, chi nani ja naa ni kuu nuu jantniuo axi nuu jao, te nino'o ni ja ka xtaku ñayiu ñuyiu kuu vi tno'o ja ka kaxtno'i sua'a ni kuu.
51002023	Te jandaa ja tno'o ya'a, chi vi koka'on ja tno'o ndichi ka kaxtno'o ñayiu kuu, chi ka sa'i ja vi nii ini ka chiñu'i ya, te ka sa'i ja ka sa'a nda'ui mai, vi ka xndo'o ndeva'i yiki kuñui, su tu nagua jiniu'u sa'un ja vi junkanio ja ka jio'o nuu ñuyiu ya'a.
51003001	Te maa ni ja siun ni ka ndateku ni jin Jesukristu, vi nduku ni nagua oo andivi nuu oo Jesukristu ja nukoo ya nda'a kua'a maa ia Dios.
51003002	Te vi ndioo ini ni nagua oo ndee sukun yun, te ma vi ndioo ini ni nagua oo ñuyiu ya'a.
51003003	Chi na kuinio ja ni ka ji'i ni jin Jesukristu, te ja ka teku ni jin ya oo va'a nuu ia Dios.
51003004	Te Jesukristu kuu maa ia taa ja ka teku ni, te kiuu na ndenta ya, te suni ndentakuei ni jin ya, te vi koo ni jin jaka'nu ndeva'a ya.
51003005	Te vi kani ini ni ja na tno'o ni ka ji'i ni jin ndi'i jakue'e ni ka osa'a ni ñuyiu ya'a. Te yun guaa ma vi sa'a ni kuechi ñuyiu jin inka ñayiu, ni ma vi sa'a ni taka jatne'e, ni ma vi sa'a ni taka ja jikan yiki kuñu ni, ni ma vi kojio'o ni in taka jakue'e, ni ma vi kondioo ini ni ja vi koneva'a kua'a ni xu'un, chi ndi'i jayun kuu na kuinio in chu'chi ja vi chiñu'u ni.
51003006	Te siki ya'a guaa kiti ini ia Dios, te yun guaa tetniuu ya tnundo'o xeen siki ñayiu ja ka kuso'o nuu ya.
51003007	Te suni saa ni ka ojika maa ni ama ka nuu ni ka osa'a ni jakue'e yun.
51003008	Su vitna te suni vi xndoo ni ndi'i jakue'e ya'a: Tno'o kiti ini vi tno'o xeen vi ja ka ndakani kue'e ini ni, vi ja ka nani ni ñayiu, vi tno'o kue'e tno'o sua'a ja ka ka'an ni.
51003009	Te ma vi xnda'u tna'a ni, chi ja ni ka xndoo maa ni ndi'i jakue'e ja ni ka osa'a ni ndee ama ka.
51003010	Chi na kuinio ja ni ka nduu ni ñayiu jaa, te ndi joo ndi joo sama ña ia Dios jin ni guaa ndee na kentakuei ni ja vi kuni gua'a ni naxa oo Dios, ia ni sa'a ña jin ni.
51003011	Te yun guaa tu ni ja sa'i nuu ia Dios a ñayiu judio axi masu ñayiu judio ka kuu ni, a ñayiu ka yitnuni nuu yiki kuñu axi ñayiu tu ka yitnuni ka kuu ni, a ñayiu ñuu na'nu axi ñayiu ñuu kueli ka kuu ni, a ñayiu ka jinokuechi nuu lamu axi ñayiu tu ka jinokuechi ka kuu ni. Chi Jesukristu kuu Jito'o nuu ndi'i, te maa ya oo jin ndi'i maa ni.
51003012	Chi kutoo ña ia Dios, te ni ndakaji ña ya ja ka kuu ni ñayiu ñuu maa ya. Te nuu saa te vi kunda'u ini ni ñayiu, te vi kova'a ini ni, te vi sa'a nda'u vi sa'a kee ni maa ni, vi koo luu ini ni, te vi koka'nu anu ni,
51003013	vi kuandee nuu tna'a ini ni, te vi kuaka'nu ini ni nuu ja ndee in ni ka'an kuechi siki inka ni, nagua ni jaka'nu ini Jesukristu yika kuechi maa ni, te suni saa ni vi koneka'nu ini ni.
51003014	Te tno'o kanuu ka kuu ja vi ka'an too tna'a ni, chi suu sa'a ja vi kotutu ndi'i ni jin ja ka sa'a ni.
51003015	Te jamani maa ia Dios na kotatnuni ini anu in in maa ni, chi yun kuu ja ni ndakana ña ya, te ndi'i ni vi kokuu ni invaa ni ñayiu, te vi ndakuanta'u ni nuu ya.
51003016	Te tno'o maa Jesukristu na koo kua'a ini anu in in maa ni, te jin ndi'i tno'o ndichi maa ya vi kaxtno'o nuu tna'a maa ni, te suni vi xteku tna'a ni. Te vi kata ni yaa ja vaji nuu salmo vi yaa ja ndakuanta'u nuu ia Dios vi yaa ja ndakakune'e maa ya, ja ka ndakuanta'u ni nuu ya ndi'i ndee ini ndee anu ni.
51003017	Te ndi'i nani guaa kuu ja ka sa'a ni vi tno'o ka ka'an ni, vi sa'a ni ndi'i jin sivi maa Jito'o Jesús, ja ka ndakuanta'u ni nuu Tata Dios jin ma'ñu sagua maa Jesús.
51003018	Te maa ni ja ka kuu ni ñasi'i ja ka ndeka tna'a ni, vi kuanyu'u vi kuandetu ni nuu yii ni, chi yun kuu tniuu ja vi sa'a ni, ja ka kandija ni Jito'o Jesús.
51003019	Te maa ni ja ka kuu ni teyii ja ka ndeka tna'a ni, vi kokutoo ni ñasi'i ni, te ma vi kokuxeen vi kokuu u'u ni nuu ña.
51003020	Te roon ja ka kuu ron se'e, vi kuantno'o nuu tata ron vi nuu nana ron jin ndi'i nagua ka ka'an, chi yun kuu ja junkuaan ini Jito'o Jesús ja vi sa'a ron.
51003021	Te maa ni ja ka kuu ni yua, ma vi koskiti ini ni se'e ni, nagua ja ma vi kuu kui'a ini nagua ka sa'i.
51003022	Te maa ni ja ka jinokuechi ni, vi kuantno'o ni ndi'i nagua ka tatnuni jito'o ni ja ka oo ñuyiu. Ma vi satniuu vixin ni maintno'o nuu ka ndia'a de, nagua ja na vi kee yiñu'u ni nuu de, chi vi satniuu ni ndi'i ni jin anu ni nuu de ja ka yu'u ni'nu ni Jito'o.
51003023	Te ndi'i ni ja ka sa'a ni, vi sa'a sii ini ni jin anu ni, vi kani ini ni ja nuu Jito'o Jesús ka sa'a ni, masu nuu ñayiu ñuyiu.
51003024	Chi ja ka jini ni ja maa Jito'o taa ya in ja vi ni'i ta'u ni ja vi sa'a jajin ni, chi nuu maa Jesukristu ka jinokuechi ni.
51003025	Su ñayiu sa'a jakue'e, chi suni ni'i ya'ui nuu ia Dios jin jakue'e ni sa'i yun, chi tu sa'a siin siin ya ñayiu, chi inuu ni sa'a ya jin ndi'i.
51004001	Te maa ni ja ka kuu ni jito'o, vi sa'a va'a ni vi sa'a ndaa ni jin ñayiu ka jinokuechi nuu ni, chi suni ka jini ni ja ka jinokuechi ni nuu in Jito'o oo ndee andivi.
51004002	Te ndi'i maa ni, siun ni vi kondakuatu ni nuu ia Dios, te ma vi kusun ini ni, chi vi ndakuanta'u ni nuu ya.
51004003	Te suni vi ndakuatu ni ja ja'a san, nagua ja na kune ia Dios ichi ja na kuu vi ndakani san tno'o maa ya, ja na vi kuni ñayiu tno'o ni oyu'u ja kuu maa Kristu, chi siki tno'o ya'a kuu ja ndesi san vekaa.
51004004	Te vi kakanta'u ni nagua ja na kuu ka'an kaji kaji san tno'o ya nagua kuini ja ka'an san.
51004005	Te vi koo ndichi ini ni nuu ka jika ni jin ñayiu tu ka kandija, te vi kaxtno'o ni tno'o ya nui ndi'i ni jichi ja kuu vi ka'an ni jin.
51004006	Te ndi'i ni jichi ja ka ka'an ni, vi ka'an vii vi ka'an va'a ni jin ñayiu yun, na kuinio ndei ja ni kuu asin nuu ni kee ñii, nagua ja saa te vi kuni ni naxa vi ka'an ni nuu ka jikan tno'o ña in in ñayiu.
51004007	Tetniuu san ñanio Tíquico, tee ka'an too san, nagua ja ndakani de nuu maa ni ndi'i naxa oo san. Suu de kuu in tee ndaa ja ka jinokuechi san jin de nuu Jito'o.
51004008	Te tetniuu san de nuu in in maa ni ja ndakani de nagua ja vi kuni ni naxa ka oo san, te ndataa de tno'o ndee ini.
51004009	Te suni tetniuu san de jin ñanio Onésimo ja ka'an too san de. Suu de kuu in tee ndaa, in tee ñuu maa ni, te vi ndakani de ndi'i naxa ka ndo'o san ya'a.
51004010	Te ndakantno'o ndeva'a ña Aristarco, tee ka ndeka tna'a jin san ja ka yi'i san vekaa, a kukueni ka oo ni. Te suni saa ndakantno'o ña Marcos ñani xtoo xixi Bernabé. Te ja ni kaxtno'o san nuu in in maa ni ja ja'a Marcos, te nuu ja kenta de ja jakoto ña de, te vi kuanta'u ni de.
51004011	Te suni ndakantno'o ña Jesús, tee suni nani Justo, te maa ni tee ya'a ka kuu tee judio ja ka chituu ña ja ka kaxtno'o san ja jitenuu tno'o nuu kua'a ñayiu naxa tatnuni ia Dios, te ka ndataa de tno'o sii ini nuu san.
51004012	Te ndakantno'o ndeva'a ña Epafras a kukueni ka oo ni. Suu de kuu in tee ñuu maa ni, ja jinokuechi de nuu Kristu. Te siun ni jikanta'u de ja ja'a in in maa ni nuu ndakuatu de nagua ja vi koyutnu ni, ja tu nagua ka'ni ña, nagua ja kuu vi kuni ni ndi'i nagua kuini ia Dios.
51004013	Chi ndakani ndaa san ja ndi'ni ndeva'a ña Epafras jin in in maa ni vi ñayiu ka kandija ja ka oo ñuu Laodicea vi ñayiu ka kandija ja ka oo ñuu Hierápolis.
51004014	Te suni ndakantno'o ndeva'a ña tee tatna Lucas ja ka'an too san de, a kukueni ka oo ni, vi suni ndakantno'o ña Demas.
51004015	Te vi ndakantno'o ni ñayiu ka skua'a ja ka oo ñuu Laodicea a kukueni ka oi. Te suni vi ndakantno'o ni a kukueni ka oo Ninfas jin ñayiu ka skua'a ja ka ndututu ve'e de.
51004016	Te nuu kenta tutu ya'a, te vi ka'u ni nuu ñayiu ka skua'a jin ni, te vi ndatetniuu ni na ki'in ja vi ka'u ñayiu ka skua'a ja ka oo ñuu Laodicea. Te tutu ja ni tetniuu san ñuu Laodicea yun, nuu vi ndatetniuu de nuu ni, te vi ka'u ni nuu ñayiu ka skua'a jin ni.
51004017	Te vi kuña'a ni sua'a nuu Arquipo: “Kachi Pablo ja nduku ndee ni ja skunkuu ni tniuu ni skuiso siki ña Jito'o jin ni”.
51004018	Te jin nda'a maa san ja kuu san Pablo tee san tno'o ya'a, ja ndakan tno'o ña san, ¿a kukueni ka oo ni? Te vi kona'a ni ja oo san vekaa. Te ia Dios na koto na kuni ña jin ndi'i ni. Saa na kokuu.
52001001	Maa san kuu Pablo ka tee san tutu ya'a jin Silvano vi Timoteo, nuu ñayiu ka skua'a ja ka oo ñuu Tesalónica ja ka oi jin Tata Ja'nuo vi Jito'o Jesukristu. Te maa ya na chindee chituu ña, te vi koo ni jin jamani ya.
52001002	Ka ndaka'an ña san jin ndi'i ni nuu ka ndakuatu san, te siun ni ka ndakuanta'u san nuu ia Dios ja ja'a ni.
52001003	Te nuu ka ndakuatu san nuu Tata Ja'nuo, te ndi'i ni jichi ka ndaka'an san tniuu gua'a ka sa'a ni, chi ka kandija ni, te ka chituu ni ñayiu, chi ka kutoo ni ia Dios, te ka oo yutnu ni, chi ka ndetu ka'nu ni maa Jito'o Jesukristu.
52001004	Dios kutoo ña jin ndi'i kuiti ni, vi ñani vi kua'a, te ka jini san ja ni kaji ña ya jin ni.
52001005	Chi tno'o va'a ia Dios ja ni ka kaxtno'o san nuu ni, tu ni kenta jin tno'o uun sua'a ni, chi ni kenta jin jaka'nu maa ia Dios vi jin Espíritu ya, te ka kukanu ini ni ja ya'a kuu tno'o ndaa. Te ka jini gua'a ni naxa ni ka osa'a san ne'u ni ja ni ka onduku san java'a in in maa ni.
52001006	Maa ni, chi ka ndikin ni nagua ka sa'a san vi nagua ni sa'a ia Jito'o, chi ni ka janta'u ni tno'o va'a ia Dios, te maa Espíritu ya sa'a ja ka osii ini ni, visi ka tna'a ni kuakua'a tnundo'o.
52001007	Saa te ni kentakuei ni ja ka kuu ni in taniñu nuu ndi'i ñayiu ka kandija ja ka oo ñuu ja tnii Macedonia vi Acaya.
52001008	Chi ni jinkondee tno'o maa Jito'o nuu ndi'i ni, te ni jitenuu kua'an nuu sava ka ñuu, te masu maintno'o ni nuu ñuu ja tnii Macedonia vi Acaya, chi suni ndi'i ñayiu ka jini ja ka kandija gua'a ni ia Dios. Chi ni jitenuu nuu ndi'i ñuu, yun guaa sein, chi masu nini ka kuu ja vi koka'an san.
52001009	Chi maa ñayiu yun ka ndakani naxa ni ka janta'u ña ni nuu ni ka jakoto ña san vi naxa ni ka xndendoo ni chu'chi ni ja vi kondikin ni ia Dios teku ja kuu ya ia ndaa ja vi kunukuechi ni nuu ya,
52001010	te ka ndetu ka'nu ni Jesús ja kuu ya Se'e ia Dios ja ndajiokuiin ya ndee andivi. Te maa Dios kuu ia ni ndaxteku ya ne'u ndiyi, te maa Jesús skaku ni'nu ña jion nuu tnundo'o ka'nu tetniuu ia Dios ja vaji.
52002001	Te ja ka jini gua'a maa ni, vi ñani vi kua'a, ja nuu ni ka jakoto ña san, chi tu ni jakuei uun san,
52002002	chi ja ka jini maa ni ja visi ni ka nani ña ñayiu ñuu Filipo vi ndeva'a ndetnuni ni ka sa'a ña jin san, su ni chituu ña ia Dios, te ni ka ndanindee san ja ni ka kaxtno'o san tno'o va'a ya nuu ndi'i ni jin ma'ñu sagua kuakua'a tnundo'o.
52002003	Chi tno'o ni ka kaxtno'o san, tu ni ka ka'an kue'e san, ni tu ni ka ndakani kue'e ini san, ni tu ni ka nduku san ja vi xnda'u ña san.
52002004	Chi sua'a ni ndia'a gua'a ña maa ia Dios, te ni skuiso siki ña ya ja vi kaxtno'o san tno'o va'a ya, te yun ka ka'an san. Su masu ka nduku san ja vi junkuaan ini ña ñayiu, chi ja junkuaan ini ña Dios, ia jito tnuni anuo.
52002005	Te ja ka jini maa ni ja tu ka nduku san ja vi ka'an san tno'o vii ndeva'a, ni tu nagua ka tee san ja naxa vi ni'i san xu'un. Dios kuu testiu.
52002006	Ni tu ka nduku san ja vi konee yiñu'u ñayiu nuu san, ni ja vi konee yiñu'u maa ni nuu san, ni ja vi konee yiñu'u inka ñayiu nuu san. Chi tu ka ka'an san ja vi koxna'a ña san na in guaa kuu ja vi koxndi'ni ña san, visi kuu vi kakan san, chi tee ni chitniuu ña Jesukristu ka kuu san.
52002007	Su saa sua'a ka ka'an luu san jin ni, na kuinio in nana ja vii ndeva'a jito ña se'e kueli ña.
52002008	Te ka kutoo ndeva'a ña san jin ndi'i ni, yun guaa masu maintno'o ka ka'an san ja vi kaxtno'o san tno'o va'a ia Dios nuu ni, chi vi suni ka ka'an san vi soko san maa san ja ja'a ni, chi ka ka'an too ndeva'a ña san.
52002009	Chi ka ndaka'an maa ni, vi ñani vi kua'a, naxa ni ka osatniuu san ja ni ka ojani ini ndeva'a san naxa vi ni'i san ja vi koteku san. Te ni ka osatniuu san nduu vi ñuu, nagua ja ma vi koxna'a ña san na in guaa kuu jin in in ni nuu ka kaxtno'o san tno'o va'a ia Dios.
52002010	Maa ni ka kuu testiu san vi suni ia Dios ja ni ka osa'a vii ka osa'a va'a san vi ni ka osa'a ndaa san nuu ni ka oo san jin ni ja ka kandija ni, te tu na kuechi ka tavi san.
52002011	Suni ka jini maa ni ja ka kuu san na kuinio in tata yua jin se'e ja ka xteku ña san vi ka ndasa'a sii ini ña san jin in in ni.
52002012	Te suni ka xtaku san ja vi kaka ndaa ni, nagua junkuaan ini Dios, ia ndakana ña ja vi koo nuu ye'e tajan nuu tatnuni ya.
52002013	Te yun guaa siun ni ka ndakuanta'u san nuu ia Dios, chi nuu ni ka onini ni tno'o va'a ya ja ni ka kaxtno'o san, te ni ka janta'u ni, su masu na kuinio ja tno'o ñayiu ñuyiu kuu, chi vi na kuinio ja vi maa ia Dios ni ka'an, te ja ndaa ndija ja tno'o maa ya kuu. Te tno'o ya satniuu ini anu in in ni ja ka kandija ni.
52002014	Su in in maa ni, vi ñani vi kua'a, chi inuu ni tnundo'o ni ka tna'a ni jin ñayiu ka skua'a tno'o ia Dios ja ka oo taka ñuu ja tnii Judea ja ka kandijai Jesukristu. Chi kuakua'a tnundo'o ni ka tna'a ni nuu nda'a ñayiu ñuu ni, te suni saa kua'a tnundo'o ni ka tna'a tee yun nuu nda'a ñayiu ñuu san judio.
52002015	Te ñayiu judio yun ni ka ja'ni Jito'o Jesús, vi suni ni ka ja'ni tee ni ka ondakani tno'o ia Dios ndee jana'a. Te suni ni ka skunu ñai jin maa san. Te tu ka junkuaan ini ia Dios, te ka ndakoi siki ndi'i ñayiu.
52002016	Te tu ka jandetui ja vi kaxtno'o san nuu ñayiu sava ka ñuu ja naxa vi kaku ni'nui. Te ja siun ka sa'i, te ka skaya kua'a kai yika kuechi. Su vitna te vaji tnundo'o ka'nu ja tetniuu ia Dios siki.
52002017	Su sein, vi ñani vi kua'a, chi visi siin siin ka oo ndee saa tiempu ya'a, ja tu kuu vi kondia'a tna'o, su siun ni ka ñu'u ini ña san. Te ka nduku ndee ndeva'a san ja jakuei san nuu ka oo ni, chi ka ndioo ndeva'a ini san ja vi ndakuni ña san.
52002018	Te yun guaa ni ka kuini san jakuei san. Te maa san ja kuu san Pablo, chi vi ja ndaa ja ni kuini san ja jaa san in jichi vi inka jichi, su Tachi ni jasi ichi.
52002019	Chi ja ja'a maa ni ja ka kandija ni kuu ja ka ndetu ka'nu san, vi ka osii ini san, te vi ni'i san jayiñu'u nuu Jito'o Jesús ore ndii ya.
52002020	Janjaan. Ja ja'a ndi'i maa ni kuu ja ka oo san jin jayiñu'u vi ka osii ini san nuu ia Dios.
52003001	Te yun kuu ja tu ni ka kundee ka ini san ja ma vi ndakuni ña san, te ni ka ndakani ini san ja vi kendoo ni maa san ñuu Atenas.
52003002	Te ni ka tetniuu san ñanio Timoteo ja jinokuechi de nuu ia Dios, vi ja ka satniuu in ni san jin de ja ka xtutenuu san tno'o va'a Jesukristu, nagua ja ndataa de tno'o ndee ini vi xteku ña de ja vi koyutnu ni jin tno'o ka kandija ni,
52003003	nagua ja ni in ni ma koxndi'i ndeva'a ña tnundo'o ya'a, chi ja ka jini maa ni ja saa vi ndo'o vi tna'o ja ka kandijao.
52003004	Chi ja ni ka oka'an san tno'o ya'a nuu ni ka oo, ja vi tna'o kua'a tnundo'o, te saa ni kuu, su ja ka jini maa ni.
52003005	Te yun guaa tu ni kundee ka ini san, te ni tetniuu san Timoteo ja kakan tno'o de naxa ka jika ni jin tno'o ka kandija ni, te kaxtno'o de nuu san, chi yu'u san ja kana saa xnda'u ña Tachi, te junkuei ni nuu jakue'e, te ma jiniu'u tniuu ni ka sa'a san.
52003006	Su vitna ni ndajaa Timoteo ja ni jaa de nuu ka oo ni ñuu Tesalónica, te ndakani gua'a de naxa ka kandija ni vi ka ka'an too tna'a ni. Te kachi de ja siun ni ka ndaka'an ndeva'a ña ni vi ka ndioo ini ni ja vi ndakuni ña ni. Te suni saa ni sein, chi ka kuini san ja vi ndakuni ña san.
52003007	Te yun kuu ja ka ndusii ini ndeva'a san, vi ñani vi kua'a, ja ja'a ja ka kandija gua'a maa ni, visi kua'a tnundo'o ka ndo'o ka tna'a san ya'a.
52003008	Su vitna te ni ka nuku'un ndee ini san, chi ni ka jini san ja ka oo yutnu ni nuu Jito'o.
52003009	Te ka kusii ndeva'a ini san ja ja'a ni, ja vini tu ka ni'i ka san na tno'o vi ka'an san ja vi ndakuanta'u san nuu ia Dios ja ja'a ndi'i ni ja ka kusii ini san nuu ya.
52003010	Te nduu vi ñuu ka ndakuatu san nuu ia Dios, te ni tu ka jinkuiin san ja ka jikan san nuu ya ja na kune ya ichi ja vi ndakuni tna'o, te vi chituu ña san nagua ka ja'ni ka ña jin tno'o ka kandija ni.
52003011	Te suni ka jikan san ja maa Tata Ja'nuo vi Jito'o Jesukristu na chituu ña ya ja jakuei san vi jakoto ña san.
52003012	Te maa Jito'o na sa'a ya ja ndi joo ndi joo vi ka'an too tna'a gua'a ka in in maa ni vi jin ndi'i ñayiu, suni nagua ka ka'an too ña san jin ndi'i maa ni.
52003013	Te na sa'a ya ja vi koo yutnu anu ni, te vi koo vii ni ja tu na kuechi vi kotavi ni nuu Tata Ja'nuo nuu vi ndajiokuiin Jito'o Jesukristu jin ndi'i ñayiu vii ya.
52004001	Vitna vi ñani vi kua'a, te ka jikan ta'u san vi ka xteku ña san tno'o ya'a jin sivi maa Jito'o Jesús, ja vi kaka ndaa ni nagua junkuaan ini maa ia Dios, nagua ni ka kutua'a ni ja ni ka kaxtno'o san nuu ni, te saa vi kosa'a ni in kiuu in kiuu ka.
52004002	Chi ka jini gua'a ni na ichi ni ka taa san jin tniuu ni chitniuu ña Jito'o Jesús.
52004003	Chi ja kuini ia Dios kuu ja vi koo vii ni nuu ya, te ma vi chitna'a ni jin inka ñayiu.
52004004	Te in in ni vi kuni ni vi koneva'a ni ñasi'i mamaa ni, te vi koo vii ni jin ña nuu ia Dios, te vi konee yiñu'u nuu tna'a ni.
52004005	Ma vi kojio'o ni ja vi sa'a ni jakue'e jin yiki kuñu ni, nagua ka sa'a ñayiu tu ka jini ia Dios.
52004006	Te ni in ni ma vi sa'a ni jakue'e jin ñani ni ja vi xnda'u ni de, chi tetniuu maa Jito'o tnundo'o ka'nu ja ja'a ndi'i ya'a, nagua ja ni ka ka'an san vi ni ka chindetu ña san.
52004007	Chi tu ni ndakana ña ia Dios ja vi koo tne'o, chi ni ndakana ña ya ja vi koo vio nuu ya.
52004008	Te yun kuu ja na in skexiko tno'o ni ka kaxtno'o san ya'a, te masu skexikoi ni in ñayiu, chi skexikoi maa Dios, ia ni taa Espíritu ya ja ka oo jion.
52004009	Su inka tno'o kuu ja vi ka'an too tna'o jin ñanio. Tu nini ka kuu ja tee san tno'o ya'a, chi ja ni ka kutua'a maa ni nuu ia Dios ja vi ka'an too tna'a ni jin in in ñanio.
52004010	Te saa ka ka'an too ni ñanio ja ka oo ndi'i ñuu ja tnii Macedonia. Su ka jikanta'u san, vi ñani vi kua'a, ja in in kiuu vi ka'an too tna'a gua'a ka ni.
52004011	Su inka kuu ja vi nduku ndee ni ja vi koo mani ni jin inka ñayiu, te vi kosa'a ni tniuu maa ni, te vi kosatniuu ni jin nda'a ni nagua ni ka tatnuni san.
52004012	Saa nagua ja vi konee yiñu'u ñayiu tu ka kandija ia Dios nuu ni, te ma vi koto ni'ni ni nda'a inka ñayiu.
52004013	Te ka kuini san, vi ñani vi kua'a, ja vi kuni ni naxa kokuu jin ñayiu ni ka ji'i, nagua ja ma vi kokusuchi ini ni, nagua ka sa'a sava ka ñayiu ja tu ka ndetu ka'nui ja vi ndateku ndiyi.
52004014	Chi ka kandijao ja ni ji'i Jesús, te ni ndateku ya, te suni saa ni ka kandijao ja ndaxteku ia Dios ñayiu ni ka ji'i ja ni ka kandijai Jesús, te vi koi jin ya.
52004015	Su yun kuu ja ka ka'an san tno'o ni kaxtno'o maa Jito'o, ja yoon ja ka teku nio guaa ndee kiuu ndii maa Jito'o, chi ma vi kakoxno'o nuu ñayiu ni ka ji'i,
52004016	chi ndee andivi ndii maa Jito'o jin tno'o ja tatnuni ya. Vi kana jaa ia kuu ka'nu ka nuu ia ka jinokuechi nuu Dios, te tiuu ya trompeta maa ia Dios, te xtnañu'u ka ndiyi ja ni ka kandija Kristu vi ndateku.
52004017	Yun te yoon ja ka teku nio ñuyiu ya'a, chi vi sanaa ni, te ndakueio jin ñayiu ni ka ndateku yun nuu viko, te yun vi nukuntna'o jin maa Jito'o ndee andivi. Te yun vi koo jin maa Jito'o nikuii nikani.
52004018	Nuu saa te vi ndakuña'a nuu tna'a ni tno'o ndee ini jin tno'o ya'a.
52005001	Su ja ja'a kuia axi kiuu ja ndii Jito'o Jesús, masu nini kuu ja vi tee san nuu in in maa ni, vi ñani vi kua'a.
52005002	Chi ja ka jini guagua'a maa ni ja sanaa ni, te kenta kiuu ja ndii maa Jito'o, nagua sa'a in kui'na ja sanaa ni, te kiuu ja su'u tno'o jakuaa.
52005003	Chi nuu ka ka'an ñayiu ja oo jamani, te tu sa'un nagua kuu, yun te vi sanaa ni, te kii ja xnaa ña jin, te tu na ichi ja kaku ni'nui, na kuinio in ñasi'i ja vi sanaa ni, te ja'nde ndeva'a chii ña nuu kaku lulu ña.
52005004	Su maa ni, vi ñani vi kua'a, chi masu ñunee ka oo ni, nagua ja ma kokuu in kiuu sanaa nuu ndii Jito'o, na kuinio in kui'na ja sanaa ni, te kiuu ja su'u.
52005005	Chi ndi'i maa ni ka oo nuu ye'e, ja kuu tno'o nduu, te masu ka oo ni jin tno'o jakuaa ja kuu ñunee.
52005006	Te yun kuu ja ma vi kokusun inio nagua ka sa'a sava ka ñayiu, chi na vi kondito, te na vi kui'nu ndaa inio,
52005007	chi na in kixin, te kixin tno'o jakuaa, te na in ji'i ndixi, te jini tno'o jakuaa.
52005008	Su yoon, chi tno'o nduu ka jikao, te na vi kui'nu inio, te na vi kasi ni'nuo mao jin in sa'un kaa ja kuu ja ka kandijao vi ja ka ka'an too tna'o, na kuinio in soldado, te na vi kui'nuo in ixini kaa ja kuu ja ka ndetu ka'nuo ja vi kaku ni'nuo.
52005009	Chi tu ni jani ña ia Dios ja tetniuu ya tnundo'o sikio, chi ja skaku ni'nu ña ya jin ma'ñu sagua Jito'o Jesukristu.
52005010	Te maa Jesukristu ni ji'i ja ja'o nagua ja vi koo jin ya, te tu ni ja sa'i, visi ja ka kixion ja ni ka ji'o axi ka ndito ja ka tekuo.
52005011	Yun guaa vi kondasa'a sii ini tna'a in in ni, te vi kondakuña'a nuu tna'a ni tno'o ndee ini, nagua ja ka sa'a ni.
52005012	Te ka jikanta'u san, vi ñani vi kua'a, ja vi konee yiñu'u ni nuu ñayiu ka satniuu ne'u maa ni, chi ka janu ichi ndaa ñai vi ka xteku ñai nuu tno'o maa Jito'o.
52005013	Te yun guaa vi konee yiñu'u ndeva'a ni nui vi vi ka'an too ni jin ja ja'a tniuu ka sa'i. Te vi koo mani in in maa ni.
52005014	Suni ka jikanta'u tuku san, vi ñani vi kua'a, ja vi kokuu xeen ni nuu ñayiu inu ku'ndu, te vi ndasa'a sii ini ni ñayiu ni ka ndayu'u jin tno'o ka kandijai, te vi chituu ni ñayiu inu vita, te vi kuandee ini ni jin ndi'i ñayiu.
52005015	Vi koto ni maa ni ja ni in ni ma vi ndaxndenaa ni ñayiu na jakue'e ni ka sa'a ñai, chi sua'a vi nduku ndee ni ja siun ni vi kosa'a ni java'a jin in in maa ni vi jin ndi'i ñayiu.
52005016	Te siun ni vi kosii ini ni.
52005017	Te ma vi junkuiin ni ja vi ndakuatu ni.
52005018	Vi ndakuanta'u ni nuu ia Dios ja ja'a ndi'i ni nagua ni kuu. Chi ya'a kuu ja kuini maa ya ja vi sa'a ni ja ka kandija ni Jesukristu.
52005019	Te ma vi junkani ni tniuu sa'a maa Espíritu ia Dios.
52005020	Te ma vi skexiko ni tno'o ja ka ka'an ñayiu ka ndakani tno'o ia Dios.
52005021	Chi vi koto tnuni ni ndi'i tno'o ka ka'in, te vi tava'a ni tno'o gua'a.
52005022	Te vi kujioo ni nuu ndi'i kuiti jakue'e.
52005023	Te ka ndakuatu san nuu maa Dios, ia mani ini, ja na ndasavii ndi'i ña ya, ja vi kokuu ni ñayiu vii nuu ya, te na tava'a ya ndi'i kuiti ndee ini ndee anu ni vi yiki kuñu ni, ja ma vi kotavi kuechi nuu ndii maa Jito'o Jesukristu.
52005024	Chi ia ndaa kuu ia ni kana ña jin ni, te skunkuu ya ndi'i ya'a.
52005025	Vi ndakuatu ni ja ja'a in in san, vi ñani vi kua'a.
52005026	Vi ndaka'an tno'o tna'a ni jin ndi'i ñanio nuu ka ndututu ni, te vi ndatnii nda'a tna'a ni.
52005027	Te skuiso siki ña san nuu maa Jito'o ja vi ndaka'u ni tutu ya'a nuu ndi'i ñanio.
52005028	Te maa Jito'o Jesukristu na koto na kuni ña ya jin ndi'i ni. Saa na kokuu.
53001001	Maa san kuu Pablo, ka tee san tutu ya'a jin Silvano vi Timoteo nuu ñayiu ka skua'a ja ka oo ñuu Tesalónica ja ka oi jin Tata Ja'nuo vi Jito'o Jesukristu.
53001002	Te maa Tata Ja'nuo vi Jito'o Jesukristu na chindee chituu ña, te vi koo ni jin jamani ya.
53001003	Kuini ja siun ni vi kondakuanta'uo nuu ia Dios ja ja'a in in maa ni, vi ñani vi kua'a, te oo gua'a ja vi sa'o, chi ndi joo ndi joo ka kandija gua'a ka ni, vi ndi'i ni ka ka'an too tna'a gua'a ka ni jin in in ni.
53001004	Yun kuu ja ka kusii ini ndeva'a san, te ka ka'an gua'a san ja ja'a ni taka nuu ka ndututu ñayiu ka skua'a tno'o ia Dios ja inu ka'nu anu ni jin tno'o ka kandija ni, chi ni ka kundee ini ni ndi'i nuu ka ndakoo ñayiu siki ni, vi nuu ka tna'a ndeva'a ni tnundo'o.
53001005	Te ya'a xne'e ja oo ndaa naxa sa'a ia Dios jin in ion, nagua ja vi kokuu ni ñayiu gua'a ja kiukuei ni nuu tatnuni maa ya, te yun kuu ja ka tna'a ni tnundo'o.
53001006	Chi ia ndaa kuu Dios, te tetniuu ya tnundo'o vi tna'a ñayiu ka sa'a ja ka tna'a ni tnundo'o.
53001007	Su maa ni ja ka tna'a ni tnundo'o vitna, chi vi ndatatu ni nuu tnundo'o, te suni saa ni sein, nuu ndii maa Jito'o Jesús ndee andivi jin ia ndakui ndeva'a ja ka jinokuechi nuu Dios.
53001008	Te ndii Jesús jin ñu'u ja kuña'a ya tnundo'o vi tna'a ñayiu tu ni ka ndakuni ia Dios, te ni tu ni ka jantno'i tno'o va'a maa Jito'o Jesukristu.
53001009	Te yun vi kotna'i tnundo'o nikuii nikani ja vi nai, te ma vi koi nuu maa Jito'o Jesús nuu ye'e tajan ya jin jaka'nu ya.
53001010	Te saa kokuu kiuu ja ndii ya, nagua ja na koo jayiñu'u nuu ya jin ma'ñu sagua ñayiu maa ya, te vi sa'u kuii kuiti ini ndi'i ñayiu ka kandija ya nuu vi kuni ya. Te ne'u ñayiu yun vi koo maa ni, chi ni ka kandija ni tno'o va'a ja ni ka ndakani san nuu ni.
53001011	Te yun guaa siun ni ka ndakuatu san ja ja'a ndi'i maa ni, nagua ja na sa'a ia Dios ja vi kokuu ni ñayiu gua'a ja ni kana ña ya, te na skunkuu ya jin jaka'nu ya ndi'i jagua'a ka ndakani ini ni ja vi sa'a ni, vi ndi'i tniuu ka sa'a ni ja ka kandija ni.
53001012	Te saa nagua ja vi chiñu'u ña ñayiu jin maa Jito'o Jesukristu ja ja'a in in ni, te suni vi ni'i maa ni jayiñu'u jin ma'ñu sagua maa ya, chi ni chindee ni chituu ña ia Dios mao vi Jito'o Jesukristu.
53002001	Vitna te na vi ka'on naxa kokuu kiuu ja ndajiokuiin maa Jito'o Jesukristu ja vi ndanitna'o jin ya. Te ka jikanta'u san nuu in in ni, vi ñani vi kua'a,
53002002	ja ma vi sama ñama ini ni jin ja ka ndakani ini ni, te ni ma vi koyu'u ni nuu ja na in ka'an ja ni skuni ña Espíritu jin, te ni tno'o ja ka kaxtno'o nuu ni, ni nuu ka tee in tutu ja ka ka'an ja maa san ni ka tetniuu, nuu ka'an ja ja ni kenta kiuu ndajiokuiin Jito'o.
53002003	Te ma vi kuandetu ni ja na in koxnda'u ña, chi ama ka ja kenta kiuu yun, te xtnañu'u ka vi koo kua'a ñayiu vi ndakoo siki ia Dios, te ndatuu tee sa'a jakue'e ndeva'a, tee ni jine ta'u ja junaa de.
53002004	Chi jini u'u de ia Dios, te ndakoo de siki ndi'i kuiti ja ka xnani ñayiu dios, axi ja ka chiñu'u ñayiu, te vi ndee kundee de ja jinkoo de veñu'u ka'nu maa ia Dios, te sa'a de ja vi na kuinio ja vi maa de kuu Dios.
53002005	¿Te a tu ka na'a ni ja nuu ni ka oo jian, te ja ni oka'an san tno'o ya'a?
53002006	Vitna te ja ka jini ni nagua kuu ja junkani ña jin de, su nuu jino maa kiuu ni jani ia Dios, te ndatuu tee kue'e yun.
53002007	Chi ja satniuu yu'u ndi'i jakue'e ya'a nuu ñuyiu vitna, su oo in ja junkani ña vitna, te guaa ndee nuu na xtajioo ma'ñu nuu oo maa.
53002008	Te yun kuu nuu vi ndatuu na in sa'a jakue'e ndeva'a, te ka'ni ña maa Jito'o jin ja tiuu tachi ña ya, te xnaa ña ya jin ja ye'e ni'nu nuu ndii ya.
53002009	Te kii tee sa'a jakue'e ndeva'a yun, ja sa'a de tniuu maa Tachi, chi kii de jin jaka'nu ja sa'a de tniuu na'nu ja xnda'u de ñayiu.
53002010	Chi kuantniuu de ndi'i kuiti jakue'e nagua ja xnda'u de jin ñayiu ki'inkuei ja vi naa, chi tu ni ka kuini vi kuanta'ui tno'o ndaa naxa vi kaku ni'nui.
53002011	Yun kuu ja ni jandetu ia Dios ja kii in jaka'nu ja xnda'u ña, nagua ja vi kandija ñayiu tno'o tno'o yun,
53002012	nagua ja saa, te ndi'i ñayiu ja tu ni ka kandijai tno'o ndaa, chi saa sua'a ni ka junkuaan ini ja ni ka sa'i jakue'e, te ki'inkuei ja vi tniuya'ui yika kuechi.
53002013	Su sein, chi kuini ja siun ni vi kondakuanta'u san nuu ia Dios ja ja'a in in maa ni, vi ñani vi kua'a ja kutoo ndeva'a ña Jito'o, chi ni kaji ña ia Dios ndee jaxtnañu'u ja vi kaku ni'nu ni jin ma'ñu sagua ja ndasavii ña Espíritu ya vi ja ka kandija ni tno'o ndaa.
53002014	Chi ya'a kuu ja ni kana ña ia Dios jin ma'ñu sagua tno'o va'a maa ya ja ni ka kaxtno'o san, nagua ja kentakuei ni vi koo ni nuu ye'e tajan maa Jito'o Jesukristu.
53002015	Yun kuu ja vi koo yutnu ni, vi ñani vi kua'a, te vi kona'a gua'a ni tno'o ni ka kaxtno'o san, visi kuu tno'o ni ka ka'an san axi tutu ja ni ka tetniuu san.
53002016	Su maa Jito'o Jesukristu vi maa Tata Ja'nuo, ia luu ini ja kutoo ña ya, te taa ya ja ka osii inio nikuii nikani, vi taa ya java'a ja ka ndetu ka'nuo.
53002017	Te na sa'a ya ja vi kosii ini anu ni vi na sa'a yutnu ña ya jin ndi'i tniuu gua'a ja ka sa'a ni vi tno'o gua'a ja ka ka'an ni.
53003001	Su jasandi'i, vi ñani vi kua'a, kuu ja vi kondakuatu ni ja ja'a ndi'i san, nagua ja na kutenuu ñama tno'o va'a maa Jito'o, te na vi konee yiñu'u ñayiu nuu tno'o ya, nagua ni ka sa'a maa ni.
53003002	Suni vi kakanta'u ña ni ja na vi kaku ni'nu san nuu nda'a ñayiu kue'e ja ka sa'a jane'e jayichi, chi masu ndi'i ñayiu ka kandija.
53003003	Su ia ndaa kuu maa Jito'o, te sa'a ya ja vi koo yutnu ni, vi tava'a ña ya nuu jakue'e.
53003004	Chi ka kukanu ini san Jito'o ja ka sa'a ni nagua ni ka tatnuni san, te saa ni vi kosa'a ni.
53003005	Te maa Jito'o na kanu ichi ña ya ja vi kokutoo ni ia Dios nagua kutoo ña maa ya, te vi kuandee ini ni nuu tnundo'o nagua ni jandee ini Jesukristu.
53003006	Vitna te ka tatnuni san nuu ni, vi ñani vi kua'a, jin sivi maa Jito'o Jesukristu, ja vi kujioo ni nuu ndi'i ñanio inu ku'ndu, te tu ka sa'a de nagua ni ka kaxtno'o san nuu ni.
53003007	Chi ka jini maa ni naxa ni ka osa'a san nuu ni ka oo, te saa ni vi kosa'a ni. Sein, chi tu ni ka oku'ndu san nuu ni ka oo,
53003008	ni tu ni ka ojaa uun san xtaa ni in ñayiu ja tu ni ka otniuya'u san, chi ni ka osatniuu san nduu vi ñuu, visi ni ka okutnuu ndeva'a san, nagua ja ma vi koxna'a san ni in ni.
53003009	Saa ni ka osa'a san. Su masu ja ma kuu vi kakan san ja vi chituu ña ni, chi kuu, su ya'a ni ka osa'a san nagua ja vi kokuu san in taniñu ja vi kondikin ni vi sa'a ni.
53003010	Chi suni nuu ni ka oo san jin ni jian, ni ka tatnuni san ya'a: Na in ñayiu tu kuini ja satniuu, te suni ma kai xtaa.
53003011	Chi ka onini san tno'o ka ka'an ñayiu ja ne'u maa ni ka oo ñayiu inu ku'ndu ja tu ka satniuu sa'uin, te ya'a yun ni ka kiundui nuu tniuu inka ñayiu.
53003012	Ka tatnuni san vi ka xteku san ñayiu yun jin sivi maa Jito'o Jesukristu ja na vi satniuu sii ini, te na vi ni'i mai ja vi kaa ja vi ko'i.
53003013	Te maa ni, vi ñani vi kua'a, ma vi kuita ni ja vi kosa'a ni java'a.
53003014	Su nuu ja na in tu jantno'o tno'o ja ka kaxtno'o san nuu tutu ya'a, te vi kondia'a ni na ñayiu kui, te ma vi nitna'a ka ni jin, nagua ja na kukanoi.
53003015	Su ma vi kuni u'u ni jin, chi sua'a vi xteku ni jin ja in ñanio in kua'o kui.
53003016	Te maa Jito'o, ia mani ini, na taa ya jamani ya, ja siun ni vi koo jin ni vi jin ndi'i nani guaa kuu. Te maa Jito'o na koo jin ndi'i ni.
53003017	Te jin nda'a maa san ja kuu san Pablo tee san tno'o ya'a, ja ndakan tno'o ña san, ¿a kukueni ka oo ni? Te saa ni tee san nuu ndi'i tutu san vi ni sa'a san firma san.
53003018	Te maa Jito'o Jesukristu na koto na kuni ña ya jin ndi'i ni. Saa na kokuu.
54001001	Maa san kuu Pablo, tee ni chitniuu ña Jesukristu, chi ni tatnuni Dios, ia skaku ni'nu ña jion, jin Jesukristu, ia ka ndetu ka'nuo ja ndajiokuiin ya in kiuu.
54001002	Te tee san tutu ya'a nuu maa ni, vi Timoteo, ja kuu ndaa kuiti ni na kuinio se'e ni skua'nu san, chi ni kandija ni. Te Tata Ja'nuo jin ia Jito'o Jesukristu na chindee chituu ña ya jin ni, te koo ni jin janda'u ini ya vi jamani ya.
54001003	Te ja ni jikanta'u san nuu ni ama ka ja kee san ki'in san ñuu Macedonia ja kendoo ni ñuu Éfeso jian, te kaxtno'o ni nuu sava ñayiu jian ja ma vi kaxtno'i inka tno'o siin ja kuu tno'o xnda'u ña.
54001004	Te ni ma vi kondikin kuentu naxa ni ka osa'a ndi tata ja'nui ja ka ka'an ñayiu, chi nani ja skaxin tna'a ñai kuu. Te tno'o ya'a, chi tu chituu ña ja vi skunkuu gua'i nagua kuini ia Dios ja vi kandijai, te saa skuiso siki ña san vitna.
54001005	Te ya'a tatnuni san, chi kuini san ja vi ka'an too tna'a ndaa ñayiu jin in anu vii in anu va'a, vi na vi ndakani va'a ini, te na vi kandija ndai ia Dios.
54001006	Su sava ñayiu, chi ni ka kujioi nuu tno'o ya'a, te ni no'o ni tno'o vasa ja tu jiniu'u ka ka'in.
54001007	Te ka kuini ja vi kokui tee ka kaxtno'o Ley Moisés, su vi ni mai tu ka jinkui'nu ini na tno'o ka ka'in vi naxa kei tno'o ka kaxtno'i yun ja vi ka kukanu ini ndeva'i.
54001008	Su ka jini ndao ja Ley Moisés, chi tno'o gua'a kuu nuu ja na vi kuantniuu ndao nagua kuini maa ia Dios.
54001009	Te na vi ndakunio ja Ley yun, chi masu ni junkoo ja ja'a ñayiu ndaa, chi ni junkoo ja ka'nde kuechi ñayiu ka jiso kava ña jin ia Dios, vi ñayiu inu so'o ndeva'a, vi ñayiu ka sa'a jane'e jayichi, vi ñayiu ka sa'a yika kuechi, vi ñayiu tu ka yindei ka yititi nuu ia Dios, vi ñayiu ka kane'e siki ia Dios, vi ñayiu ka ja'ni yuai vi ñayiu ka ja'ni si'i, vi ndi'i ñayiu ka ja'ni ndiyi,
54001010	vi ñayiu ka sa'a kuechi ñuyiu jin inka ñayiu, vi suni teyii ja ka sa'a kuechi ñuyiu jin ndisa teyii, vi ñayiu ka su'u inka ñayiu ja vi xiko ñai, vi ñayiu ka ka'an tno'o tno'o, vi ñayiu ka kee yu'u te tu ka skunkui, vi nani kuu inka ja ka sa'a ñayiu ja tu kintna'a jin tno'o ndaa ja ka kaxtno'o nui.
54001011	Te ya'a kuu tno'o va'a ia Dios ja ye'e ni'nu nuu ñayiu, chi luu ndeva'a ini ya, te ni skuiso siki ña ya jin san ja kaxtno'o san tno'o ya nuu ñayiu.
54001012	Te ndakuanta'u san nuu Jito'o Jesukristu ja ni ndataa ya jandakui san, te ni ndakaji ña ya, chi jini ya ja skunkuu san, te ni jani ña ya jin san ja xtutenuu san tno'o ya.
54001013	Te visi ama ka ni okane'e san siki ya, te ni osondikin san ñayiu ka kandija ya ja sa'a san jakue'e jin, te ni onani san ya. Su visi ni saa, te ni kunda'u ini ña ia Dios jin san, chi chia'an ka ja kandija san ya, te tu ni ojini san nagua ni osa'a san.
54001014	Su ni ka'an nda'u ni ka'an kee ña Jito'o Jesús jin san, te ni tetniuu ya javii java'a ya siki san ja ni kandija gua'a san ya, te ka'an too san ñayiu nagua kutoo ña maa Jesukristu.
54001015	Te tno'o ya'a kuu tno'o ndaa kuiti, te kanuu ja ndi'i ñayiu vi kuanta'u tno'o ya'a: ja Jesukristu ni kii ya ñuyiu ja skaku ni'nu ya ñayiu nuu yika kuechi. Te maa san kuu tee vi'i ka ni kaa san ne'u ñayiu. Su visi ni saa, te ni skaku ni'nu ña ya nuu yika kuechi san.
54001016	Su ni kunda'u ini ña Jesukristu jin san nagua ja xne'e ya maa ya ja ia ka'nu ndeva'a ini kuu ya, te kokuu san in taniñu nuu taka ñayiu ja vi kandijai ya, te vi kotekui nikuii nikani.
54001017	Te ndi'o na vi chiñu'o Rey, ia tatnuni nikuii nikani, chi masu ia naa ndoñu'u kuu ya, te ma kuu kunio ya jin nduchi nuo, te invaa ya kuu Dios, ia ye'e tajan nikuii nikani. Saa na kokuu.
54001018	Te tniuu ya'a guaa skuiso siki ña san jin ni, vi se'e Timoteo, ja skunkuu ni nagua ni ka ka'an tee ni ka ndakani tno'o ni jiña'a ia Dios ja ja'a ni, ja kaxtno'o gua'a ni tno'o va'a ia Dios, nagua sa'a in tee jaxin tna'a gua'a.
54001019	Te koyutnu ni jin tno'o kandija ni, te ndakani vii ndakani va'a ini ni, te ma sa'a ni nagua ka sa'a sava ñayiu ja tu ka ndakani va'a ini, te ya'a yun ni ka jikai, na kuinio in barco ja ya'a yun ni tee ña ndute.
54001020	Te ne'u ñayiu ya'a ka oo Himeneo vi Alejandro, te nduu tee ya'a ni ndasia'a san de nda'a Tachi, nagua ja na vi kutua'a de ja ma vi kane'e ka de siki ia Dios.
54002001	Te xteku ña san in tniuu kanuu ka ja vi kakan ta'u ni nuu ia Dios, te vi ndakuatu ni nuu ya, suni vi ka'an nda'u ni jin ya, te vi ndakuanta'u ni nuu ya ja ja'a ndi'i ñayiu.
54002002	Te vi kakan ta'u ni ja ja'a tee ka tatnuni nuu ñuu vi ja ja'a ndi'i tee ka netniuu, nagua ja na vi kosii inio, te na vi koo jin tno'o mani, nagua ja vi chiñu'u gua'o ia Dios, te na vi kosa'a vii vi kosa'a va'o.
54002003	Chi ya'a kuu java'a ja junkuaan ini Dios, ia skaku ni'nu ña jion.
54002004	Chi kuini maa ya ja vi kaku ni'nu ndi'i ñayiu, te kiukuei ja vi kuni tno'o ndaa.
54002005	Chi invaa ni maa ya kuu Dios, te suni invaa ni ia inee in sagua ma'ñu Dios jin ñayiu, te suu ya kuu Jesukristu ja suni kuu ya teyii.
54002006	Te suu ya kuu ia ni soko maa ja ni tniuya'u ya ja ja'a ndi'i ñayiu ja ni skaku ni'nu ña ya, te yun ni xne'e ya maa ya ja ni ka jini ñayiu tniuu ni sa'a ya kiuu ni jani maa ia Dios.
54002007	Te yun guaa ni kaji ña ia Dios ja xtutenuu san tno'o ya nuu ñayiu, chi ni chitniuu ña maa Jesukristu, te kaxtno'o san nuu ñayiu ja masu judio ka kui ja na vi kandija ndai. Te ka'an ndaa san, tu xnda'u san jin.
54002008	Te ja kuini san ja vi sa'a ñayiu yii kuu ja ndeni nuu ni kuu ja ka ndakuatu de nuu ia Dios, te na vi kane'e de nda'a de jin anu vii in anu va'a de. Te ma vi kokiti ini de, ni ma vi kotee tna'a de.
54002009	Te saa ni ñayiu si'i, na vi kui'nu vii vi kui'nu va'a ña jin in sa'un kisa'u gua'a ña ja ma koo tno'o kanoo. Te ma vi kui'nu vixin ña ni ma vi ndioo ini ña ja vi kui'nu ña sa'un ya'u ndeva'a. Te ma vi ndaskutu vii ndeva'a ña xini ña ni ma vi chindee ña kaa vii ndeva'a ja kuu oro xini ña, ni ma vi kundeku ña yuu vii ndeva'a ja kuu perla.
54002010	Su na vi sa'a ña in tniuu gua'a, nagua ka sa'a ñasi'i ja ka chiñu'u ia Dios.
54002011	Te ñayiu si'i na vi kutua'a ña vi kasi yu'u ña nuu ka skua'a ña, te na vi kuanyu'u vi kuandetu ña nuu tee kaxtno'o.
54002012	Chi ma kuandetu san ja in ñasi'i, te kokaxtno'o ña, ni ma kotatnuni ña nuu teyii, chi na kasi yu'u ña, te na konini ña.
54002013	Chi xtnañu'u ka ni sa'a Dios Adán, te nuu kuee ka ni sa'a ya Eva.
54002014	Te masu Adán ni xnda'u ña koo, chi ñasi'i yun kuu ña'a ni xnda'u ña ti, te ni kana kau ña nuu yika kuechi.
54002015	Su ñasi'i ja ka oo yii ña, na vi skaku vii vi skaku va'a ña se'e ña, te kuu vi kaku ña, nuu ja ka kandija ndaa ña, te vi konda'u ini ña jin tna'a ña, te vi koo vii anu ña, te ma vi kokuu vixin ña.
54003001	Te tno'o ndaa kuu tno'o ya'a: ja ndee in tee ndioo ini ja kondiso tniuu de nuu ñayiu ka skua'a tno'o va'a ia Dios, te gua'a tniuu ndakani ini de ja sa'a de.
54003002	Te tee kondiso tniuu ya'a na kokuu de in tee gua'a, nagua ja ma vi ni'i ñayiu na in guaa vi ka'an kuechi siki de, te in vaa ni ñasi'i de na koo, te na kokuu de in tee ni'nu ini, te na kokuu de in tee jini ka'nu ni'nu maa, in tee ka nee yiñu'u ñayiu nuu de, in tee luu ini ja janta'u de ñayiu kekuei ja vi ndoo ve'e de, te ñama jinkui'nu ini de ja kaxtno'o de nuu ñayiu.
54003003	Te ma kokuu de in tee jini, te ni ma vi kokaxin tna'a de jin ñayiu, te ma kojio'o de xu'un ja xnda'u de ñayiu naxa ni'i uun de. Su na kokuu de in tee ka'nu ini, vi in tee va'a ini.
54003004	Te kuni de tatnuni gua'a de nuu ñayiu ve'e de, te skua'a de se'e de ja vi kuantno'i nuu de vi na vi konee yiñu'i nuu de.
54003005	Chi nuu ja in tee tu jini de naxa tatnuni gua'a de nuu ñayiu ve'e maa de, te ma kuu ja kokoto gua'a de ñayiu ka skua'a tno'o va'a ia Dios.
54003006	Te ma kuu kokuu de in tee inka ni kiunduu jaa ichi ia Dios, chi nuu ja saa, te vatu ni kokuu teyii ndeva'a de, te kanakau de nuu tnundo'o nagua ni kanakau Tachi.
54003007	Te suni kanuu ja kokuu de in tee ja ka ka'an vii ka ka'an va'a ña ñayiu tu ka skua'a, nagua ja ma kendoo kanoo de, te ma kanakau de nuu nda'a Tachi.
54003008	Te suni saa ni ka'an san nuu tee ka jinokuechi nuu ñayiu ka skua'a, na vi kokuu de in tee ndaa, te ma vi sa'a jani ini de, te ma vi ko'o ndeva'a de vinu ja vi kojini de, ni ma vi kojio'o de xu'un ja vi xnda'u de ñayiu naxa vi ni'i uun de.
54003009	Te na vi tava'a de ndi'i tno'o ni yiyu'u ndee jana'a, te ni ndaskuni ña ia Dios jion ja ni ka kandijao, te na vi ndakani vii vi ndakani va'a ini de.
54003010	Te xtnañu'u ka vi koto tnuni ni de, te nuu ja ka jini ni ja tu na kuechi de, te kuu vi kunukuechi de nuu ñayiu ka skua'a.
54003011	Te suni saa ni ñayiu si'i de, na vi kokuu ña in ña'a ndaa, te ma vi koka'an tno'o ña siki inka ñayiu. Su na vi ka'nu ni'nu ña maa ña, te na vi skunkuu ña ndi'i tno'o ka ka'an ña ja vi sa'a ña.
54003012	Te tee ka jinokuechi nuu ñayiu ka skua'a, na vi koo invaa ni ñasi'i de, te na vi tatnuni gua'a de nuu se'e de vi nuu ñayiu ve'e de.
54003013	Chi tee ka jinokuechi ja ka sa'a gua'a de tniuu ni ka teku tniuu de, te kentakuei de vi ni'i de jayiñu'u nuu ñayiu, saa te vi kukanu ini ka de ja ka kandija gua'a de Jesukristu.
54003014	Tee san tno'o ya'a nuu ni, visi ja oo yatni ja jaa san ja koto ña san.
54003015	Su nuu ja na kokuu kuee ka san, te ja jini ni naxa kosa'a gua'a ni nuu ñayiu ka skua'a tno'o va'a ia Dios, ja ka kui veñu'u maa ia Dios teku, te ñayiu yun ka kuu si'in ndee ja ka ndisoi ndi'i tno'o ndaa.
54003016	Ja ndaa ja ka'nu kuu tno'o ni oyu'u ndee jana'a ja ka kandijao: Ni xne'e Dios maa ya nuu ni kuu ya teyii, Te Espíritu ia Dios kaxtno'o ja oo gua'a ndi'i tniuu ni sa'a ya. Te ni ka jini ia ka jinokuechi nuu Dios ja saa ni kuu. Te ni jitenuu tno'o ya nuu ñayiu ñuyiu. Te ni ka kandija sava ñayiu nii ñuyiu tno'o ya. Te mandaa ya kuano'o ya andivi.
54004001	Su ni kaxtno'o kaji Espíritu ia Dios ja kiuu sandi'i, te kua'a ñayiu vi ndakaka yata nuu tno'o ka kandijai, te vi kondikin tno'o ka ka'an ñayiu jantniuu ña espíritu ja xnda'u ña, vi ja ka kaxtno'o tno'o maa Tachi.
54004002	Te vi tanui tno'o ka ka'an ñayiu ka sa'a jani ini ja ka xnda'u ña, chi ja ni ka jija ni'nui jin jakue'e ka ndakani ini.
54004003	Te ka ka'in ja kuechi kuu ja vi kuaka tna'a ñayiu. Te suni ka ka'in ja oo sava nuu ndei ja ma kuu vi kaa ñayiu, visi maa ia Dios ni sa'a ja vi kaa ñayiu ka kandija ya ja ni ka jini tno'o ndaa ya, nuu ka ndakuanta'ui nuu ya, te ka jai.
54004004	Chi ndi'i ja ni sa'a Dios oo gua'a, te tu na in ndei ja skexiko nuu ja ndakuanta'uo nuu ia Dios, te kao.
54004005	Chi jin tno'o maa ia Dios vi jin ja ndakuatuo, te nduvii ndei yun.
54004006	Te nuu ja kaxtno'o ni tno'o ya'a nuu ñayiu ka kandija, te kokuu ni in tee jinokuechi gua'a nuu Jesukristu, chi kua'nu ni jin tno'o ni kandija ni vi jin tno'o va'a ia Dios ja ni ka kaxtno'o nuu ni, te ndikin ni.
54004007	Su ma konini ni kuentu ja ka ndakani ñayiu ñuyiu vi tno'o vasa ja tu jiniu'u, te sa'a tua'a gua'a ni maa ni ja chiñu'u ni ia Dios.
54004008	Chi ja sa'a tua'a gua'o jin yiki kuñuo ja koo ndakui, te joo ni jiniu'u. Su nuu ja sa'a tua'a gua'o mao ja chiñu'o ia Dios, te yun guaa jiniu'u nuu ndi'i. Chi nuu ja vi sa'o siun, te ni kee yu'u ia Dios ja vi koo va'o nuu ñuyiu ya'a vi nuu ndajinokueio nuu oo maa ya.
54004009	Te tno'o ya'a kuu tno'o ndaa kuiti, te kanuu ja ndi'i ñayiu vi kuanta'u.
54004010	Te ja ja'a ya'a kuu ja ka satniuo vi ka tna'o tnundo'o, chi ka ndetu ka'nuo ia Dios teku ja kuu ya ia skaku ni'nu ndi'i ñayiu ñuyiu, te kanuu ka ja skaku ni'nu ya ñayiu ka kandija ya.
54004011	Tno'o ya'a kuu ja kanuu ja tatnuni ni nuu ñayiu vi kaxtno'o ni nui.
54004012	Ma kuandetu ni ja vi skexiko ña ñayiu ja tee lule kuu ni, chi sua'a kokuu ni taniñu nuu ñayiu ka kandija tno'o va'a ia Dios jin tno'o ka'an ni vi jin ja sa'a ni vi ja ka'an too ni ñayiu [vi ja oo ni jin Espíritu ia Dios] vi ja kandija ni ya, te oo vii ni nuu ya.
54004013	Te nini kukuee ka san ja kenta san nuu oo ni, te koka'u ni tutu ii nuu ñayiu ka skua'a, te kaxtno'o ni nui vi xteku ni jin ja na vi kakai ichi ndaa.
54004014	Ma kakin uun ini ni jin tniuu va'a ja ni kuta'u ni nuu ia Dios na ni ka sonee tee ka kuu nija'nu nuu ñayiu ka skua'a nda'a de xini ni, te ni sa'a ia Dios ja ni ka ka'an de ja ni chitniuu ña ya jin ni.
54004015	Nduku ndee ni, te sa'a ni tniuu ni skuiso siki ña ia Dios, nagua ja ndi'i ñayiu vi kuni ja kevii keva'a ni jin tniuu sa'a ni.
54004016	Te koto va'a ni maa ni, vi koto ni tno'o kaxtno'o ni nuu ñayiu, te koyutnu ni jin ndi'i, chi nuu ja saa sa'a ni, te kukanu ini ni ja skaku ni'nu ni maa ni, te suni skaku ni'nu ni ñayiu ja ka nini tno'o kaxtno'o ni.
54005001	Ma ka'an xeen ni nuu tee nija'nu ja ka skua'a jin ni, chi sua'a xteku ni de na kuinio tata yua maa ni. Te saa ni tee kuechi, xteku ni de na kuinio ñani maa ni.
54005002	Te saa ni ña'a nija'nu, xteku ni ña na kuinio nana si'i maa ni. Te suni saa ni ña'a kuechi, xteku ni ña jin javii java'a oo anu ni, na kuinio kua'a maa ni.
54005003	Chituu ni ña'a ni ka ndonda'u ja vi ja ndaa ja ni ka ndonda'u ña.
54005004	Su nuu ja ndee in ña'a ni ndonda'u, neva'a ña se'e ña axi señani ña, te suchi yun guaa kanuu ja xtnañu'u ka vi kutua'i ja vi kotoi ñayiu ve'i, te saa vi ndakotoi tatai vi nanai. Te tniuu yun kuu tniuu gua'a ja junkuaan ini ia Dios ja vi sa'i.
54005005	Te ña'a ja vi ja ndaa ja ni kendoo nda'u ña, te ni kendoo maintno'o ni ña, su ndetu ka'nu ña ia Dios, te nduu vi ñuu ndakuatu ña vi jikan ta'u ña nuu ya ja na chituu ña ya.
54005006	Su ña'a ni kendoo nda'u ja kusii kuvatu ni ini ña kuu ña na kuinio in ña'a ni ji'i nuu ia Dios, visi teku ña.
54005007	Te kaxtno'o ni ndi'i tno'o ya'a nuu ñayiu, nagua ja ma vi kotavi kuechi ja ja'a ñayiu ve'i.
54005008	Su nuu ja sava ñayiu tu ka ndi'ni ja vi chitui tna'a kuikin, te vini ja ñayiu ve'e mai tu ka chitui, nuu saa te tu ka kandija ndai, te vi'i ka ka ndai saa in ñayiu tu kandija.
54005009	Te nuu jinkoso sivi ña'a ni ndonda'u ja vi chituu ña ñayiu ka skua'a, na vi jinkoso sivi ña'a ja ni ka ya'a uni xiko kuia, te invaa ni yii ña ni oo.
54005010	Te na kokuu in ña'a ja ka jini ña ñayiu ja sa'a ña tniuu gua'a, ja ni skua'nu vii ni skua'nu va'a ña se'e ña, vi ni janta'u gua'a ña ñayiu ni ja'ankuei ve'e ña, vi ni ndakate ña ja'a ñayiu ka kandija ia Dios, vi ni chituu ña ñayiu ka tna'a tnundo'o, vi ni sa'a ña ndi'i tniuu gua'a.
54005011	Su ma vi soo ni sivi ña'a ni ka ndonda'u nuu ja ña'a kuechi ka kuu ña, chi vatu ni vi ndajio'o ña inka teyii, te vi kujioo ña nuu Jesukristu, chi vi kuini ña ja vi ndakuaka tna'a ña inka jichi.
54005012	Te nuu ja saa na vi sa'a ña, te vi tavi kuechi ña, chi tu ni ka skunkuu ña nagua ni ka kee yu'u ña jaxtnañu'u ja vi kunukuechi ña nuu ia Dios.
54005013	Te suni ka kutua'a ña ja ka kukuxi ña, te ndi ve'e ndi ve'e ka jika ña. Te masu nani ja ka kuku'ndu ña, chi vi kuentu kuentu ni kua'ankuei jin ña, te ya'a yun ni ka kiunduu ña ka ka'an ña tno'o ja masu vatu ka kuu.
54005014	Te yun guaa kuini san ja ña'a kuechi ja ni ka ndonda'u, na vi ndakuaka tna'a ña, te na vi koo se'e ña, te na vi koto ña ve'e ña ja ma vi kune ña ichi Tachi ja vi ka'an kue'e ñayiu siki ña.
54005015	Chi sava ña'a ni ka ndonda'u ja ni ka kujioo ña ichi ia Dios, te ni ka jata ndikin ña Tachi.
54005016	Su nuu ja in ñasi'i ja kandija ia Dios, neva'a ña in ña'a ni ndonda'u, te na koto ña nagua ja ma vi koxndi'ni ña ña'a yun jin ñayiu ka skua'a. Saa te kuu vi chituu gua'a ka ñai jin ña'a ni ka ndonda'u, ja vi ja ndaa ja tu na in chituu ña jin ña.
54005017	Te suni kaxtno'o san ja vi tniuya'u ni tee nija'nu ja ka jito gua'a de ñayiu ka skua'a, te vi konee yiñu'u ni nuu de, te suni kanuu ja saa vi sa'a ni jin tee ka satniuu ndee ja ka xtutenuu de tno'o va'a ia Dios vi ka kaxtno'o de nuu ñayiu.
54005018	Chi yoso nuu tutu ii nuu ka'an sua'a: “Ma vi tnaa ron ñunu yu'u isndiki nuu ka jaxin ti triu” te suni ka'an sua'a: “Ja in tee satniuu, chi kanuu ja ni'i ya'u de” kachi.
54005019	Ma kuantno'o ni nuu ka xtavi kuechi ña ñayiu jin in tee nija'nu nuu ñayiu ka skua'a nuu ja tu na uu axi uni testiu.
54005020	Su tee ja vi saa ni sa'a de yika kuechi, te kuxeen ni nuu de jin nuu ndi'i ñayiu ka skua'a, nagua ja na vi koyu'u ni'nu sava kai.
54005021	Te skuiso siki ña san tno'o ya'a jin nuu ia Dios vi jin nuu Jesukristu vi jin nuu ia ka jinokuechi nuu Dios ja ni ndakaji ya, nagua ja kondikin ni ndi'i tno'o ni tee san ya'a, te ma sa'a tuku ni sava ñayiu, te inkai chituu ni, chi inuu ni sa'a ni jin ndi'i ñayiu.
54005022	Ma tau ñama ni in tee ja kokoto ñayiu ka skua'a, chi ndakani gua'a ini ni ama ka ja sonee ni nda'a ni xini de, chi nuu ja sa'a de yika kuechi, te suni tavi kuechi ni. Te yun guaa koto ni maa ni ja koo vii ni nuu ia Dios.
54005023	Te ja siun ndi nuu ndi kuee ku'u ni vi jatu chii ni, te ma ko'o ni maa ni ndute, chi suni ko'o ni joo vinu.
54005024	Te yika kuechi sava ñayiu, chi tuu ndijin ama ka ja ki'inkuei nuu tee ja'nde kuechi. Su yika kuechi sava ka ñayiu, chi tu tuu ndijin, chi vi ndee kuee kuee, saa ndatuu.
54005025	Te suni saa ni tniuu vii tniuu va'a ja ka sa'a ñayiu, chi tuu ndijin, te visi chia'an ka ja tuu ndijin, su ma kuu koyu'u, chi ndatuu ndijin.
54006001	Ndi'i ñayiu ja ka kandija ia Dios ja ni ka kuya'ui, te ka jinokuechi nuu in jito'i, na vi konee yiñu'i nuu jito'i, nagua ja ma vi kane'e ñayiu sivi ia Dios vi tno'o va'a ya ja ka kaxtno'o.
54006002	Te nuu ja sava ñayiu ka jinokuechi yun ka oi jin in jito'i ja kandija ia Dios, te na vi konee yiñu'u gua'i nuu de, chi in ni ndisa ka kandijai. Te na vi kunukuechi gua'a kai nuu jito'i yun, chi tee kee va'a jin tniuu gua'a ja ka sa'i yun kuu tee kandija vi ñanio ja ka ka'an too. Te tno'o ya'a kuu ja kaxtno'o ni nuu ñayiu vi xteku ni jin.
54006003	Su nuu ja ndee in ñayiu kaxtno'o inka tno'o siin ja tu kintna'a jin tno'o va'a maa Jito'o Jesukristu ja kuu in tno'o ndaa ja kaxtno'o naxa vi kaka ndao nuu ia Dios,
54006004	te ñayiu yun, chi kuu teyii, su masu nagua jini sa'uin, te kui in kue'e ja maa ni skiti ini tna'i jin ñayiu vi tee tna'i nani kuu tno'o. Te yun kaku tno'o kuasun, vi tno'o ja jaxin tna'a ñayiu, vi tno'o ne'e, vi ka ndakani kue'e ini jin inka ñayiu.
54006005	Te ndi nuu ndi kuee jaxin tna'i, chi ndimaa ni jakue'e ndakani ini, te tu jini sa'uin tno'o ndaa, chi ndakani ini ja nuu kaxtno'i ja vi kaka ndaa ñayiu nuu ia Dios, te yun guaa ni'i kua'i xu'un ja jinkoo va'i. Te kujioo ni nuu ñayiu ja ka sa'a siun.
54006006	Te ja ndaa ja jinkoo va'a ñayiu nuu ja jika ndai nuu ia Dios, su maintno'o ñayiu ja osii ini jin ja neva'i.
54006007	Chi tu sa'un nagua ka nee ka ndiso nuu ni ka kakuo ñuyiu ya'a, te suni oo ndaa ja tu nagua vi kondiso ki'inkueio kiuu na vi kuo.
54006008	Su nuu ja ka neva'o ja vi kao vi ja vi kondii vi konamao, te na vi kosii inio jin yun.
54006009	Su ñayiu ka kuini ja vi kukuikai, chi ñama ka yuji, te ka kanakaui nuu nda'a jakue'e, te ka ndajio'i kua'a jane'e jayichi, te ndi'i yun jaka ña jin ñayiu ja xtivi ña, te skunaa sa'un ña jin.
54006010	Chi yo'o ndi'i jakue'e yun kuu ja ka kutoo ñayiu xu'un. Te sava ñayiu ja ka ndioo ndeva'a ini xu'un, chi ni ka kujioi nuu tno'o ka kandijai, te ka tna'i kua'a ndeva'a tnundo'o.
54006011	Su maa ni ja kuu ni tee kandija gua'a ia Dios, kujioo ni nuu ndi'i jakue'e yun, te kondikin ni ichi ndaa, te kaka ndaa ni nuu ia Dios, te kandija gua'a ni, te koka'an too ni ñayiu vi kondee ini ni, te ku'un nda'u ku'un kee ni ini ni.
54006012	Te nduku ndee ni jin tno'o kandija ni, te kaxin tna'a gua'a ni jin ndi'i jakue'e oo ñuyiu, te kakuiko tnuu ni ja koteku ni nikuii nikani, chi ya'a guaa ni kana ña ia Dios jin ni nuu ni ka'an gua'a ni ja kandija ni Jesukristu jin nuu kua'a testiu.
54006013	Vitna te tatnuni san tno'o ya'a jin nuu ia Dios ja sa'a ya ja ndi'i ja oo ñuyiu ka teku, vi jin nuu Jesukristu ja ni ka'an gua'a ya nuu ni ndakani ya ja ja'a maa ya nuu Poncio Pilato.
54006014	Te kuantno'o gua'a ni tno'o ni tatnuni ya nuu ni, ja sa'a ni, te ma xtivi ni nagua ja ma vi ka'an kuechi ñayiu siki ni, guaa ndee na ndajiokuiin ia Jito'o Jesukristu.
54006015	Te ndenta ya maa kiuu ja ni jani ia Dios, chi maintno'o maa ya kuu ia ka'nu ndeva'a vi ia tatnuni nuu ndi'i tu'u. Te maa ya kuu Rey nuu ndi'i rey, te suni maa ya kuu Jito'o nuu ndi'i jito'o.
54006016	Te maintno'o ni maa ya kuu ia tu ji'i sa'un ja teku ya nikuii nikani. Te oo ya jin ñu'u jaye'e tajan, te ni in ma kuu juntna'a ya, vi ni in ñayiu tu na in jini ya jin nduchi nui, te ni in ma kuu ja kuni ya. Te nikuii nikani na koo jayiñu'u vi jaka'nu nuu maa ya. Saa na kokuu.
54006017	Kaxtno'o ni nuu ñayiu kuika ñuyiu ya'a, ja ma vi kokuu teyii, ni ma vi kokukanu ini jakuika ka neva'i, chi masu jakuxii kuu. Chi gua'a ka kuu ja vi kukanu ini ia Dios teku ja taa ya ndi'i jakua'a ka neva'o, nagua ja na vi kokusii ini jion.
54006018	Te suni kaxtno'o ni ja na vi sa'a gua'i, te na vi kokui in ñayiu kuika jin ndi'i jagua'a ka sa'i, te na vi kova'a ini ja vi skuta'ui ñayiu vi ja vi ka'ndei nagua ka neva'i nuu sava ka ñayiu.
54006019	Te nuu ja saa ka sa'i, te ka skaya kua'i javii java'a ja kuu in ja kukutu gua'a ja vi koneva'i kiuu ja vaji nuu kuee ka, te vi ni'i ja vi kotekui nikuii nikani.
54006020	Te maa ni, Timoteo, koto va'a ni nagua ni skuiso siki ña ia Dios jin ni, te kujioo ni, ma konini ni tno'o ne'e ja ka ka'an ñayiu ñuyiu ja kuu tno'o ja tu jiniu'u, ni tno'o ka ka'an ñayiu xnda'u ña ja tno'o ndichi kuu, su masu tno'o ndaa kuu.
54006021	Te ni ka janta'u sava ñayiu tno'o tno'o ya'a, te ni ka kujioi nuu ichi ndaa ja ni ka kandijai. Dios na koto na kuni ña jin ni. Saa na kokuu.
55001001	Maa san kuu Pablo, tee ni chitniuu ña Jesukristu, chi saa ni kuini maa ia Dios, nagua ni kee yu'u ya ja vi koteku ñayiu ka oo jin Jesukristu.
55001002	Te tee san tutu ya'a nuu maa ni, vi Timoteo, ja kutoo ndeva'a ña san na kuinio se'e ni skua'nu san. Te Tata Ja'nuo jin ia Jito'o Jesukristu na chindee chituu ña jin ni, te koo ni jin janda'u ini ya vi jamani ya.
55001003	Siun ni ndaka'an ña san jin ni, te nduu vi ñuu ni ndakuatu san ja ja'a ni vi ndakuanta'u san nuu Dios, ia xiin nuu jinokuechi san jin in jajintnuni vii in jajintnuni va'a san, nagua ni ka osa'a ndi tata velu san.
55001004	Te nuu ndaka'an san ja nda'i ni, te ndioo ini san ja ndakuni ña san nagua ja ndusii ini san.
55001005	Chi na'a san ja kandija ndaa ni Jesús, nagua ni ka kandija xtnañu'u ka nana ja'nu ni Loida, vi saa ni nana si'i ni Eunice, te kukanu ndaa ini san ja suni saa ni kandija maa ni.
55001006	Te yun guaa xteku ña san ja kuantniuu gua'a ni tniuu va'a ja ni kuta'u ni nuu ia Dios nuu ni sonee san nda'a san xini ni.
55001007	Chi tu ni taa ia Dios in espíritu ja sa'a ja vi koyu'o, chi ni taa ya Espíritu ya ja vi koo ndakuio, te vi koka'an too tna'o, te vi kunio vi ka'nu ni'nuo mao.
55001008	Te yun guaa ma kukanoo ni ja ndakani ni tno'o va'a maa Jito'o, te ni ma kukanoo ni siki ja oo san vekaa ja ja'a maa ya. Chi sua'a kuanta'u ni taka tnundo'o ja vi tna'o ja ja'a tno'o va'a ia Dios, chi taa maa ya jandakui ya.
55001009	Chi ni skaku ni'nu ña ia Dios jion, te ni kana ña ya ja vi kokuo in ñayiu vii in ñayiu va'a. Su masu ni kana ña ya jion jin ja ka sa'o tniuu gua'a, chi saa ni kuini maa ya ja ni ka'an nda'u ni ka'an kee ña ya jin ma'ñu sagua Jesukristu ndee ama ka ja jinkoo ñuyiu ya'a.
55001010	Te vitna ni xtuu ndijin ia Dios ja ni ka'an nda'u ni ka'an kee ña ya nuu ni kii Jesukristu, ia skaku ni'nu ña jion. Te ni kundee ya nuu jaja'ni ña, nuu ni xne'e ya ja vi ndatekuo nuu vi koo nikuii nikani jin ma'ñu sagua maa tno'o va'a ya.
55001011	Chi ni skuiso siki ña ia Dios jin san ja xtutenuu san tno'o ya, te kokuu san in tee ni chitniuu ña ya ja kaxtno'o san nuu ñayiu sava ka ñuu.
55001012	Te yun guaa tna'a san tnundo'o ja ja'a tno'o va'a ia Dios, su tu kukanoo san, chi jini san na xiin nuu kandija san. Te kukanu ini san ja ia ka'nu ndeva'a kuu ya, te koto ña ya jin ndi'i ja ni taa ya nuu nda'a san guaa ndee kiuu ja ndii ya.
55001013	Te kondikin ni ndi'i tno'o ndaa nagua ni kaxtno'o san, te ni onini ni. Te kandija ni vi ka'an too ni ñayiu, nagua sa'a in ñayiu oo jin Jesukristu.
55001014	Koto va'a ni ndi'i tno'o va'a ja ni skuiso siki ña ia Dios jin ni jin ma'ñu sagua Espíritu ya, ia oo jion.
55001015	Maa ni, chi ja jini ni ja ndi'i ñayiu ka oo ñuu ja tnii Asia, chi ni ka xndoo ñai jin san, te ne'u ñayiu yun ka oo uu de, in de kuu Figelo, te inka de kuu Hermógenes.
55001016	Su jikanta'u san nuu Jito'o ja na ka'an nda'u ka'an kee ña ya jin ñayiu ve'e Onesíforo, chi kua'a jichi ni ndataa de tno'o ndee ini nuu san, te tu ni kukanoo de jin san ja nu'ni san jin kaa ini vekaa.
55001017	Chi nuu ni jaa de ñuu Roma, te neni kuiti ni ndanduku ña de, vi guaa ndee ni ndani'i ña de.
55001018	Te maa ia Jito'o na kunda'u ini ña ya jin de kiuu ja ndajiokuiin maa ya. Chi ja jini gua'a maa ni ja ni chituu gua'a ña de nuu ni ka oo ñuu Éfeso.
55002001	Te maa ni ja kuu ni na kuinio se'e ni skua'nu san, koyutnu ni jin ja ka'an nda'u ka'an kee ña maa Jesukristu.
55002002	Te tno'o ja ni onini ni ja ni kaxtno'o san nuu ni jin nuu kua'a testiu, tno'o yun skuiso siki ni tee ndaa ja kukanu ini ni de, nagua ja vi kaxtno'o de nuu sava ka ñayiu.
55002003	Kuandee ini ni nuu tnundo'o ka tna'o, te kokuu ni na kuinio in soldado gua'a maa Jesukristu.
55002004	Chi ni in soldado, tu kiunduu de ja sa'a de inka tniuu siin, nagua ka sa'a sava ka ñayiu in kiuu in kiuu, chi maintno'o skunkuu gua'a de nagua ja junkuaan ini ña tee ni chitniuu ña yun.
55002005	Te suni saa ni, in tee kasiki, chi ma kuu ni'i de in ja vi kuña'a ñayiu nuu ja ma skunkuu de nagua yoso nuu tutu kasiki de yun.
55002006	Te in tee jitu nuu ñunde'i de, chi xtnañu'u ka satniuu de, te saa ndani'i de ja kee nuu ñunde'i de yun.
55002007	Te ndachikua'a gua'a ni tno'o ja ni ka'an san sua'a, te maa Jito'o taa ja jinkui'nu ini ni ndi'i tno'o ya'a.
55002008	Te ma ndunaa sa'un ini ni Jesukristu, ia ni okuu ndikin tata ndee ndi rey David, ia ni ndateku ne'u ndiyi, nagua ka'an tno'o va'a ia Dios ja kaxtno'o san.
55002009	Ja ja'a tno'o va'a ya'a guaa vaji tnundo'o siki san ja nu'ni san ini vekaa na kuinio in tee kue'e ndeva'a. Su tno'o va'a ia Dios, chi tu na in kasi ja junkuiin.
55002010	Yun guaa jandee ini san nuu ndi'i tnundo'o ja kunda'u ini san ñayiu ni kaji ia Dios, nagua ja saa, te suni vi kaku ni'nui jin ma'ñu sagua Jesukristu, te vi koi nuu ye'e tajan nikuii nikani.
55002011	Te tno'o ya'a kuu tno'o ndaa kuiti: Chi nuu ka ji'o jin Jesús, te suni vi ndatekuo jin ya.
55002012	Te nuu ka kundee inio nuu tnundo'o ka tna'o ja ja'a maa ya, te suni saa ni kentakueio vi kotatnunio jin ya. Te nuu ja tu ka ndaa yu'o ja ka jinio ya, te suni ma ndaa yu'u ya ja jini ña ya.
55002013	Te nuu ja masu ñayiu ndaa ka kuo nuu ya, su maa ya, chi siun ni kuu ya ia ndaa, chi ma kuu sama ya nagua oo ya.
55002014	Te kondaska'an ni ñayiu jian ndi'i tno'o ya'a vi xteku ni jin, jin nuu maa Jito'o, ja ma vi kotee tna'i nani kuu tno'o, chi tu nagua chituu ña, chi nani ja skunaa ña jin ñayiu ka nini yun kuu.
55002015	Su nduku ndee ni ja kokuu ni in tee gua'a ja ndakuantno'o ia Dios jin ni, na kuinio in tee satniuu ja tu na jakanoo de, chi kaxtno'o gua'a de ndi'i tno'o ndaa ya.
55002016	Te kujioo ni, ma konini ni taka tno'o ne'e tno'o yichi ja tu jiniu'u ja ka ka'an ñayiu ñuyiu, chi ndi joo ndi joo kua'ankuei mai junkuei nuu jakue'e.
55002017	Te tno'o ja ka kaxtno'o ñayiu yun jika na kuinio in kue'e xeen ja jika nuu yiki kuñuo. Te uu tee ka kaxtno'o tno'o yun ka kuu Himeneo jin Fileto.
55002018	Chi ni ka kujioo de nuu tno'o ndaa, te ka kaxtno'o de ja ja ni ka ndateku ndiyi, te jin tno'o ya'a ka skunu nuu ini de sava ñayiu ka kandija.
55002019	Su visi ni saa, te ni skuja gua'a ia Dios tno'o ya, te ni kendoo yutnu, te suni yoso tno'o ya'a: Jini maa Jito'o na in ka kuu ñayiu maa ya. Te suni inka tno'o kachi: Ndi'i ñayiu ja ka ndakakune'e maa Jesukristu na vi kujioi nuu jakue'e.
55002020	Su in ve'e ka'nu masu maintno'o ni ndatniuu vii ja kuu oro axi plata ka oo, chi suni oo ndatniuu yutnu jin ndatniuu ñu'u. Te ndatniuu vii yun ka jantniuu kiuu kanuu ka, te ndatniuu nda'u ka yun ka jantniuu ndi'i kiuu ni.
55002021	Te nuu ja na in ñayiu nduvii ja ma kosa'i jakue'e, te kokui na kuinio in ndatniuu kanuu ja ni nduvii nuu ia Dios, vi suni jiniu'u nuu maa Jito'o, te oo tua'a ja sa'a ndi'i tniuu gua'a nuu ya.
55002022	Te yun guaa kujioo ni nuu ndi'i jasii ini ja ka jio'o suchi kuechi, te kondikin ni tniuu ndaa, te kandija ni, vi ka'an too ni ñayiu, te koo ni jin tno'o mani. Te in ni vi kosa'a ni jin ndi'i ñayiu ni ka nduvii anui ja ka ndakakune'i Jito'o.
55002023	Te kujioo ni, ma konini ni nuu ka tee tna'a ñayiu, chi tno'o vasa kuu, te tu jiniu'u, chi ja jini ni ja nani ja skaxin tna'a ña kuu.
55002024	Chi in tee jinokuechi nuu Jito'o, ma koskiti ini tna'a de jin ñayiu, chi sua'a na kokuu de in tee va'a ini jin ndi'i ñayiu, te na kokuni gua'a de ja kaxtno'o de, te na kuandee ini de.
55002025	Te na ka'an luu de nuu ndakanu ichi ndaa de ñayiu ka ndakoo siki de, axi saa kuatu ndia'a maa ia Dios ja vi ndatna'u ini ñayiu yun, te vi kuni tno'o ndaa.
55002026	Te yun vi kakui nuu nda'a Tachi nuu ni ka ojinokuechi ja ni osa'a ña jin nagua kuini maa.
55003001	Te suni kuini ja kokuni ni tno'o ya'a: ja nuu kuu yatni kiuu sandi'i, te kaya kua'a jakue'e.
55003002	Chi vi koo ñayiu ja maa ni vi kondi'ni ja ja'a mai, te vi jio'i ja vi koneva'i kua'a xu'un, te vi sa'a ka'nui mai, te vi sa'a teyii ndeva'i, te vi ka'an ne'i, te vi koso'o ndeva'i nuu tatai vi nuu nanai, te tu ka jini ja vi ndakuanta'ui, te vi sa'i jakue'e jasua'a,
55003003	te ma vi konda'u ini, te ma vi kuaka'nu ini, te vi ka'an kue'i siki inka ñayiu, te ma vi kundei vi ka'nu ni'nui mai, te vi koxeen ndeva'i, te vi skexikoi ndi'i java'a.
55003004	Te suni vi kokui in ñayiu ja xtuu tna'i, te ma vi ndakani gua'a ini na tniuu vi sa'i, te vi kokuu vixin ndeva'i, te vi ndukui ja vi kusii ini mai, masu ja vi ndandukui ia Dios.
55003005	Te visi ka sa'i ja ka chiñu'i ia Dios, su jin nagua ka sa'i xne'e ja masu ka oi jin jaka'nu maa ia Dios. Te kaxtno'o san ja kujioo ni nuu ndi'i ñayiu yun.
55003006	Chi ne'u ñayiu yun ka oo ñayiu ka jika ve'e ve'e, ka xnda'u ñasi'i ja tu ka jini vi koto va'a maa ja ka sa'a ndeva'a yika kuechi, te ka kundee ñayiu yun ka jaka ña nuu ndi'i jakue'e ja ka kusii ka kuvatu ini ña.
55003007	Te visi siun ni ka kutua'a ka ña, su ma kentakuei ña ja vi kuni ña tno'o ndaa.
55003008	Te nagua ni ka osa'a uu tee tasi, ni ka onani Janes jin Jambres, ja ni ka ondakoo de siki ndi Moisés, te suni saa ni ka sa'a ñayiu ya'a, chi ka ndakoi siki tno'o ndaa, chi ka neva'i jajintnuni kue'e, te ni ka kendoo kue'i, chi tu ni ka kandijai.
55003009	Te ma kekuei gua'i jin ja ka sa'i, chi vi kuni ndi'i ñayiu ja ndimaa ñayiu vasa ka kui, nagua ni ka ndo'o nduu tee ndee jana'a yun.
55003010	Su maa ni, vi Timoteo, chi ja jini ni ndi'i tno'o kaxtno'o san, vi naxa oo san, vi nagua kuini san ja sa'a san, vi naxa kandija san, vi naxa jaka'nu ini san, vi naxa ka'an too san ñayiu, vi naxa kundee ini san jin ndi'i tnundo'o.
55003011	Te ja jini ni ja ni ka sondikin ña ñayiu jin san, te kua'a tnundo'o ni tna'a san, chi nuu ni oo san ñuu Antioquía vi ñuu Iconio vi ñuu Listra, ni ka sondikin ña ñayiu jin san. ¡Nase kuakua'a tnundo'o ni tna'a san! Su nuu ndi'i tnundo'o ya'a ni skaku ni'nu ña maa Jito'o.
55003012	Te oo ndaa kuiti ja ndi'i ñayiu ka kuini ja vi kokui ñayiu vii nuu maa Jesukristu, vi tna'i tnundo'o, chi vi sondikin ña ñayiu jin.
55003013	Su ñayiu kue'e yun vi ñayiu ka xnda'u sava ka ñayiu, chi vi vi'i ka ki'inkuei, chi vi xnda'u kai ñayiu, te suni vi xnda'u ña jin mai.
55003014	Su koyutnu maa ni nuu tno'o ja ni kutua'a ni, te ni kukanu ini ni ja oo ndaa, chi ja jini ni na in ni kaxtno'o nuu ni.
55003015	Te ndee nuu luluu ja jini gua'a ni naxa ka'an tno'o yoso nuu tutu ii. Te tno'o yun sa'a ja kundichi ni, nagua ja kaku ni'nu ni jin ma'ñu sagua ja kandija ni Jesukristu.
55003016	Te ndi'i tno'o yoso nuu tutu ii kuu tno'o ja ni ka'an maa ia Dios ini anu ñayiu, te ni ka tei tutu ya'a, te jiniu'u ja kaxtno'o nuu ñayiu, vi kuxeen nuu ñayiu ka sa'a jakue'e, vi jiniu'u ja ndakanu ichi ndaa ña, vi kaxtno'o naxa vi sa'a ndaa ñayiu,
55003017	nagua ja ñayiu maa ia Dios, na vi kokui ñayiu ndaa, te na vi kotua'a gua'i ja vi sa'i ndi'i tniuu gua'a.
55004001	Te skuiso siki ña san tno'o ya'a jin nuu ia Dios vi jin nuu Jito'o Jesukristu ja ndii ya ja tatnuni ya nuu ñayiu, te ka'nde ndaa ya kuechi ñayiu ka teku vi ñayiu ni ka ji'i.
55004002	Te kaxtno'o ni tno'o ia Dios nuu ñayiu, te koxnuu ni jin nuu ka nini vi nuu ña ka jain ja vi konini. Te sino ini ni jin ja na vi kujioi nuu ichi kue'e vi kuxeen ni nui vi xteku ni jin, su koka'nu anu ni ja ma kiti ini ni nuu kaxtno'o ni nui.
55004003	Chi koo in kiuu, te ma vi kokuini ka ñayiu ja vi konini tno'o ndaa ja ka kaxtno'o, su vi kondioo ndeva'a ini ja vi konini tno'o ja ka kusii ini mai, te vi xtutui kua'a tee vi kaxtno'o nino'o tno'o ja ka junkuaan ini mai.
55004004	Te vi kujioi nuu ichi ndaa, te vi ndajiokuiin ja vi konini ndimaa ni kuentu ja ni ka ondakani ndi nija'nui.
55004005	Su maa ni, vi Timoteo, kui'nu ini ni ndi'i tno'o gua'a, te kuandee ini ni nuu tnundo'o ja tna'a ni, te xtutenuu ni tno'o va'a ia Dios nuu ñayiu, te skunkuu ni tniuu ja ni tenuu ña ia Dios.
55004006	Chi ja oo maa san ja soko san maa san nuu ia Dios, chi ja oo yatni ja kuu san.
55004007	Te ja ni kundee san ni jaxin tna'a gua'a san jin jakue'e, te ja ni xndi'i san tniuu ja ni chitniuu ña ia Dios jin san, te oo yutnu ni san nuu tno'o kandija san.
55004008	Te vitna, chi ja ndetu ña in ja kuta'u san ja ni sa'a ndaa san, te skuta'u ña maa Jito'o kiuu ja ndii ya, chi maa ya kuu ia ja ja'nde ndaa kuechi, te masu maintno'o ni nuu sein taa ya, chi suni kuña'a ya nuu ndi'i kuiti ñayiu ja ka kutoi vi kuni ja ndii ya.
55004009	Te nduku ndee ni, te ñama kii ni kikoto ña ni.
55004010	Chi ni xndendoo ña Demas, chi ni jio'o ka de ja oo ñuyiu ya'a, te kua'an de ñuu Tesalónica. Te Crescente, chi kua'an de Galacia. Te suni Tito, chi kua'an de Dalmacia.
55004011	Te maintno'o ni ka Lucas kuu tee ka oo jin san. Te ndanduku ni Marcos, te kikuei ni jin de, chi jiniu'u san de ja chituu ña de jin tniuu maa ia Dios ja ka sa'o.
55004012	Te Tíquico, chi ni tetniuu san de kua'an de ñuu Éfeso.
55004013	Te kiuu ja kii ni, te kinda'a ni joo soo su'nu san ja ni xndendoo san ve'e Carpo ja oo de ñuu Troas, te suni kinda'a ni taka liuru san, te kanuu ka ja kinda'a ni tutu ja kuu ñii kiti ja jiniu'u ka san.
55004014	Te Alejandro, tee kani kaa, chi ja ni kuu kua'a jakue'e sa'a ña de. Su maa Jito'o na ndajione'e ndajiotaa ya ja nduta'u maa de ja siun ni sa'a ña de jin san.
55004015	Te suni koto ni maa ni nuu de, chi ndakoo xeen de siki tno'o ka kaxtno'o.
55004016	Te jaxtnañu'u nuu ni ja'an san nuu tee ja'nde kuechi ja ni ka'an ni'nu san ja ja'a san, te tu na in ni chituu sa'un ña jin san, chi ndi'i kuiti ni ka xndonda'u ña. Te Dios na kuaka'nu ini ja siun ni ka sa'i.
55004017	Su ni oo maa Jito'o jin san, te ni taa ya jandakui san ja ni kuu ni kaxtno'o san tno'o va'a ia Dios nuu ndi'i ñayiu sava ka ñuu, te ni ka onini. Saa te ni skaku ni'nu ña Jito'o nuu nda'a tee inu xeen ndeva'a, ja ka kuu de na kuinio ndika'a.
55004018	Te ni ndatau ña Jito'o nuu ndi'i jakue'e, te ndakuaka ña ya ki'in san nuu tatnuni ya ndee andivi. Te nuu maa ya na koo ja ye'e tajan nikuii nikani. Saa na kokuu.
55004019	Te kuña'a ni nuu Prisca jin Aquila jin ñayiu ve'e Onesíforo ja ndakan tno'o san jin, ¿a kukueni ka oi?
55004020	Te ni kendoo Erasto ñuu Corinto, su Trófimo, chi ku'u de, guaa ni xndendoo san de ñuu Mileto.
55004021	Te nduku ndee ni ja kii ni ama ka ja kee yoo vijin. Te ka ndakan tno'o ndeva'a ña Eubulo vi Pudente vi Lino vi Claudia vi ndi'i ñayiu ka skua'a, ja ¿a kukueni ka oo ni, te saa vi ka'an ni jin?
55004022	Te na koo maa Jito'o Jesukristu ini anu ni. Te na koto na kuni ña ya jin ndi'i ni. Saa na kokuu.
56001001	Maa san kuu Pablo, tee jinokuechi nuu ia Dios vi tee ni chitniuu ña maa Jesukristu, te ni tetniuu ña ya jin san nagua ja na kaxtno'o san nuu ñayiu ni kaji ia Dios ja na vi kandijai ya, te na vi jinkui'nu ini tno'o ndaa, ja ndeka ña ja vi chiñu'i ya.
56001002	Te na vi kondetu ka'nui ja vi kotekui nikuii nikani, chi ni kee yu'u ia Dios ja vi kotekuo ndee ama ka ja junkoo ñuyiu. Te ia Dios, chi tu xnda'u ña ya jion.
56001003	Te ni jinotuu tno'o ya mamaa kiuu ja ni jani ya jin ma'ñu sagua tno'o ya ja ni skuiso siki ña ya jin san ja kaxtno'o san nuu ñayiu, nagua ni tatnuni maa Dios, ia skaku ni'nu ña jion.
56001004	Te tee san tutu ya'a nuu maa ni, vi Tito, ja kuu ndaa kuiti ni, na kuinio se'e ni skua'nu san, chi in ni ka kandijao. Te Tata Ja'nuo jin Jito'o Jesukristu, ia skaku ni'nu ña jion, na chindee chituu ña ya, te koo ni jin jamani ya.
56001005	Te ni xndendoo ña san ñuu Creta jian nagua ja xndi'i ni tniuu ja'ni ka ña ja vi sa'o. Te kaji ni tee nija'nu ja vi konetniuu nuu ñayiu ka skua'a in in ñuu ja tnii Creta jian, nagua ni tatnuni san nuu ni.
56001006	Te tee nija'nu yun, na kokuu de in tee gua'a nagua ja ma vi ni'i ñayiu na in guaa vi ka'an kuechi siki de. Te invaa ni ñasi'i de na koo, te na vi kokandija se'e de ia Dios, te ma vi koka'an kuechi ñayiu siki ja suchi ka sa'a jakue'e vi suchi inu so'o ndeva'a ka kui.
56001007	Chi tee ndiso tniuu yun, nini kuu ja na kokuu de in tee gua'a, nagua ja ma vi ni'i ñayiu na in guaa vi ka'an kuechi siki de, chi tee jito ñayiu ka skua'a kuu de. Te ma kokuu de in tee vixin, te ni ma koyachi ini de. Te ma kokuu de in tee jini. Te ma kokuu de tee xeen ja kokaxin tna'a de, ni ma kojio'o de xu'un ja xnda'u de ñayiu naxa ni'i uun de.
56001008	Chi sua'a na kokuu de in tee luu ini ja janta'u de ñayiu kekuei ja vi ndoo ve'e de, te na kotoo de ja sa'a de java'a. Te na kokuu de in tee ni'nu ini, in tee ndaa, in tee vii nuu ia Dios, vi in tee jini ja koto de maa de.
56001009	Te na kondikin de tno'o ndaa, nagua ni ka kaxtno'o nuu de, nagua ja suni kuu xteku de ñayiu jin tno'o vii tno'o va'a, te na ndasino ini de ñayiu ka ka'an kue'e ja masu tno'o ndaa kuu tno'o ya'a.
56001010	Chi ka oo kua'a tee ka ndakoo siki tno'o ndaa, te nani kuu ni tno'o kue'e tno'o sua'a ka ka'an de, vi ka xnda'u de ñayiu, te ne'u tee yun ka oo kua'a tee ka kaxtno'o ja nini kuu ja vi chitnuni teyii nuu yiki kuñu de nagua ka sa'a tee judio.
56001011	Te nini kuu ja vi kasi yu'u tee yun, chi ka skunu nuu ini ña de jin ndi'i ñayiu sava ve'e yun, nuu ka kaxtno'o de tno'o ja masu vatuka kuu, chi nani ja xnda'u de ñayiu ja naxa ni'i uun de xu'un.
56001012	Te in maa tee ndichi ni oo ñuu Creta jian, ni ndakani in tno'o nuu ni ka'an de sua'a: “Ñayiu ñuu Creta ya'a, siun ni ka xnda'ui ñayiu, te ka kui na kuinio kiti yuku, te ka jaa nde'e ndeva'i vi inu ku'ndui ja vi satniui”, ni ka'an de.
56001013	Te tno'o ni ka'an de yun oo ndaa. Te yun guaa ka'an xeen ni nuu ñayiu jian, nagua ja na vi koyutnu gua'i jin tno'o ka kandijai.
56001014	Te ma vi konini ndimaa ni kuentu ja ni ka ondakani ñayiu judio ndee jana'a, te ni ma vi kuantno'i tno'o ja ka tatnuni ñayiu ka kujioo nuu tno'o ndaa.
56001015	Te ñayiu neva'a in anu vii, chi ndi'i ni ja oo vii nui. Su ñayiu ja oo tne'e anui vi tu kandijai Jesús, chi tu na in guaa oo vii jini, chi ndee jin jajintnuni vi ndee anui oo jatne'e.
56001016	Chi visi ka ka'in ja ka jini ia Dios, su jin tniuu ja ka sa'i yun ka jinio ja masu ndija, chi ñayiu tne'e ndeva'a ka kui, te inu so'o ndeva'i, te ni tu ka jiniu'u sa'uin ja vi sa'i ndi'i tniuu gua'a.
56002001	Su tno'o ja ka'an maa ni, vi Tito, na kokuu tno'o ja kintna'a jin ndi'i tno'o ndaa, nagua ka kaxtno'o.
56002002	Te xteku ni tee ka kuu nija'nu ja na vi kokuu de tee ka ni'nu ini, vi tee ka jini vi koto maa de, vi ka jini de vi ka'nu ni'nu de maa de, vi na vi koyutnu de jin tno'o ka kandija de, vi na vi koka'an too de ñayiu, vi na vi koka'nu ini de nuu tnundo'o.
56002003	Te suni nuu nana ja'nu, xteku ni ña ja na vi kindei vi kititi ña nuu ia Dios, te ma vi koxtavi kuechi ña inka ñayiu, ni ma vi kokuu ña in ña'a ka jini, su na vi kokuu ña in ña'a vi kaxtno'o gua'a nuu ñayiu.
56002004	Te na vi kaxtno'o ña nuu ñasi'i kuechi ja na vi kokutoo ña'a yun yii ña vi se'e ña,
56002005	te na vi kokuu ña ña'a ni'nu ini, te na vi kokuu ña ña'a vii ña'a va'a, te na vi koto gua'a ña ve'e ña, te na vi kokuu ña ña'a va'a ini, te na vi kuanyu'u vi kuandetu ña nuu yii ña nagua ja ma vi kane'e ñayiu siki tno'o ia Dios.
56002006	Te suni saa ni xteku ni tee kuechi ja na vi kui'nu ini de.
56002007	Te xne'e ni maa ni ja kuu ni na kuinio in taniñu ja sa'a ni ndi'i tniuu gua'a. Te nuu kaxtno'o ni, te ka'an gua'a ka'an ndija ni.
56002008	Te ka'an ni tno'o va'a ja tu na in ka'an kuechi, nagua ja ñayiu ka ndakoo siki tno'o ndaa na vi kukanoi, te ma vi ni'i na in tno'o kue'e ja vi ka'in siki ni.
56002009	Te xteku ni ñayiu ka jinokuechi ja na vi kuanyu'u vi kuandetui nuu lamui, nagua ja na vi junkuaan ini lamui yun jin ndi'i tniuu ka sa'i, te ma vi kondatatnuni nuu de.
56002010	Te ma vi su'i nagua ka neva'a lamui, chi na vi xne'i mai ja ñayiu ndaa ka kui jin ndi'i tniuu ka sa'i, chi nuu ja siun ka sa'i, te ka xtui mai nuu ka jini ñayiu ja luu ndeva'a oo tno'o Dios, ia skaku ni'nu ña ja ka kaxtno'o.
56002011	Te ni ka jinio, nuu ni xne'e ia Dios maa ya, ja ni ka'an nda'u ni ka'an kee ña ya ja ni june ya ichi ja skaku ni'nu ya ndi'i ñayiu.
56002012	Te saa kaxtno'o ya nuo ja na vi xndoo ndi'i jakue'e jasua'a vi ndi'i ja jio'o ja oo ñuyiu, nagua ja na vi kui'nu inio vi koo ñuyiu ya'a, te na vi kosa'a ndao, te na vi koo nagua kuini maa ia Dios.
56002013	Te na vi kondetu ka'nuo kiuu sii ini ndeva'a ja ndajiokuiin Jesukristu jin jaye'e jatajan maa ia Dios ka'nu ndeva'a, ia skaku ni'nu ña.
56002014	Te suu maa ya kuu ia ni soko maa ja ja'a in ion, nuu ni tniuya'u ya ndi'i yika kuechio, te ni ndasavii ña ya ja vi kokuo ñayiu ñuu maa ya, te na vi kondioo ndeva'a inio ndi'i tniuu gua'a ja vi sa'o.
56002015	Te kaxtno'o ni tno'o ya'a nuu ñayiu, vi xteku ni jin, vi ka'an xeen ni nui, chi ndiso ni tniuu ja ka'an ni. Te ma kua'a ni tno'o ja vi skexiko ña ñayiu jin ni.
56003001	Te ndaska'an ni ñayiu ja na vi kuanyu'u vi kuandetui nuu tee ka tatnuni vi nuu tee ka netniuu ja na vi kuantno'o gua'i, te na vi kotua'i ja vi sa'i ndi'i tniuu gua'a.
56003002	Te ma vi koka'an kue'i siki ni in ñayiu, te na vi kokui ñayiu mani ini vi ñayiu va'a ini, te na vi xne'i mai ja ka sa'a nda'u ka sa'a kei jin ndi'i ñayiu.
56003003	Chi ama ka suni ni ka okuo ñayiu vasa, vi ñayiu inu so'o ndeva'a, vi ñayiu ni ka kujioo nuu ichi ndaa, vi ñayiu ni ka ojio'o ndi'i nuu jakue'e jasua'a, vi ni ka okusii inio jin yiki kuñuo, vi ni ka okuo ñayiu kue'e vi ñayiu kuasun ini, vi ni ka ojini u'u ña ñayiu jion, te suni mao, chi ni ka ojini u'u tna'o jin in in ñayiu.
56003004	Su nuu ni xne'e Dios, ia skaku ni'nu ña jion, ja ka'an nda'u ka'an kee ña ya, te ni kutoo ña ya jin ñayiu ñuyiu,
56003005	te ni skaku ni'nu ña ya, su masu ja ka sa'a yoon tniuu gua'a, chi ja ni kunda'u ini ña ya jin ma'ñu sagua ja ni ndasavii ña ya jion nuu yika kuechio nuu ni ndaskaku jaa ña Espíritu maa ya, te ni ka nduo ñayiu jaa.
56003006	Te ni tetniuu ia Dios Espíritu ya ja na kochitu ya ini anuo jin ma'ñu sagua maa Jesukristu, ia skaku ni'nu ña,
56003007	nagua ja ni ka nduo ñayiu vii ñayiu va'a nuu maa ya jin ma'ñu sagua ja ni ka'an nda'u ni ka'an kee ña ya, te vi ni'i ta'vio ja vi sa'a jajion nagua ka ndetu ka'nuo ja vi kotekuo nikuii nikani.
56003008	Te tno'o ya'a kuu tno'o ndaa kuiti, te kuini san ja kaxtno'o ni'i ni tno'o ya'a nuu ñayiu, nagua ja ñayiu ka kandija ia Dios na vi tanui ja vi sa'i tniuu gua'a, chi ya'a kuu jagua'a ja jiniu'u, te chituu ña jin ndi'i ñayiu.
56003009	Su kujioo ni, ma kiunduu ni nuu taka tno'o vasa ja ka ka'an ñayiu, ni kuentu ja ka ndakani ñayiu naxa ni ka osa'a ndi tata ja'nu san, ni nuu ka tee tna'a ñayiu, ni nuu ka skiti ini tna'a ñayiu siki Ley Moisés, chi tu nagua jiniu'u sa'un, te ni tu nagua chituu ña.
56003010	Su nuu ja na in ñayiu skunu nuu ini ñayiu ka skua'a, te ka kuu siin, te kuxeen ni nui in axi uu jichi. Su nuu ja ña jain ja konini, te ma kuandetu ni ja vi ndututu ka ni jin.
56003011	Chi ja jini maa ni ja ñayiu kue'e kui, chi jin yika kuechi ja sa'i yun jaka ña jin ja ki'in nuu tniuya'ui jakue'e sa'i yun.
56003012	Te nuu na tetniuu san Artemas axi Tíquico ja jaa de nuu oo ni, te konuu ini ni ja ki'in ni ñuu Nicópolis, chi yun kuini san ja vi koo yoo vijin.
56003013	Te chituu gua'a ni Zenas, tee ka'an ni'nu ja ja'a ñayiu, vi Apolos, ja ma ka'ni sa'un ña jin de nuu ichi ja ki'inkuei de.
56003014	Te suni kaxtno'o ni nuu ñayiu ka skua'a jion ja na vi kutua'i vi sa'i tniuu gua'a ja na vi chitui ñayiu ka ja'ni ndeva'a ña jin, nagua ja vi kokui in ñayiu jiniu'u.
56003015	Ndi'i ñayiu ka oo jin san ka ndakan tno'o ña jin ni, ¿a kukueni ka oo ni? Te suni vi ndakan tno'o ni ñayiu ka kandija ja ka oo jian, ¿a kukueni ka oi? Te ia Dios na koto na kuni ña jin ndi'i ni. Saa na kokuu.
57001001	Maa san kuu Pablo ja oo san vekaa ja ja'a Jesukristu, te ka tee san tutu ya'a jin ñanio Timoteo nuu maa ni, vi Filemón, ja ka ka'an too ña san jin ni, chi in ni tniuu ka sa'o ja ka xtutenuo tno'o ia Dios.
57001002	Te ka tetniuu san tutu ya'a nuu ni, vi nuu kua'o Apia ja ka ka'an too jin ña, vi nuu Arquipo, tee ka inee jion nuu tnundo'o, vi nuu ndi'i ñayiu ka ndututu ja ka skua'a ve'e ni.
57001003	Te maa Tata Ja'nuo jin Jito'o Jesukristu na ka'an nda'u ka'an kee ña ya, te vi koo ni jin jamani ya.
57001004	Ndakuanta'u san nuu ia Dios, te siun ni ndaka'an ña san jin ni nuu jikanta'u san ja ja'a ni, vi ñani Filemón, nuu ndakuatu san.
57001005	Chi ni'i tno'o san ja kutoo ni ndi'i ñayiu maa ia Dios vi kandija ni Jito'o Jesús.
57001006	Te jikanta'u san nuu ia Dios, ja jin ma'ñu sagua ja kandija ni na jinkui'nu gua'a ka ini ni ndi'i javii java'a ja ka ni'o jin ma'ñu sagua Jesukristu.
57001007	Te kusii ini ndeva'a san vi nuku'un ndee ini san, vi ñani, chi kutoo ni ñayiu maa ia Dios, vi maa ni ndasa'a sii ini ni jin.
57001008	Te yun guaa visi kuu tatnuni san nagua kuu ja sa'a ni, chi tee ni chitniuu ña Jesukristu kuu san,
57001009	su sua'a jikanta'u san nuu ni, chi kutoo ña san jin ni. Te maa san kuu Pablo, tee nija'nu, te vitna oo san vekaa ja ja'a Jesukristu.
57001010	Te jikanta'u san ja ja'a Onésimo, tee kuu na kuinio se'e san, chi ni kandija de Jesukristu ini vekaa ya'a.
57001011	Su ama ka, chi tu ni oo jiniu'u de nuu ni, te vitna, chi jiniu'u de nuu ni vi nuu maa san.
57001012	Te yun guaa tetniuu tuku san de ja ndajaa de nuu oo ni, te kuanta'u ni de, chi vi anu san kuu de.
57001013	Ni ka'an san ja koo san jin de ya'a nagua ja kunukuechi de nuu tniuu ni nini oo san vekaa ya'a ja ja'a tno'o va'a Jesukristu.
57001014	Su tu ni kuini san ja sa'a san ama ka ja ka'an ni ja vatuka kuu ja jinokuechi de nuu san, nagua ja jandiuxi sa'a ña ni jin san ma kokuu ja tenini ña san, chi sa'a maa ni nagua kuini ni.
57001015	Chi vatuni, yun kuu ja ni kuu siin Onésimo nuu ni ndesaa tiempu, nagua ja vitna te siun ni vi koo ni jin de.
57001016	Te masu in tee jinokuechi sua'a ni kuu de, chi in tee jinokuechi gua'a ka kuu de, chi suu de kuu ñani ja ka ka'an too, chi ka'an too ndeva'a san de, te vi'i ka maa ni ja ma koka'an too ka ni de, su masu nani kuu ni ñayiu kuu de, chi suni in ñanio ja kandija Jito'o kuu de.
57001017	Te saa, nuu ja ñu'u ini ni ja in ni ka satniuo, te kuanta'u ni de na kuinio maa san.
57001018	Te nuu ja na in jakue'e ni sa'a ña de jin ni axi nagua ndita de nuu ni, te tno'o ña ni jin maa san.
57001019	Te maa san tee tno'o ya'a jin nda'a san ja kuu san Pablo, ja ndatniuya'u maa san nuu ni, su ndaka'an maa ni ja suni ndita ni nuu san ja ni kaxtno'o san nuu ni tno'o va'a ia Dios.
57001020	Saa, vi ñani, sa'a ña ni in jandiuxi ya'a jin san ja ja'a maa Jito'o, te na ndusii ini anu san, chi in ni ñani ka kuo nuu Jito'o.
57001021	Te tee san tno'o ya'a nuu ni, chi kukanu ini san ja kuantno'o ni, chi jini san ja kua'a ka ja sa'a ni saa nagua jikan san.
57001022	Te suni sava'a ni nuu koo san, chi ndetu ka'nu san ja sa'a ia Dios nagua ka jikan maa ni nuu ka ndakuatu ni, te kuu yaa san ja jakoto ña san.
57001023	Te Epafras, tee ka oo jin san vekaa ja ja'a Jesukristu, ka ndakan tno'o ña de, ¿a kuu kueni ka oo ni?
57001024	Te suni Marcos vi Aristarco vi Demas vi Lucas, tee ka chituu tna'a jin san ka satniuu san, ka ndakan tno'o ña de, ¿a kukueni ka oo ni?
57001025	Te maa Jito'o Jesukristu na chindee chituu ña, te na koto na kuni ña ya jin in in ni. Saa na kokuu.
58001001	Ja ni oka'an ia Dios guaa ndee jana'a kua'a jichi jin kua'a nuu ichi nuu ndi tatao jin ma'ñu sagua tee ni ka ondakani tno'o maa ia Dios ndee jana'a.
58001002	Te vitna ja kuu tiempu sandi'i ka'an ya nuo jin ma'ñu sagua Se'e ya, chi jin se'e ya ni sa'a ya ndi'i ja oo ñuyiu, te ndi'i ni xndendoo ya nuu nda'a Se'e ya ja sa'a jajin ya.
58001003	Te xne'e Se'e ya naxa ye'e tajan maa Dios, te vi ni ndaku ña ya naxa oo maa ia Dios, te maa ya jito ndi'i jin tno'o ka'nu ja ka'an ya. Te nuu ni ndasavii ya yika kuechio, te mandaa ya ndee andivi ja ni jinkoo ya ichi nda'a kua'a maa ia Dios.
58001004	Te ni nduka'nu ndeva'a ka Se'e ia Dios saa nuu ia ka jinokuechi nuu ya, chi ni ni'i ta'u ya ja ndiso ya tniuu ka'nu ndeva'a ka saa tniuu ka ndiso ia ka jinokuechi nuu Dios.
58001005	Chi tu sa'un na ama ni ka'an ia Dios nuu ni in ia ka jinokuechi nuu ya nagua yoso nuu tutu ka'an sua'a: Se'e maa rin kuu ron, te maa rin ni sa'a ka'nu ña jin ron vitna, ja kuu rin tata ron. Te suni tu ni ka'an ya nuu ni in ia ka jinokuechi nuu ya nagua yoso inka tno'o nuu tutu ii nuu ka'an sua'a: Maa rin kuu tata ron, te maa ron kokuu se'e rin.
58001006	Te suni nuu ni tetniuu Dios invaa Se'e ya nuu ñuyiu ya'a, te jiña'a ya: Ndi'i ron ja ka jinokuechi ron nuu rin vi chiñu'u Se'e rin.
58001007	Te siki ia ka jinokuechi nuu ya, ni ka'an ya: Sa'a rin ja ia ka jinokuechi nuu rin ka kuu na kuinio nuu yi'i tachi ja tu kuu vi kondia'a ron, axi ka kuu na kuinio yañu'u.
58001008	Su siki Se'e ya ni ka'an ya: Maa ron kuu Dios ja tatnuni ron nikuii nikani, te ndiso ron tniuu ja tatnuni ndaa ron.
58001009	Chi kutoo ron ja sa'a ron tniuu ndaa, te ka'an u'u ron jakue'e. Te yun guaa ni kaji ña rin ja kuu rin Dios maa ron ja tatnuni ron, te ni joso ña rin texe'en ja kokuu sii ini ka ron saa sava ka ñayiu ka oo jin ron.
58001010	Te suni jiña'a ya nuu Se'e ya: Maa ron kuu Jito'o ja ni sa'a ñuyiu ndee jaxtnañu'u, te jin nda'a ron ni sa'a ron andivi.
58001011	Te ndi'i ya'a chi vi naa, su maa ron, chi koo ron nikuii nikani. Ndi'i ya'a, chi vi kutu'u na kuinio in sa'un.
58001012	Te ndakintna'nu ron ndi'i yun na kuinio in su'nu, te ndasama ron na kuinio in ñayiu ja ndasama sa'un ni'nui. Su roon, chi inuu ni oo ron, te kiuu ja koteku ron, maa ndi'i sa'un.
58001013	Tu sa'un na ama ni ka'an ia Dios nuu ni in ia ka jinokuechi nuu ya tno'o ja ni ka'an ya nuu Se'e ya: Jinkoo ichi nda'a kua'a rin vi guaa ndee na sa'a rin ja ka ka'an u'u ña jin ron ndee chii ja'a ron, ni kachi ya.
58001014	Chi ndi'i ia ka jinokuechi nuu Dios ka kuu espíritu ja ka sa'a nagua kuini ya, te tetniuu ña ya kua'ankuei ja ka chituu ñayiu vi ni'i ta'u ja vi kaku ni'nu.
58002001	Te ja ja'a ya'a guaa nini kuu ja vi tniuu ini gua'o tno'o ya ja ni ka jini so'o, nagua ja ma vi kujioo nuu ichi ya.
58002002	Chi ndee jana'a ni tatnuni ia Dios tno'o ya nuu Moisés jin ma'ñu sagua ia ka jinokuechi nuu ya, te nini ni okuu ja vi skunkui Ley yun. Su ñayiu ni ka okuso'o nuu ya, te ni ka sa'i jakue'e, ni ka tniuya'u ndaa mai yika kuechi yun.
58002003	Nuu saa te vi'i ka yoon, chi ma vi kaku ni'nuo ja vi tniuya'uo nuu na vi skunao in jaka'nu ndeva'a ja vi kaku ni'nuo. Chi xtnañu'u ka maa Jito'o ni ndakani naxa vi kaku ni'nuo, saa ni ka ndakani ndaa kuiti ñayiu ni ka onini tno'o ya nuu in ion.
58002004	Te suni ni xne'e ia Dios jin ñayiu ni ka ndakani tno'o ya ja tno'o ndaa ka ka'in, nuu ni ka sa'i kua'a tniuu na'nu vi javii java'a jin jaka'nu maa ya. Te suni ni jiña'a ya Espíritu ya nuu in in ñayiu nakuu nakuu naxa jinkuaan ini maa ya.
58002005	Chi tu ni chitniuu Dios ia ka jinokuechi nuu ya ja vi tatnuni nii ñuyiu vaji nuu kuee ka, chi Se'e ya guaa ni chitniuu ya ja tatnuni, te siki ya'a ka ka'on.
58002006	Chi sua'a yoso nuu tutu ii, nuu ni ka'an in tee: ¿Na in kuu ñayiu ñuyiu ja kondaka'an ni jin? Te tu nagua ka kuu sa'un se'e teyii ja kondi'ni ni ja ja'i.
58002007	Chi ni sa'a lule ka ni joo jin, saa ia ka jinokuechi nuu ni, te ni ndaskutu ni jin jayiñu'u vi javii java'a. Te ni chitniuu ni jin ja kotatnuni nuu ndi'i ja ni sa'a ni,
58002008	te ndi'i tu'u ni xndendoo ni nuu nda'i, kachi tutu ii. Te ndi'i ja ni sa'a ia Dios ni xndendoo ya nuu nda'i ja kotatnuni, te ni in ja tu ni sa'a siin ya, chi ndi'i xiin nuu kuu nija'nui, visi kuini ka ja vi kunio ja kokuu nija'nui nuu ndi'i.
58002009	Su vitna te ka jinio Jesús, ia ni sa'a lule ka Dios joo, saa ia ka jinokuechi nuu ya. Te ni ndaskutu ña ya jin jayiñu'u vi javii java'a ja ja'a ja ni tna'a ya kua'a tnundo'o tnuneni nuu ni ji'i ya, chi janda'u ini ia Dios, guaa ni jandetu ya ja ni ji'i Jesús ja ja'a ndi'i ñayiu.
58002010	Te ndi'i ja oo kuu kuenta maa ia Dios, chi maa ya ni sa'a, chi kuini ya ja kua'a ndeva'a se'e ya vi koo andivi nuu ye'e tajan oo ya. Yun guaa ni sa'a ia Dios ja ndi'i kuiti ni skunkuu Jesús jin ma'ñu sagua tnundo'o tnuneni ni tna'a ya ja ni june ya ichi ja skaku ni'nu ya ñayiu.
58002011	Chi maa Jesús ni ndasavii ña jin yoon, te maa ya, chi ia vii kuu ya, te invaa ni Dios kuu yua ndi'o. Te yun guaa tu kukanoo Jesús, ia kuu Se'e Dios, ja xnani ña ya jion ñani.
58002012	Chi yoso nuu tutu ii ja jinkui'nu inio ja Jesús ni ka'an jin tata ya: Ndakani san ja ia ka'nu ndeva'a kuu ni nuu ñani san vi kua'a san. Te ma'ñu sagua nuu ka ndututu san kata san yaa nuu ni, vi Dios.
58002013	Te suni ka'an ka ya: Kukanu ini san ia Dios. Te ka'an tuku ya: Ya'a ka oo san jin se'e Dios ja ni taa ya nuu san, jiña'a Jesús.
58002014	Te nagua ka kuu se'e jin yiki kuñu vi niñi, te suni saa ni ni okuu ya yiki kuñu vi niñi, nagua oo ñayiu ñuyiu, nagua ja jin ma'ñu sagua ja kuu ya, saa te kindee ya jaka'nu neva'a Tachi ja ja'ni.
58002015	Saa te ni skaku ña ya jin ndi'i ñayiu ka yu'u ja vi kui, chi na kuinio ja ka jinokuechi nuu ja ka yu'i yun nikuii nikani ja ka tekui.
58002016	Chi jandaa ndija ja tu ni kii ya nuu ñuyiu ja chituu ya ia ka jinokuechi nuu Dios, chi ja chituu ya ñayiu ka kuu tatatno'o Abraham.
58002017	Te ja ja'a yun guaa vi oo vi kaa ya nagua ka ndaa ñani ya, nagua ja saa te ni jinkokuu ya in sutu kuu nija'nu ja ni skunkuu ndaa ya nuu ia Dios. Te ni kunda'u ini ña ya jin, ja ni soko ya maa ya, saa te ni kindee ya yika kuechi ñayiu.
58002018	Te nagua ni tna'a maa ya tnundo'o ja ni jito tnuni ña Tachi, te suni vitna kuu chindee chituu ña ya jin yoon nuu ka tna'o tnundo'o ja jito tnuni ña Tachi.
58003001	Te yun guaa vi kinuu gua'a ni Jesús, vi ñani vi kua'a, chi ni kana ña ia Dios ja vi koo ni jin ya, ja ka kuu ni ñayiu maa ya, chi maa ia Dios ni chitniuu ña jin ya ja kuu ya sutu kuu nija'nu ja kaxtno'o ya tno'o ka kandijao.
58003002	Chi ni skunkuu gua'a Jesús nuu ia Dios ja ni tau ña ya nuu tniuu ya'a, suni nagua ni skunkuu gua'a Moisés ja ni ojinokuechi de nuu ndi'i ñayiu ve'e maa ia Dios.
58003003	Su Jesús, chi oo ka ja yiñu'u nuu ya saa Moisés, nagua ndo'o in tee sa'a in ve'e ja oo ka jayiñu'u nuu de, saa ve'e ni sa'a de yun.
58003004	Ndi'i ve'e, chi oo in tee ni sa'a, su Dios kuu ia ni sa'a ndi'i ja oo ñuyiu.
58003005	Te Moisés, chi jandaa ja ni skunkuu ndaa de nuu ndi'i ñayiu ve'e maa ia Dios ja ni ojinokuechi de. Su tniuu ni sa'a de ja ni ojinokuechi de kuu ja ndakani tno'o ka'an Dios nuu kuee ka.
58003006	Su Kristu kuu Se'e maa ia Dios, te tatnuni ndaa ya nuu ñayiu ve'e maa Dios, te ñayiu ve'e yun ka kuu mao, nuu ja na vi kuiin yutnuo nuu tno'o ya guaa ndee kiuu sandi'i ja ka kukanu inio, te vi kokusii inio ja ka ndetu ka'nuo ya.
58003007	Te yun guaa nagua ka'an Espíritu maa Dios nuu tutu ii: Nuu ja vi konini ron tno'o ka'an ia Dios vitna,
58003008	te ma vi sa'a ndee ron ini anu ron, nagua ni ka sa'a ñayiu ja ni ka ndakoi siki ya, te ni ka ske'i ya nuu ñu'u te'a yun.
58003009	Te suni jiña'a maa ia Dios: Ni ka ske'e ña ndi tata ron, te ni ka jito tnuni ñai, visi ni ka ojini tniuu na'nu ni osa'a rin nuu uu xiko kuia.
58003010	Te ja ja'a yun guaa ni kiti ini rin jin nuu ñayiu tiempu saa, te ni ka'an rin: “Ñayiu ya'a, chi siun ni ka jika kue'i, te tu ka kuini ja vi kuni ichi rin”.
58003011	Te yun kuu ja ni kee yu'u rin jin ja kiti ini rin ja ma kiukuei sa'uin nuu kuña'a maa rin ja vi ndatatui, kachi tutu ii.
58003012	Te yun guaa vi koto ni maa ni, vi ñani vi kua'a, nagua ja ni in ni ma vi koneva'a anu kue'e ja ma vi kandija ni, te vi kujioo ni nuu ia Dios teku.
58003013	Chi sua'a vi xteku tna'a in in maa ni in kiuu in kiuu, nini oo ka kiuu tiempu vitna, nagua ja ni in ni ma xnda'u ña yika kuechi, te vi sa'a ndee ni ini anu ni nuu ia Dios.
58003014	Chi ni ka kiunduo ja ka oo jin Kristu, te na vi koo yutnuo guaa ndee kiuu sandi'i, nagua ni ka kukanu inio ndee kiuu xtnañu'u ja ni ka kandijao.
58003015	Chi saa ka'an nuu tutu ii: Nuu ja vi konini ron tno'o ka'an ia Dios vitna, te ma vi sa'a ndee ron ini anu ron, nagua ni ka sa'a ñayiu ja ni ka ndakoi siki ya.
58003016	¿Te na in ka kuu ñayiu ni ka onini tno'o ia Dios, te ni ka skiti ini ya? Sui ka kuu ndi'i ñayiu ja ni ndene'e Moisés ñuu Egipto.
58003017	¿Te na ñayiu ka kuu ja ni ka oskiti ini ia Dios nuu uu xiko kuia? Sui ka kuu ñayiu ni ka sa'a yika kuechi, te ni ka ji'i nuu ñu'u te'a yun.
58003018	¿Te na ñayiu xiin nuu ni kee yu'u ia Dios ja ma kiukuei nuu ñuu kuña'a ya ja vi ndatatui? Sui ka kuu ñayiu ni ka kuso'o nuu ya.
58003019	Te ka jinio ja tu ni kuu kiukuei ñayiu yun, chi tu ni ka kandijai.
58004001	Te na vi koyu'o ia Dios, chi kana saa vi ka neva'a nio tno'o ni kee yu'u ia Dios ja taa ya nuu kiukueio ja vi ndatatuo, te ma kentakuei sava ni ja kiukuei ni.
58004002	Chi suni ni ka oninio ja ni ka ndakani tno'o va'a ia Dios, nagua ni ka onini ñayiu jana'a. Su tu ni jiniu'u nuu ñayiu yun ja ni ka onini, chi tu ni ka kandijai tno'o ni ka onini yun.
58004003	Su yoon ja ka kandijao, chi kiukueio nuu vi ndatatuo jin ya. Te siki ñayiu tu ka kandija yun ka'an ya: Te yun kuu ja ni kee yu'u rin jin ja kiti ini rin, ja ma kiukuei sa'uin nuu ñuu kuña'a maa rin ja vi ndatatui. Te saa ni ka'an ya visi ja ni xndi'i ya tniuu ni sa'a ya ndee nuu ni jinkoo ñuyiu.
58004004	Chi saa yoso nuu tutu ii siki kiuu kuu uja: Te nuu ni xndi'i ia Dios tniuu ni sa'a ya, te ni ndatatu ya kiuu kuu uja.
58004005	Te suni yoso inka jichi nuu tutu ii: Ma kiukuei sa'uin nuu kuña'a maa rin ja vi ndatatui.
58004006	Su ja'ni ka ña ja kiukuei sava ka ñayiu nuu kuña'a ya ja vi ndatatui, chi ñayiu jana'a ja ni ka jini xtnañu'u kai tno'o va'a ya, tu ni kiukuei ja ja'a ja ni ka kuso'i nuu ya.
58004007	Te yun guaa ni jani tuku ia Dios inka tiempu, nagua ni ka'an ya guaa ndee nuu ja ni ya'a kuakua'a tiempu, te vitna ka'an tuku ya jin ma'ñu sagua tno'o ni ka'an David, nagua yoso nuu tutu ii: Nuu ja vi konini ron tno'o ka'an ia Dios vitna, te ma vi sa'a ndee ron ini anu ron.
58004008	Chi nuu sua'a te ni jiña'a Josué nuu vi ndatatu ñayiu Israel ndee jana'a, te ma koka'an ka ia Dios ja koo inka kiuu nuu vi ndatatu ñayiu.
58004009	Nuu saa te kendoo ka in kiuu nuu vi ndatatu ñayiu ñuu maa ia Dios,
58004010	chi ñayiu ja kiukuei nuu kuña'a ia Dios ja vi ndatatui, te suni ka ndatatui nuu ka satniui, nagua ni ndatatu ia Dios jin tniuu ni sa'a ya.
58004011	Nuu saa te na vi nduku ndeo kiukueio ja vi ndatatuo, nagua ni ion ma vi kanakau nuu kuechi ja vi kondikion nagua ni ka sa'a ñayiu jana'a yun, ja tu ni ka kandijai.
58004012	Chi tno'o ia Dios kuu tno'o teku ja sa'a nagua kuini maa ya, te xeen ka saa in yuchi kani ja oo xeen ndi nduu lado nuu, te kenta guaa ndee ini anu vi jajintnuni in ñayiu vi ndee yiki kaji, te xtuu kaji nagua ndakani ini ñayiu vi ja ka'in ndee ini anui ja sa'i.
58004013	Te ni in ja ni sa'a ia Dios ma kuu ja koyu'u nuu ya, chi ndi'i ka tuu ndijin nuu ia xiin nuu vi jinokauo ja vi ndakuña'o kuenta.
58004014	Ka neva'o in sutu kuu nija'nu ja ni ndajino ya andivi nuu oo ia Dios, te suu ya kuu Jesús, Se'e maa Dios. Yun guaa vi kondikin gua'o tno'o ja ni ka kandijao.
58004015	Chi ka neva'o in sutu kuu nija'nu ja kunda'u ini ña ya, chi inu vitao, te suni ni tna'a maa ya tnundo'o nuu ni ka jito tnuni ña jin ya, nagua ka ndo'o yoon, su tu sa'un ni kanakau ya nuu yika kuechi.
58004016	Te yun guaa ma vi koyu'o, te na vi kuyatnio nuu mesa nuu tatnuni Dios, ia ka'an nda'u ka'an kee ña, nagua ja na kunda'u ini ña ya jion, te na chindee chituu ña ya nuu jito tnuni ña jakue'e.
58005001	Chi ndi'i sutu ja ka kuu nija'nu, ni kaji ña maa ia Dios ne'u ñayiu, te ni jani ña ya ja na vi koka'an ni'nu de ja ja'a ñayiu nuu maa ia Dios, te na vi kosoko de kiti vi ndatniuu nuu ya ja ja'a yika kuechi ñayiu.
58005002	Te ja siun suni ka jini sutu ja ka oo vita de nuu ia Dios, te suni vi kuandee ini de jin ñayiu tu ka jini vi ñayiu ka ski'in ichi.
58005003	Te ja ja'a ja ka oo vita de, yun guaa kanuu ja vi soko de kiti nuu ia Dios ja ja'a yika kuechi in in maa de, vi ja ja'a yika kuechi ñayiu ñuu de.
58005004	Te ni in tee ma kuu sa'a ka'nu de maa de ja kokuu de sutu kuu nija'nu, chi maa ni tee kana maa ia Dios, te jiña'a ya jayiñu'u nuu de, nagua ni ndo'o Aarón ndee jana'a.
58005005	Te suni saa ni kuu jin Kristu, chi masu maa ya ni sa'a ka'nu ya maa ya ja kokuu ya sutu kuu nija'nu, chi sua'a maa ia Dios ni jiña'a tniuu ka'nu yun, chi ni ka'an ya nuu tno'o ya: Se'e maa rin kuu ron, te maa rin ni sa'a ka'nu ña jin ron vitna, ja kuu rin tata ron.
58005006	Te suni nagua ka'an tuku nuu tutu ii: Maa ron kuu sutu ja oo nikuii nikani, te kokuu inuu ron jin naxa oo Melquisedec.
58005007	Te nuu ni oo Kristu nuu ñuyiu ya'a, ni okana ni onda'i ya jin kua'a tenuu ya ja ni ojikanta'u ya nuu ia Dios ja na skaku ni'nu ña ya ja ma kuu ya. Te ni onini Dios tno'o ni ndakuatu ya ja ja'a ja ni yindei ni yititi ya.
58005008	Te visi Se'e Dios kuu ya, te jin tnundo'o ni tna'a ya yun, ni kutua'a ya ja jantno'o gua'a ya.
58005009	Te ja siun ni skunkuu ya ndi'i tniuu ni chitniuu ña ia Dios, guaa maa ya kuu ia skaku ni'nu ñayiu ka jantno'o ña jin ya ja vi kotekui nikuii nikani.
58005010	Te maa ia Dios ni tau ña jin ya ja kokuu ya sutu kuu nija'nu, te kokuu inuu ya jin naxa oo Melquisedec.
58005011	Te oo kuakua'a tno'o ja ka'an san siki tno'o ya'a, su vijin kuu ja kaxtno'o guagua'a san, chi inu uun ndeva'a ini ni, te tu ka tniuu ini ni tno'o ka nini ni.
58005012	Chi ja ni kuna'a ka skua'a ni, te ja vi ndakaxtno'o maa ni nuu siun. Su saa sua'a ka ja'ni ña jin maa ni ja ndakaxtno'o tuku san tno'o xtnañu'u ia Dios ja ni ka jini ni, te ni ka nduyikin ni ja kuini ja vi ko'o ni xikui nuu tniuu ja vi kaa ni ndei.
58005013	Te ndi'i ñayiu ja ka jaxin ii ka kui na kuinio suchi yikin ja chia'an ka vi jinkui'nu ini tno'o ndaa.
58005014	Su ñayiu na'nu ja jai ndei, chi ja ni kutua'i ja kuu sa'a siin siin ndee ja kuu java'a te ndee ja kuu jakue'e.
58006001	Nuu saa te na vi ya'o tno'o xtnañu'u ja ni ka jinio ja kuu tno'o Kristu, nagua ja na vi kuja ni'nuo nuu tno'o ya. Chi masu nini ka kuu ja vi ndajiokuion vi skua'o tno'o ja ka jinio, na kuinio ja ndatna'u inio nuu yika kuechio, vi ja vi xndoo tniuu ja jaka ña nuu vi kuo, vi naxa vi kandijao ia Dios,
58006002	vi tno'o ja skua'o siki ja kuanduteo, vi ja soneo nda'o siki ñayiu kandija, vi ja vi ndateku ndiyi vi kiuu sandi'i ja sandaa ia Dios kuechi.
58006003	Te saa vi sa'o ja vi skua'o tno'o vijin ka, nuu ja Dios na kuandetu.
58006004	Chi ka oo ñayiu ja ni ka ye'e nui ja ni ka jini tno'o ia Dios, te ni ka junkuaan ini javii java'a ni jiña'a ya, vi ni ka ni'i Espíritu ya.
58006005	Vi suni saa ni, ni ka junkuaan ini tno'o va'a maa ia Dios vi naxa oo jaka'nu ya tiempu ja vaji.
58006006	Te nuu ka nanakau tuku ñayiu yun nuu jakue'e, te vijin ndeva'a kokuu ja vi ndajiokuiin tukui ja vi ndatna'u ini jai, chi jin jakue'e ka sa'i yun, sa'a ja ka ndakatakaa tukui Se'e ia Dios nuu cruz, te ka jiña'i ja kanoo ya nuu ka jini ndi'i ñayiu.
58006007	Te ñayiu ka kuu na kuinio ñunde'i ja ti'vi ndute nuu kuun sau in in jichi nuu. Te nuu kuva'a ñunde'i yun, te ñayiu yun ka ni'i javii java'a maa ia Dios.
58006008	Su nuu ja nana tnu iñu axi yuku kue'e, te tu sa'un nagua jiniu'u ñayiu yun ja kui na kuinio ñunde'i, chi oo yatni ja xtau tnia'a ña ia Dios, te sandi'i te kai.
58006009	Su visi saa ka'an san jin in in maa ni, ja ka'an too ña san, su kukanu ndaa ini san ja ka oo maa ni ichi gua'a ja vi kaku ni'nu ni.
58006010	Chi ia sa'a ndaa kuu maa Dios, te ma ndunaa ini ya tniuu ni ka osa'a ni, vi ja ni ka kunda'u ini ni ñanio ka kandija, te ni ka chituu ni jin, te vi saa ni ka sa'a ni ndee vitna.
58006011	Su kuini san ja saa ni vi kosa'a in in maa ni guaa ndee kiuu sandi'i, nagua ka sa'a ni vitna, jin ndi'i ni jin anu ni. Saa te vi ni'i ni ndi'i ja ka ndetu ka'nu ni.
58006012	Te kuini san ja ma vi kuu ku'ndu ni, chi vi kondikin ni nagua ka sa'a ñayiu ka kandija ja ka jandee ini, te vi ni'i ta'ui nuu ia Dios nagua ni kee yu'u ya.
58006013	Chi nuu ni kee yu'u ia Dios nuu Abraham, te ni kee yu'u ya nuu maa ya, chi tu na in kuu ka'nu ka na xiin nuu kee yu'u ya.
58006014	Te ni ka'an ya: “Jandaa ja sa'a vii sa'a va'a ña rin, te skaya rin kuakua'a ndikin tata ron”, jiña'a ya.
58006015	Te jandee ni ini Abraham ni ondetu de, saa te ni ni'i de nuu ia Dios nagua ni kee yu'u ya.
58006016	Chi nuu kee yu'u ndija in ñayiu, te kee yu'i nuu in ja kuu ka'nu ka saa mai. Te nuu ka'an ñayiu yun ja saa kokuu nuu ia Dios, te tu na tno'o vi tee tna'a kai.
58006017	Te yun guaa nuu ni kuini ia Dios ja xne'e kaji ka ya tno'o ni ka'an ya nuu ñayiu vi ni'i ta'u tno'o ni kee yu'u ya, te vi oo ini oo anu ya ja skunkuu ya tno'o ni ka'an ya yun, te ma ndasama sa'un ya, yun guaa ni kee yu'u ya nuu maa ya.
58006018	Te ya'a ka oo uu tno'o ja ma kuu sama ya, in kuu tno'o ni ka'an ya, te inka kuu ja ni kee yu'u ya nuu maa ya, te jin nduu yun ma kuu ja xnda'u ña ya. Te jin yun taa ia Dios in tno'o ndee ini nuo ja ka ndandukuo ya ja na koto ña ya vi ka kukanu inio ya ja ka ndetu ka'nuo tno'o ni kee yu'u ya.
58006019	Te ja ka ndetu ka'nuo yun sa'a ja ka kukanu inio nuu ia Dios vi ka oo yutnu anuo nuu ya, inuu jin nagua sa'a in kaa tikanchu ja nukuiin yutnu in barco. Te ja ka ndetu ka'nuo yun ndeka ña ja kiukueio ndee yata sa'un ndesi ini ve'e ii nuu oo maa ia Dios.
58006020	Te suni yun yoxno'o Jesús, ni kiuu ya ja ni ndakune ya ichi ja kiukueio, te ni jinkokuu ya sutu kuu nija'nu nikuii nikani ja kokuu inuu ya jin naxa oo Melquisedec.
58007001	Chi Melquisedec ya'a ni okuu rey ñuu Salem vi sutu nuu maa ia Dios oo ndee sukun. Te nuu ni ndajiokuiin Abraham ja ni ka jaxin tna'a de, te kundee de nuu sava ka rey yun, te ni kee Melquisedec ni nutna'a ña de, te yun ni ka'an vii ni ka'an va'a de jin Abraham.
58007002	Yun te ni jiña'a Abraham uxi ja ciento ndi'i ja ni ndakindee de nuu sava ka rey. Te xtnañu'u ka sivi Melquisedec kei ka'an rey sa'a ndaa; te suni kuu de rey Salem ja kei ka'an rey oo mani.
58007003	Te tu ndee ka'an sa'un nuu tutu ii na in ni okuu tata de, ni nana de, ni tna'a kuikin de, ni tu ndee ka'an ja ni kaku de ni ja ni ji'i de, chi kuu inuu de jin Se'e maa ia Dios ja kuu de in sutu oo nikuii nikani.
58007004	Vi kondia'a gua'a ni na kua'a ka'nu kuu Melquisedec saa ndi tatao Abraham ja suni ni okuu ka'nu de, su ni jiña'a de uxi ja ciento nuu Melquisedec ja ni ndakindee de nuu sava ka rey ja ni ka jaxin tna'a jin de.
58007005	Te nagua yoso nuu Ley Moisés ja sutu ka kuu tatatno'o Leví, chi kuu vi tnii de uxi ja ciento ndi'i nagua ka ni'i sava ka ñayiu Israel ja ka neva'i, visi in ni ndikin tata Abraham ka kuu de.
58007006	Su Melquisedec, chi masu tatatno'o Leví ni okuu de, su ni tnii de uxi ja ciento ja ni jiña'a Abraham, te ni ka'an vii ni ka'an va'a de jin tee yun ja neva'a de tno'o ni kee yu'u ia Dios.
58007007	Te ndi'o ka jini ja in tee kuu ka'nu ka kuu tee ka'an vii ka'an va'a jin tee nuu ka.
58007008	Te vitna, chi ka ni'i sutu uxi ja ciento, visi ka ji'i de. Su ka'an nuu tutu ii ja Melquisedec, chi na kuinio ja teku ni de ndee vitna.
58007009	Te suni kuu ka'on ja sutu vajikuei nuu tatatno'o Leví ja vitna ka ni'i de uxi ja ciento, suni na kuinio ja ni ka tniuya'u de nuu Melquisedec nuu ni tniuya'u Abraham.
58007010	Chi nuu niñi xikui Abraham ja ndiso ndikin tata de Leví, visi chia'an ka ja vi kakui, kiuu ja ni nutna'a ña Melquisedec jin Abraham.
58007011	Nuu sua'a te ni kentakuei ñayiu Israel ja vi skunkuu gua'i nuu ia Dios jin ma'ñu sagua ja ni ka soko sutu yun kiti, ja ka kuu de ndikin tata Leví nagua tatnuni Ley, nuu saa te masu nini ka kuu ja koo inka sutu, te kokuu inuu de jin naxa oo Melquisedec, te ma kokuu inuu ka de jin naxa ni oo Aarón.
58007012	Chi nuu ja ni sama na inka tee kokuu sutu, te suni nini kuu ja sama inka ley.
58007013	Chi ja ja'a tee ya'a ka'an nuu tutu ii ja vaji de nuu inka tatatno'o Israel ja ni in ñayiu tu ni okuu sutu.
58007014	Chi ka jini ndi'i ñayiu ja Jito'o, chi vaji ya nuu tatatno'o Judá, te siki tatatno'o ya'a, tu ni ka'an sa'un Moisés nuu ni ka'an de na in vi kokuu sutu.
58007015	Te ya'a kuu nuu kaxtno'o kaji ka, ja Jesús kuu inka sutu jaa, te inuu kuu ya jin naxa oo Melquisedec.
58007016	Te masu kuu ya sutu nagua yoso nuu Ley na tatatno'o vi kokuu sutu, chi maa ya kuu sutu ja ndiso ya tniuu ka'nu ja teku ya nikuii nikani.
58007017	Chi ja ja'a maa ya ka'an ia Dios nagua yoso nuu tutu ii: Maa ron kuu sutu ja oo nikuii nikani, te kokuu inuu ron jin naxa oo Melquisedec.
58007018	Nuu saa te ni naa in tno'o nuu Ley jana'a yun, chi vita ni oo, te tu ni jiniu'u.
58007019	Chi vini joo tu ni chituu ña Ley yun ja vi skunkuu gua'a ñayiu nuu ia Dios, te nuu tniuu Ley yun ka neva'o in ja gua'a ka ja ka ndetu ka'nuo ja vi kuyatnio nuu ia Dios.
58007020	Te jin tno'o ni kee yu'u ia Dios kuu ja ni kuu Jesús sutu.
58007021	Chi jin sava ka sutu tu ni kee yu'u ya ja vi kokuu de sutu, su jin Jesús, chi ni kee yu'u ia Dios ja kuu ya sutu, chi yun guaa ka'an nuu tutu ii: Ni kee yu'u Jito'o Dios, te ma ndatna'nu ini ya: “Maa ron kuu sutu ja oo nikuii nikani, te kokuu inuu ron jin naxa oo Melquisedec”.
58007022	Yun guaa jin Jesús ni kukutu in tratu gua'a ka saa jaxtnañu'u.
58007023	Te ni ka oo kua'a sava ka sutu, chi ka ji'i de, te tu ni kuu ja vi kokunukuechi ka de nuu veñu'u.
58007024	Su Jesús, chi ma kuu sa'un ya, te tniuu yi'i ya ja kuu ya sutu, chi ma ndaya'a nuu ni in ka sutu.
58007025	Yun guaa kuu skaku ni'nu ya ñayiu ka kuyatni nuu ia Dios ja vi kotekui nikuii nikani jin ma'ñu sagua maa ya, chi teku ya nikuii nikani ja ka'an ni'nu ya ja ja'a ñayiu nuu ia Dios.
58007026	Chi Jesús kuu ndija sutu ja ka jiniu'o, chi ia vii kuu ya, te tu na kuechi ya, ni tu na jakue'e sa'a ya, te kuu siin ya nuu ñayiu ka sa'a yika kuechi, te kuu ka'nu ndeva'a ka ya ndee andivi.
58007027	Te masu oo ya nagua ka oo sava ka sutu ja ka ja'ni de kiti ka soko de nuu ia Dios in kiuu in kiuu, xtnañu'u ka ja ja'a yika kuechi maa de, te saa ka soko de ja ja'a yika kuechi ñayiu ñuu de. Su siin kuu Jesús, chi invaa ni jichi ni soko ya maa ya nuu ia Dios ja ja'o, ja oo nikuii nikani.
58007028	Chi Ley ni jiña'a ia Dios nuu Moisés, ni tau tee vita ja junkuei nuu yika kuechi ja ka kuu de sutu ka kuu nija'nu. Su nuu kuee ka, nuu ja ni oo Ley yun, te ni tau ya Se'e ya jin tno'o ja ni kee yu'u ya, te suu ya kuu sutu kuu nija'nu ja skunkuu ndaa ya nikuii nikani.
58008001	Vitna te tno'o kanuu ka nuu tno'o ja vajikueio ka ka'on ya'a kuu ja ka neva'o in sutu kuu nija'nu, te ni jinkoo ya ichi nda'a kua'a nuu mesa ja tatnuni ia Dios ndee andivi.
58008002	Te suu ya kuu sutu kuu nija'nu ja jinokuechi ya nuu ve'e ii ndaa ja oo andivi ja ni sa'a Jito'o Dios, te masu ja ni sa'a ñayiu ñuyiu.
58008003	Chi maa ia Dios ni tau ndi'i sutu ka kuu nija'nu ja vi soko de kiti vi ndatniuu nuu ya, te yun guaa suni kanuu ja na in guaa soko Jesús nuu ia Dios.
58008004	Te yun guaa nuu sua'a te ni oo ni ya ñuyiu ya'a, te ni ma kuu ja kokuu ya sutu, chi ka oo ni sutu ja ka soko nuu ia Dios nagua tatnuni Ley Moisés.
58008005	Su sutu ka oo ñuyiu ya'a ka jinokuechi de nuu ve'e ii ja kuu kuanda'u axi ja kintna'a inuu jin naxa oo ve'e ii oo ndee andivi. Te ka jinio ja kuanda'u ni kuu, chi nuu ni jinkondee Moisés ja sa'a de ve'e ii, te jiña'a ia Dios: “Kondia'a gua'a te sa'a ron nagua ni xne'e rin nuu ron nuu ni ka oo yuku yun”.
58008006	Su tniuu sa'a Jesús vitna, ja kuu ya sutu kuu nija'nu, chi in tniuu gua'a ka kuu ja sa'a ya, masu tniuu ka sa'a sutu ya'a, chi maa ya in ni'nu in sagua nuu ia Dios jin nuu ñayiu jin in tratu gua'a ka, chi oo ya jin tno'o guagua'a ka ja ni kee yu'u ia Dios.
58008007	Chi nuu sua'a te tratu xtnañu'u ja ni sa'a ia Dios ni skunkuu ja kindee yika kuechi ñayiu, te masu nini ka kuu ja sa'a ya inka tratu kuu uu nuu siun.
58008008	Su ni nuku'un ia Dios ñayiu yun ja tu ka sa'a ndai, te ni kuxeen ya nui, nagua yoso nuu tutu ii: Jiña'a Jito'o Dios: Vaji kiuu ja sa'a rin in tratu jaa jin ñayiu Israel vi ñayiu Judá.
58008009	Te ma koo inuu jin nagua oo tratu ja ni sa'a rin jin tatatno'o ron ndee jana'a, kiuu ja ni tnii rin nda'i, te ni ndene'e rin jin ñuu Egipto, chi tu ni ka skunkuu ndai tratu ja ni sa'a rin jin, yun guaa ni xndendoo nda'u rin jin, kachi Jito'o Dios.
58008010	Nuu saa te ya'a kuu tratu ja sa'a rin jin ñayiu Israel nuu na kenta kiuu yun, kachi Jito'o Dios, Sa'a rin ja junku'un Ley rin jajintnuni, te nuu anui tee rin Ley rin, te kokuu rin Dios mai, te vi kokuu mai ñayiu ñuu rin.
58008011	Te ni in, ma kaxtno'i nuu tna'a kuikin, ni ni in, ma kaxtno'i nuu ñani ja na vi kuni Jito'o Dios, chi ndi'i ñayiu vi kuni ña jin rin ja maa rin kuu ia Dios, ndee suchi luluu sa'un vi guaa ndee ñayiu na'nu ka.
58008012	Te kuaka'nu ini rin jakue'e ka sa'i, te ma ndaka'an sa'un ka rin yika kuechi, kachi ia Dios.
58008013	Chi nuu ni ka'an ia Dios ja taa ya in tratu jaa, te jin tno'o yun ni xne'e ja ni kuu tu'u tratu xtnañu'u, chi ja ni yii. Te in ja ni yii, chi tu jiniu'u ka, te oo yatni ja naa.
58009001	Vitna te ka'an siki tratu xtnañu'u naxa ni tatnuni ia Dios ja vi chiñu'u ya nuu ve'e ii ja ni oo ñuyiu ya'a.
58009002	Chi sua'a ni ka sa'a ve'e ii yun: ni ka tniune'u uu ve'e kueli, te ve'e xtnañu'u yun nani ve'e ii, te yun nukuiin in kandeleru vi in mesa, te yun ndondoso xtaa vixin ii.
58009003	Te ndesi in sa'un ja tniune'u ve'e ii yun, te ve'e kuu uu nani ve'e ii ndeva'a.
58009004	Te ini ve'e yun oo in altar oro nuu kai suja vixin, te suni oo in jatnu, te yun inee in tindo'o oro ja ñu'u xtaa vixin ja ni kuun ndee andivi nani manaa, vi yutnu Aarón ja ni ndandixin tnu, vi yuu jite nuu ndee Ley ja kuu tratu ni sa'a ia Dios.
58009005	Te siki jatnu yun ka nukuiin uu ja ka oo ndijin ja ka xne'e ja yun oo ndia'a maa ia Dios, te ka oo uu uu ndijin ja ka chisa'u nuu jatnu yun nuu joso sutu kuu nija'nu niñi kiti, su vitna masu nini ka kuu ja ndakani ndi'i san siki ya'a.
58009006	Te nuu ni jino ndi'i ve'e ii ya'a, te ndinuu ndikuee ni kiukuei sutu ve'e xtnañu'u yun ja ka sa'a de tniuu ja ka kuu de sutu.
58009007	Su ve'e kuu uu, chi maintno'o sutu kuu nija'nu kuu ja kiuu, te invaa ni jichi kiuu de ja nuu kuia, te ma kuu kiuu de nuu ja tu na niñi kiti yinda'a de ja soko de ja ja'a yika kuechi maa de, vi ja ja'a yika kuechi ñayiu ñuu de, ja ka sa'i nuu kuu sanaa.
58009008	Te jin yun kaxtno'o Espíritu ia Dios nuo ja kuini ka ja nune ichi ja kuu kiukueio ini ve'e ii nuu oo ia Dios nini oo ka ve'e ii xtnañu'u.
58009009	Te ndi'i ya'a kuu na kuinio taniñu tiempu vitna, chi ndatniuu vi kiti ja ka soko nuu ia Dios, ma kuu sa'a ja nduvii jajintnuni ñayiu soko yun.
58009010	Chi maa ni ka'an siki yiki kuñuo, naxa vi kao vi naxa vi ko'o vi naxa vi nduvio, te yun maa ni jiniu'u guaa ndee kiuu sama ia Dios tratu ni sa'a ya jin ñayiu.
58009011	Su vitna, chi ja ni kii Kristu, te maa ya kuu sutu kuu nija'nu ja ndiso ya taka java'a ja taa ya nuo. Te kuu ya sutu in nuu ii ndeva'a ka ja oo ndee andivi, in nuu oo ndaa vi oo gua'a ka saa ve'e ii ndee jana'a, te masu ñayiu ni sa'a axi koka'on ja masu ja oo ñuyiu ya'a kuu.
58009012	Te ja ni kiuu Kristu invaa ni jichi nuu ii ndeva'a ndee andivi nuu oo ia Dios, te masu ja soko ka ya niñi ndixi'u axi niñi chikeru, chi jin niñi maa ya ni soko ya ja kokuu nikuii nikani, te jin yun ni ndatau ña ya nikuii nikani nuu yika kuechio.
58009013	Chi ja ndaa ja niñi isndiki vi niñi ndixi'u vi chikeru ja ni ka kai ti nuu altar, ni nduu ti yaa ja ka joso sutu siki ñayiu ni ka kutne'e nuu Ley, ndasavii ña ja ka nduvii ñayiu yun nuu Ley. Saa te kuu vi chiñu'i ia Dios.
58009014	Te nuu ja saa kuu jin niñi kiti yun, te vi'i ka tniuu ka'nu ndiso niñi Kristu. Chi jin ma'ñu sagua Espíritu oo nikuii nikani, ni soko Kristu maa ya nuu ia Dios, te oo vii ya, tu na yika kuechi ya. Te niñi ya ndakate jatne'e ka ñu'u jajintnunio vi tniuu ka sa'o ja jaka ña ja vi kuo, nagua ja saa, te kuu vi kunukuechio nuu ia Dios teku.
58009015	Te yun guaa Kristu kuu ia in ni'nu ma'ñu sagua tratu jaa ja ni sa'a ia Dios jin ñayiu. Chi nuu ni ji'i ya, te ni nune ichi ja kuaka'nu ini ia Dios yika kuechi ni ka osa'a ñayiu ni ka oo jin tratu xtnañu'u. Te jin tniuu ni sa'a ya yun, vi ni'i ta'u ñayiu ni kana ña ia Dios ja vi sa'a jajin nuu vi kotekui nikuii nikani, nagua ni kee yu'u ya.
58009016	Chi nuu oo in tutu ja kuu testamentu nuu ka'an nagua xndendoo in tee nuu se'e de ja sa'a jajin, te nini kuu ja ndee kuu de, saa sa'a jajin sa'un se'e yun.
58009017	Chi in testamentu, tu ndee sa'un nuu ja teku ni tee ni sa'a yun, chi guaa ndee nuu ni ji'i de, te saa ndee ya'u.
58009018	Te yun guaa tratu xtnañu'u, chi suni ni jinkoo jin ja vi kuu kiti ja vi kati niñi ti.
58009019	Chi nuu ni ndakani Moisés ndi'i nagua tatnuni Ley nuu ndi'i ñayiu Israel, te ni ki'in de ixi kua'a jin in nda'a tnu hisopo, te ni skanuu de niñi chikeru vi niñi ndixi'u ja ni saka tna'a de jin ndute, te ni joso de nuu liuru nuu yoso Ley vi siki ñayiu ñuu yun.
58009020	Yun te jiña'a de: “Ya'a kuu niñi ja ni kukutu tratu ja ni tatnuni ia Dios nuo”.
58009021	Te suni ni joso Moisés niñi yun ini ve'e ii vi siki ndi'i ndatniuu ja ka jantniuu sutu nuu ka chiñu'u de ia Dios.
58009022	Te ja yatni ndi'i ka nduvii jin niñi yun, nagua ka'an nuu Ley ja jin niñi, te ka nduvii. Te nuu tu na niñi jati, te ma kuaka'nu ini ia Dios yika kuechio.
58009023	Te nini kuu ja ka soko sutu kiti ja vi nduvii ndatniuu ka oo ve'e ii yun, visi nani ja in kuanda'u ni kuu jin ja oo ndee andivi. Su nagua oo ndee andivi, chi jagua'a ka kuini ja soko, masu kiti ya'a.
58009024	Te Kristu, chi tu ni kiuu ya ini ve'e ii ja ni sa'a ñayiu, ja kuu in kuanda'u ni jin ve'e ii oo ndija ndee andivi. Chi ni kiuu Kristu mamaa andivi ja ni jino ya nuu oo maa ia Dios, te yun oo ya vitna ja ka'an ni'nu ya ja ja'o nuu ia Dios.
58009025	Te tu ni kiuu ya ja soko ya maa ya kua'a jichi, nagua ka sa'a sutu ka kuu nija'nu, ja nuu kuia nuu kuia kiukuei de ve'e ii jin niñi kiti, te masu jin niñi maa de.
58009026	Chi nuu ja sua'a te sa'a Kristu nagua ni ka osa'a sutu, te nini kuu ja kua'a jichi kuu ya nuu siun, guaa ndee nuu ni jinkoo ñuyiu. Su vitna nuu makuyatni tiempu sandi'i, te invaa ni jichi ni kii ya ja kokuu nikuii nikani ja ni soko ya maa ya, nagua ja kindee ya yika kuechio.
58009027	Saa nagua ka ji'i ndi'i ñayiu invaa ni jichi, yun te kua'ankuei ja ka'nde ia Dios kuechi.
58009028	Te suni Kristu, chi invaa ni jichi ni soko ya maa ya ja kindee ya yika kuechi kuakua'a ñayiu, te nuu ndajiokuiin ya inka jichi ja ndii ya, te ma ndii ya ja kindee ka ya yika kuechi ñayiu, chi ndii ya ja skaku ni'nu ya ñayiu ka ndetu ka'nu ña jin ya.
58010001	Chi Ley Moisés ni okuu na ni kuinio in kuanda'u java'a ja vaji, te masu vi maa java'a ja oo andivi kuu. Yun guaa Ley, chi ma kuu sa'a jin ñayiu ka kuyatni nuu ia Dios ja ka sokoi invaa ni nuu kiti nuu kuia nuu kuia ja vi kokui ñayiu ndaa nuu ia Dios.
58010002	Chi nuu sua'a te kuu sa'a Ley ja vi nduvii ñayiu in jichi ni nuu yika kuechi, te ma vi koxtavi kuechi kai mai, nuu saa te vi xndendoi ja ma vi soko kai.
58010003	Su ja ka sokoi yun nuu kuia nuu kuia, nani ja sa'a ja ka ndaka'an ñayiu yika kuechi kuu.
58010004	Chi niñi isndiki vi niñi ndixi'u, ma kuu ja kindee yika kuechio.
58010005	Yun guaa nuu ni kii Kristu ñuyiu ya'a, te jiña'a ya nuu ia Dios: Tu kuini ni ja ka soko ñayiu kiti jin ja ka sokoi ndatniuu, su ni taa ni yiki kuñu san ja soko san nuu ni.
58010006	Chi tu junkuaan ini ni ja teñu'u ñayiu kiti, ni ja ka sokoi nuu ni ja kindee yika kuechi.
58010007	Yun guaa kachi san nuu ni: “Ya'a vaji san ja sa'a san nagua kuini maa ni, vi Tata Dios, nagua yoso nuu tutu ii ja ja'a maa san”, jiña'a ya.
58010008	Xtnañu'u ka ka'an ja tu kuini ia Dios ni tu junkuaan ini ya ja ka soko ñayiu ndatniuu ni ja ka teñu'i kiti nuu ni, te ni ja ka jati niñi ti nagua ja kindee yika kuechi, visi saa tatnuni nuu Ley ja vi sa'i.
58010009	Yun te nuu ni ka'an ya: “Ya'a vaji san ja sa'a san nagua kuini maa ni, vi Tata Dios”, te jin tno'o yun ni xtajioo ia Dios ja ka soko ñayiu, te nuu tniuu yun ni ndasa'a ya ja ni soko Kristu maa ya.
58010010	Te ni ndasavii ña ia Dios jion, chi ni sa'a Kristu nagua kuini maa ia Dios, ja ni soko ya yiki kuñu ya invaa ni jichi ja kokuu nikuii nikani.
58010011	Chi jandaa ja ndi'i sutu ka oo de ndi kiuu ndi kiuu ka jinokuechi de nuu ia Dios ja ka soko de in ni nuu kiti kua'a jichi. Te visi ja ka soko de yun, su ma kuu sa'un kindee yika kuechi ñayiu.
58010012	Su Kristu, chi invaa ni jichi ni soko ya maa ya ja ja'a yika kuechi ñayiu ja kokuu nikuii nikani, te ni junkoo ya ichi nda'a kua'a ia Dios.
58010013	Te yun ndetu ya guaa ndee na sa'a ia Dios ja ka ka'an u'u ña jin ya ndee chii ja'a ya.
58010014	Chi jin invaa ni ja ni soko ya maa ya ni sa'a ya ja ni ka ndui ñayiu ndaa nikuii nikani, ja ka kui ñayiu vii nuu ia Dios.
58010015	Te Espíritu ia Dios ka'an kaji ya siki tno'o ya'a, chi yun te kachi ya:
58010016	Ya'a kuu tratu ja sa'a rin jin ñayiu nuu na kenta kiuu yun, kachi Jito'o Dios: Sa'a rin ja junku'un Ley rin ini anui, te nuu jajintnuni tee rin Ley rin.
58010017	Te ni ka'an ka ya: Chi kuaka'nu ini rin jakue'e ka sa'i, te ma ndaka'an sa'un ka rin yika kuechi, kachi ya.
58010018	Nuu saa te nuu ni jaka'nu ini ya yika kuechio, te masu nini ka kuu nagua vi soko kao ja ja'a yika kuechio.
58010019	Te yun guaa ni nune ichi, vi ñani, ja kuu kiukueio nuu ii ndeva'a nuu oo ia Dios jin ma'ñu sagua niñi Jesukristu.
58010020	Te na vi kondikion ichi jaa, ichi ndeka ña ja vi kotekuo ja ni june ya sa'un ndesi nuu ii ndeva'a. Chi nuu ni soko ya maa ya, te ni nune sa'un ndesi ve'e ii yun ja kuu kiukueio nuu oo maa ia Dios.
58010021	Te ka neva'o in sutu kuu nija'nu ja tatnuni ya nuu ñayiu ve'e maa ia Dios.
58010022	Yun guaa na vi kuyatnio nuu ia Dios jin in anu ndaa, te na vi kandija ndaa kuitio. Chi ni ndasavii ya anuo ja ma vi kokusuchi ka inio nuu jakue'e ni ka osa'o, te ni ndasavii ya yiki kuñuo jin ndute vii.
58010023	Te na vi koyutnuo jin ja ka ndetu ka'nuo, te ma vi ndasama inio jin tno'o ka kandijao, chi Dios ndaa kuu ia ni kee yu'u nuo, te skunkuu ya tno'o ni ka'an ya.
58010024	Te na vi kunda'u ini tna'a in ion, te na vi ka'an nuu tna'o ja vi ka'an too tna'o, te na vi sa'o java'a.
58010025	Te na vi kondututu nio ja vi chiñu'o ia Dios, te ma vi kosa'o nagua ka sa'a sava ka ñayiu ja tu ka ndututui. Chi sua'a na vi xteku tna'o, te vi'i ka vitna ja ka ndia'o ja makuyatni kiuu ja ndii Jito'o.
58010026	Chi nuu ja ka ndañukuun inio, te ka sa'o yika kuechi, nuu ja ni ka jinio tno'o ndaa, te tu na inka ja vi soko nuu ia Dios ja ja'a yika kuechio yun.
58010027	Chi maa ni kendoo in ja ioo ndeva'a kaa nuu sandaa ia Dios kuechi ñayiu, te suu kuu ñu'u kai koko koko ja teñu'u ña jin ñayiu ka ka'an u'u ña jin ya.
58010028	Chi ñayiu jiso kava Ley Moisés, te oo uu axi uni testiu ja ka'an kuechi siki, te ka ja'ni ña jin, te tu na in kunda'u ini ña.
58010029	Nuu saa ni kuu, te suni kua'a ka tniuya'u ñayiu jain ni'nu Se'e ia Dios, te skexikoi niñi ya, vi kane'i jin Espíritu ja chindee chituu ña. Te jin niñi yun ni kukutu tratu, te suni suu ni ndasavii ñayiu.
58010030	Chi ka jinio ja ni ka'an: “Maa rin ndaxtenaa jin ñayiu sa'a jakue'e, te tetniuu rin tnundo'o tna'i ja ja'a jakue'e sa'i yun”, kachi Jito'o. Te suni ka'an ka: “Maa Jito'o guaa sandaa kuechi ñayiu ñuu ya”, kachi tutu ii.
58010031	Chi ioo ndeva'a kaa ja kanakauo nuu nda'a ia Dios teku.
58010032	Su vi ndaka'an maa ni tiempu ja ni ya'o yun, nuu inka ni ka ye'e nuu ni jin tno'o va'a Jesús ja ni ka jandee ka jaka'nu ini ni jin kua'a tnundo'o ni ka tna'a ni, te tu ni ka jika yata ni.
58010033	Chi sava maa ni ka kane'e ña jin ni vi ni ka sa'a ndeva'a ña nuu ni ka jini kua'a ñayiu. Te sava ka ni, chi vini ka oo anu ni ja ni ka tna'a ni inuu ni tnundo'o jin ñayiu yun.
58010034	Te suni ni ka kunda'u ini ni ñayiu ka yi'i vekaa, te tu ni ka kusuchi ini ni jin tnundo'o nuu ka kindee ja ka neva'a ni, chi ka jini ni ja andivi ka neva'a ni in jagua'a ka ja vi sa'a jajin ni, in ja oo nikuii nikani.
58010035	Te ma vi skunaa ni in ja ni ka kukanu ini ni, chi yun kuu nuu vi ni'i ta'u ni in ja vi kuta'u vi kundetu ni.
58010036	Chi nini kuu ja vi kuandee ini ni, ja vi sa'a ni nagua kuini maa ia Dios, saa te vi ni'i ni ja ni kee yu'u ya.
58010037	Chi yoso nuu tutu ii: Joo luluu ni ka, te ndenta ia ndii, te ma kokunuu ya.
58010038	Ñayiu ndaa, chi tekui jin ja kandijai. Su nuu ja ndakaka yatai, te tu osii ini rin jin, kachi ia Dios.
58010039	Su yoon, chi masu ñayiu ka ndakaka yata ja vi junaa ka kuo, chi ñayiu ka kandija Jesús ka kuo, te vi kotekuo nikuii nikani.
58011001	Chi ja ka kandijao kuu ja ka kundaa inio ja vi ni'o ja ka ndetuo nuu ia Dios vi ka kukanu ndaa inio ja oo ndija ja tu ka jinio jin nuo vitna.
58011002	Te ni ndakuantno'o ña ia Dios jin ñayiu jana'a, chi ni ka kandija gua'i ya.
58011003	Chi jin ja ka kandijao, ni ka jinkui'nu inio ja ni sa'a ia Dios ñuyiu jin tno'o ni ka'an ya. Te yun guaa ja ka ndia'o jin nuo vitna, chi ni jinkoo jin ja ma kuu vi kondia'o.
58011004	Chi jin ja ni kandija Abel ni sokoi in jagua'a ka nuu ia Dios saa ja ni soko Caín. Te yun guaa ni ka'an ia Dios ja suchi ndaa kui, te ni janta'u ya ja ni sokoi. Te visi ja ni ji'i Abel, su ja ni sokoi yun ndakani ndee vitna ja kandija gua'i.
58011005	Chi jin ja ni kandija Enoc, te ni ndakuaka ña ia Dios ja koteku de. Te ma kuni de ja kuu de, te tu ni ka jini ka ña ñayiu, chi ni ndakuaka ña maa ia Dios jin de kua'an de ndee andivi. Te ka'an nuu tutu ii ja ni junkuaan ini ña Dios jin de ama ka ja ndakuaka ña ya.
58011006	Su nuu ja tu ka kandijao, te ma kuu ja junkuaan ini ña ia Dios jion, chi ja kuyatnio nuu ia Dios, te nini kuu ja vi kandijao ja oo ya, te skuta'u ña ya in ja vi kuta'u vi kundetu ñayiu ja ka ndanduku ya.
58011007	Chi ni kandija Noé, nuu ni chindetu ña ia Dios ja koo tnundo'o ja kuini ka ja kuni de. Te ni jantno'o de tno'o ni ka'an ya, chi yu'u ni'nu ña de jin ya, te ni sa'a de in arca ja ni ka kaku ni'nu de jin ñayiu ve'e de. Te jin ja kandija de yun, te ni xnaa ña ia Dios jin ñayiu ñuyiu, chi tu ni ka kandijai, te ni jinkokuu de tee ndaa ja vaji jin ma'ñu sagua ja kandijao ia Dios.
58011008	Chi ni kandija Abraham, guaa ni jantno'o de nuu ni kana ña ia Dios, te ni kee de ja kua'an de in nuu kuña'a ya ja sa'a jajin de. Te kua'an de, visi tu ni jini de ndenu ki'in de.
58011009	Chi ni kandija de, guaa ni ojika nda'u ni de nuu ñu'u inka ñuu ja ni kee yu'u ia Dios ja kuña'a ya nuu de. Te ni sa'a de in ve'e sa'un ni oo de, te suni saa ni ka oo Isaac vi Jacob, ja suni inuu ni ni ka ni'i de tno'o ni kee yu'u ia Dios.
58011010	Chi ni ondetu ka'nu Abraham ja kuña'a ia Dios in ñuu ja oo nikuii nikani, te maa Dios kuu ia jini naxa koo, te ni sa'a ya.
58011011	Chi ni kandija de, te visi ña ni kuu ja koo se'e Sara, su ni ni'i de jandakui, ja koo se'e de jin ña, visi ja ni ka kuu nija'nu sa'un de. Chi ni kandija de ja ia ndaa kuu Dios, te skunkuu ya tno'o ni kee yu'u ya.
58011012	Te yun guaa Abraham, chi visi ja ni kuyatni ja kuu de, te ni jinkoneva'a de kua'a ndikin tata de, na kuinio kimi ka oo andivi axi na kuinio ñuti ja ni koto tna'a kua'a ndeva'a yu'u ndute mar.
58011013	Te ndi'i ñayiu ya'a ni ka ji'i, te tu ni ka ni'i ja ni kee yu'u ia Dios nui, su ja siun ka kandijai, guaa sua'a ni ndee jika ni ka ndia'i nuu vi ni'i ta'ui nuu ni kee yu'u ia Dios. Te ni ka kusii ini, chi ni ka kandijai ja vi ni'i. Su ni ka na'mai ja ñayiu inka ñuu ka kui, te ka jika nda'ui nuu ñuyiu ya'a.
58011014	Chi ñayiu ka'an siun kaxtno'o kaji jin tno'o ka'in yun ja jika ii ni, ndukui in ñuu gua'a ka ja koi.
58011015	Chi nuu ja ka ndaka'in ñuu mai nuu ni kekuei ja kua'ankuei, te ni oo tiempu ja kuu vi ndajiokuiin.
58011016	Su ka ndioo ini in ñuu gua'a ka, te suu kuu andivi. Yun guaa ia Dios, chi tu kukanoo ya ja kokuu ya ia Dios ñayiu yun, chi ja ni sa'a tua'a ya in ñuu nuu vi koi.
58011017	Chi ni kandija Abraham, guaa ni tnii de Isaac ja soko de nuu ia Dios nuu ni jito tnuni ña ya jin de. Te vi ni oo anu de ja soko de invaa se'e de, visi jin suchi yun ni kee yu'u Dios
58011018	nuu ni ka'an ya: “Jin Isaac guaa vi kaya kua'a ndikin tata ron”.
58011019	Chi ni ndakuni Abraham ja ia ka'nu ndeva'a kuu Dios, te kuu ndaxteku ya se'e de, visi ndee ne'u ndiyi. Te kuu ka'on ja na kuinio ja ni ndani'i jaa Abraham se'e de ne'u ndiyi.
58011020	Te ni kandija Isaac guaa ni ka'an vii ka'an va'a de jin se'e de Jacob vi Esaú naxa vi koo naxa vi kaka de kiuu kua'on.
58011021	Te suni ja ni kandija Jacob, guaa nuu ni kuyatni ja kuu de, te ni ka'an vii ka'an va'a de jin nduu seyii José. Te vi sua'a yituu nda'a de yutnu tuu de, te ni chiñu'u de ia Dios.
58011022	Te ni kandija José, guaa nuu ni kuyatni ja kuu de, te ni ka'an de ja nuu kuee ka, te ndekuei ñayiu Israel ñuu nuu ka oo de yun, te ni tatnuni de ja vi ndakuiso yiki de no'okuei jin ñuu nuu ni kee yu'u ia Dios ja kuña'a ya.
58011023	Te ni ka kandija tata vi nana Moisés, guaa nuu ni kakui, te ni ka tayu'u ña tatai jin uni yoo, chi ni ka jini de ja luu ndeva'a jitoi, te tu ni ka yu'u de siki tno'o ni tatnuni rey ja vi ka'ni suchi yii kueli.
58011024	Te suni ni kandija Moisés, guaa nuu ni ja'nu de, te tu ni jandetu de ja vi ka'an ñayiu ja seyii ña'a kuu sesi'i Faraón kuu de.
58011025	Chi sua'a ni kuu ini de ja vi ndeva'a ndetnuni vi sa'a ña jin de, nagua ka ndo'o ñayiu ñuu ia Dios, masu ja kokusii kokuvatu ini de ndee saa tiempu nuu yika kuechi.
58011026	Chi ni ndakuni de ja gua'a ka kuu ja vi kane'e vi ka'an yichi ña ñayiu jin de ja ja'a ia tetniuu Dios, masu ja koneva'a de ndi'i jakuika ja oo Egipto. Chi yinuu gua'a de ja ni'i de in ja kuta'u kundetu de nuu ia Dios.
58011027	Te ja kandija Moisés, guaa ni xndendoo de Egipto, te ni kee de kua'an de. Te ni tu ni yu'u de ja kiti ini rey nuu de, chi ni oo yutnu de jin ja sa'a de, na kuinio ja vi ndia'a de Dios, ia tu ka jinio jin nduchi nuo.
58011028	Te ja kandija Moisés, guaa ni ka sa'a de viko pascua jin ñayiu Israel, nuu ni ka ja'ni de lelu. Te ni tatnuni de ja vi koso ñayiu niñi ti nuu yutnu ye'i, nagua ja nuu ya'a ia jinokuechi nuu Dios ja ka'ni se'e xtnañu'u ñayiu Egipto, te ma ka'ni se'e xtnañu'u ñayiu Israel.
58011029	Te ja ka kandija ñayiu Israel, guaa ni ka ya'i ma'ñu ndute mar kua'a, na kuinio nuu ñu'u yichi. Te nuu ni ka kuini ñayiu Egipto ja suni vi ya'i, te ni ndachisa'u ña ndute jin, te ni ka ndani'ni xnii ja ni ka ji'i.
58011030	Chi ja ka kandija ñayiu Israel, guaa nuu ni ka jiondui muro ja ndesi ñuu Jericó nuu uja kiuu, te ni junkuei muro yun.
58011031	Te ja kandija Rahab, ña'a xiko maa, kuu ja tu ni ji'i in ni ña jin ñayiu ñuu ña Jericó, ja ka kui ñayiu inuu so'o ndeva'a nuu ia Dios. Chi ni janta'u gua'a ña ñayiu Israel ja ni ka jinkoto yu'u de naxa oo ñuu yun.
58011032	Te oo kua'a ka ja ka'an san nuu siun, su ja'ni kua'a ka ña tiempu ja ndakani san nagua ni ka ndo'o Gedeón vi Barac vi Sansón vi Jefté vi David vi suni saa ni nagua ni ka ndo'o Samuel vi sava ka tee ni ka ndakani tno'o ia Dios ndee jana'a.
58011033	Chi jin ja ka kandija de ni ka kundee de nuu ni ka jaxin tna'a de jin taka ñuu na'nu, te ni ka tatnuni ndaa de nuu ñuu de, te ni ka ni'i de nagua ni kee yu'u ia Dios, vi ni ka jasi de yu'u ndika'a.
58011034	Te sava de ni ka kaku ni'nu nuu tnundo'o ja tu ni ka kai de nuu ñu'u xeen ndeva'a. Te sava de ni ka kaku ni'nu ja tu ni ka ja'ni ña jin yuchi kani. Te sava tee tu inu ndakui, ni ka ndanindee de, ja ni ka nduu ndakui de nuu ni ka jaxin tna'a de, te ni ka kundee de ni ka skunu de jin soldado inka ñuu.
58011035	Te ni ka oo sava ñasi'i ja ni ka ndani'i ña ndiyi ña ja ni ka ndateku. Te sava ka ñayiu ni ka tna'a kua'a ndeva'a tnundo'o vi ndee ni ka ji'i, chi tu ni ka kuini ja vi xndoi ichi ia Dios ja vi kaku ni'nui, nagua ja saa, te vi ni'i in jagua'a ka nuu vi ndatekui.
58011036	Te sava kai ni ka tna'i tnundo'o nuu ni ka sa'a ne'e ka sa'a yichi ña jin, vi ni ka kani ña jin, vi ni ka jasi ña vekaa vi ni ka ju'ni ña jin cadena.
58011037	Te sava ñayiu ni ka kuun ña yuu vi ndee ni ka ji'i, vi savai ni ka ja'nde sagua ña jin sierra. Te savai ni ka jito tnuni, vi savai ni ka ja'ni ña jin yuchi kani. Te ya'a yun ni ni ka ojika savai ja ni ka oni'nui ñii ndikachi vi ñii ndixi'u, te nda'u ndeva'a ni ka ndo'i, ni ka okusuchi ini ja ni ka osa'a ndeva'a ña jin.
58011038	Te ñayiu ñuyiu ya'a, chi tu ka oo tu ka ndai ja vi koi jin ñayiu ka kandija yun. Te yun guaa ni ka jika nda'ui nuu ñu'u te'a, vi ni ka oi yuku vi kava ve'e vi yau ñu'u.
58011039	Te ndi'i ñayiu ya'a, visi ni ndakuantno'o ña ia Dios ja ka kandija gua'i, su tu ni ka ni'i ja ni kee yu'u ya ja kuña'a ya nui.
58011040	Chi ni sa'a tua'a ya in jagua'a ka ja taa ya nuo, nagua ja jin yoon, te vi ni'i ja vi koi jion nagua kuini maa ia Dios.
58012001	Yun guaa yoon, chi ka jinio ja ka oo kuakua'a ñayiu ja ka jionduu ña jion na kuinio viko, ka ndakani ja ka kandijai. Te yun guaa na vi xndoo ndi'i ja sa'a tneñu ña vi yika kuechi ja tnaa ña jion nuu jakue'e, te na vi kuandee inio in kiuu in kiuu ja na vi kaka gua'o kiuu kua'on nuu tno'o ia Dios.
58012002	Te na vi kinuu gua'o Jesús, ia xiin nuu vaji ja ka kandijao, ia sa'a ja vi kujao nuu tno'o ya. Chi maa Jesús kuu ia ni tna'a tnundo'o nuu cruz, te ni tu ni ndi'ni ya ja kanoo oo nuu ni ji'i ya, chi ja jini ya ja nuu ya'a tnundo'o, te ndusii ini ya ja junkoo ya ichi lado kua'a mesa nuu tatnuni ia Dios.
58012003	Te vi ndaka'an maa ni naxa ni ndo'o Jesús nuu ni tna'a ya tnundo'o, ja ni ka ndakoo ñayiu ka sa'a jakue'e siki ya. Yun guaa ma vi kuita ni, ni ma vi ndakaka yata ni.
58012004	Chi maa ni, kuini ka ja kentakuei ni ja vi ndee vi kuu ni ja ka nduku ndee ni ja ma vi sa'a ni yika kuechi.
58012005	Te ¿a vi ja ni ka ndunaa ini ni tno'o ni xteku ña ia Dios ja ni ka'an ya na kuinio se'e maa ya jin ni? Chi sua'a yoso nuu tutu ii: Ma vi skexiko ron tnundo'o nuu ndakanu ndaa ña Jito'o nuu ichi jin ron, vi se'e, ni ma vi kuu kui'a ini ron nuu kuxeen ya nuu ron.
58012006	Chi tetniuu Jito'o tnundo'o ja ndakanu ichi ndaa ya jin ñayiu kutoo ya, te kani ña ya jin ndi'i ñayiu janta'u ya, na kuinio se'e maa ya, kachi nuu tutu ii.
58012007	Nuu saa te vi kuandee ini ni nuu ka tna'a ni tnundo'o ja ndakanu ndaa ña ia Dios nuu ichi, chi sa'a ña ya jin ni na kuinio se'e maa ya, chi tu na in se'e ja ma kuxeen tatai nui.
58012008	Su nuu ja tu ka tna'a ni tnundo'o ja ndakanu ndaa ña ia Dios jin ni, nagua ndakanu ndaa ya ndi'i se'e ya, nuu saa te se'e ja tu na tata ka kuu ni, te masu se'e ndija maa ia Dios.
58012009	Chi suni ni ka oo tatao nuu ñuyiu ya'a nuu ni ka okuelio, te ni ka ondakanu ndaa ña de jion nuu ichi, su ni ka onee yiñu'o nuu de. Nuu saa te gua'a ka kuu ja vi kuantno'o gua'o nuu Tata Dios oo ndee andivi nagua ja vi kotekuo.
58012010	Chi ni ka okuxeen tatao ka oo ñuyiu ya'a nuo ndee saa ni kiuu, naxa ka kuini maa de. Su ia Dios, chi kuxeen ya nuo ja kuu in java'a mao, nagua ja vi kovio nuu ya, nagua ia vii kuu maa ya.
58012011	Te ja ndaa ja tu kusii inio nuu vi inka ka ndakanu ndaa ña nuu ichi jion, chi sua'a kusuchi inio. Su nuu kutua'o jin ma'ñu sagua ja ka ndakanu ndaa ña nuu ichi, te yun vaji ja vi sa'a ndao, te vi koo manio.
58012012	Nuu saa te vi sa'a ndakui ni nda'a ni ja ni ka kuita nuu ia Dios. Te vi kani yutnu ni ko'ndo ni ja tu oo ndakui.
58012013	Te vi nduku ndee ni ja vi kaka ni nuu ichi ndaa, nagua ja ma vi kujioo ni nuu ichi yun. Saa te nduva'a ko'ndo ku'u ni.
58012014	Te vi nduku ndee ni ja vi koo mani ni jin ndi'i ñayiu, te vi koo vii ni nuu Jito'o Dios. Chi nuu tuu, te ni in ni, ma kuu vi kuni ni ya.
58012015	Vi koto gua'a ni maa ni nagua ja ni in ni ma vi kendoo ja vi ni'i javii java'a taa ia Dios, te nagua ja ni in ni ma vi kokuu ni na kuinio in yuku ugua ja ni kee yo'o, te sa'a tneñu, te saa vi kokuu ni na kuinio kue'e ja vi xtivi ni sava ka ñayiu.
58012016	Te ni in ni ma vi sa'a ni kuechi ñuyiu jin inka ñayiu ja masu katnu tayu ni kuu, axi skexiko ni in ja ii ja taa ia Dios, nagua ni sa'a Esaú ja invaa ko'o ndei, te ni ndaxiko de nuu ñani de ja kuta'u de in jagua'a ka ja seyii xtnañu'u kuu de.
58012017	Chi ja ka jini maa ni ja nuu kuee ka, te ni kuini de ja kuta'u de javii java'a nuu tata de, su tu ni ni'i de. Te visi ni nda'i ndeva'a de, su tu na tatna ni kuu ka ja siun kaa ja ni sa'a de.
58012018	Chi tu ni ka kuyatni ni nuu yuku, nagua ni ka sa'a ñayiu Israel ja ni ka kuyatni nuu yuku Sinaí ja kuu vi ke'o. Te ni kai ja vi ja'nu ja'nu ñu'u nuu ñunee, te ni kuun sau vi yi'i xeen tachi.
58012019	Te ni tu ni ka onini ni ja ni ka tiuu trompeta, ni tno'o ja ni ka'an ia Dios nuu ñayiu jana'a yun. Te ñayiu yun, chi ni ka onini tno'o ni ka'an ya, te ni ka jikanta'ui nuu ya ja ma ka'an ka ya.
58012020	Chi tu ni ka kundee ka ini jin tno'o ja ni tatnuni ya, chi ni ka'an ya: “Na ni kuu ni ja jinkani ja'a nuu yuku ya'a, visi in kiti, te vi kuun ti yuu axi vi tiuu ti jin kuji guaa ndee na kuu ti”, jiña'a ya.
58012021	Te ioo ndeva'a kaa ja ka ndia'i yun ja vi ndee Moisés jiña'a: “Vi sua'a ni'i san ja yu'u ndeva'a san”, jiña'a de.
58012022	Su maa ni, chi sua'a ni ka kuyatni ni yuku Sión, ñuu maa ia Dios teku, ja kuu Jerusalén oo ndee andivi nuu oo ya jin kuakua'a mil ia ka jinokuechi nuu ya,
58012023	vi nuu ka otutu ñayiu ka kuu se'e xtnañu'u ia Dios ja ka yoso sivi nuu liuru oo ndee andivi. Ni ka kuyatni nuu Dios, ia ja'nde kuechi ndi'i ñayiu vi nuu ka oo anu ñayiu gua'a ja ni sa'a ia Dios ja ni ka ndui ñayiu vii.
58012024	Vi suni ni ka kuyatni ni nuu maa Jesús, ia in ni'nu ma'ñu sagua tratu jaa ni sa'a ia Dios, vi niñi ya ja ni jati nuu ni ji'i ya ja vi nduu vio. Chi ya'u ka ndee niñi ya saa niñi Abel ja ka'an kuechi nuu ia Dios.
58012025	Yun guaa vi koto ni maa ni, ma vi skexiko ni tno'o ka'an ya. Chi nuu tu ni ka kaku ñayiu ni ka skexiko tno'o ni ka'an ya nui nuu ni chindetu ña ya jin ñuyiu ya'a, te vi'i ka vi ndo'o yoon, nuu ja na vi skexiko ia chindetu ña jion ndee andivi.
58012026	Te tiempu saa, chi tno'o ni ka'an ia Dios ni sa'a ja ni tnaa ñuyiu. Su vitna te ni kee yu'u ya nuu kachi ya sua'a: “Inka jichi sa'a rin ja tnaa ñuyiu, te masu maintno'o ni ñuyiu, chi suni ndee andivi”.
58012027	Te tno'o ka'an ya “inka jichi”, jinkui'nu inio ja xtajioo ya taka ja kuu kujioo ja ni sa'a maa ya, nagua ja kendoo maa ni ka ja tu kuini ya ja xtajioo ya.
58012028	Chi taa ia Dios nuo in nuu tatnuni maa ya nuu ma xtajioo ya. Te na vi ndakuanta'uo nuu ya ja ja'a ya'a, vi na vi chiñu'o ya, te siun ni vi koyu'u ni'nuo nuu ya, nagua ja na junkuaan ini ya.
58012029	Chi ia Dios mao kuu ya na kuinio ñu'u ja teñu'u ndi'i ja sa'a jakue'e.
58013001	Siun ni vi koka'an too tna'a ni jin ñayiu ka kandija jin ni.
58013002	Te ma vi ndunaa ini ni ja vi kuña'a nuu ni ve'e ni, nuu ñayiu ka jionuu. Chi oo jichi ja saa ni ka sa'a sava ñayiu, ja ni tu ka jini, te ni ka jiña'a nui ve'i ni ka ndoo ia ka jinokuechi nuu maa Dios.
58013003	Te vi kona'a ni ja ja'a ñayiu ka yi'i vekaa, na kuinio ja vi in ni ka yi'i maa ni jin vekaa yun. Te suni vi kona'a ni ja ja'a ñayiu ka tna'a tnundo'o nuu ka sa'a ndeva'a ña jin, na kuinio ja vi suni saa ni ka ndo'o maa ni.
58013004	Te ndi'i ñayiu na konee yiñu'i nuu katnu tayui, te ma vi koskindee tna'i, chi maa ia Dios sandaa kuechi ñayiu sa'a kuechi ñuyiu vi ñayiu skindee tna'a.
58013005	Te ma vi kokutoo ni xu'un. Vi kosii ini ni jin nagua ka neva'a ni vitna, chi ni kachi ia Dios: “Ma xndoo ña rin, te ni ma xndendoo nda'u ña rin”, kachi ya.
58013006	Nuu saa te ka kukanu inio, te vi ka'on: Maa Jito'o kuu ia chindee chituu ña jin san, te ma koyu'u san ja nagua vi sa'a ña ñayiu jin san.
58013007	Te vi kona'a ni ja ja'a tee ni ka ojito veñu'u ni, ja ni ka okaxtno'o de tno'o ia Dios, te vi ndakuni ni naxa ni ka osa'a de nuu ñuyiu ya'a ja ni ka jika de nuu ichi ya, te vi kondikin ni, saa vi sa'a ni nagua ni ka okandija de.
58013008	Te tu sama Jesukristu, chi in ni ia kuu ya ndee jana'a, vi vitna, vi nikuii nikani.
58013009	Te yun guaa ma vi kuandetu ni ja vi kondikin ni inka tno'o siin, ja tu na ama ka jini ni, chi gua'a ka kuu ja vi koyutnu anu ni jin javii java'a maa ia Dios, saa ja vi kondikin ni siki tno'o kaxtno'o nagua kuu ja kuu vi kaa ni, chi tu nagua ni jiniu'u sa'un nuu ñayiu ni ka ondikin ichi yun.
58013010	Te yoon, chi ka neva'o Kristu ja ni soko ya maa ya ja ja'a yika kuechio. Su sutu, chi tu nagua ka ni'i de jin ja ka soko de kiti nuu ve'e ii.
58013011	Chi sutu kuu nija'nu ka, soko de niñi kiti nuu ve'e ii ndeva'a ka, nagua ja kindee yika kuechi ñayiu, su yiki kuñu ti teñu'u de yata ñuu yun.
58013012	Te suni saa ni ndo'o Jesús nuu ni ji'i ya, chi ni tna'a ya tnundo'o yata ñuu, nagua ja ndasavii ya ñayiu jin ma'ñu sagua niñi maa ya.
58013013	Te yun guaa na ki'inkueio ndee yata ñuu nuu ni ji'i Jesús, te na vi tna'a inuo jin ya jakanoo ja ni tna'a ya.
58013014	Chi ñuyiu ya'a, tu na ñuu ka neva'o ja vi koo nikuii nikani, chi sua'a ka ndukuo in ñuu nuu vi koo ja vaji nuu kuee ka.
58013015	Te yun guaa vi siun ni vi kondasa'a ka'nuo ia Dios jin ma'ñu sagua Jesukristu, te ja ka ndasa'a ka'nuo ya kuu in ja ka soko nuu ya, chi ka jitao yaa nuu ya ja ka chiñu'o ya.
58013016	Te ma vi ndunaa ini ni ja vi sa'a ni java'a, te vi ka'an mani ni ñayiu nagua ka neva'a ni. Chi nuu ja saa ka sa'a ni, te na kuinio ja ka soko ni nuu ya, chi saa te junkuaan ini ia Dios.
58013017	Vi kuantno'o ni nuu tee ka jito veñu'u ni, te vi kuanyu'u vi kuandetu ni nuu de, chi suu de ka jito gua'a ña ja vi koo va'a ni, chi ka jini de ja ndakan tno'o ña ia Dios jin de na tniuu ka sa'a de. Te vi kuantno'o gua'a ni, nagua ja vi kokusii ini de, te ma vi ka'an kuechi de, chi nuu tuu, te tu nagua jiniu'u nuu in in maa ni.
58013018	Vi ndakuatu ni ja ja'a san, chi ka kukanu ini san ja ka ndakani va'a ini san, chi ka kuini san ja na kee yiñu'u ndi'i tniuu ka sa'a san.
58013019	Te jikanta'u ndeva'a san ja vi kakanta'u ni ja ja'a san nuu ia Dios, nagua ja na kuandetu ya ja ñama ndenta san nuu ka oo ni.
58013020	Te maa ia Dios ja taa ya tno'o mani, kuu ia ni ndaxteku Jito'o Jesukristu ne'u ndiyi. Te maa Jesukristu kuu na kuinio in tee kuu ka'nu ka, ja jito ya ñayiu ka skua'a, ja ka kui na kuinio ndikachi ya, chi jin niñi ya ni sa'a kutu ya in tratu ja oo nikuii nikani.
58013021	Te maa ia Dios na sa'a ja koo gua'a ndi'i ni tniuu ka sa'a ni, nagua ja vi sa'a ni nagua kuini maa ya. Te na sa'a ya jin ndi'o nagua junkuaan ini maa ya, jin ma'ñu sagua Jesukristu, te nuu maa ya na koo jayiñu'u nikuii nikani. Saa na kokuu.
58013022	Te jikanta'u san, vi ñani, ja vi kuandee ini ni jin ndee saa tno'o ja ni tee san ya'a ja xteku ña san jin ni.
58013023	Te kaxtno'o san nagua ja vi kuni ni ja ñanio Timoteo, chi ja ni kee de vekaa, te nuu ja na ndenta yachi ni de, te jakuei san jin de, vi jakoto ña san.
58013024	Te vi kuña'a ni nuu tee ka jito veñu'u ni, vi nuu ndi'i ñayiu ka kandija, ja ndakan tno'o san jin, ¿a kukueni ka oi. Te suni ka ndakan tno'o ña ñayiu Italia ja ka kandija, ¿a kukueni ka oo ni?
58013025	Te ia Dios na koto na kuni ña jin ndi'i ni. Saa na kokuu.
59001001	Maa san kuu Santiago ja jinokuechi san nuu ia Dios vi nuu Jito'o Jesukristu. Tee san tutu ya'a nuu maa ni, ja ka kandija ni ne'u ndi uxi uu tatatno'o Israel, ja ni ka jitenuu ni ja ni ka jinkoo ni nuu sava ka ñuu ninii ñuyiu. ¿A kukueni ka oo ni?
59001002	Ñani, kua'a, vi kokusii ndeva'a ini ni nuu vaji nani kuu tnundo'o ja jito tnuni ña jin ni,
59001003	chi ja ka jini ni ja nuu jito tnuni ña tnundo'o jin ja ka kandija ni Kristu, te yun ka kutua'a ni ja vi kuandee ini ni nuu tnundo'o.
59001004	Te vi kuandee ini ni, nagua ja kentakuei ni ja vi kokuu ni in ñayiu vii ñayiu va'a, te vi koyutnu ni, nagua ja tu nagua ka'ni sa'un ña.
59001005	Su nuu ja ndee in ni ja'ni ña tno'o ndichi, te vi kakan ni nuu ia Dios, te na taa ya, chi taa kua'a ya nuu ndi'i ñayiu, te ma skexiko ña ya jin ni in ñayiu.
59001006	Su vi kandija gua'a ni nuu ka jikan ni nuu ia Dios, chi na in tu kandija gua'a, te kuu inui jin ola ndute mar ja jiokuita ña tachi, te ya'a yun ni kua'an de.
59001007	Te ñayiu sa'a siun, ma ndakani ini ja na in guaa ni'i nuu Jito'o.
59001008	Chi ñayiu neva'a uu jajintnuni, chi ya'a yun ni ndakani ini jin ndi'i ja sa'i.
59001009	Te ñayiu skua'a ja kuu nda'u kuu kee ni, na kokusii ini ja sa'a ka'nu ña ia Dios jin.
59001010	Su ñayiu skua'a ja kuu kuikai, na kokusii ini nuu sa'a nda'u ña ia Dios jin. Chi ñayiu kuika yun kuu na kuinio ita nuu yuku, ja ñama ni te naa.
59001011	Chi nuu jinonta nikandii te kuu i'ni xeen, te yichi ni yuku vi kuei ni ita yun, te ndee ka kona'a ja luu kaa, te suni saa ni ndo'o ñayiu kuika, chi ne'u tniuu sa'a mai yun nai.
59001012	Na ta'u na ndetu ñayiu ja jandee ini nuu jito tnuni ña taka tnundo'o, chi nuu kundee ini ndi'i tnundo'o yun, te ni'i in ja kuta'ui ja kotekui nikuii nikani. Chi yun ni kee yu'u ia Dios ja kuña'a ya nuu ñayiu ka kutoo ya.
59001013	Nuu ja ndee in ñayiu kii ini ja sa'a jakue'e, te ma vi koka'an ja nuu ia Dios vaji jakue'e yun, chi ma kuu ska'an ña jakue'e jin ia Dios, te ni tu ska'an ña ya ja vi sa'a ñayiu jakue'e.
59001014	Chi ja skanda ña jin in in ñayiu kuu ja ndioo ini mai ja sa'i jane'e jayichi, te jayun kundee ja skanakau ña jin nuu jakue'e.
59001015	Te ja jio'o ñayiu ja sa'i jane'e jayichi kuu nuu vaji yika kuechi, te nuu kaya yika kuechi yun, te jaka ña ja kui.
59001016	Yun kuu, vi ñani, vi kua'a, ja ka'an too ña san, ma vi ndaxnda'u ni maa ni.
59001017	Chi ndi'i java'a vi ndi'i ja oo vii ndeva'a ja ka kuta'uo vaji ndee sukun yun, chi vaji nuu maa Tata Ja'nuo, ia ni sa'a ndi'i ja ka ye'e andivi. Te ia Dios, chi inuu ni kuu ya ndi'i ni kiuu, te tu sama sa'un ya nagua sama kati.
59001018	Te ni taa ya ja ka tekuo jin ma'ñu sagua tno'o ndaa ya, chi saa kuini maa ya, nagua ja vi kokuo se'e xtnañu'u ya saa nuu ndi'i ja ni sa'a ya.
59001019	Te vi kona'a maa ni tno'o ya'a, vi ñani vi kua'a, ja ka'an too ña san, ja ndi'i maa ni na vi koñama ini ni ja vi konini ni, te kuekuee vi ka'an ni, te ma vi kiti ini ñama ni.
59001020	Chi nuu kiti ini ñayiu, te tu sa'i tniuu ndaa nagua kuini maa ia Dios.
59001021	Te yun kuu ja vi kujioo ni nuu ndi'i jakue'e vi nuu jane'e jayichi ja ni kaya ñuyiu ya'a, te vi sa'a nda'u vi sa'a kee ni, te vi kuanta'u ni tno'o ja ni skute ia Dios ini anu ni, chi tno'o ya'a ndiso jaka'nu ja skaku ni'nu ña jin ni.
59001022	Te vi sa'a ni nagua ka'an nuu tno'o maa ia Dios, masu maintno'o ni ja vi konini ni, chi nuu ja tuu, te saa ka xnda'u ni maa ni.
59001023	Chi nuu na in ñayiu nini sua'a ni tno'o ia Dios, te tu sa'i nagua tatnuni maa tno'o ya'a, te kuu inui jin in tee ndia'a de yunuu de nuu in speju sua'a ni.
59001024	Chi sua'a ni ndia'a de yunuu de, te nuu kua'an de, te naa ni ini de naxa jito de.
59001025	Su ñayiu ja tu ndunaa ini tno'o nini, chi ndia'a guagua'i naxa ka'an nuu ley ndaa, te ley ya'a kuu ja ndatau ña nuu jakue'e, te oo yutnui nuu tno'o yun, chi sa'i ndi'i tniuu nagua nini yun. Te na ta'u na ndetu ñayiu yun nuu ia Dios jin tniuu sa'i yun.
59001026	Su nuu na in ñayiu jani ini ja chiñu'u gua'i ia Dios, su tu ja'nu ni'nui tno'o ka'in, te chia xnda'ui mai, te tu jiniu'u sa'un ja chiñu'i ia Dios.
59001027	Su ja vi chiñu'u vii vi chiñu'u va'a ñayiu Tata Dios kuu ya'a: na vi jinkotoi suchi ka kuu la'u vi ñasi'i ni ka ndonda'u nuu ka tna'a ña tnundo'o, te na vi kotoi ja ma vi sa'a tne'e mai jin jakue'e oo ñuyiu ya'a.
59002001	Maa ni, vi ñani vi kua'a, ja ka kandija ni Jito'o Jesukristu, ia ye'e tajan, ma vi skexiko ni, ni in ñayiu, chi inuu ni vi sa'a ni jin ndi'i.
59002002	Te vi kokachio ja nuu ka ndututu ni ja ka skua'a ni, te kiukuei uu tee. In de ñu'u xe'e oro nda'a de vi ni'nu de sa'un gua'a ndeva'a. Te suni kiuu in tee kunda'u ja ni'nu de sa'un tu'u ja ni ndendee ni.
59002003	Te ka nee yiñu'u ka ni nuu tee ni'nu sa'un gua'a ndeva'a yun, te ka jiña'a ni nuu de: “Jinkoo ni joo nuu oo gua'a ka ya'a”. Su ka jiña'a ni nuu tee kunda'u yun: “Jian ni konokuiin ron” axi “Jinkoo nuu ñu'u ya'a”.
59002004	Te nuu ja saa ka sa'a ni, te tu ka ndakani va'a ini ni jin tna'a ni, chi ka sa'a siin ni tee kuika jin tee kunda'u yun.
59002005	Vi konini ni tno'o ya'a, vi ñani vi kua'a, ja ka'an too ña san: ni kaji ia Dios ñayiu ka kunda'u ñuyiu ya'a nagua ja na vi kukuikai jin tno'o ka kandijai, te vi ni'i nuu tatnuni ya ja vi sa'a jajin, nagua ni kee yu'u ya jin ñayiu ka kutoo ya.
59002006	Su maa ni, chi ka skexiko ni ñayiu ka kunda'u yun. ¿Te a masu tee kuika yun ka kuu tee ka xnda'u ña ja vi jinkoo va'a ka de ja ja'a ni? Te suu de ka tnaa ña jin ni nuu nda'a tee ka netniuu.
59002007	Te suu tee yun ka kuu tee ka ka'an kue'e siki sivi vii Jesukristu ja kuu ya Jito'o maa ni.
59002008	Vatuka ka sa'a ni nuu ja ka skunkuu ndaa ni ley ka'nu ka maa ia Dios nagua yoso nuu tutu ii ja ka'an sua'a: “Kutoo in ñani in tna'a ron nagua kutoo ron maa ron”, kachi.
59002009	Su nuu ja ka sa'a siin siin ni ñayiu kuika jin ñayiu kunda'u, te ka sa'a ni yika kuechi, chi ka tavi kuechi ni nuu Ley ia Dios jin jakue'e ka sa'a ni yun.
59002010	Chi nani kuu ñayiu tava'a ndi'i nagua yoso nuu Ley, su xtivi invaa ni tno'o ja tatnuni yun, te tavi kuechi ndi'i nagua yoso nuu Ley yun.
59002011	Chi ni ka'an ia Dios: “Ma sa'a ron kuechi ñuyiu jin inka ñayiu”. Te suni ka'an ka ya: “Ma ka'ni ron ndiyi”. Su vitna nuu ja tu ka sa'a ni kuechi ñuyiu jin inka ñayiu su ka ja'ni ni ndiyi, te ja ni ka jiso kava ni Ley ia Dios ja siun ka sa'a ni.
59002012	Te sua'a vi ka'an ni vi sua'a vi sa'a ni na kuinio in ñayiu ki'in nuu ia Dios ja sa'a ndaa ya kuechi jin ma'ñu sagua Ley ja ndatau ña nuu jakue'e.
59002013	Chi kiuu ja sa'a ndaa ia Dios kuechi, te ma kunda'u ini ya ñayiu tu jini ja kunda'u ini inka ñayiu. Su ñayiu kunda'u ini inka ñayiu, chi kundei kaku ni'nui nuu sa'a ndaa ia Dios kuechi.
59002014	Tu nagua jiniu'u, vi ñani vi kua'a, ja ka'an in ñayiu ja kandijai nuu ja tu sa'i tniuu gua'a, chi maa kuu skaku ni'nu ña ja kandijai.
59002015	Te vi kokachio ja in ñanio axi in kua'o ja'ni ña sa'un ja vi kui'nui axi ja vi kokai in kiuu in kiuu.
59002016	Te nuu ja ndee in maa ni vi kuña'a sua'a: “Koto kuee ni, saa na ka'on, te vi kui'nu va'a ni, te vi kaa va'a ni ndee vi ndutu chii ni”, su tu ka jiña'a ni nagua ja'ni ña jin ñayiu yun, te tu nagua jiniu'u tno'o ka ka'an ni yun.
59002017	Te suni saa ni kuu jin maa ni ja ka kandija ni: nuu ja tu ka sa'a ni tniuu gua'a, te tu nagua jiniu'u sa'un ja ka kandija ni yun.
59002018	Su nuu ja ndee in ñayiu ka'an sua'a: “Maa ni ja kandija ni Jesukristu, te sein sa'a san tniuu gua'a”. Nuu saa, te xne'e ni ja kandija ni nuu tu na tniuu gua'a sa'a ni, te na xne'e san ja kandija san Jesukristu jin tniuu gua'a ja sa'a san.
59002019	Te maa ni ja kandija ni ja oo invaa ia Dios, te vatuka, su suni tachi, chi ka kandija vi ka kisi ja ka yu'u.
59002020	Te maa ni, vi tee vasa, ndakuni ni ja nuu tu na tniuu gua'a sa'a ni jin ja kandija ni, te tu jiniu'u sa'un ja kandija ni yun.
59002021	Chi ni janta'u ña ia Dios jin ndi nija'nuo Abraham ja tee ndaa ni okuu de ja ja'a tniuu gua'a ni sa'a de nuu ni soko de se'e de Isaac nuu ya siki in altar.
59002022	Te vi kondia'a ni ja ni sa'a Abraham, ja ni kandija de ni skintna'a de jin tniuu gua'a ni sa'a de, te tniuu gua'a ni sa'a de yun sa'a ja kandija ndaa de.
59002023	Saa te ni skunkuu nuu tutu ii ja ka'an sua'a: “Ni kandija Abraham ia Dios, te yun guaa ni janta'u ña ya ja tee ndaa kuu de” kachi nuu tutu ii. Te ni jinkonani de amigo ia Dios.
59002024	Nuu saa te ja ka jini maa ni ja janta'u ña ia Dios jin ñayiu ka kandija ja ka kui ñayiu ndaa nuu ya jin tniuu gua'a ja ka sa'i, te masu maintno'o ni ja ka kandijai ya.
59002025	Te suni saa ni, ni ndo'o Rahab, ña'a ni oxiko maa, chi ni janta'u ña ia Dios na kuinio in ña'a ndaa jin tniuu gua'a ja ni sa'a ña. Chi ni jiña'a ña ve'e ña ni ka ndoo tee ni ja'ankuei yu'u ni ka jinkoto ñuu yun ja ni ka kaku de, te ni ndakanu ichi ña jin tee yun ja kuano'okuei de inka ichi.
59002026	Chi nuu ja ñayiu tu na anui oo nuu yiki kuñui, te ndiyi kui. Te suni saa ni kuu jin ja ka kandijao: nuu ja tu netna'a jin tniuu gua'a ka sa'o, te tu nagua jiniu'u ja ka kandijao, chi ka kuo na kuinio ndiyi nuu ia Dios.
59003001	Ñani, kua'a, ma vi ndioo ini ni ja kua'a ni vi kokaxtno'o tno'o va'a Jesukristu, chi ja ka jini ni ja kua'a ka tnundo'o kii siki yoon, ja ka kaxtno'o nuu ja ma vi sa'a gua'o.
59003002	Chi ndi'o ka ya'a ka tuku kua'a jichi. Su nuu ja ndee in ñayiu tu ya'i jin tno'o ka'in, te ñayiu ya'a kuu ñayiu ndaa ndija, te suni kundei ja'nu ni'nui ndi'i yiki kuñui.
59003003	Te suni ka tnao yo'o yu'u kuai nagua ja na kuantno'o ña ti, te ka ja'nuo ti ja ki'in ti ndee ni nuu ka kuinio.
59003004	Te suni saa ni kuu jin in barco ja na'nu ndeva'i, te ni'i ndeva'a chinda'a ña tachi, su vi jin in timu luluu ni, te kuu skuiko tee skaka yun ndee ni nuu kuini maa de ja ki'in.
59003005	Te suni ka jini ni naxa kai in yuku ka'nu ndeva'a jin in ñu'u luluu ni. Te saa ni kuu jin yao, chi visi in ja luluu ni kuu, su kua'a jana'nu sa'a.
59003006	Te yao kuu in ñu'u luluu ni, ja kuu na kuinio in ñuyiu nuu tatnuni jakue'e. Te yao kuu in ja luluu ja oo nuu yiki kuñuo ja xtavi kuechi ña. Te ndee andeya vaji taka tno'o kue'e ja ka ka'on jin yao, te suu skuikin jakue'e ka sa'o ndi'i ni kiuu ka oo ñuyiu ya'a.
59003007	Te ñayiu ñuyiu, chi kundei ja'nui ndi'i ni nuu kiti yuku, vi kiti ndagua, vi kiti ñuu chii nuu ñu'u, vi kiti ñu'u nuu ndute mar, kundei tatnuni nuu ti.
59003008	Su ni in ñayiu tu kundei ja ka'nui yai, chi in jakue'e kuu ja tu na in kundee ja ka'nu ni'nui, chi oo na kuinio in koo kaa ja ochitu jin menenu ja ja'ni.
59003009	Chi jin yao ka chiñu'o Tata Dios, te suni jin yao ka xtau tnia'o ñayiu ni sa'a ia Dios, nagua kaa nagua oo maa ya.
59003010	Te vi jin invaa ni yu'o kee tno'o yiñu'u vi tno'o kuu tnia'a. Te masu vatuka kuu ja saa vi koka'on, vi ñani vi kua'a.
59003011	Chi ¿a kuu jinonta ndute vixin jin ndute axe invaa ni nuu kee de?
59003012	Ñani, kua'a, ¿a kuu kuun aceituna nuu tnu tichi iuu axi tichi iuu nuu tnu uva? Saa ni kuu jin nuu ndute yun, chi ma kuu jinonta ndute axe jin ndute vixin.
59003013	Te nuu ja ndee in ñayiu ka oo ne'u ni kui ñayiu ndichi vi jinkui'nu gua'a ini, te na xne'i mai jin tniuu gua'a ja sa'i vi sa'a nda'ui mai jin tno'o ndichi ja ni kutua'i.
59003014	Su nuu ja ka kukuasun ndeva'a ini anu ni, te ka nduku ni ja vi kokuu ka'nu ni, te ma vi kokuu teyii ni ja inu ndichi ni, chi chia inu tno'o ni, te ka tayu'u ni tno'o ndaa.
59003015	Chi tno'o ndichi ya'a masu tno'o vaji ndee sukun yun kuu, chi tno'o ndichi ñuyiu ya'a kuu, tno'o kue'e ja ndakani ini ñayiu kuu, vi tno'o maa Tachi kuu.
59003016	Chi nuu oo tno'o kuasun vi tno'o teyii ja kokuu ka'nu kai, te yun kuu nuu oo jakue'e vi ndi'i jane'e jayichi.
59003017	Su tno'o ndichi ja vaji ndee sukun nuu ia Dios, chi sa'a ja ñayiu xtnañu'u ka ka nduvii anui, yun te ka kui ñayiu mani ini, vi ñayiu va'a ini, vi ñayiu tu ni'i ini, vi ñayiu kunda'u ini in ñani in tna'i, vi sa'i tniuu gua'a, vi tu sa'a siin siin ñayiu, te ni ma xnda'u ñai.
59003018	Te na ñayiu ka nduku ndee ja vi koo mani jin tna'i, te ka xtutenui tno'o mani, te yun vi ndani'i ja vi koi jin tno'o ndaa.
59004001	¿Ndenu vaji ja ka skiti ini tna'a ni vi ja ka jaxin tna'a ni? Keja'a jin ja ka jio'o ni taka jakue'e oo ñuyiu ya'a, te suu skanda ini anu ni, ja ka sa'a ni jakue'e.
59004002	Ka jio'o ni ja vi koneva'a ni, su tu ka ni'i ni. Te ka ja'ni ni ndiyi, chi ka kukuasun ndeva'a ini ni ja ka neva'a ñayiu yun. Te ja siun tu kuu ja vi ni'i ni, te ka nduku ndee ni, vi guaa ndee ka jaxin tna'a ni'nu ni. Su tu ka ni'i ni nagua ka kuini ni, chi tu ka jikan ni nuu ia Dios.
59004003	Su nuu ka jikan ni nuu ya, te tu ka ni'i ni, chi masu ka jikan va'a ni, chi nani ja vi xnaa ni ja vi kokusii ini ni jin yiki kuñu ni kuu.
59004004	¡Ñayiu ni ka xndendoo ia Dios ka kuu ni! Chi ¿a tu ka jini ni ja nuu ja ka kutoo ja oo ñuyiu ya'a, te ka skiti ini tna'o jin ia Dios? Te nani kuu ñayiu ja kutoi ja oo ñuyiu ya'a, te jini u'ui ia Dios.
59004005	Te ¿a ka ndakani ini ni ja tu jiniu'u tno'o yoso nuu tutu ii nuu ka'an: “Ni taa ia Dios Espíritu ya ja oo ini anuo, te kutoo ña ya vi kuu kuiñu ya ja ja'o”?
59004006	Su ni ka'an nda'u ni ka'an kee ña ia Dios, te yun guaa ka'an nuu tutu ii: “Ndakoo ia Dios siki ñayiu sa'a teyii mai, su ka'an nda'u ka'an kee ña ya jin ñayiu sa'a nda'u mai”.
59004007	Te yun guaa vi kuanyu'u vi kuandetu ni nuu ia Dios, te vi kuiin yutnu ni nuu Tachi, te na kunu ki'in.
59004008	Te vi kuyatni ni nuu ia Dios, te na kuyatni ya nuu ni. Ñayiu ka sa'a yika kuechi, vi ndakate ni maa ni nuu jakue'e. Te maa ni ja ka kutoo ni ia Dios vi ka kutoo ni ñuyiu, vi ndasavii ni anu ni.
59004009	Vi kokusuchi ini ni, te vi nda'i vi kana ni, te ja ka jaku sii ni na ndasama jin ja ka nda'i ni, te ja ka kusii ini ni na nduu ja ka kusuchi ini ni.
59004010	Vi sa'a nda'u vi sa'a kee ni maa ni nuu Jito'o, te maa ya na ndasa'a ka'nu ña jin ni.
59004011	Ñani, kua'a, ma vi ka'an kue'e ni siki in in ni, chi na in ka'an kue'e jin in ñani in kua'i, te xtavi kuechi jin ñayiu yun, te suni ka'an kue'i siki Ley vi xtavi kuechi Ley yun. Te nuu ja xtavi kuechi maa ni Ley, te tu skunkuu ni nagua ka'an maa Ley, chi saa sua'a sa'a ndaa ni ja ja'a Ley yun.
59004012	Chi invaa ni ia Dios oo, te suu ya ni taa Ley, te maa ya kuu ia sa'a ndaa kuechi, a skaku ni'nu ña ya axi xnaa ña ya. Su maa ni, ¿na in kuu ni ja ndanduku ndichi ni nagua sa'a inka ñanio axi kua'o?
59004013	Vitna te vi konini ni ja ka ka'an sava ni: “Vitna axi xtnee ki'inkueio ñuu ya'a axi ñuu yun, te vi koo yun in kuia, te vi ki'on vi vi xiko, te vi ni'i kua'o xu'un”, ka kachi ni.
59004014	Te vini ja tu ka jini ni nagua kokuu kiuu xtnee. Chi ja ka jichi ka kanda ni, masu ja vavi'i ni kuu. Chi ka kuu ni nani kuinio viko no'o ja nunuu ni nukaka, te ndute ndi'i ni.
59004015	Te gua'a ka kuu ja sua'a vi koka'an ni: “Nuu ja maa Jito'o kuini, te vi kotekuo, te vi sa'o jaya'a axi jayun”, vi kachi ni.
59004016	Su maa ni, chi inu vixin ndeva'a ni, te nino'o ni tno'o teyii ka ka'an ni. Te ndi'i nuu tno'o teyii yun kuu jakue'e.
59004017	Chi na in jini ja sa'i java'a te tu sa'i, te yika kuechi kuu ja sa'i.
59005001	Vitna te vi konini maa ni ja ka kuu ni ñayiu kuika: Vi nda'i vi kana ni, chi kua'a tnundo'o vi tna'a ni.
59005002	Chi ja ni ka te'i jakua'a ka neva'a ni, te ja ni kiukuei tikixin sa'un ni.
59005003	Te oro vi plata ja ka neva'a ni ja ndi'i ni ka ndakuiso xe'e. Te yakua ja ndakoo yika xu'un yun kuu ja ka'an kuechi siki ni, te suni kuu na kuinio ñu'u ja teñu'u yiki kuñu ni, chi ni ka xtutu kua'a ni jakuika ka neva'a ni kiuu ya'a, ja kuu kiuu sandi'i ni ka.
59005004	Te ka ka'an kuechi ñayiu ni ka satniuu ja ni ka ndaxtutu ja kee nuu ñunde'i ni siki ya'ui ja ni ka xnda'u ni jin, te tu ni ka tniuya'u ni. Te ja ka ka'an kuechi siki ni, ni jini so'o Jito'o, ia tatnuni andivi vi nuu ñu'u ja siun ni ka sa'a ni.
59005005	Chi gua'a ndeva'a ka oo ni nuu ñuyiu ya'a, te ka kusii ka kuvatu ini ni jin yiki kuñu ni, te ka jaa va'a ni ja ka nduu ndee ni, na kuinio isndiki ja ka ndasa'a ndee ti nuu kuyatni ja vi ka'ni ti.
59005006	Te ka xtavi kuechi ni ñayiu ndaa, vi ka ja'ni ni jin, te ni tu ka ndakindei mai.
59005007	Su maa ni, vi ñani vi kua'a, vi kondetu ka'nu ni guaa ndee kiuu na ndii maa Jito'o. Te vi kondia'a ni naxa ka sa'a tee ka jitu nuu ñunde'i ja ka ndetu ka'nu ni de na kiuu saa kuun maa sau, a kuun sau ne'e axi sau kuee. Te suni ka ndetu ka'nu ni de na kiuu saa kuaan ja ka jitu de nuu ñunde'i de ja vi ndaxtutu de.
59005008	Te suni saa ni maa ni, vi sa'a yutnu ni anu ni, te vi kondetu ka'nu ni, chi ja oo yatni kiuu ja ndii Jito'o.
59005009	Ma vi koka'an kuechi ni siki inka ni, vi ñani vi kua'a, nagua ja ma vi tavi kuechi ni. Chi ja oo yatni maa Dios, ia sa'a ndaa kuechi, ja ndenta ya.
59005010	Te vi kakuiko ni na kuinio taniñu naxa ni ka ndo'o tee ni ka ndakani tno'o ia Dios ndee jana'a nuu ni ka tna'a de tnundo'o ja ni ka ndakani de tno'o maa Jito'o, su ni ka jandee ka jaka'nu ini de.
59005011	Chi ka ka'on jin ñayiu yun, na ta'u na ndetu ñayiu ja ni jandee jaka'nu ini nuu tnundo'o. Te suni ja ka jini so'o ni naxa ni jandee jaka'nu ini Job nuu ni tna'a de tnundo'o ndee jana'a. Te suni ka jini ni ja ni ndakuña'a ia Dios kua'a java'a ni nukoneva'a de, chi luu ndeva'a ini Jito'o, te kunda'u ini ña ya jion.
59005012	Su ja kanuu ka kuu, vi ñani vi kua'a, ja ma vi kee yu'u ni ja vi ka'an ni “¡maa ñu'u tikayi san!” ni ichi andivi, te ni nuu ñuyiu, te ni inka nuu, ma vi kee yu'u ni. Chi tno'o vi ka'an ni na kokuu “saa” nuu ja saa kuu, axi “ña'a” nuu ja ña'a, nagua ja ma vi junkuei ni nuu tnundo'o tetniuu ia Dios kiuu sa'a ndaa ya kuechi.
59005013	Nuu ja ndee in ni tna'a tnundo'o, te vi ndakuatu ni nuu ia Dios. Te nuu ja ndee in ni kusii ini, te vi kata ni yaa ja ka chiñu'u ni ya.
59005014	Nuu ja ndee in ni ka ku'u, te vi kana ni tee ka kuu nija'nu nuu veñu'u ni, te vi ndakuatu de ja ja'a ni, te jin sivi maa Jito'o vi chi'i ña de texe'en olivo.
59005015	Chi nuu kandija ñayiu, te ndakuatui, kuu ja nduva'a ñayiu ku'u, chi maa Jito'o ndasa'a ña. Te nuu ja na yika kuechi ni sa'i, te koneka'nu ini ya.
59005016	Te yun guaa vi na'ma ni yika kuechi ni nuu in in ni, te vi ndakuatu ni ja ja'a in in ni, nagua ja vi nduva'a ni, chi ja ndakuatu ni'i ñayiu ndaa kuu ja sa'a kua'a java'a.
59005017	Chi Elías, suni ni okuu de in tee vita nagua ka oo yoon, te ni ndakuatu ni'i de nuu ia Dios ja ma kuun sau nuu ñuyiu ya'a, te ña ni kuun ya nuu uni kuia yosava.
59005018	Yun te ni ndakuatu de inka jichi, te ni kuun sau ndee andivi, te ni kuva'a vii ndeva'a nuu ñunde'i.
59005019	Ñani, kua'a, nuu ja ndee in ni kujioo nuu ichi ndaa, te inka ñayiu ndakanu ichi ndaa ña,
59005020	te vi kona'a ni ja ndee ni ñayiu ndakanu ichi ndaa ñayiu sa'a yika kuechi ja jika ichi kue'e yun, te skaku ni'nui ñayiu yun ja ma kui. Te suni sa'i ja kua'a yika kuechi yun kuaka'nu ini ia Dios. Saa na kokuu.
60001001	Maa san kuu Pedro, tee ni chitniuu ña Jesukristu, tee san tutu ya'a nuu maa ni ja ni ka jitenuu ni ka jika nda'u ni ñuu ja tnii Ponto vi ñuu ja tnii Galacia vi ñuu ja tnii Capadocia vi ñuu ja tnii Asia vi ñuu ja tnii Bitinia.
60001002	Te maa ni ja suni ka kuu ni ñayiu ni kaji ña Tata Ja'nuo ndee ama ka naxa kuini maa ya, te jin ma'ñu sagua Espíritu ya ni sa'a ja vi kokuu ni ñayiu maa ya, nagua ja vi kuantno'o ni ya, te vi nduvii ni nuu yika kuechi ni jin niñi ja ni jati nuu ni ji'i Jesukristu. Te na kaya ja chindee chituu ña ia Dios vi jamani ya jin in in ni.
60001003	Te na vi ndakuanta'uo nuu Dios, ia kuu tata yua Jito'o Jesukristu, chi ni kunda'u ndeva'a ini ña ya, te yun guaa ni sa'a ya ja na kuinio ni ka ndakaku jao jin ma'ñu sagua ja ni ndateku Jesukristu ne'u ndiyi. Te yun guaa ka ndani'o tno'o ndee ini ja ka ndetu ka'nuo ya,
60001004	ja vi ni'o in ja skuta'u ña ia Dios ja vi sa'a jajion ja ni tava'a ya ndee andivi, in ja ma naa sa'un, ni ma kutne'e, ni ma xii.
60001005	Te jin ma'ñu sagua ja ka kandija maa ni ia Dios, jito jini ña ya jin jaka'nu ya, nagua ja kentakuei ni ja vi kaku ni'nu ni, chi ja neva'a tua'a ya ja xne'e ya naxa skaku ni'nu ña ya kiuu sandi'i.
60001006	Te ja ja'a yun, guaa vi kokusii ini ni, visi nini kuu ja vi tna'a ni tno'o suchi ini ndee saa kiuu ja kua'a jichi koto tnuni ña tnundo'o jin ni.
60001007	Chi ja ka kandija ni kuu na kuinio oro ja jito tnuni ñayiu jin ñu'u, te jini a ja gua'a kuu. Te suni saa ni kuu jin ja ka kandija ni, chi jito tnuni ña tnundo'o. Te nuu kundee jakandija nuu tnundo'o yun, te ya'u ndeva'a ka ndee saa oro. Te oro yun, chi ja naa ni kuu, su ja ka kandija ni, chi ni'i jayiñu'u vi jaka'nu vi jaye'e tajan nuu Jesukristu kiuu ndajiokuiin ya.
60001008	Te visi tu ni ka ojini ni Jesukristu jin nduchi nuu ni, su ka kutoo ni ya. Te visi tu ka ndia'a ni ya vitna, su ka kandija ni ya. Te ka kusii ndeva'a ini ni in jasii ini ja vini ma ni'o naxa ka'on.
60001009	Chi ja ka kandija ni yun, kenta ja vi ni'i ta'u ni ja vi kaku ni'nu ni.
60001010	Te ndi'i tee ni ka ndakani tno'o ia Dios ndee jana'a ni ka ondanduku guagua'a de vi ni ka oskua'a gua'a de ja ja'a tno'o ja skaku ni'nu ia Dios ñayiu ka kandija ya. Te ni ka ndakani de naxa chindee chituu ña ia Dios.
60001011	Chi ndee ama ka ja ni skuni kaji ña Espíritu Kristu ja oo jin tee yun, te ni ka ndakani de naxa kaa naxa kuu tnundo'o tna'a Kristu, te nuu kuee ka, te koo jayiñu'u nuu ya. Yun te ni ka nduku de ja vi jinkui'nu gua'a ini de na ndee ñayiu xiin ja'a ka'an Espíritu vi na mamaa kiuu skunkuu ndi'i ya'a.
60001012	Te ni skuni ña ia Dios jin de ja masu nuu maa de skunkuu ya tno'o ya'a, chi mao ka kuu ja vi kuni. Te tno'o ya'a ka kaxtno'o tee ni ka ndakani tno'o va'a Kristu vitna jin ma'ñu sagua Espíritu ia Dios ja ni kuun ndee andivi. Te ndi'i ya'a ka ndioo ini ia ka jinokuechi nuu Dios ja vi kondia'a ya.
60001013	Te yun guaa vi ndakani gua'a ini ni nagua kuu ja vi sa'a ni. Vi kui'nu ini ni, te vi kondetu ka'nu ni nuu ia Dios ja na ka'an nda'u ka'an kee ña ya nuu ndajiokuiin Jesukristu.
60001014	Te vi kokuu ni ñayiu ka jantno'o gua'a, te ma vi kondioo ini ni ja vi kosa'a ni jakue'e, nagua ni ka osa'a ni ndee ama ka ja vi kuni ni tno'o Jesukristu.
60001015	Chi sua'a vi kokuu ni in ñayiu vii ñayiu va'a jin ndi'i ja ka sa'a ni, nagua oo maa Dios, ia ni kana ña jin in in ni ja ia vii kuu ya.
60001016	Chi sua'a ka'an nuu tutu ii: “Vi kokuu in ñayiu vii ñayiu va'a, chi ia vii kuu maa rin” ni ka'an ia Dios.
60001017	Te nuu ka jikanta'u ni nuu ia Dios, te ka ka'an ni “Tata”, nuu saa te kuini ja vi koyu'u ni'nu ni ya ndi'i ni kiuu ja ka jika nda'u ni ñuyiu ya'a, chi tu sa'a siin siin ya ñayiu, chi inuu ja'nde ya kuechi na kuu na kuu nagua ka sa'a maa ñayiu.
60001018	Chi ja ka jini maa ni ja ni tniuya'u ia Dios nuu ni ndatau ña ya nuu ndi'i tniuu ja tu jiniu'u ja ni ka osa'a ni, nagua ni ka kaxtno'o ndi nija'nu ni. Te tu ni tniuya'u ya in ja naa, na kuinio oro axi plata,
60001019	chi ni ndatau ña ya jin niñi Jesukristu ja ndee ya'u ndeva'a ka, ja ni soko ya maa ya na kuinio in lelu, kiti oo vii oo va'a.
60001020	Chi ja ja'a ya'a kuu ja ni jani ña ia Dios jin Jesukristu ama ka ja junkoo ñuyiu, te ni kenta ya tiempu ya'a ja kuu kiuu sandi'i ni ka ja kuu java'a in in maa ni.
60001021	Te jin ma'ñu sagua ya ni ka kandija ni Dios, ia ni ndaxteku ya ne'u ndiyi. Te ni sa'a ka'nu ña ya jin Jesús ja koo jayiñu'u nuu ya. Te yun guaa ka kandija ni vi ka ndetu ka'nu ni ia Dios.
60001022	Te vitna ja ni ka jantno'o ni tno'o ndaa, te jin ma'ñu sagua Espíritu ia Dios ni ka ndundoo anu ni, nagua ja vi ka'an too tna'a ndaa ni in ñani ni, in kua'a ni. Te yun guaa vi ndee ini ndee anu in in maa ni vi ka'an too tna'a ni.
60001023	Chi ni ka ndakaku jaa ni, su masu jin niñi xikui tata ni ja ji'i, chi maa Dios kuu tatao ja ma naa ndoñu'u ya, te ni ndaskaku ña ya jin ma'ñu sagua tno'o ya ja teku, te oo nikuii nikani.
60001024	Chi sua'a ka'an nuu tutu ii: Ndi'i ñayiu ñuyiu ka kui na kuinio yuku kuii, te ndi'i ja ka kuu ka'nui kuu na kuinio ita ja jaa nuu yuku kuii. Chi yichi ni yuku kuii, te kuei ndi'i ni ita,
60001025	su tno'o va'a maa Jito'o, chi nikuii nikani oo. Kachi tutu ii. Te tno'o ya'a kuu tno'o va'a Jesukristu ja ni ka kaxtno'o nuu in in maa ni.
60002001	Te yun guaa vi xndendoo ni ndi'i jakue'e ka sa'a ni, vi ndi'i ja ka xnda'u ni ñayiu, vi ja ka sa'a jani ini ni, vi ja ka kuu kuasun ini ni, vi ndi'i ja ka kani ni kuentu inka ñayiu.
60002002	Te vi kokuu ni na kuinio in suchi yikin inka ni kaku, te vi ni ini ni anu ni vi nduku ni xikui vii ndee andivi ja kuu tno'o vii tno'o va'a ia Dios. Te jin tno'o yun vi kua'nu ni nagua ja vi kaku ni'nu ni,
60002003	chi ja ka jini ndaa ni ja va'a ndeva'a ini Jito'o.
60002004	Te vi kintna'a ni Jito'o Jesukristu, chi maa ya kuu na kuinio in kava teku ja yituu skina ve'e, te visi ni ka skexiko ña ñayiu, su nuu maa ia Dios, chi Jesukristu kuu in kava ni kaji ya ja ndee ya'u ndeva'a.
60002005	Te suni saa ni in in maa ni, chi ka kuu ni na kuinio in yuu teku, ja jantniuu ña ia Dios jin ni ja sa'a ña ya ja vi kokuu ni ve'e nuu oo Espíritu maa ya. Te vi kokuu ni sutu vii ndeva'a maa ya, te jin ma'ñu sagua Jesukristu vi soko ni nagua kuini Espíritu ya ja junkuaan ini maa ia Dios.
60002006	Chi suni saa ka'an nuu tutu ii: Vitna te kakin rin in kava ka'nu ñuu Sión ja ndee ya'u ndeva'a, ja ni kaji rin ja yituu skina ve'e, te na in kandija ña jin ia ni kaji rin, te ma kendoi ja kanoo. Kachi tutu ii.
60002007	Te maa ni ja ka kandija ni, chi kuu ya na kuinio in kava ja ndee ya'u ndeva'a. Su ñayiu ja tu kandija, chi skunkuu nagua ka'an nuu tutu ii: Maa kava ja ni ka skexiko tee ka sa'a ve'e, ni nduu kava ka'nu ja yituu skina ve'e.
60002008	Te suni ka'an nuu tutu ii: Suu ya kuu yuu ja skachi ja'a ñayiu vi kava ja sa'a ja ka kanakau ñayiu. Kachi tutu ii. Chi ka kachi ja'a ñayiu nuu ka kuu so'i ja vi konini tno'o ia Dios, te ña ka jain ja vi kandijai, chi saa inu ta'u mai.
60002009	Te maa ni, chi ñayiu tatatno'o maa ia Dios ka kuu ni, chi ni ndakaji ña ya jin ni. Te ka kuu ni sutu ja ka jinokuechi ni nuu maa ya ja kuu ya rey. Te ka kuu ni in ñuu vii, in ñuu ja ni ni'i ya ja ka kuu ni ñayiu maa ya, nagua ja vi ndakani ni ndi'i javii java'a sa'a ya, ia ni ndakana ña ja ni ndekuei ni nuu ichi nee, te ni ndiukuei ni nuu ichi ja ye'e ni'nu maa ya.
60002010	Te ndee ama ka, chi masu ñayiu ñuu ia Dios ni ka okuu ni, su vitna, chi ñayiu ñuu maa ya ni ka nduu ni. Te ndee ama ka, chi tu ni okunda'u ini ña ia Dios jin ni, su vitna, chi kunda'u ini ña ya jin in in maa ni.
60002011	Jikanta'u san nuu in in ni, vi ñani vi kua'a, ja ka'an too ña san, ja ka kuu ni na kuinio ñayiu ka jika nda'u ñuyiu ya'a ja nunuu ni ka oo ni, ja ma vi sa'a ni taka jakue'e ja ndioo ini yiki kuñuo ja jaxin tna'a ni'nu jin java'a ja kuini anuo sa'a.
60002012	Te vi kosa'a vii vi kosa'a va'a ni ne'u ñayiu tu ka jini tno'o ia Dios, nagua ja saa, te visi vitna ka xtavi kuechi ñai ja ka kuu ni ñayiu ka sa'a jakue'e, su nuu na vi kuni tniuu gua'a ka sa'a ni, te vi chiñu'i ia Dios kiuu ndajiokuiin ya ja ka'nde ya kuechi.
60002013	Te ja na koo jayiñu'u nuu maa Jito'o, guaa vi kuantno'o ni nuu taka tee ka netniuu ñuyiu ya'a, na kuinio nuu rey, chi tee netniuu ka'nu ka kuu de,
60002014	axi na kuinio tee ka tatnuni taka ñuu, chi tee ni tetniuu maa rey ka kuu de, ja vi tnaa de vekaa jin ñayiu ka sa'a jakue'e, te vi ka'an vii vi ka'an va'a de jin ñayiu ka sa'a java'a.
60002015	Chi saa junkuaan ini ia Dios, ja vi sa'a ni java'a, nagua ja saa, te vi skasi yu'u ni ñayiu vasa ja tu ka jinkui'nu ini nagua ka ka'in siki ni.
60002016	Te vi kokuu ni na kuinio ñayiu tu ka jinokuechi, su ma vi sa'a jani ini ni jin ja tu ka jinokuechi ni, te vi kosa'a ni jakue'e, chi vi sa'a ni ja ñayiu ka jinokuechi nuu ia Dios ka kuu ni.
60002017	Te vi konee yiñu'u ni nuu ndi'i ñayiu, te vi ka'an too ni in ñanio in kua'o. Te vi koyu'u ni'nu ni ia Dios. Te vi konee ni jayiñu'u nuu tee kuu rey.
60002018	Te maa ni ja ka jinokuechi ni, vi kuantno'o ni nuu lamu ni, te vi konee ni ndi'i jayiñu'u nuu de, masu maintno'o ni nuu tee va'a ini ja junkuaan ini ña de, chi suni saa ni nuu tee xeen ja oo vijin ja vi kundee ini ni nuu de.
60002019	Chi chindee chituu ña ia Dios nuu ja vi kundee ini ni nuu tnundo'o nuu ka xtavi kuechi ña ñayiu, te masu nagua ka sa'a ni siki ñayiu yun.
60002020	Chi nuu ja ka sa'a ni jakue'e, te yun ka kani ña jin ni, te ma vi ni'i ni ja chindee chituu ña ia Dios, visi na vi kundee ini ni. Su nuu ja ka tna'a ni tnundo'o nuu ka sa'a ni java'a, te ka kundee ini ni tnundo'o yun, te yun guaa chindee chituu ña ya jin in in ni.
60002021	Chi ja ja'a ya'a guaa ni kana ña ia Dios ja vi kundee ini ni nuu tnundo'o, chi suni ni kundee ini Jesukristu nuu ni tna'a ya tnundo'o ja ja'a in in maa ni. Te kuu ya taniñu ja vi kondikin ni nagua ni sa'a ya, te saa vi sa'a ni.
60002022	Chi ka'an nuu tutu ii: Maa ya, chi tu sa'un na yika kuechi ni sa'a ya, te ni tu ni xnda'u ya ñayiu, kachi tutu ii.
60002023	Te nuu ni ka nani ña ñayiu jin ya, te tu ni ndanani ña ya jin ñayiu yun. Te nuu ni ka sa'a ndeva'a ña ñayiu ja ni tna'a ya tnundo'o, te tu ni skoto ioo ya ñayiu yun, chi sua'a ni xndendoo ya nuu nda'a maa ia Dios ja sa'a ndaa ya nuu ka'nde ya kuechi.
60002024	Te maa Jesukristu ni jiso siki ndi'i yika kuechio nuu ni ji'i ya yika cruz, nagua ja vi kuo nuu yika kuechio, te vi ndatekuo ja vi kaka ndao nuu ichi ya. Chi jin ja ni tuji ya, te ni ka nduva'a yoon.
60002025	Chi maa ni ni ka okuu ni na kuinio ndikachi ni ka ndoñu'u ja ni ka ski'in ti ichi. Su vitna, chi ja ni ka ndajiokuiin ni nuu nda'a maa Jesukristu, ia jito jini ña vi tava'a ña ya jin in in ni.
60003001	Suni saa ni maa ni ja ka kuu ni ñasi'i, vi kuanyu'u vi kuandetu ni nuu yii ni, nagua ja nuu ja ndee in ni oo yii ni ja ña jaan de ja kandija de tno'o va'a Jesukristu, te jino ini de ja kandija de jin ja sa'a va'a ni sua'a ni. Te masu nini ja vi ndee ka'an ni tno'o ya nuu de,
60003002	chi vi ja ndoo ka ni ja ndia'a de ja ñasi'i vii ñasi'i va'a kuu ni vi nee yiñu'u ni nuu ia Dios.
60003003	Te ma vi ndasa'a kutu ndeva'a ni maa ni ja luu ndeva'a vi kava ni. Te ma ki'inkuei ni ja vi ndaskuun vii ndeva'a xini ni axi vi ndaskutu ni maa ni jin oro vi sa'un vii ndeva'a.
60003004	Chi nuu vi ndaskutu vii ni kuu ini anu ni, in ja vii ja maa naa sa'un, chi yun kuu in anu va'a anu mani ini, te suu kuu ja nde'u ini ka ia Dios.
60003005	Chi suni ña'a ni ka onee yiñu'u nuu ia Dios ja ni ka oo ndee ama ka, ni ka ondaskutu vii ña anu ña, chi ni ka okukanu ini ña ia Dios, te ni ka ojanyu'u ka ojandetu ña nuu yii ña.
60003006	Te saa ni sa'a Sara, chi ni jantno'o ña nuu yii ña Abraham, te ni xnani ña jin de “jito'o san” ja ni oka'an yiñu'u ña jin de. Te suni maa ni, chi kentakuei ni vi kokuu ni sesi'i Sara nuu ja vi sa'a va'a ni, te ma vi koyu'u sa'un ni na in guaa siu'u ña.
60003007	Te suni saa ni maa ni ja ka kuu ni teyii, inuu ni vi koo vii vi koo va'a ni jin ñasi'i ni. Te vi konee ni jayiñu'u nuu ña, chi vi kona'a ni ja ñasi'i, chi inu ii ka ña, te inuu ni ka'an nda'u ka'an kee ña ia Dios, ja vi ni'i ta'u ni nuu vi sa'a jajin ni jin ña ja vi koteku ni nikuii nikani. Te saa vi sa'a ni nagua ja tu na in sa'a tneñu nuu ka ndakuatu ni nuu ia Dios.
60003008	Nuu saa te tno'o ya'a kuu ja ndaskintna'a san nagua ja ni ka'an san. Inuu vi kintna'a ni ja vi koo ni, te vi ka'an nda'u tna'a ni, te suni vi ka'an too tna'a ni, te vi kokuu ni ñayiu va'a ini, te vi sa'a nda'u ni maa ni.
60003009	Te ma vi ndajione'e ni jakue'e jin ñayiu sa'a ña jakue'e, ni ma vi kane'e ni jin ñayiu kane'e ña, chi saa sua'a vi ka'an vii vi ka'an va'a ni jin, chi yun guaa ni kana ña ia Dios ja vi koneva'a ni javii java'a ya.
60003010	Chi sua'a ka'an nuu tutu ii: Na ñayiu kuini ja koo vii koo va'i, te kosii ini ndi'i ni kiuu, na ka'nui yai ja ma ka'an ne'i, na kotoi yu'i ja ma ka'an tno'i.
60003011	Te na kujioi nuu jakue'e, te na sa'i java'a. Na ndukui ja koo vii koo va'i, te na kondikin sa'i.
60003012	Chi jito ña maa Jito'o jin ñayiu ndaa, te nini gua'a ya nuu ka ndakuatui nuu ya, su ndakoo ya siki ñayiu sa'a jakue'e. Kachi tutu ii.
60003013	Te ja in in maa ni, chi ni in ñayiu ma kuu sa'a ñai jakue'e nuu ja ndimaa java'a ka sa'a ni.
60003014	Su visi ka tna'a ni tnundo'o ja ja'a ja ka sa'a ndaa ni, te nase inu ta'u inu ndetu maa ni. Te ma vi koyu'u ni nuu ni in ñayiu ni ma vi ndakani ndeva'a ini ni.
60003015	Chi vi ndee ini ndee anu ni vi chiñu'u ni Jesukristu, ia kuu Jito'o, te siun ni vi kotua'a ni, te vi sa'a nda'u ni maa ni vi vi ka'an yiñu'u ni nuu vi kaxtno'o ni nuu ndi'i ñayiu ja ka jikan tno'o ña ja ja'a naxa ka ndetu ka'nu ni ia Dios.
60003016	Te vi ndakani vii vi ndakani va'a ini ni, nagua ja ñayiu ka ka'an kue'e siki ni ja ñayiu ka sa'a jakue'e ka kuu ni, na vi ndukanoo mai jin ja ka xtavi kuechi ñai nuu na vi kuni ja ka sa'a gua'a ni, chi ka kandija ni Jesukristu.
60003017	Chi gua'a ka kuu ja vi tna'a ni tnundo'o nuu ka sa'a ni java'a nuu ja saa kuini maa ia Dios, masu ja vi tna'a ni tnundo'o nuu ka sa'a ni jakue'e.
60003018	Chi suni saa ni tna'a Jesukristu tnundo'o nuu ni ji'i ya invaa jichi ja ja'a yika kuechi ndi'o. Te ia vii ia va'a kuu ya, su ni tna'a ya tnundo'o ja ja'a yoon ja ni ka okuo ñayiu kue'e, nagua ja ndakuaka ña ya no'okueio nuu ia Dios. Chi ni ji'i ya jin yiki kuñu ya, su ni ndateku ya ni sa'a Espíritu maa ia Dios.
60003019	Te ni ja'an Jesukristu ni sa'a Espíritu ja ni kaxtno'o ya tno'o va'a ya nuu anu ñayiu ni ka ji'i ja ka ndesi ñuu ji'i.
60003020	Te ñayiu yun ka kuu ja tu ni ka jantno'o nuu ia Dios ndee jana'a, nuu ni sa'a Noé arca, na ni ondetu ka'nu ya ja vi ndatna'u ini ñayiu nini kuva'a arca yun. Su masu kua'a ñayiu ni ka kaku ni'nu nuu ndute yun, chi una ni.
60003021	Te ndute yun kuu na kuinio ndute ja ni ka janduteo, te jin ma'ñu sagua ja ni ka janduteo yun kuu ja ni ka kaku ni'nuo nuu yika kuechio vitna. Te ja ka janduteo yun, masu jiniu'u ja ndundoo yiki kuñuo, chi ja ka kee yu'o nuu ia Dios ja vi ndakani vii vi ndakani va'a inio, te skaku ni'nu ña ya jin ma'ñu sagua ja ni ndateku Jesukristu.
60003022	Te maa ya kuu ia mandaa andivi, te nukoo ya ichi nda'a kua'a maa ia Dios, te ia ka jinokuechi nuu Dios vi ia ka ndiso tniuu vi ndi'i jana'nu, ka yindee ka yititi nuu ya.
60004001	Te yun guaa vi nagua ni tna'a Jesukristu tnundo'o jin yiki kuñu ya, suni saa ni maa ni vi koo ini vi koo anu ni ja vi tna'a ni tnundo'o, chi na in tna'a tnundo'o jin yiki kuñui, te xndendoi yika kuechi,
60004002	nagua ja kiuu koteku nunuu kai ñuyiu ya'a, na kosa'i nagua kuini maa ia Dios, te ma kokuña'a kai ja kusii ini yiki kuñui.
60004003	Te ja ni kuu ni, chi kua'a jakue'e ni ka osa'a ni ama ka, nagua ka jinkuaan ini ñayiu tu ka jini ia Dios, te tiempu saa ni ka osa'a ni ja jio'o yiki kuñu ni, vi ni ka osa'a ni kuechi ñuyiu, vi ni ka ojini ni jin texeen, vi ni ka osa'a ni viko nuu ni ka ojaa ni ka oji'i ni, vi ni ka ochiñu'u ni chu'chi ja in jatne'e ndeva'a kuu nuu ia Dios.
60004004	Te yun guaa vitna, te ka kane'e ña ñayiu yun jin ni, chi ka tunini ñai ja tu ka chituu tna'a ka ni jin ja vi sa'a ni taka jane'e jayichi yun.
60004005	Su koo in kiuu, te kentakuei ñayiu yun nuu maa Dios, ia oo tua'a ja ka'nde ya kuechi ñayiu teku vi ñayiu ni ji'i.
60004006	Chi yun guaa suni ni kaxtno'o ya tno'o va'a ya nuu taka ndiyi, visi ni ka tna'i tnundo'o jin yiki kuñui nuu ni ka ji'i, nagua ka ji'i ndi'i ñayiu, su vi koteku anui nagua teku maa ia Dios.
60004007	Te ja makuyatni kiuu ja naa ndi'i ja oo ñuyiu, te yun guaa vi kui'nu ini ni, te vi kondakuatu ni ini ni nuu ia Dios.
60004008	Te jaka'nu ka kuu ja vi ka'an too tna'a ni, chi nuu ka ka'an too tna'a ni, te ka jaka'nu ini ni kua'a yika kuechi.
60004009	Te vi kuanta'u in in ni ñayiu ka skua'a ja jakuei ve'e ni ja vi ndoi, te ma vi ka'an kuechi ni siki.
60004010	Te vi kuantniuu maa ni na kuu na kuu nagua ni ka kuta'u ni nuu ia Dios, te saa vi chituu tna'a gua'a ni jin sava ka ñayiu, na kuinio in tee satniuu gua'a, ja skunkuu gua'a de nagua ni ka'an nda'u ni ka'an kee ña ia Dios.
60004011	Te nuu ja ka'an ndee in ni, te ka'an ni tno'o nagua kuini maa ia Dios, te nuu ja ndee in ni chituu tna'a, te chituu ni ñayiu jin jandakui taa maa ia Dios, nagua ja jin ndi'i tniuu ka sa'a ni na vi chiñu'u ñayiu ia Dios jin ma'ñu sagua Jesukristu, ia xiin nuu oo jayiñu'u vi jaka'nu ya ja tatnuni ya nikuii nikani. Saa na kokuu.
60004012	Ma vi kukuaka ini ni, vi ñani vi kua'a, ja ka'an too ña san, nuu vaji taka tnundo'o xeen ja jito tnuni ña, na kuinio in ja tu na ama ka jini sa'un ni.
60004013	Chi saa sua'a vi kokusii ini ni ja ka tna'a ni tnundo'o, nagua ni ndo'o Jesukristu, nagua ja suni vi kusii ndeva'a ini ni nuu vi kuni ni ja ye'e tajan ndenta ya.
60004014	Te nase inu ta'u inu ndetu ni nuu ka nani ña ñayiu jin in in ni ja ja'a ja ka kandija ni Jesukristu, chi ka oo ni jin ia ye'e tajan, ja kuu Espíritu maa Dios. Chi nuu ka kane'e ñayiu jin in in ni, te siki maa Espíritu ya ka ka'in, su maa ni, chi ka chiñu'u ni ya.
60004015	Te nuu ja ndee in ni tna'a tnundo'o, su ma kokuu siki ja ka ja'ni ni ndiyi, ni ja inu kui'na ni, ni ja ka sa'a ni jakue'e, ni ja ka kiunduu ni nuu tniuu inka ñayiu.
60004016	Su nuu ja ka tna'a ni tnundo'o ja ka kandija ni Jesukristu, te ma vi kukanoo ni, chi saa sua'a vi ndakuanta'u ni nuu ia Dios ja ka oo ni jin Jesukristu.
60004017	Chi ja ni kenta kiuu ja sa'a ndaa ia Dios kuechi ñayiu, te keja'a ya sa'a ndaa ya kuechi ñayiu maa ya. Te nuu ja xtnañu'u ka jinkondee ya jin yoon, te vi'i ka kokuu jin ñayiu tu ka jantno'o tno'o va'a ya.
60004018	Chi yoso nuu tutu ii: Te nuu ja vijin ndeva'a kuu ja vi kaku ni'nu ñayiu ndaa, ¿te naxa kaa ja kokuu jin ñayiu kue'e vi ñayiu ka sa'i yika kuechi? Kachi tutu ii.
60004019	Te yun guaa nuu ja maa ia Dios kuini ja vi tna'a ñayiu tnundo'o, te na xndendoi anui nuu nda'a Dios, ia ni sa'a ña jin, te na vi kosa'a ni java'a, chi ia ndaa kuu ya.
60005001	Vitna te xteku ña san jin ni ja ka kuu ni tee nija'nu ja ka jito ni ñayiu ka skua'a jin ni, chi suni maa san kuu in tee nija'nu ja jito san ñayiu ka skua'a, chi ni jini san tnundo'o ni tna'a Jesukristu, te suni koo san nuu vi koo jin ya kiuu ja ye'e tajan ya nuu ndenta ya.
60005002	Te vi koto gua'a ni ñayiu maa ia Dios ja ni xndendoo ya nuu nda'a ni, na kuinio in tee jito ndikachi. Te ma vi kotenini ni maa ni, chi vi ni ini ni anu ni vi koto ni jin, nagua kuini maa ia Dios. Te ma vi kondioo ini ni ja vi ni'i kua'a ni xu'un, chi sua'a vi kokusii ini ni ja ka sa'a ni tniuu yun.
60005003	Te ma vi tatnuni ni'i ni nuu ñayiu ka jito ni ja ka kuu ni na kuinio jito'i, chi sua'a vi nduku ni ja vi kokuu ni taniñu nui ja ka kui na kuinio ndikachi maa ia Dios.
60005004	Te saa nagua ja kiuu na ndenta maa Jito'o ka'nu ka ja jito ndikachi, te vi ni'i ni in ja vi kuta'u ni ja ye'e tajan, in ja ma naa sa'un.
60005005	Te suni saa ni maa ni ja ka kuu ni tee kuechi, vi kuanyu'u vi kuandetu ni nuu tee nija'nu. Te ndi'i ni vi sa'a nda'u vi sa'a kee ni nuu in in ni, te vi kuantno'o nuu tna'a ni, chi yoso nuu tutu ii: Ndakoo ia Dios siki ñayiu ka sa'a teyii mai, te ka'an nda'u ka'an kee ña ya jin ñayiu ka sa'a nda'u mai. Kachi tutu ii.
60005006	Te vi sa'a nda'u vi sa'a kee ni maa ni, chi ka oo ni nuu nda'a Dios, ia ndakui ndeva'a, nagua ja ndasa'a ka'nu ña ya jin ni kiuu ja ni jani maa ya.
60005007	Vi xndendoo ni ndi'i ja ka ndi'ni ndeva'a ni nuu nda'a ia Dios, chi maa ya jito jini ña jin in in ni.
60005008	Te vi kui'nu ini ni vi vi koto ni maa ni, chi jika nuu Tachi ja jini u'u ña, na kuinio ndika'a ja kañu xeen ti nduku ti na in kaa ti.
60005009	Te ma vi kuandetu ni ja xnda'u ña Tachi, chi vi koyutnu ni jin tno'o ka kandija ni, chi ja ka jini ni ja inuu ni tnundo'o ka tna'a ni jin ñayiu ka skua'a ninii ñuyiu.
60005010	Su nuu na ya'a tnundo'o ja ka tna'a ni ndee saa tiempu, te maa ia Dios ndatau ña nuu tnundo'o yun ja vi koo gua'a ni, te vi koo yutnu ni, te vi koo ndakui ni, te vi kukanu ini ni ya, chi maa ya kuu ia ni kana ña, te ka'an nda'u ka'an kee ña ya nuu ndi'i ja vi koo ni jin Jesukristu nuu ye'e tajan ya nikuii nikani.
60005011	Te nuu maa ya na koo jaka'nu ya ja tatnuni ya nikuii nikani. Saa na kokuu.
60005012	Te jin ma'ñu sagua ñanio Silvano, in tee jini san ja skunkuu gua'a de, ka tee san ndee saa tno'o nuu tutu ya'a, nuu xteku ña san, vi ndakani kaji san ja jandaa ja ka'an nda'u ka'an kee ña ia Dios. Te vi koyutnu ni jin ya'a.
60005013	Te ñayiu ka skua'a ja ka oo ñuu ja kuu na kuinio Babilonia ja ni ndakaji ia Dios nagua ni kaji ña ya jin in in maa ni. Vi suni Marcos, tee kuu na kuinio se'e maa san, ka ndakan tno'o ña, ¿a kukueni ka oo ni?
60005014	Te vi ndakantno'o tna'a in in maa ni, te vi ndatnii nda'a tna'a ni ja ka ka'an too tna'a ni. Te ndi'i ni ja ka oo ni jin Jesukristu vi koo ni jin jamani ya. Saa na kokuu.
61001001	Maa san kuu Simón Pedro tee jinokuechi nuu Jesukristu, te ni chitniuu ña ya jin san ja xtutenuu san tno'o ya. Tee san tutu ya'a nuu in in maa ni ja ni kentakuei ni ka kandija vii ndeva'a ni nagua ka kandija maa san, chi sa'a ndaa Dios, ia kuu Jesukristu, ja ni skaku ni'nu ña ya.
61001002	Te na kaya kua'a ka javii java'a sa'a ya vi jamani ya ja vi koo jin ni jin ma'ñu sagua ja ni ka jini ni ia Dios jin Jito'o Jesús.
61001003	Te jin jaka'nu maa ia Dios, ni taa ya ndi'i nagua ka ja'ni ña jion ja vi kotekuo vi ja vi kochiñu'o ya jin ma'ñu sagua ja ni ka jinio ia ni ndakana ña ja ndiso ya tniuu ka'nu ja tatnuni ya vi ndi'i tniuu na'nu ja sa'a ya.
61001004	Te jin ma'ñu sagua tniuu ya'a, ni taa ya jaya'u vi jana'nu ndeva'a ja ni kee yu'u ya, nagua ja ja'a ya'a, te kentakuei ni vi kokuu ni ñayiu vii, nagua oo maa ia Dios, te vi kaku ni nuu taka jakue'e ja ka jio'o ñayiu ja oo ñuyiu.
61001005	Te yun guaa vi nduku ndee ni ja vi ndaskintna'a ni ja ka kandija ni jin ja vi koo vii vi koo va'a ni, te ja ka ovii ka ova'a ni vi ndaskintna'a ni jin ja ka jinkui'nu gua'a ini ni.
61001006	Te ja ka jinkui'nu gua'a ini ni vi ndaskintna'a ni jin ja ka ja'nu ni'nu ni maa ni; te ja ka ja'nu ni'nu ni maa ni vi ndaskintna'a ni jin ja ka jandee ini ni; te ja ka jandee ini ni vi ndaskintna'a ni jin ja ka chiñu'u ni ia Dios.
61001007	Te ja ka chiñu'u ni ia Dios vi ndaskintna'a ni jin ja ka ka'an mani tna'a ni; te ja ka ka'an mani tna'a ni vi ndaskintna'a ni jin ja ka ka'an too tna'a ni.
61001008	Chi nuu ja ndi'i ya'a ka oo jin ni, te kaya tno'o ya'a ini anu ni, te ma kuandetu ja vi koo ku'ndu ni, te ni ja tu na tniuu vi sa'a ni, chi jiniu'u ja vi kuni gua'a ka ni Jito'o Jesukristu.
61001009	Su ñayiu ja tu sa'a tniuu ya'a kui na kuinio in ñayiu tu ndijin gua'a nui axi ni ndesi nduchi nui, chi ni naa ini ja ni ndasavii ña ya nuu yika kuechi ja ni osa'i.
61001010	Te yun guaa vi nduku ndee ni, vi ñani vi kua'a, ja vi koyutnu ni, nagua ja vi xne'e ni maa ni ja ni kana ña ia Dios jin in in ni vi ni ndakaji ña ya. Chi nuu ja sua'a vi sa'a ni, te ma vi kaka yata ni.
61001011	Chi saa te june gua'a ia Dios ichi ja kiukuei ni nuu tatnuni Jito'o Jesukristu nikuii nikani, ia skaku ni'nu ña.
61001012	Te yun guaa siun ni kondaska'an ña san tno'o ya'a, visi ja ka jini maa ni, te ka oyutnu ni jin tno'o ndaa ja ni ka kaxtno'o nuu ni.
61001013	Chi ndakani ini san ja nini teku ka san, te tniuu maa san kuu ja ka'an kachi san nuu in in ni vi xteku ña san.
61001014	Chi ja jini san ja joo ni ka kiuu, te xndendoo san yiki kuñu san, nagua ni kaxtno'o maa Jito'o Jesukristu nuu san.
61001015	Su nduku ndee ndeva'a san xteku ña san nagua ja kiuu na kuu san, te siun ni vi kondaka'an maa ni tno'o ya'a.
61001016	Chi ni ka ndakani san tno'o maa Jito'o Jesukristu vi naxa ndii ya jin jaka'nu ya, te tu ni ka ndakani san kuentu ja ka jani ini maa san, chi ni ka jini san Jito'o jin nduchi nuu san jaye'e tajan ya.
61001017	Chi ni ka jini san nuu ni jiña'a Tata Dios jayiñu'u vi jaka'nu nuu ya, te ni ka onini san tno'o ni ka'an maa ia Dios ndee nuu ye'e tajan vii ndeva'a nuu oo ya, te kachi ya: “Suchia'a kuu se'e maa rin ja kutoo ndeva'a rin vi kusii ndeva'a ini rin jin”.
61001018	Te ni ka jini so'o maa san tno'o ni ka'an ndee andivi nuu ni ka oo san jin Jesús nuu yuku maa ia Dios.
61001019	Chi suni ka kukanu ini ndao tno'o ni ka tee tee ni ka ndakani tno'o ia Dios ndee jana'a, te gua'a ka sa'a ni ja ka nini ni tno'o yun, chi tno'o yun kuu na kuinio in ñu'u iti ja ye'e ni'nu nuu nee, guaa ndee na tuu ndii inka kiuu, te jinonta kimi ndii ja kuu Jesukristu ja ye'e ya ini anu in in maa ni.
61001020	Te xtnañu'u ka vi jinkui'nu gua'a ini ni tno'o ya'a, ja ni in tno'o ni ka ka'an tee ni ka ndakani tno'o ia Dios ndee jana'a ja yoso nuu tutu ii, masu tno'o ja ni ka jinkui'nu ini maa de kuu.
61001021	Chi ni in tno'o ja ni ka ndakani de, masu tno'o nagua kuini in ñayiu ñuyiu ja ka'in kuu, chi tno'o ja ka ndakani ñayiu maa Dios ja ni jiña'a maa Espíritu ya ja vi ka'in kuu.
61002001	Te ne'u ñayiu ñuo Israel suni ni ka oo tee ni ka oxnda'u ñayiu nuu ni ka oka'an de ja tno'o ia Dios ka ndakani de. Te suni saa ni vi koo tee vi koxnda'u ñayiu ja vi kokaxtno'o de ne'u maa ni, nuu vi kokaxtno'o de tno'o jani ini ja tu jiniu'u, te vi skunaa ña de, chi ma vi ndaa yu'u de ja Jito'o kuu ia skaku ni'nu ña, te ñama vi naa de.
61002002	Te kua'a ñayiu vi kondikin taka jane'e jayichi ka sa'a de. Te ja ja'a tee yun, te vi kane'e ñayiu siki tno'o va'a Jesukristu ja kuu ichi ndaa.
61002003	Te ja ka ndioo ndeva'a ini de xu'un, te vi kene'e de xu'un nuu in in ni jin tno'o ja ka xnda'u ña de, su ndee jana'a ja ndetu ña tnundo'o ja vi tna'a de, te ja oo yatni ja vi naa de.
61002004	Chi tu ni jaka'nu ini ia Dios jin ia ka jinokuechi nuu ya nuu ni ka sa'a ia yun yika kuechi, chi ni tnaa ña ya andeya, te ni jasi ña ya nuu nee, te ni tava'a ña ya guaa ndee kiuu ja sandaa ya kuechi.
61002005	Te tu ni jaka'nu ini ya jin ñayiu ñuyiu ni ka oo ndee jana'a, chi ni tetniuu ya sau xeen ja kuu diluvio siki ñayiu kue'e yun ja ni xnaa ña ya, te maintno'o Noé, tee ni okaxtno'o tno'o ndaa ia Dios, guaa ni skaku ni'nu ña ya jin uja ka ñayiu.
61002006	Te suni ni tetniuu ia Dios tnundo'o ja ni xnaa ya ñuu Sodoma vi ñuu Gomorra ja ni kai vi ndee ni nduu yaa, nagua ja kokuu in taniñu tnundo'o ja kii siki ñayiu kue'e ja vi koo nuu kuee ka.
61002007	Te ni skaku ni'nu ya Lot, chi tee ndaa ni okuu de, te ni okusuchi ndeva'a ini de ja ni ondia'a de jane'e jayichi ni ka osa'a ñayiu kue'e yun.
61002008	Chi in tee ndaa ni okuu de ja ni oo de ne'u ñayiu kue'e yun, te ndi'i ni kiuu ni otna'u ini de ja ni ondia'a de vi ni onini de ndi'i jakue'e ni ka osa'a ñayiu yun.
61002009	Te yun guaa jini Jito'o ja skaku ni'nu ya ñayiu ka chiñu'u ya nuu jito tnuni ña tnundo'o, te jasi ya ñayiu kue'e ja vi tna'i tnundo'o guaa ndee kiuu sandaa ya kuechi.
61002010	Te vi'i ka kuña'a ya tnundo'o ja vi tna'a tee kue'e ja ka kusii ini de jin yiki kuñu de, te ka sa'a de jane'e jayichi, te ka skexiko de tniuu ndiso Jito'o. Te ya'a yun ni ka kiunduu de vi ka sa'a ndee ini de, te ni ja tu ka yu'u de ja vi kane'e de jin ia ka kuu na'nu ka.
61002011	Su ia ka jinokuechi nuu Dios, visi ia na'nu ka vi ia ndakui ka ka kuu ya saa tee ka xnda'u ñayiu yun, su tu ka xtau tnia'a ya nuu Jito'o ia ka kuu na'nu yun.
61002012	Su tee ka xnda'u ñayiu yun, chi ka ka'an kue'e de jin ja tu ka jinkui'nu ini de, na kuinio kiti ja tu jini ti ja ndakani ini ti. Te ka kaku ti nani ja vi tnii ña ñayiu jin ti, te vi ka'ni ñai. Te inuu ni ka kuu de jin kiti, chi vi kuu de nuu jakue'e ka sa'a de nagua ka ji'i kiti yun.
61002013	Te ja ja'a jakue'e ja ka sa'a de sava ka ñayiu, te kii tnundo'o ja vi tna'a maa de, chi ka jini de ja luu kuu nuu ka kusii ka kuvatu ini de tno'o nduu. Su ka kuu de tee tne'e ndeva'a ja ka taa kanoo ña de nuu ka jaa de jin ni xtaa, chi vi yun ka kusii ndeva'a ini de jin jakue'e ka sa'a de yun.
61002014	Te ni ma kuu ja vi kondia'a de ñasi'i, chi vini ka jio'o ña de, te vi tu ka jinkuiin de ja ka sa'a de yika kuechi. Te ka xnda'u de jin ñayiu inu vita jin ja ka kandijai. Te ni ka kutua'a de ja ka jio'o de nagua ka neva'a ñayiu, chi se'e ni ka tau tnia'a ka kuu de.
61002015	Chi ni ka xndendoo de ichi ndaa, te ni ka ndoñu'u de, te ni ka ki'in de ichi jika Balaam, seyii Beor, chi ni jio'o Balaam yun ja ni'i de xu'un jin tniuu kue'e ja sa'a de.
61002016	Te in mentu si'i kiti jiso ni kuxeen nuu de, visi tu ka'an in kiti, su ni ka'an ti nagua ka'an in ñayiu, te ni junkani ña ti jin Balaam, tee ndakani tno'o ia Dios, ja ma sa'a de in tniuu vasa.
61002017	Te tee ka xnda'u ñayiu ya'a ka kuu de na kuinio nuu kee ndute ja ni yichi de axi viko ja xtechi ña tachi, su ja ni sa'a tua'a ia Dios in nuu nee ndeva'a ja vi koo de nikuii nikani.
61002018	Chi ka ka'an de tno'o yuchi ndeva'a vi tno'o ja tu jiniu'u, te ka xnda'u de ñayiu vi inka ni ka kujioo nuu ñayiu ka sa'a jakue'e, chi ka xnda'u ña de jin ja ka jio'o de vi ja ka kusii ini de jin yiki kuñu de.
61002019	Te ka jiña'a de ja kuu vi sa'a ñayiu nagua ka kuini mai. Su maa de, chi ka jinokuechi de nuu jakue'e ja ka jio'o de yun, chi nuu kundee jakue'e yun nuu in ñayiu, te ka jinokuechi nuu jakue'e yun.
61002020	Chi nuu ja jandaa ja ni ka jini ñayiu Jito'o Jesukristu, ia skaku ni'nu ña, te ni ka kujioi nuu jakue'e ja oo ñuyiu ya'a, te nuu ja na vi kuandetui ja vi ndajiokuiin tukui inka jichi nuu jakue'e yun, te ja ni kundee tuku nui, nuu saa te vi'i ka ñayiu kue'e ni ka ndui saa jaxtnañu'u.
61002021	Te vi gua'a ka kuu nuu siun ja ma vi kuni sa'uin ichi ndaa, masu ja ni ka jini, te ni ka kujioo tukui nuu tno'o vii ja ni tatnuni ya nui.
61002022	Te jin ñayiu ya'a ni skunkuu ndaa tno'o vi kokanka'an ñayiu nuu ka ka'in sua'a: “Ti'ina, chi ndajiokuiin ti ndakaa ti ja ni ndujan ti”. Te “kini ja ni ka skuchi vii, ni ndajiokuiin tuku ti ndakuchi ñii ti nuu nde'i”.
61003001	Ya'a kuu tutu kuu uu ja tee san nuu in in maa ni, vi ñani vi kua'a ja ka'an too ña san. Te nuu ndi nduu tutu ya'a xteku ña san ja vi ndakani vii vi ndakani va'a ini ni,
61003002	nagua ja vi kondaka'an ni tno'o ni ka ka'an tee vii ndee jana'a ja ni ka ndakani de tno'o ia Dios, vi tno'o ja ni tatnuni maa Jito'o, ia skaku ni'nu ña, ja ni ka kaxtno'o tee ni chitniuu Jesukristu nuu in in maa ni.
61003003	Te xtnañu'u ka vi jinkui'nu gua'a ini ni tno'o ya'a, ja ama ka ja kenta kiuu sandi'i, te vi koo ñayiu ka sa'a jakue'e ja ka kusii ini jin yiki kuñui, te vi ka'an kuasun ñai
61003004	nuu vi kakan tno'o ñai: “¿Ndenu oo tno'o ka ka'an ni ja ni kee yu'u Jesukristu ja ndajiokuiin ya? Te vi guaa ndee kiuu ja ni ka ji'i ndi tata yuao vi guaa ndee kiuu vitna, inuu ni oo ndi'i, te ni tu nagua sama sa'un jin ndee nuu ni jinkoo ñuyiu”, vi kachi.
61003005	Chi tu ka kuini ja vi ndakuni ndai, ja ndee jana'a ni kuva'a andivi jin tno'o ni ka'an ia Dios, te suni saa ni ñuyiu ja ni kuva'a jin ndute, te jin ma'ñu sagua ndute yun ni sa'a ya ñu'u yichi.
61003006	Te suni jin ma'ñu sagua ndute ni xnaa ya ñuyiu ndee jana'a nuu ni tetniuu ya sau xeen ja kuu diluvio.
61003007	Su andivi vi ñu'u nuu ka oo vitna, chi oo va'a jin tno'o tatnuni maa ia Dios ja kai kiuu sandi'i, nuu tetniuu ya tnundo'o xeen, te yun vi naa ñayiu ka sa'a jakue'e.
61003008	Te suni ma vi ndunaa ini ni tno'o ya'a, vi ñani vi kua'a ja ka'an too ña san, ja nuu maa Jito'o, chi in kiuu kuu na kuinio mil kuia, te mil kuia kuu na kuinio invaa kiuu.
61003009	Te masu ja kukuee Jito'o ja skunkuu ya tno'o ni kee yu'u ya, nagua ka ndakani ini sava ñayiu ja ni kukuee ya, chi ndetu nuu ni ya ja ja'a in in maa ni, chi tu kuini ya ja ndee in ñayiu junaa, chi ndi'i na vi ndatna'u ini, te na vi xndoi yika kuechi.
61003010	Su kiuu ja ndii maa Jito'o, chi sanaa ni te ndenta ya na kuinio in kui'na, ja vi sanaa ni te kiuu su'u in jakuaa. Te kiuu saa, chi vi ni'i jiso kokuu andivi, te vi kai ndi'i ja oo andivi, te vi naa, te kai ñuyiu vi ndi'i tu'u ja oo nui.
61003011	Te ja siun ndi'i tu'u ja oo ñuyiu vi naa, te kanuu ndeva'a ja vi koo vii vi koo va'a ni nuu ia Dios, te vi chiñu'u ni ya.
61003012	Vi kondetu ka'nu ni ja na kenta kiuu maa ia Dios, te vi nduku ndee ni vi sa'a gua'a ni nagua ja ñama na kenta maa kiuu. Chi kiuu yun kai andivi, te naa, te ndi'i ja oo andivi xtute ndi'i ña ñu'u yun.
61003013	Su mao, chi vi kondetu ka'nuo andivi jaa vi ñuyiu jaa, chi saa ni kee yu'u ia Dios, te yun chi nino'o ni tniuu ndaa koo.
61003014	Te yun guaa nini ka ndetu ka'nu ni ya'a, vi ñani vi kua'a ja ka'an too ña san, te vi nduku ndee ni ja koo vii vi koo va'a ni nuu ya, nagua ja kiuu na ndenta ya, te nuku'un ña ya ja ka oo mani ni nuu ya, te tu na yika kuechi ka tavi ka ni.
61003015	Te vi jinkui'nu ini ni ja ndetu nuu ni Jito'o, chi kuini ya ja vi kaku ni'nuo. Te suni sua'a ni tee ñanio Pablo, tee ka ka'an too ndeva'o, chi ni tee de nuu in in maa ni jin ndi'i tno'o ndichi ja ni jiña'a maa ia Dios.
61003016	Te ni ka'an de ja ja'a tno'o ya'a nuu taka tutu ja ni tee de, visi sava nuu tutu ka ndee tno'o ja vijin ndeva'a ja jinkui'nu inio. Te sava ñayiu ja tu ka junkui'nu gua'a ini vi ñayiu ja tu ka kandija gua'i ka kaguai tno'o kaxtno'o de, te suni saa ni ka kaguai sava ka tno'o ja yoso nuu tutu ii, te jin yun ka ni'i mai ja vi junai.
61003017	Su maa ni, chi ja ka jini gua'a ni tno'o ya'a, vi ñani vi kua'a ja ka'an too ña san, te yun guaa vi koto va'a ni maa ni ja ma vi xnda'u ña ñayiu ka sa'a jakue'e, te vi jiokuita ñai, te vi kujioo ni nuu tno'o ka kandija ni.
61003018	Chi sua'a vi kuni gua'a ka ni Jito'o Jesukristu, ia skaku ni'nu ña, te vi koo yutnu ka ni nuu ya ja kunda'u ini ña ya. Te nuu maa ya na koo jayiñu'u ndee vitna vi nikuii nikani. Saa na kokuu.
62001001	Ka tee san tno'o ya'a nuu in in maa ni ja ja'a in Tno'o ja oo ndee nuu ni jinkoo jaa ñuyiu, te ni ka onini san Tno'o yun, vi ni ka jini san jin nduchi nuu san vi ni ka ndia'a san, nagua kaa nagua oo, vi ni ka ke'e san jin nda'a san, te maa Tno'o yun kuu ja teku nikuii nikani.
62001002	Chi Tno'o ja teku yun kuu ia ja ni kii, te ni ka jini san ya, guaa ka ndakani san tno'o ya, te ka kaxtno'o san nuu in in ni Tno'o ja vi kotekuo nikuii nikani ja ni oo ya nuu maa Tata Dios, te ni kii ya.
62001003	Te ka ndakani san ja ni ka jini nuu san ya vi ni ka onini san tno'o ni ka'an ya, nagua ja suni inuu vi kaka ni jin san, su ndija ja inuu ka jika ndi'o nuu ka oo jin Tata Dios vi Se'e ya Jesukristu.
62001004	Te tno'o ya'a ka tee san, nagua ja vi kosii ini ndeva'a ni.
62001005	Te ya'a kuu tno'o ja ni kaxtno'o Jesukristu ja ni ka onini san, te ka ndakani san nuu in in ni, ja Dios kuu ia ye'e ni'nu, te tu sa'un na janee oo nuu ya.
62001006	Te nuu ja ka ka'on ja ka jika inuo jin ya, te ka jikao nuu nee, te chia inu tno'o ja siun ka ka'on, chi tu ka sa'a ndao.
62001007	Su nuu ja ka jikao nuu ye'e ni'nu, te ka jikao jin maa ya ja oo ya nuu ye'e ni'nu, te yun guaa ka jika inuu in in mao, te niñi maa Se'e ya Jesukristu ndasavii ndi'i yika kuechio.
62001008	Te nuu ja ka ka'on ja tu na inu yika kuechio, te chia ka xnda'uo mao, te tu na tno'o ndaa oo ini anuo.
62001009	Te nuu ja vi ndana'mao yika kuechio nuu Dios, te maa ya kuu ia ndaa ja skunkuu ya tno'o ka'an ya, te kuaka'nu ini ya yika kuechio, te ndasavii ña ya jin ndi'i jakue'e ka sa'o.
62001010	Te nuu ja ka ka'on ja tu na yika kuechi ka sa'o, te jin tno'o ya'a ka ka'on ja chia xnda'u ña ya, te tu ka janta'u ndao tno'o ya.
62002001	Tee san tno'o ya'a nuu in in ni ja ka kuu ni na kuinio se'e maa san ja ka kandija ni, nagua ja ma vi sa'a ni yika kuechi. Su nuu ja ndee in ni ka sa'a yika kuechi, te ka neva'o Jesukristu, ia ndaa, ja ka'an ni'nu ya ja ja'o nuu Tata Dios.
62002002	Te maa Jesukristu kuu ia ni soko maa ya ja ja'a yika kuechio, te masu nani ja ja'a yoon, chi suni ja ja'a yika kuechi ndi'i ñayiu ñuyiu.
62002003	Te nuu ja ka jantno'o nagua tatnuni maa ia Dios, te yun ka kukanu inio ja ka jinio ya.
62002004	Su nuu ja na ndee in ñayiu ka'an: “Sein, chi jini san ya”, te tu jantno'i nagua tatnuni ya, te ñayiu ya'a, chi chia tno'i, te tu oi jin tno'o ndaa.
62002005	Su nuu ja ndee ñayiu skunkuu tno'o ka'an ya, te ñayiu ya'a guaa jandaa kuiti ja ka'an toi ia Dios. Te jin yun ka jinio ja ka oo jin ya.
62002006	Te nuu ja ndee ñayiu ka'an ja siun ni oi jin Dios, te kuini ja kakai nagua ni jika maa Jesukristu.
62002007	Masu in tno'o jaa ja tatnuni ia Dios tee san nuu ni, vi ñani vi kua'a, chi tno'o ja ni tatnuni ya ndee jana'a kuu, ja ka neva'a maa ni ndee ja xtnañu'u, te suu tno'o ni tatnuni ya ndee jana'a kuu tno'o ja ni ka onini ni nuu ni ka keja'a ni ka kandija ni.
62002008	Te visi ni saa, te tee san tno'o ya'a ja kuu na kuinio in tno'o tatnuni jaa, chi in tno'o ndaa ja ni skunkuu maa Jesukristu nagua ka skunkuu maa ni kuu, chi kua'an ya'a janee, te vaji ye'e ni'nu ñu'u ndaa.
62002009	Te nuu ja na in ñayiu ka'an ja oi nuu ye'e ni'nu, te ka'an u'ui in ñani, nuu saa, te jika ii ni nuu nee.
62002010	Te nuu ja na in ñayiu ka'an toi ñani, te siun ni oi nuu ye'e ni'nu ya, te tu na in skanakau ña jin nuu yika kuechi.
62002011	Su nuu ja na in ñayiu ka'an u'ui nuu ñani, te oi nuu nee vi jikai nuu nee, te tu jini na ichi ki'in, chi ni ndesi nduchi nui jin janee yun.
62002012	Tee san tno'o ya'a nuu in in maa ni, ja ka kuu ni na kuinio se'e san, chi jin tniuu ni skunkuu Jesukristu, te ni jaka'nu ini ia Dios yika kuechi in in maa ni.
62002013	Tee san tno'o ya'a nuu in in maa ni ja ka kuu ni na kuinio yua, chi ni ka jini ni Jesús, ia ja oo ndee jaxtnañu'u nuu ni junkoo ñuyiu. Te suni tee rin nuu in in ron ja ka kuu ron na kuinio suchi kuechi, chi ni ka kundee ron nuu Tachi, te tu ni ka sa'a ron jakue'e. Te suni tee rin nuu in in ron ja ka kuu ron na kuinio se'e rin, chi ni ka jini ron Tata Dios.
62002014	Tee san ya'a nuu in in maa ni ja ka kuu ni na kuinio yua, chi ni ka jini ni Jesús, ia oo ndee jaxtnañu'u nuu ni junkoo ñuyiu. Te suni tee rin nuu in in ron ja ka kuu ron na kuinio suchi kuechi, chi ka oo ndakui ron, te siun ni ka oo ron jin tno'o va'a ia Dios, chi ni ka kundee ron nuu Tachi, te tu ni ka sa'a ron jakue'e.
62002015	Ma vi kokutoo ni ñuyiu kue'e ya'a, ni ja oo nui. Te nuu ja ndee ñayiu kutoo ñuyiu, te tu kutoi maa Tata Dios.
62002016	Chi ndi'i ja oo ñuyiu masu nuu Tata Dios vaji, chi nuu ñuyiu vaji ja jio'o yiki kuñuo vi ja junkuaan inio ja kondia'o jin nduchi nuo, vi ja kuu teyio nuu ñuyiu.
62002017	Te ñuyiu ya'a, chi ja ya'a ni kuu jin ndi'i ja ka jio'o ñayiu ñuyiu, su na in sa'a nagua kuini maa ia Dios, te kotekui nikuii nikani.
62002018	Te maa ni ja ka kuu ni na kuinio se'e san, ka'an san nuu in in ni ja ja makuyatni kiuu sandi'i. Te ja ka jini so'o maa ni ja vaji tee ndakoo siki Jesukristu, te vitna ja ni kuu kuakua'a ñayiu ka ndakoo siki ya, te yun guaa ka jinio ja ni kuyatni kiuu sandi'i.
62002019	Te ne'u mao ni kekuei, su masu ñayiu ka kandija inuu jion ka kui, chi nuu sua'a te ñayiu ka kandija inuu jion ka kui, chi vi koo ni jion. Su ni kekuei kua'ankuei nagua ja vi xtuu kaji mai ja masu ndi'i ka kandija jion.
62002020	Su in in maa ni, chi ni skuun ia Dios Espíritu ya ja ka oo jin ni, te ndi'i ya'a ka jini ni.
62002021	Tee san tno'o ya'a nuu in in ni, chi ka jini ni tno'o ndaa, te masu ja tu ka jini ni, chi ka jini gua'a maa ni ja ni in tno'o tno'o, tu nagua vaji nuu tno'o ndaa.
62002022	¿Te na in kuu ja ka'an tno'o tno'o yun? Suu kuu ñayiu ka'an ja masu Jesús kuu ndija Kristu, ia ni tetniuu Dios. Su ñayiu ya'a kuu ja ndakoo siki Kristu ja tu ndaa yu'i ja jini Tata Dios jin Se'e ya.
62002023	Chi ndi'i ñayiu tu ndaa yu'u ja kandijai Se'e Dios, te masu oi jin Tata Dios. Te ñayiu ndaa yu'u ja kandijai Se'e Dios, te suni oi jin Tata Dios.
62002024	Te yun guaa vi tava'a gua'a ni tno'o va'a ia Dios ja ni ka onini ni ndee jaxtnañu'u. Te nuu ja ka tava'a gua'a ni tno'o ja ni ka onini ni ndee jaxtnañu'u, nuu saa, te suni vi koo ni jin Se'e Dios vi maa Tata Dios.
62002025	Te tno'o ya'a kuu ja ni kee yu'u Jesukristu nuu in ion ja vi kotekuo nikuii nikani.
62002026	Tee san tno'o ya'a nuu in in ni, nagua ja vi kuni ni ndee ñayiu ka nduku ja vi xnda'u ña.
62002027	Su in in maa ni, chi ni skuun ia Dios Espíritu ya ja ka oo jin ni, te masu nini kuu ja na in kaxtno'o nuu ni, chi maa Espíritu kuu ia kaxtno'o ndi'i nuu in in ni, te tno'o kaxtno'o ya kuu tno'o ndaa, te masu tno'o xnda'u ña kuu. Te yun guaa vi kondikin ni Jesukristu, nagua kaxtno'o maa Espíritu ia Dios.
62002028	Te vitna kaxtno'o san nuu in in ni ja ka kuu ni na kuinio se'e san, te siun ni vi kondikin ni Jesukristu, nagua ja vi koyutnu anuo nuu na ndenta ya, te ma vi kukanoo ja vi tayu'u nuo nuu ya nuu na ndenta ya.
62002029	Chi nuu ka jini maa ni ja Jesukristu kuu ia ndaa, te suni vi jinkui'nu ini ni ja ndi'i ñayiu ja ka sa'a ndaa ka kuu ndija se'e maa ia Dios.
62003001	Vi kondia'a ni naxa kutoo ña Tata Dios, ja vi konanio se'e maa ya, te saa ka kuo. Te yun guaa tu ka jini ña ñayiu ñuyiu jion, chi tu ni ka jini ia Dios.
62003002	Ñani kua'a ja kutoo ña san, ja se'e maa ia Dios ka kuo, te chia'an ka ja skuni kaji ña maa ya naxa vi koo nuu ndajiokuiin ya. Su ka jinio ja nuu na ndenta maa Jesukristu, te vi koo nagua oo maa ya, chi vi kunio ya, nagua oo nagua kaa ya.
62003003	Te ndi'i ñayiu ja ka ndetu ka'nu nuu ndajiokuiin Jesukristu, chi siun ni ka ndasavii anui, nagua oo maa ya ja ia vii kuu ya.
62003004	Te ndi'i ñayiu ka sa'a yika kuechi, ka jiso kavai Ley ia Dios, chi yika kuechi yun sa'a ja jiso kavao Ley ya.
62003005	Te ja ka jini maa ni ja ni kii Jesukristu ñuyiu ya'a ja ni kindee ya yika kuechio, te tu sa'un na yika kuechi maa ya.
62003006	Te ndi'i ñayiu ja siun ni ka oi jin ya, tu na yika kuechi ka sa'a kai. Su ndi'i ñayiu ja ka sa'a ni yika kuechi, ni ja tu ka jini ya, te ni tu ka jinkui'nu ini na ia kuu ya.
62003007	Te maa ni ja ka kuu ni na kuinio se'e san, vi koto ni maa ni ja ni in ñayiu ma vi xnda'u ña, chi ñayiu sa'a tniuu ndaa, te sui kuu ñayiu ndaa, nagua oo maa ya ja ia ndaa kuu ya.
62003008	Su ñayiu sa'a ni yika kuechi, te oi nuu nda'a Tachi, chi Tachi kuu ja sa'a yika kuechi ndee jaxtnañu'u nuu ni junkoo ñuyiu. Te yun guaa ni kii Se'e ia Dios ja ni xnaa ya tniuu sa'a Tachi yun.
62003009	Te ndi'i ñayiu ja ka kuu se'e ia Dios, tu ka sa'a kai yika kuechi, chi ndikin tata maa Dios ka kui, te siun ni ka oi nuu ya, te ma kuu vi kondikin kai ichi yika kuechi, chi se'e maa Dios ka kui.
62003010	Te ya'a kuu nuu ka xne'i mai ndei ka kuu se'e ia Dios, te ndei ka kuu se'e Tachi, chi ndi'i ñayiu tu ka sa'a tniuu ndaa, te tu ka ka'an toi ñani, te masu se'e Dios ka kui.
62003011	Chi ya'a kuu tno'o ja ni ka jini so'o maa ni ndee jaxtnañu'u, ja na vi ka'an too tna'o.
62003012	Te ma vi sa'o nagua ni sa'a Caín, ja ni oo de nuu nda'a Tachi, te ni ja'ni de ñani de. ¿Te na ja'a kuu ja ni ja'ni ña de? Chi tniuu kue'e ni osa'a de, te ñani de, chi tniuu ndaa ni osa'i.
62003013	Ñani vi kua'a maa san ja ka skua'o, ma vi kukui'a ini ni nuu ja ka ka'an u'u ña ñayiu ñuyiu jin ni.
62003014	Su yoon, chi ka jinio ja ni ka okuo na kuinio ndiyi, su vitna te ka tekuo, chi ka ka'an too in in ñanio. Te ñayiu tu ka'an too in ñani, te kui na kuinio ndiyi nuu ya.
62003015	Chi ndi'i ñayiu ja ka'an u'u in ñani, te kui na kuinio in ñayiu ja'ni ndiyi, te ka jini gua'a maa ni ja ni in ñayiu ja'ni ndiyi, ma ni'i ta'ui ja kotekui nikuii nikani.
62003016	Te ya'a kuu nuu ka jinio naxa ka ka'an too tna'o, chi ni soko Jesukristu maa ya ja ja'a in ion, te suni yoon, na vi soko mao vi guaa ndee na vi kuo ja ja'a ñayiu ka skua'a.
62003017	Su nuu ja ndee ñayiu neva'a nagua oo nuu ñuyiu ya'a, te ndia'i in ñani ja kunda'u kukee ñayiu yun, te kuxii nagua neva'i, ¿nuu saa te naxa koo ja ka'an too ia Dios ini anui?
62003018	Te maa ni ja ka kuu ni na kuinio se'e maa san, ma vi ka'on ja ka ka'an too tna'o jin tno'o uun sua'a ni, chi vi na vi sa'a ndaa ndijao.
62003019	Te ya'a kuu nuu ka jinio ja ka kuo in ñayiu ndaa, te ka kukanu inio jin anuo ja ka oo gua'o nuu ia Dios.
62003020	Su nuu ja anuo xtavi kuechi ña na in jakue'e ka sa'o, te ka'nu ka kuu ia Dios saa anuo, te maa ya, chi jini ya ndi'i nagua ka sa'o.
62003021	Ñani kua'a ja ka'an too ña san, nuu ja anuo, tu nagua xtavi kuechi ña, nuu saa te ka kukanu inio ja vi kuyatnio nuu ia Dios.
62003022	Te nani guaa kuu ja ka jikaon nuu ya, te vi ni'o, chi ka jantno'o nagua tatnuni ya, te ka sa'o nagua junkuaan ini ya.
62003023	Te tno'o ya'a kuu ja tatnuni ya, ja na vi kandijao sivi Se'e maa ya Jesukristu, te na vi ka'an too tna'o, nagua ni tatnuni ya ja vi sa'o.
62003024	Te ñayiu ka jantno'o nagua tatnuni maa ia Dios, chi siun ni ka oi jin ya, te suni siun ni oo ya jin. Te ya'a kuu nuu ka jinio ja ka oo jin ya, chi ni taa ya Espíritu ya ja oo ini anuo.
62004001	Ñani kua'a, ja ka'an too ña san, ma vi kandija ni ndi'i ñayiu ka ka'an ja jin Espíritu ia Dios ka kaxtno'i, chi vi koto tnuni ni jin kondio'ni a ndija ja Espíritu ia Dios oo jin. Chi kuakua'a ñayiu tno'o ka oo ñuyiu ya'a ja ka kachi ja tno'o ia Dios ka ka'in.
62004002	Te sua'a saa kuu vi kuni ni na in kaxtno'o jin Espíritu ia Dios, chi ndi'i ñayiu ndakuni ja Jesukristu kuu ia ni tetniuu Dios, te ni okuu ndija ya teyii jin yiki kuñu, te ñayiu yun guaa oi jin Espíritu ia Dios.
62004003	Te ndi'i ñayiu tu ka ndakuni ja Jesukristu ni okuu ndija ya teyii, te tu na Espíritu ia Dios oo jin, te ñayiu ya'a ka kuu ja ka oo jin espíritu kue'e ja ka ndakoo siki Jesukristu. Te ja ka jini so'o maa ni ja vajikuei, te vitna, chi ja ka oi nuu ñuyiu ya'a.
62004004	Te maa ni ja ka kuu ni na kuinio se'e san, ja ka oo ni jin maa ia Dios, te ja ni ka kundee ni, ni ka ja'nu ni ñayiu inu tno'o yun, chi ka'nu ka kuu ia ka oo jin ni, saa ja ka oo jin ñayiu ñuyiu ya'a.
62004005	Chi ñayiu ñuyiu ka kui, yun guaa ka ka'in tno'o ja oo ñuyiu, te ñayiu ñuyiu ya'a, chi ka nini tno'o ka ka'in yun.
62004006	Su mao, chi ka oo jin ia Dios, te ñayiu ka jini ia Dios, chi ka nini tno'o ka ka'on. Te ñayiu tu ka oo jin ia Dios, chi tu ka nini tno'o ka ka'on. Te ya'a kuu nuu ka jini kajio ndee ñayiu ka oo jin Espíritu ndaa, te ndee ñayiu ka oo jin espíritu ja xnda'u ña.
62004007	Ñani kua'a ja ka'an too ña san, na vi ka'an too tna'a in in mao, chi nuu Dios vaji ja ka'an too tna'o. Chi ndi'i ñayiu ja ka'an too tna'i, te se'e Dios ka kui vi ka jini ia Dios.
62004008	Te ñayiu ja tu ka'an too tna'i, te tu jini Dios, chi ia kutoo ña kuu ya.
62004009	Chi ya'a kuu nuu ni xne'e ia Dios ja kutoo ña ya jion, chi ni tetniuu ya invaa Se'e ya ja ni kii nuu ñuyiu ya'a, nagua ja jin ma'ñu sagua Se'e ya, te vi kotekuo nikuii nikani.
62004010	Te ya'a kuu nuu xne'e naxa kutoo ña ia Dios, te masu yoon ni ka kutoo Dios, chi maa ya ni kutoo ña, te yun guaa ni tetniuu ya Se'e ya, ja ni ji'i ya nuu ni tniuya'u ya yika kuechio.
62004011	Ñani kua'a ja ka'an too ña san, Dios chi saa ni sa'a ya ja kutoo ña ya jion, te suni yoon na vi ka'an too tna'a in in mao.
62004012	Ni in ñayiu tu sa'un na ama ka jini nui Dios, su nuu ja ka ka'an too tna'a in in mao, te siun ni oo Dios jion, te ja kutoo ña ya skunkuu ndaa nuu in ion nuu ka ka'an too tna'o.
62004013	Chi ni taa Dios Espíritu ya ja ka oo jion, te yun guaa ka jinio ja ka oo jin Dios, vi suni oo ya ini anuo.
62004014	Te maa san, chi ni ka jini san jin nuu san, te ka ndakani san ja ni tetniuu tata Dios Se'e ya ja skaku ni'nu ya ñayiu ñuyiu.
62004015	Te ndi'i ñayiu ndakuni ja Jesús kuu Se'e ia Dios, te siun ni oo Dios jin, te suni siun ni oi jin Dios.
62004016	Te maa san, chi ka jini san vi ka kandija san ja ia Dios, chi siun ni kutoo ña ya jin in ion, chi ia kutoo ña kuu ya, te na ñayiu siun ni ka'an too tna'i, te siun ni oi jin Dios, te suni siun ni oo Dios jin.
62004017	Saa te skunkuu ndaa ya nuu in ion ja ka ka'an too tna'o, nagua ja vi kukanu inio, te ma vi koyu'o kiuu sandaa ya kuechi, chi nagua ni oo maa Jesukristu nuu ñuyiu, te suni saa ni ka oo yoon nuu ñuyiu.
62004018	Chi nuu ka ka'an too tna'o, te tu na tno'o yu'u oo, chi kujioo ja ka yu'o nuu ka ka'an too tna'a gua'o. Te yun guaa nuu ja ndee in ñayiu yu'u, te kuini ka ja ka'an too tna'a ndandai, chi ja yu'i yun kaxtno'o ja yu'i ja vatuni tetniuu ia Dios tnundo'o siki.
62004019	Te yoon, chi ka kutoo ia Dios, chi maa ya xtnañu'u ka, ni kutoo ña.
62004020	Su nuu ja ndee in ñayiu ka'an: “Sein, chi kutoo san ia Dios”, te ka'an u'ui in ñani, te chia tno'i. Chi na in tu ka'an too in ñani ja jini ñai jin nui, ¿te naxa kuu kokutoi ia Dios, te tu na ama ka jini ya jin nui?
62004021	Te mao, chi ka neva'o tno'o ni tatnuni maa Jesukristu nuu ka'an sua'a, ja ñayiu kutoo ia Dios, te suni na ka'an toi in in ñani.
62005001	Te ndi'i ñayiu ja ka kandija ja Jesús kuu Kristu, ia ni tetniuu Dios, te se'e maa Dios ka kui. Te ndi'i ñayiu ka kutoo ia kuu Tata, te suni ka ka'an toi ñayiu ka kuu se'e maa ya.
62005002	Te nuu ka kutoo ia Dios, te ka sa'o nagua tatnuni ya, te yun kuu nuu ka jinio ja suni ka ka'an too ñayiu ka kuu se'e maa ia Dios.
62005003	Chi ja ka kutoo ia Dios kuu ja ka jantno'o nagua tatnuni ya, te tno'o tatnuni ya, chi masu ja vijin ndeva'a kuu ja vi skunkuo.
62005004	Chi ndi'i ñayiu ka kuu se'e maa ia Dios ka kundei nuu ñuyiu. Chi ja ka kandijao sa'a ja ka kundeo ka kuu nija'nuo nuu jakue'e oo nuu ñuyiu.
62005005	Te ñayiu ja ka kandija ja Jesús kuu Se'e Dios, maa ni ñayiu yun guaa ka kundei ka kuu nija'nui nuu jakue'e oo nuu ñuyiu.
62005006	Te Jesukristu kuu ia ni kii ñuyiu jin ndute vi niñi, te masu maintno'o ni kii ya ja ni jandute ya jin ndute, chi suni ni jati niñi ya nuu ni ji'i ya. Te Espíritu kuu ia ndakani ndaa ja ja'a ya, chi maa Espíritu Dios kuu ia ka'an ndaa ndija.
62005007	Chi uni testiu ka oo andivi ja ka ndakani tno'o ndaa: [maa Tata Dios, vi Tno'o ya, vi Espíritu ya, te ndi uni ya'a kuu invaa ni Dios].
62005008	Te suni uni testiu ka oo ñuyiu ja ka ndakani tno'o ndaa: maa Espíritu vi ndute vi niñi ya, te ndi uni ya'a inuu ni ka ndakani.
62005009	Te nuu ja ka janta'uo tno'o ja ka ndakani ndaa ñayiu, te ka'nu ka kuu ja vi kuanta'uo tno'o ndakani maa ia Dios, chi ya'a kuu tno'o ndaa ja ndakani ya ja ja'a Se'e ya.
62005010	Te ñayiu kandija Se'e ia Dios, chi janta'ui tno'o ni ndakani ya, su ñayiu ja tu kandija ia Dios ka'in ja ia xnda'u ña kuu ya, chi tu kandijai tno'o ni ndakani ya ja ja'a Se'e ya.
62005011	Te ya'a kuu tno'o ndaa ja ndakani maa ia Dios: ja taa ya ja vi kotekuo nikuii nikani, te jin ma'ñu sagua Se'e ya vi ni'o ja vi kotekuo.
62005012	Chi ñayiu oo jin Se'e ia Dios, te kotekui nikuii nikani, su ñayiu ja tu oo jin Se'e ya, te ma kotekui.
62005013	Tno'o ya'a ni tee san nuu in in ni ja ka kandija ni sivi Se'e ia Dios, nagua ja vi kuni ni ja vi koteku ni nikuii nikani.
62005014	Te ya'a kuu nuu ka kukanu inio ia Dios, ja nuu ja ka jikaon nuu ya nagua kuini maa ya, te nini ya tno'o ka ka'on.
62005015	Te nuu ja saa, te ka jinio ja nini ya nani guaa kuu ja ka jikaon nuu ka ndakuatuo, te ka kukanu inio ja vi ni'o nagua ka jikaon nuu ya.
62005016	Te nuu ja ndee in ñayiu ndia'a in ñani ja ka sa'i yika kuechi ja masu in kuechi ja jaka ña ja kui, te na ndakuatui ja ja'a ñani yun nuu ia Dios, te ndakuña'a ya ja kotekui. Ya'a kuu ñayiu ka sa'a yika kuechi ja masu ja vi kui kuu. Oo yika kuechi ja jaka ña ja vi kui, te ma ka'an san ja vi ndakuatui ja ja'a ñayiu yun.
62005017	Chi ndi'i jakue'e kuu yika kuechi, su oo yika kuechi ja masu jaka ña ja kuu ñayiu.
62005018	Chi ka jinio ja ñayiu ka kuu se'e ia Dios, tu ka sa'a kai yika kuechi, chi jito ña Jesús, ia kuu Se'e maa Dios, te tu ska'an ña Tachi.
62005019	Te ka jinio ja ka oo jin maa Dios, te sava ka ñayiu nii ñuyiu ka yi'i nuu nda'a Tachi.
62005020	Su ka jinio ja ni kii Se'e maa Dios, te ni taa ya ja ni ka jinkui'nu inio, nagua ja vi kunio ia Dios ndaa. Te ka oo jin ia ndaa, ja kuu maa Se'e ya Jesukristu. Te ia ya'a kuu Dios ndandaa ja taa ya ja vi kotekuo nikuii nikani.
62005021	Te maa ni ja ka kuu ni na kuinio se'e san, vi koto ni maa ni, te ma vi chiñu'u ni chu'chi ñuyiu ya'a. Saa na kokuu.
63001001	Maa san kuu Juan, tee nija'nu nuu ñayiu ka skua'a, tee san tutu ya'a nuu ña'a ni kaji ña ia Dios vi nuu se'e ña, ja ka'an too ndeva'a ndija san, te masu maintno'o sein ka'an too ña, chi suni ndi'i ñayiu ka jini tno'o ndaa.
63001002	Chi ka'an too ña san ja ja'a tno'o ndaa ja oo ini anuo, te vi koo jion nikuii nikani.
63001003	Te maa Tata Ja'nuo jin Jito'o Jesukristu, ia kuu Se'e ya, na chindee chituu ña ya, te na kunda'u ini ña ya, te vi koo ni jin jamani maa ya vi jin tno'o ndaa ya vi ja kutoo ña ya.
63001004	Ni kusii ndeva'a ini san, chi ni nuku'un san sava se'e ni ja ka jikai jin tno'o ndaa, nagua ni tatnuni maa Tata Dios nuo ja vi sa'o.
63001005	Vitna te jikanta'u san nuu ni, vi kua'a, ja na vi ka'an too tna'o. Te tno'o ja tee san ya'a, chi masu in tno'o ja tatnuni jaa kuu, chi tno'o ja ni ka jinio ndee jaxtnañu'u kuu.
63001006	Te ja vi ka'an too tna'o kuu ja vi kakao nagua tatnuni maa ya nuo. Te ya'a kuu tno'o tatnuni ya nuu ni: ja vi ka'an too tna'a ni, nagua ni ka onini ni ndee jaxtnañu'u.
63001007	Chi kuakua'a ñayiu ka xnda'u ña ni kekuei nuu ñuyiu ya'a, te tu ka ndakuni ja Jesukristu ni okuu ndija ya teyii. Te ñayiu ka sa'a sia'a ka kuu ñayiu ka xnda'u ña vi ka ndakoi siki Jesukristu.
63001008	Vi koto va'a ni maa ni, nagua ja ma vi skunaa ni ya'u ja vi ni'i ni ja ja'a tniuu gua'a ka sa'a ni, chi saa sua'a vi ni'i ni ndi'i ja vi kuta'u vi kundetu ni.
63001009	Chi nani kuu ñayiu ndasonee inka tno'o siin, te tu oi jin tno'o ni kaxtno'o Jesukristu, nuu saa te tu oi jin ia Dios. Su na ñayiu oo ni jin tno'o ni kaxtno'o Jesukristu, te ñayiu yun guaa oi jin Tata Dios vi jin Se'e ya.
63001010	Te nuu na in ñayiu majakoto ña jin ni, te tu kaxtno'i tno'o ya'a, te ma vi kuanta'u ni jin nuu ve'e ni, ni ma vi ndakantno'o tna'a ni jin.
63001011	Chi na in ndakantno'o tna'a jin, te kiundui nuu tniuu kue'e ja sa'a ñayiu yun.
63001012	Oo kuakua'a tno'o ja ka'an ka san nuu in in ni, su tu kuini san ja tee san nuu tutu jin tinta, chi ndetu ka'nu san ja kenta san nuu ka oo ni, te jian vi ndatno'o, nagua ja saa te vi kusii ini ndeva'o.
63001013	Te ka ndakantno'o ña se'e ña'a kuu ku'u ni, inka ña'a ni kaji ia Dios, ¿a kukueni ka oo ni? Te saa vi ka'an ni jin. Saa na kokuu.
64001001	Maa san kuu Juan, tee nija'nu nuu ñayiu ka skua'a, ja tee san tutu ya'a nuu Gayo, tee ka'an too ndaa ndija san.
64001002	Ñani ja ka'an too ña san, jikanta'u san nuu ia Dios ja ja'a ni, ja ndi'i tniuu sa'a ni na kee vii kee va'a jin ni, te koo va'a ni, nagua oo va'a anu ni nuu ia Dios.
64001003	Ni kusii ndeva'a ini san nuu ni kikuei ñani ka skua'a, te ni ka ndakani de ja skunkuu ndaa ni nuu ia Dios vi naxa jika ni jin tno'o ndaa.
64001004	Te tu na in guaa kuu ka ja kusii ini san, chi ja ni ni'i tno'o san ja ñayiu ka kuu na kuinio se'e san ka jikai nuu ichi ndaa.
64001005	Ñani ja ka'an too ña san, gua'a ndeva'a sa'a ni ja chituu ni taka ñanio ja ka skua'a, te vi'i ka ndi'ni ni ja ja'a ñanio ja tu ni ojini ni.
64001006	Chi ka ndakani de nuu ñayiu ka skua'a ya'a naxa ka'an too ni de. Te tanunda'a ni chituu ni de nagua ka ja'ni ña jin de ja kuu ki'inkuei de nuu ichi, nagua junkuaan ini maa ia Dios.
64001007	Chi ni kekuei de kua'ankuei de ja vi kunukuechi de nuu Jesukristu, te tu ni ka janta'u sa'un de nagua ka chituu ña ñayiu tu ka kandija ia Dios.
64001008	Te yun guaa yoon, chi kanuu ja vi chituo tee yun, nagua ja vi chituu tna'o jin de nuu ka kaxtno'o de tno'o ndaa nuu ñayiu.
64001009	Ja ni tee san in tutu nuu ñayiu ka skua'a, su Diótrefes, chi tu janta'u de tno'o ja tatnuni san, chi junkuaan ini maa de ja kotatnuni de nuu ñayiu yun.
64001010	Te yun guaa nuu ki'in san, te kuxeen san nuu de, ja jika de ka'an kue'e de vi ka'an tno'o de sikio. Te ni tu ndenuu ini de ja siun sa'a de, chi ni tu janta'u de taka ñani ja jinokuei, te ñayiu ka kuini ja vi kuanta'u ñai, te tu jandetu de, te skunu ña de nuu ka oo ñayiu ka skua'a yun.
64001011	Ñani ja ka'an too ña san, ma kondikin ni ñayiu ka sa'a jakue'e, chi kondikin ni ñayiu ka sa'a java'a. Chi ñayiu ka sa'a java'a yun ka kuu se'e ia Dios, su ñayiu ka sa'a jakue'e yun, chi tu ka jini ia Dios.
64001012	Te ndi'i ñayiu ka ndakani java'a sa'a Demetrio, te vi ndee tno'o ndaa maa ia Dios ndakani. Te suni sein, chi ndakani san taka java'a sa'a de, te jini maa ni ja tno'o ndaa ndakani san.
64001013	Te oo kua'a ka tno'o ja ka'an san nuu ni, su tu kuini san ja tee san in tnuu jin tinta.
64001014	Chi ndetu ka'nu san ja yachi ni jakoto ña san, te jian vi ndatno'o.
64001015	Te koo ni jin tno'o mani. Te ñayiu ka skua'a ja ka oo ya'a ka ndakan tno'o ña, ¿a kukueni oo ni? Te tanunda'a ni ndakan tno'o ni in in ñayiu ka skua'a ja ka oo jin ni jian, ¿a kukueni ka oi?, te saa na vi ka'on.
65001001	Maa san kuu Judas tee jinokuechi nuu Jesukristu, ñani Jacobo. Te tee san tutu ya'a nuu maa ni ja ka kuu ni ñayiu ni kana ña Tata Ja'nuo ja kutoo ña ya, te tava'a ña ya jin ma'ñu sagua Jesukristu.
65001002	Te na kaya ja ka'an nda'u ka'an kee ña ya, vi jamani ya vi ja kutoo ña ya.
65001003	Ñani, kua'a, ja ka'an too ña san, ni ndioo ndeva'a ini san ja tee san in tutu ja ja'a ja skaku ni'nu ña Jesukristu jion. Su ni jini san ja kanuu ka ja tee san tutu ya'a nuu xteku ña san ja vi nduku ndee ni vi kandija gua'a ni tno'o va'a ya ja ni jiña'a ia Dios invaa ni jichi nuu ñayiu maa ya.
65001004	Chi ni ka kiunduu yu'u sava tee ka xnda'u ña ne'u maa ni. Te tee yun, chi ndee jana'a ja ka yikua'a de nuu ia Dios ja vi tniuya'u de yika kuechi de, chi tee kue'e ndeva'a ka kuu de, te ka tee ni de ja Dios, chi ia nda'u ini kuu ya, te kuu vi sa'a de taka jane'e jayichi, te tu ka ndakuni de ja invaa maa Jito'o Jesukristu kuu ia tatnuni nuu ndi'i.
65001005	Te kuini san ja ndaska'an ña san, visi ja ka jini ni ndi'i tno'o ya'a, ja visi ni skaku ni'nu ña Jito'o jin ñayiu Israel nuu ni ndene'e ña ya ñuu Egipto, su nuu kuee ka, te ni xnaa ña ya jin sava ñayiu yun ja tu ni ka kandijai ya.
65001006	Te suni vi kona'a ni ja ia ka jinokuechi nuu Dios ja tu ni ka jito va'a ya tniuu ni ka ondiso ya, te ni ka xndoo ya nuu ni ka oo ya andivi. Te ni jasi ña ia Dios vekaa nee nuu siun ni vi koo ya, guaa ndee maa kiuu ka'nu ja sa'a ndaa ya kuechi.
65001007	Te nagua ni ka sa'a ia ka jinokuechi nuu Dios, te suni saa ni, ni ka sa'a ñayiu ñuu Sodoma vi ñuu Gomorra vi sava ka ñuu ja ka netna'a yatni jin. Chi ni ka sa'i kuechi ñuyiu vi ndi'i taka jane'e jayichi ja masu ja vi sa'i kuu, te ni junkuei nuu tnundo'o ja ka kai nuu ñu'u nikuii nikani, te yun guaa ka kui in taniñu nuu ndi'i ñayiu.
65001008	Te vi suni saa ni ka sa'a tee ka xnda'u ña ja ka oo de ne'u maa ni, chi ka ka'an de ja ni skuni ña ia Dios nuu jani, te jin yun ka sa'a de kuechi ñuyiu vi ka skexiko de tniuu ndiso Jito'o vi ka kane'e de jin ia ka kuu na'nu ka.
65001009	Su na ni ka tee tna'a Miguel, ia kuu ka'nu ka ja jinokuechi nuu Dios jin Tachi, nuu ni ka kindee tna'a ya jin Tachi yun yiki kuñu Moisés, te tu ni kii ini ya ja xtau tnia'a ya Tachi yun, chi sua'a jiña'a Miguel: “Maa Jito'o na kuxeen nuu ron”.
65001010	Su tee ka xnda'u ñayiu ya'a, chi ka kane'e de jin ndi'i ja tu ka jini de. Te ka sa'a de nagua vaji nuu jajintnuni maa de, na kuinio kiti, ja tu jini ti nagua sa'a ti, te jin ja ka sa'a de yun sa'a ja vi naa de.
65001011	Te nda'u ni ka de, chi ka ndikin de ichi ni jika Caín ja ni ja'ni de ñani de, te ka ndioo ini de ja vi ni'i de xu'un, guaa ni ka kiunduu de nuu ichi kue'e ja ni ojika Balaam, te vi naa de nagua ni ndo'o Coré ja ni xnaa ña ia Dios nuu ni ndakoo de siki Moisés.
65001012	Chi ka kuu tee ya'a na kuinio in ja sa'a tne'e ña jin ni nuu ka sa'a ni viko ja ka kunda'u ini tna'a ni, chi ka jaa ka ji'i de, te ka kusii ndeva'a ini de, te ni tu ka ndi'ni de nagua ka kuu sava ka ñayiu, chi nani ja ka kuu maa de ka ndi'ni de. Te ka kuu de na kuinio viko ja tu na sau ndiso, te ya'a yun ni xtechi ña tachi, axi na kuinio yutnu, ja tu na kiti vixin in yoo kuun maa ti. Te ka kuu de na kuinio yutnu ja ni kana ndiso ndi'i tnu jin yo'o tnu, te ni ji'i sa'un tnu.
65001013	Te suni ka kuu de na kuinio nuu jiso xeen ndeva'a nuu ndute mar, te ndajinonta ti'iñu tne'e, te saa ndatuu jakue'e ka sa'a de ja taa kanoo ña nuu ka jini ñayiu. Te suni ka kuu de na kuinio kimi ja jino kua'an jino vaa ti, te ja otua'a in nuu nee ndeva'a nuu vi koo de nikuii nikani.
65001014	Te suni sua'a ni ka'an Enoc, tee ni ndakani tno'o ia Dios ndee jana'a, tee kuu tatatno'o kuu uja Adán nuu ni ka'an de sua'a ja ja'a tee ka xnda'u ña yun: “Ni jini san Jito'o ja vaji ya jin kuakua'a mil ia ka jinokuechi nuu ya,
65001015	ja sa'a ndaa ya kuechi ndi'i ñayiu, te vi tniuya'u ñayiu kue'e ndi'i jane'e jayichi ni ka osa'i vi ndi'i tno'o kue'e ni ka oka'in siki ya, ja ka kui ñayiu kue'e ja ka sa'i yika kuechi”. Ni kachi Enoc.
65001016	Te tee ya'a, chi nino'o ni ja ka ka'an kuechi de vi ka ka'an de kuentu ñayiu, te maa ni ka nduku de java'a maa de, te ka ka'an teyii ndeva'a de vi ka ka'an yiñu'u de nuu ñayiu nani ja vi kene'e de jayiñu'u maa de.
65001017	Su maa ni, vi ñani vi kua'a ja ka'an too ña san, vi kondaka'an maa ni tno'o ni ka kaxtno'o tee ni chitniuu Jito'o Jesukristu,
65001018	nuu ni ka ka'an de: “Nuu kuyatni kiuu sandi'i, te vi koo ñayiu vi kuaku ndee ña, te vi kosa'i jane'e jayichi nagua ka junkuaan ini mai”, ka kachi de.
65001019	Te ñayiu kue'e ya'a ka kuu ja ka sa'a ja ka ja'nde tna'a ñayiu ka skua'a, chi ka sa'i jane'e jayichi ja ka kusii ini jin yiki kuñui, te tu na Espíritu ia Dios ka oo jin.
65001020	Su maa ni, vi ñani vi kua'a ja ka'an too ña san, vi koyutnu ni jin tno'o vii tno'o va'a ka kandija ni, te vi ndakuatu ni jin ma'ñu sagua Espíritu ia Dios.
65001021	Te vi koo ni jin Dios, ia kutoo ña. Te vi kondetu ka'nu ni ja kunda'u ini ña Jito'o Jesukristu guaa ndee na taa ya ja vi koteku ni nikuii nikani.
65001022	Te vi kunda'u ini ni sava ñayiu tu ka kandija gua'a.
65001023	Te vi ndatau ni sava ñayiu ja vi skaku ni'nu ni jin nuu ñu'u andeya, te vi kunda'u ini ni sava kai, su vi koto ni maa ni jin jakue'e ka sa'i yun, te vi kukini ini ni guaa ndee sa'un ka ni'nui, chi ni ka kuu tne'e jin yika kuechi ka sa'i yun.
65001024	Maa Dios kuu ia ka'nu ndeva'a ja tava'a ña ya ja ma junkuei ni nuu taka jakue'e, te sa'a ya ja ndentakuei vii ni nuu ye'e tajan ya, te vi kosii ini ni nuu ya.
65001025	Te maintno'o maa ya kuu Dios ndichi ndeva'a, ia skaku ni'nu ña jin ma'ñu sagua Jito'o Jesukristu. Te nuu maa ya na koo jayiñu'u, vi na koo jaka'nu ndeva'a ya, vi na kotatnuni ya, vi na kondiso tniuu ya nuu ndi'i tu'u ndee ama ka vi vitna vi nikuii nikani. Saa na kokuu.
66001001	Ya'a kuu tno'o ja ni jiña'a ia Dios nuu Jesukristu, nagua ja ndaxne'e ya nuu ñayiu ka jinokuechi nuu ya, nagua kuu ja ñama ni kokuu. Te yun guaa ni tetniuu Jesukristu ia jinokuechi nuu ya ja skuni ña ya jin sein ja kuu san Juan ja jinokuechi san nuu ya naxa kaa ja kokuu.
66001002	Te ndakani ndaa san ndi'i ja ni jini san, vi kuu san testiu tno'o ka'an ia Dios, vi suni tno'o ja ni ndakani Jesukristu.
66001003	Na ta'u na ndetu ñayiu ka ka'u tutu ya'a nuu ñayiu, te suni nase inu ta'u ñayiu ka nini tno'o ja ni ka'an ia Dios naxa kokuu, te ka tanui tno'o ja yoso ya'a, chi ja ni kuyatni ja skunkuu taka tno'o ja yoso nuu tutu ya'a.
66001004	Maa san kuu Juan, te tee san tno'o ya'a nuu ñayiu ka skua'a ja ka oo nuu ndi uja veñu'u ñuu ja tnii Asia. Te vi kuta'u vi kundetu ni javii java'a vi jamani ja vaji nuu Dios, ia kuu Dios vitna, vi ia kuu Dios ndee jana'a, vi ia ja kii. Te suni vi kuta'u ni ja vaji nuu uja Espíritu ja oo nuu tatnuni ia Dios.
66001005	Te suni vaji nuu Jesukristu, ia kuu testiu ndaa, ia ni ndateku xtnañu'u ka ne'u ndiyi, ia tatnuni nuu taka rey ka oo ñuyiu. Te ni kutoo ña Jesukristu jin yoon guaa ni ndakate ya yika kuechio jin niñi ya.
66001006	Te ni sa'a ya ja ka kuo rey vi sutu ja ka jinokuechio nuu Tata ya, Dios. Te nuu maa ya na koo jayiñu'u vi jaka'nu nikuii nikani. Saa na kokuu.
66001007	Te vi kondia'a ni ja ndee nuu viko ndii Jesukristu, te ndi'i ñayiu vi kuni ya, vi guaa ndee ñayiu ni ka xtuji ña jin ya, te nasaa natu'u ñayiu oo nii ñuyiu vi nda'i vi kana nuu vi kuni ja ndenta ya. Saa na kokuu.
66001008	“Maa rin kuu ia oo xtnañu'u vi ia oo sandi'i”, kachi Jito'o, ia kuu Dios vitna, vi ia kuu Dios ndee jana'a, vi ia ja kii, ia ndakui ndeva'a.
66001009	Maa san kuu ñani ni Juan, te suni inuu ni tnundo'o ka tna'o ja ka kandijao Jesukristu. Te inuu ni vi koo nuu tatnuni ia Dios, te inuu ni ka jandee inio sa'a Jesukristu. Te ja ja'a ja ndakani san tno'o ia Dios vi ka'an ndaa san tno'o Jesukristu, guaa ni ka kakuiko ña jin san, te ni ka sia'a ña ja oo san in isla nani Patmos.
66001010	Te ni oo san jin Espíritu ia Dios in kiuu maa Jito'o, te ni skuni ña ya jin san. Te ni jini san ja ni kana jaa ichi yata san na kuinio ja nda'i in trompeta.
66001011	Te kachi: ―Maa rin kuu ia oo ndee jaxtnañu'u vi ia oo sandi'i. Te tee nuu in liuru taka ja kuni ron, te tetniuu ron na ki'in nuu ndi uja veñu'u ja ka oo Asia, nuu ñayiu veñu'u Éfeso vi Esmirna vi Pérgamo vi Tiatira vi Sardis vi Filadelfia vi Laodicea ―kachi ya.
66001012	Te ni jionenuu san ja kondia'a san na in kuu ja ka'an jin san, te nuu ni jionenuu san, te ni jini san uja kandeleru oro.
66001013	Te ma'ñu ndi uja kandeleru yun ni jini san nukuiin in ia kaa nagua kaa in ñayiu ñuyiu. Te ni'nu ya in sa'un kani ja kunjino ndee nuu ja'a ya, te nu'ni yika ya in sinchu ja kuu oro.
66001014	Te ixi xini ya, chi ja yayaa kuu na kuinio ixi ndikachi axi na kuinio yua'a ja oo nuu yuku yua'a. Te nduchi nuu ya, chi vi kanda'a na kuinio yañu'u.
66001015	Te si'in ya, chi vi yeye'e na kuinio kaa kuu bronce ja ni ndua'a nuu jitnu, te vi jiso kuei kuei ka'an ya, nagua jiso nuu jika kua'a ndute.
66001016	Te nda'a kua'a ya nee ya uja kimi, te yu'u ya ni kana in yuchi kani ndugua ja xeen nduu jioo nuu. Te nuu ya, chi vi na kaa nikandii nuu kuun xenxeen ka'ni kaa.
66001017	Te nuu ni jini san ya, te ni ndonso san nuu ja'a ya na kuinio ja ni ji'i san. Su ni sonee ya nda'a kua'a ya siki san, te kachi ya: ―Ma yu'u ron, chi maa rin kuu ia oo xtnañu'u vi ia oo sandi'i.
66001018	Ia teku kuu rin, chi ni ji'i rin, su ni ndateku rin, te vitna chi teku rin nikuii nikani. Saa na kokuu. Te yinda'a rin ndakaa jakue'e ja ja'ni ñayiu vi ndakaa ñuu ji'i.
66001019	Nuu saa te tee nuu tutu nagua kuu ja ni jini ron, nagua oo vitna, vi nagua kuu ja koo nuu kuee ka.
66001020	Te ya'a kuu tno'o yiyu'u ja ka'an siki ndi uja kimi ja ni jini ron nee rin ichi nda'a kua'a rin jin ndi uja kandeleru ja ni jini ron: ndi uja kimi yun ka kuu ia ka jinokuechi nuu Dios ja ka jito ndi uja veñu'u yun, te ndi uja kandeleru ja ni jini ron yun ka kuu ndi uja veñu'u.
66002001	Ni ka'an Jesús nuu maa san ja kuu san Juan, te kachi ya: ―Tee tno'o ya'a na ki'in nuu ia jinokuechi nuu Dios ja jito ñayiu ka skua'a veñu'u oo ñuu Éfeso: Sua'a ka'an ia nee uja kimi ichi nda'a kua'a ya, te jika ya ma'ñu ndi uja kandeleru oro:
66002002	“Ja jini rin ndi'i ja ka sa'a ron, te ndia'a rin ja ka nduku ndee ndeva'a ron ka satniuu ron, te ka jandee ini ron jin tniuu ka sa'a ron. Te suni jini rin ja tu ka kundee ini ron jin ñayiu ka sa'a jakue'e, chi ka jito tnuni ron taka tee tno'o ka ka'an ja tee ni chitniuu rin ka kuu de, su masu inu ndija de, chi ni ka sinotuu ron de ja tee tno'o ka kuu de.
66002003	Ja ni kuu kua'a tnundo'o ka tna'a ron, su ka jandee ini ron, te ka nduku ndee ndeva'a ron ka satniuu ron ja ja'a rin, te tu ka skuita ron maa ron.
66002004	Su visi ni saa, te oo in ja ka'an kuechi rin siki ron: ja tu ka kutoo ka ña ron nagua ni ka okutoo ña ron jin rin ndee jaxtnañu'u.
66002005	Yun guaa vi ndaka'an naxa ni kuu ja ni ka xndendoo ron ja tu ka kutoo ka ña ron jin rin, te vi ndatna'u ini, te vi ndasa'a nagua ni ka osa'a ron ndee jaxtnañu'u. Chi nuu tu, te jaa rin, te xtajioo rin kandeleru ron nuu oo ini veñu'u, nuu ja ma vi ndatna'u ini ron.
66002006	Su visi ni saa, te oo na'i in jagua'a ja ka sa'a ron, chi ka skexiko ron nagua ka sa'a ñayiu ka kuu nicolaíta, te suni ru'un, chi skexiko rin.
66002007	Na in oo so'o, te na konini tno'o ka'an Espíritu ia Dios jin ñayiu ka oo veñu'u. Na ñayiu kundee nuu jakue'e, te kuña'a rin kiti vixin ja kuun nuu yutnu taa ja kotekuo ja vi kai, yutnu nukuiin ma'ñu sagua ndee nuu oo maa ia Dios, nuu vii ndeva'a ndee andivi”, kachi ya.
66002008	Te suni ni ka'an tuku ya nuu san, te kachi ya: ―Tee tno'o ya'a na ki'in nuu ia jinokuechi nuu Dios ja jito ñayiu ka skua'a veñu'u oo ñuu Esmirna: Sua'a ka'an ia oo ndee xtnañu'u vi ia oo sandi'i, ia ni ji'i, te ni ndateku ya:
66002009	“Ja jini rin ndi'i ja ka sa'a ron, te jini rin tnundo'o ja ka tna'a ron, vi ja ka kunda'u ron, visi jandaa ja ka oo kuika ron nuu ia Dios. Te suni jini rin ja ka kane'e ña ñayiu ka ka'an ja ñayiu judio ja ni kaji maa Dios ka kui, su masu ndija ja suu ka kui, chi ka kui na kuinio ñayiu ka ndututu ja ka jinokuechi nuu Tachi.
66002010	Te ma vi koyu'u sa'un ron taka tnundo'o ja vi tna'a ron, chi sa'a Tachi ja ki'inkuei sava ron vekaa, nagua ja koto tnuni ña, te vi tna'a ron tnundo'o uxi kiuu. Su vi koyutnu, ma vi yu'u ron, vi guaa ndee na vi kuu ron, te taa maa rin in ja vi kuta'u ron ja vi koteku ron nikuii nikani.
66002011	Na in oo so'o, te na konini tno'o ka'an Espíritu ia Dios jin ñayiu ka oo veñu'u. Na ñayiu kundee nuu jakue'e, te ma tna'a kai tnundo'o ja kui jichi kuu uu”, kachi ya.
66002012	Te suni ni ka'an tuku ya nuu san, te kachi ya: ―Tee tno'o ya'a na ki'in nuu ia jinokuechi nuu Dios ja jito ñayiu ka skua'a veñu'u oo ñuu Pérgamo: Sua'a ka'an ia nee yuchi kani ndugua ja xeen nduu jioo nuu.
66002013	“Ja jini rin ndi'i ja ka sa'a ron, te jini rin ja nuu ka oo ron jian kuu nuu tatnuni Tachi. Su visi ni saa, te ka oo yutnu ron jin tno'o rin, te vini kiuu ni ka ja'ni Antipas, tee ndaa ja ni ndakani tno'o rin ne'u maa ron, te tu ni ka ndayu'u ron ja ka kandija ña ron. Chi ñuu nuu ka oo ron jian kuu ñuu nuu tatnuni Tachi.
66002014	’Su vini saa, te oo ndee saa tno'o ja ka'an kuechi rin siki ron, chi jian ka oo ron jin sava ñayiu ja tu ka kuini ja vi xndendoi tno'o ni kaxtno'o Balaam, tee ja ni xteku Balac ndee jana'a, ja ni skanakau de ñayiu Israel nuu yika kuechi nuu ni ka jai ja ni ka osokoi nuu chu'chi vi ja ni ka osa'i kuechi ñuyiu jin inka ñayiu.
66002015	Te suni ka oo ron jin sava ñayiu ja tu ka kuini ja vi xndendoi tno'o ka kaxtno'o ñayiu nicolaíta, te tu jintna'a sa'un ini rin.
66002016	Yun guaa vi ndatna'u ini, te vi sama ron maa ron, chi nuu tuu, te ñama jaa rin, te jin yuchi kani ja kana yu'u rin kaxin tna'a rin jin.
66002017	Na in oo so'o, te na konini tno'o ka'an Espíritu ia Dios jin ñayiu ka oo veñu'u. Na ñayiu kundee nuu jakue'e, te kuña'a rin maná ja yiyu'u ja kai. Te suni kuña'a rin in yuu kuijin luluu, te nuu yuu luluu yun kondee in sivi jaa ja vi ni in ñayiu tu na in kuni sivi yun, chi maintno'o maa ñayiu ja ni'i guaa kuni”, sua'a ni ka'an ya.
66002018	Te suni ni ka'an tuku ya nuu san: ―Suni tee tno'o ya'a na ki'in nuu ia jinokuechi nuu Dios ja jito ñayiu ka skua'a veñu'u oo ñuu Tiatira. Sua'a ka'an Se'e ia Dios, ia kandanda'a nduchi nuu na kuinio yaa ñu'u, te si'in ya, chi vi yeye'e na kuinio kaa kuu bronce ja ni ndua'a vivii.
66002019	“Ja jini rin ndi'i ja ka sa'a ron, te jini rin ja ka ka'an too tna'a ron, vi ka kandija gua'a ña ron, te ka jinokuechi gua'a ron vi ka jandee ini ron nuu tnundo'o. Te jini rin ja gua'a ka ka sa'a ron vitna, masu nuu ni ka keja'a ron.
66002020	’Su visi ni saa, te oo ndee saa tno'o ja ka'an kuechi rin siki ron, chi ka jandetu ron ja kaxtno'o in ña'a kuu na kuinio Jezabel nuu ñayiu, te ka'an ña ja ña'a ndakani tno'o ia Dios kuu ña, te xnda'u ña ñayiu ka jinokuechi nuu ni, te jaka ña ña ja ka sa'i kuechi ñuyiu jin inka ñayiu vi ka jai ja ni ka soko nuu chu'chi.
66002021	Te ni ondetu nuu rin nagua ja na ndatna'u ini ña, su tu kuini ña ja xndoo ña kuechi ñuyiu ja sa'a ña yun.
66002022	’Yun kuu ja vitna te sa'a rin ja na ki'in ña in kue'e, te kava ña nuu jito, te tetniuu rin in tnundo'o ndeva'a ja vi tna'a ñayiu ka sa'a kuechi ñuyiu jin ña, nuu ja ma vi ndatna'u ini ja vi xndoi tniuu kue'e ni ka kutua'i ja sa'a ña'a yun.
66002023	Te sa'a rin ja vi kuu ñayiu ka kandija tno'o ka'an ña'a yun. Saa te vi kuni ndi'i ñayiu ka skua'a ja maa rin kuu ia jini ndi'i ndee jajintnuni vi ndee anu ñayiu. Te taa rin nuu in in ron nakuu nakuu nagua ni ka sa'a ron.
66002024	Su maa ron vi sava ka ñayiu ja ka oo jin ron ñuu Tiatira ja tu ka ndikin ron tno'o ni kaxtno'o ña'a yun, te ni tu ka jini ron nagua ka kuu tno'o ka xnani ñayiu yun ja ka kuu tno'o yiyu'u gua'a nuu Tachi, te ka'an rin ja ma xtavi kuechi ka ña rin jin ron inka tniuu.
66002025	Su vi tava'a gua'a tno'o ni ka kandija ron, guaa ndee kiuu na ndenta rin.
66002026	Te na ñayiu kundee nuu jakue'e, te kosa'a ni tniuu ni jiña'a rin nui ndee kiuu sandi'i, te kuña'a rin tniuu konei ja kotatnuni nuu taka ñuu.
66002027	Te nagua ni chitniuu ña Tata rin ja tatnuni rin, suni saa vi kotatnuni xein nuu taka ñuu, na kuinio in yutnu kaa ja ka kani in kisi ñu'u, te skuechi kueli ña.
66002028	Te suni kuña'a rin kimi ja oo tno'o ne'e nui.
66002029	Na in oo so'o, te na konini tno'o ka'an Espíritu ia Dios jin ñayiu ka oo veñu'u.” Sua'a ni ka'an ya.
66003001	Te suni ni ka'an tuku ya nuu san, te kachi ya: ―Tee tno'o ya'a na ki'in nuu ia jinokuechi nuu Dios ja jito ñayiu ka skua'a veñu'u oo ñuu Sardis: Sua'a ka'an ia neva'a ndi uja espíritu ia Dios vi ndi uja kimi: “Ja jini rin ndi'i ja ka sa'a ron, te suni jini rin ja ka kuu ron na kuinio ndiyi, visi ka teku tno'o ron ja ka teku ron.
66003002	Vi kondito te ma vi kusun ini ron, te vi ndeja'a vi koyutnu ron jin joo ka ja ka kandija ron, chi vi ja oo yatni ja naa, chi jini rin ja kuini ka ja kentakuei ron vi sa'a ron nagua kuini maa ia Dios.
66003003	Vi ndaka'an tno'o ja ni ka onini ron, te ni ka janta'u ron, te vi kuantno'o vi ndatna'u ini nuu kuechi ron, te vi kondito, chi nuu na vi kusun ini ron, te sanaa te kii rin siki ron, te ni ma vi kuni ron na ore kii rin na kuinio in kui'na.
66003004	Su visi ni saa, te ka neva'a ron sava ñayiu ñuu Sardis jian ja tu ni ka sa'i yika kuechi, ja kuu na kuinio ja tu ni ka sa'a tne'i sa'uin. Te yun kuu ja vi ndee yayaa sa'un vi kui'nui nuu vi kokakai jin rin, chi ñayiu va'a ka kui nuu rin.
66003005	Te na ñayiu kundee nuu jakue'e, te kui'nui sa'un yayaa, te ma xnaa rin sivi nuu liuru nuu ka yoso sivi ñayiu vi koteku nikuii nikani, chi sua'a ndakuantno'o rin jin nuu Tata rin vi nuu ia ka jinokuechi nuu ya.
66003006	Na in oo so'o, te na konini tno'o ka'an Espíritu ia Dios jin ñayiu ka oo veñu'u.”
66003007	Te suni ni ka'an tuku ya nuu san, te kachi ya: ―Tee tno'o ya'a na ki'in nuu ia jinokuechi nuu Dios ja jito ñayiu ka skua'a veñu'u oo ñuu Filadelfia: Sua'a ka'an ia vii, ia ndaa, ia yinda'a ndakaa rey David, ja ndiso ya tniuu ka'nu ja ndakune ya nuu kiukuei ñayiu, te ni in ma kuu ndakasi, te nuu ndakasi ya, te ni in ma kuu ndakune.
66003008	“Ja jini rin ndi'i ja ka sa'a ron. Te ya'a ni june rin na kuinio in ye'e ichi nuu ron ja kiukuei ron, te ni in ma kuu ndakasi, chi visi tu inu ndakui gua'a ron, su ni ka jantno'o ron tno'o rin, te tu ni ka tayu'u tno'o ron ja ka kandija ña ron.
66003009	Ka oo sava ñayiu ja ka ndututu nuu Tachi ja ka ka'in ja ñayiu judio ja ka oo jin Dios ka kui, su masu inu ndijai, chi chia inu tno'i. Nuu saa te sa'a rin ja kikuei nuu ron, te vi jinkuiin jiti nuu ja'a ron, nagua ja vi kuni ja kutoo ña rin jin ron.
66003010	Chi ni ka jantno'o ron tno'o ni tatnuni rin ja ni ka jandee ini ron nuu tnundo'o. Yun kuu ja suni tava'a ña rin jin ron ore kii tnundo'o siki ñayiu ka oo nii ñuyiu, chi koto tnuni ña jin ndi'i ñayiu.
66003011	Te vi tava'a gua'a tno'o ka kandija ron, chi ñama ndenta rin, nagua ja ni in ma ndakindee ja vi kuta'u ron.
66003012	Na ñayiu kundee nuu jakue'e, te sa'a rin jin ja kokui na kuinio in si'in ndee ja yituu veñu'u ia Dios maa rin, te ma vi kujioo sa'uin nuu oo ya. Te tee rin sivi ia Dios rin nui vi sivi ñuu ia Dios rin ja kuu Jerusalén jaa ja makuun ndee andivi nuu oo Dios rin, te suni tee rin sivi jaa maa rin nui.
66003013	Na in oo so'o, te na konini tno'o ka'an Espíritu ia Dios jin ñayiu ka oo veñu'u.”
66003014	Te suni ni ka'an tuku ya nuu san, te kachi ya: ―Tee tno'o ya'a na ki'in nuu ia jinokuechi nuu maa Dios ja jito ñayiu ka skua'a veñu'u oo ñuu Laodicea: Sua'a ka'an ia ka'an “saa na kokuu”, ia kuu testiu ndaa, ja ka'an ya tno'o ndaa, ia xiin ma'ñu sagua ni sa'a ia Dios ndi'i ja oo ñuyiu.
66003015	“Ja jini rin ndi'i ja ka sa'a ron ja ni masu ja vijin, te ni masu ja i'ni ka kuu ron. ¡Vaa nuu sua'a te ja vijin axi ja i'ni vi kokuu ron!
66003016	Su ja siun vi joo i'ni ron vi joo vijin ron, te masu ja vijin ni masu ja i'ni kuu ron, te yun guaa ndujan ña rin jin yu'u rin ja tu jintna'a ini ña rin.
66003017	Chi kachi ron ja ñayiu kuika kuu ron, chi ni jinkoo va'a ron, te tu nagua ja'ni sa'un ka ña jin ron. Te tu jini ron, su in ja ña kanoo kuu ron vi tu nagua neva'a ron vi kunda'u ndeva'a ron, vi kuaa ron vi kavichi ron.
66003018	Te yun guaa xteku ña rin jin ron ja nuu maa rin ki'in ron oro ja ni nduvii nuu ñu'u, nagua ja kokuu ron ñayiu kuika ndija. Te suni nuu maa rin ki'in ron sa'un kuijin kui'nu ron, nagua ja ma kokuu kanoo ron ja oo vichi ron. Vi nuu maa rin ki'in ron tatna kee nuu ron, nagua ja kuu kondia'a gua'a ron.
66003019	Chi kuxeen rin vi tetniuu rin tnundo'o siki ndi'i ñayiu kutoo rin. Nuu saa te vi ni ini ni anu ron vi skunkuu ron tno'o rin, te vi ndatna'u ini nuu jakue'e ka sa'a ron.
66003020	Vi konini gua'a, chi ya'a oo rin ye'e ron, te kana rin. Te nuu ja ndee in ñayiu nini tno'o ka'an rin, te ndakunei ye'i, te kiuu rin ve'i, te kaxini rin jin, te suni kaxini mai jin rin.
66003021	Te na ñayiu kundee nuu jakue'e, te kuña'a rin nuu mesa nuu tatnuni rin ja vi konukoi jin rin, nagua ni kundee maa rin nuu jakue'e, te ni ka jinkoo rin jin Tata rin nuu mesa nuu tatnuni ya.
66003022	Na in oo so'o, te na konini tno'o ka'an Espíritu ia Dios jin ñayiu ka oo veñu'u.”
66004001	Yun te ni skuni ña ia Dios jin san, te ni jini san ja nune in ye'e ichi andivi, te tno'o xtnañu'u ja ni onini san ka'an ya jin san kuu na kuinio ja nda'i in trompeta, te kachi ya: ―Ne'e, makaa ya'a, te na xne'e rin taka ja kokuu kiuu kua'on sua'a ―kachi ya.
66004002	Te vi ore saa ni kendoo san jin jaka'nu maa Espíritu ia Dios, te ni jini san in mesa nuu tatnuni ja oo ndee andivi, te nuu mesa yun nukoo in ia.
66004003	Te yeye'e nuu ia nukoo yun na kuinio in yuu yeye'e ja nani jaspe axi yuu kuakua'a ja nani cornalina. Te mesa nuu tatnuni yun ni jionduu in tikoye'nde ja vi yeye'e na kuinio yuu vii ndeva'a ja nani esmeralda.
66004004	Te xiin mesa nuu tatnuni yun, ni jini san ni ka jionduu ña oko kuun ka mesa nuu tatnuni, te nuu mesa yun ka nukoo oko kuun ia ka kuu nija'nu ja ka ni'nu sa'un yayaa, te ka ñu'u xini in corona ja kuu oro.
66004005	Te ndee nuu mesa nuu tatnuni yun jandute vi ni'i vi ka'ndi kani tajan, te nuu mesa nuu tatnuni yun ka kai uja iti ja kuu ndi uja espíritu ia Dios.
66004006	Te ichi nuu mesa nuu tatnuni ya, oo na kuinio in mar ja ndijin ndia'o na kuinio vidrio, te ma'ñu mesa nuu tatnuni yun vi xiin ka oo kuun ia ka teku ja vi ka oo chitu nduchi nuu ichi nuu vi ichi yata.
66004007	Te ia xtnañu'u ja teku yun kaa nagua kaa in ndika'a, te ia kuu uu kaa nagua kaa in isndiki, te ia kuu uni jito nagua jito in tee, te ia kuu kuun kaa nagua kaa in ya'a na'nu nuu ndagua ti.
66004008	Te ndi kuun ia ka teku yun ka oo iñu iñu ndijin in in, te ka oo chitu nduchi nuu nii nuu yiki kuñu guaa ndee ichi chii ndijin vi ichi yata, te vini tu ka jinkuiin nduu vi ñuu ja ka ka'an: Ia ii, ia ndoo kuu ni, vi Jito'o Dios, Ia ndakui ndeva'a, Ia ni oo, vi ia oo vitna, vi ia ndii. Ka kachi ya.
66004009	Te ndi'i ni jichi ja ka ndasa'a ka'nu ña ndi kuun ia ka teku yun vi ka chiñu'u ña ya vi ka ndakuanta'u ya nuu ia nukoo nuu mesa nuu tatnuni ya ja teku ya nikuii nikani.
66004010	Te vi saa ka jinkuiin jiti ndi oko kuun ia ka kuu nija'nu nuu ia nukoo nuu mesa nuu tatnuni ya, te ka chiñu'u ya ia teku nikuii nikani, te ka sonee ya corona ka ñu'u xini ya nuu mesa nuu tatnuni ya, te ka kachi ya:
66004011	Jito'o san, Dios maa san kuu ni, te kanuu ja kuanta'u ni joo ja ka ndasa'a ka'nu ña san, vi ka chiñu'u ña san vi ndi'i jaka'nu ni, chi maa ni ni sa'a ndi'i ja oo ñuyiu vi andivi, te ndee ja ñu'u ka maa ni, te ka oi vi ni ka kuva'i.
66005001	Yun te ni jini san ia nukoo nuu mesa nuu tatnuni ya, te nda'a kua'a ya tnii ya in tutu kani ja ñutuu. Te yoso tno'o nduu jioo nuu tutu yun, te ndesi gua'a jin uja ñuma ja kuu seyu ja yitnuni.
66005002	Te suni ni jini san in ia ndakui ja jinokuechi nuu ia Dios ja kana jaa ya, jikan tno'o ya: ―¿Na in kuu ja kanuu ja ndiso tniuu ja kuu ka'nde ñuma ja kuu seyu, te ndakune nuu tutu ya'a? ―kachi ya.
66005003	Su vini andivi ni ñuyiu, te ni ñayiu ni ka ji'i, tu na in ndiso tniuu ja kuu ndakune nuu tutu ya'a ja ka'u.
66005004	Te ni jaku ndeva'a san ja tna'u ini san, chi vi ni in tu na in kanuu ja ndiso tniuu ja kuu ndakune nuu tutu yun ja ka'u, te ni ja kondia'a.
66005005	Yun te ni ka'an in ia kuu nija'nu yun jin san, te kachi ya: ―Ma kuaku ni, chi oo maa Ndika'a ja kuu tatatno'o Judá, ndikin tata rey David, ja ni kundee ya nuu jakue'e, te ndiso tniuu maa ya ja kuu ka'nde ya ndi uja ñuma ja kuu seyu ja yitnuni nuu tutu, te ndakune ya nuu tutu ya'a ―kachi ya nuu san.
66005006	Yun te ni jini san ja ma'ñu sagua mesa nuu tatnuni vi nuu ka oo ndi kuun ia ka teku, ma'ñu ia ka kuu nija'nu yun, nukuiin in Lelu ia Dios ja vi na'a ka nuu ni tuji ja ni ka ja'ni ña jin ti. Te oo uja ndiki vi uja nduchi nuu Lelu yun, ja kuu ndi uja espíritu ia Dios ja ni tetniuu ya nii ñuyiu.
66005007	Te ni ja'an Lelu yun, te ni tnii ti tutu ja yoso nda'a ia nukoo nuu mesa nuu tatnuni ya ichi nda'a kua'a ya.
66005008	Te nuu ni tnii ti tutu yun, te ni ka jinkuiin jiti ndi kuun ia ka teku jin ndi oko kuun ia ka kuu nija'nu nuu Lelu yun. Te ndi'i ka nee arpa, vi ka nee ko'o ja ka kuu oro, ja ka ñu'u chitu suja vixin, te suja yun kuu taka tno'o ja ka ndakuatu ñayiu maa ia Dios.
66005009	Te ni ka jita ya in yaa jaa, ja ka'an sua'a: Kanuu maa ni, ja tnii ni tutu ya'a, te ka'nde ni ñuma ja kuu seyu ja yitnuni tutu ya'a. Chi ni ka ja'ni ña ñayiu jin ni, te jin niñi ni ni ndaki'in ni ñayiu ndi'i tatatno'o, vi ndi'i nuu sa'an vi ndi'i ñuu, ja vi kokui ñayiu maa ia Dios.
66005010	Te ni sa'a ni ja vi kokui rey vi sutu nuu maa ia Dios, te vi kotatnuni nuu ñuyiu.
66005011	Yun te ni ndia'a san, te ni jini san ja ka ka'an kua'a ia ka jinokuechi nuu Dios xiin nuu oo mesa tatnuni, nuu ka oo ia ka teku vi ia ka kuu nija'nu. Te ka oo kua'a ndeva'a ndetnuni ia ka jinokuechi yun.
66005012	Te ka kana jaa ya: Lelu ni tuji ja ni ka ja'ni ña jin ti kuu ya. Te kanuu ja ni'i ya jaka'nu, jakuika, jandichi, vi jandakui, vi jayiñu'u vi jaye'e tajan, te na vi ka'on ja ia vii ia va'a kuu ya. Ka kachi ya.
66005013	Te suni ni jini san ja ka ka'an ndi'i ja ni sa'a ia Dios ja ka oo andivi vi nuu ñu'u, vi ñayiu ni ka ji'i, vi ja ka ñu'u nuu ndute mar, vi ndi'i tu'u ka ka'an sua'a: Nuu ia nukoo nuu mesa ja tatnuni vi nuu Lelu maa ia Dios, na vi ka'on ja ia vii ia va'a kuu ya, te na koo jayiñu'u vi jaye'e tajan vi jaka'nu nuu ya nikuii nikani.
66005014	Te ndi kuun ia ka teku yun ka ka'an: ―Saa na kokuu. Te ni ka jinkuiin jiti ndi oko kuun ia ka kuu nija'nu yun, te ni ka chiñu'u ya ia teku nikuii nikani.
66006001	Yun te ni jini san ja ni ja'nde Lelu ia Dios in seyu yun, te ni jini san in ia ne'u ndi kuun ia ka teku ja ka'an ya na kuinio nuu kana tajan, te kachi ya: ―Ne'e, te kondia'a ron.
66006002	Te ni ndia'a san, te ni jini san in kuai kuijin, te ja yoso ti yun yinda'a in kuji. Te ni ni'i in corona ja ku'un xini, chi ni kundee vi kua'an kundee ka.
66006003	Te nuu ni ja'nde Lelu yun seyu kuu uu, te ni jini san ka'an ia kuu uu ja teku, te kachi ya: ―Ne'e, te kondia'a ron.
66006004	Te ni kee inka kuai kuakua'a, te ja yoso ti yun ni ni'i in jaka'nu ja xnaa tno'o mani ja oo ñuyiu, te sa'a ja vi ndaka'ni tna'a in in maa ñayiu. Te ni ni'i in yuchi kani ndeva'a.
66006005	Te nuu ni ja'nde lelu yun seyu kuu uni, te ni jini san ka'an ia kuu uni ja teku, te kachi ya: ―Ne'e, te kondia'a ron. Te ni jini san in kuai nde'i, te ja yoso ti yun yinda'a in yutnu jatakua'a, chi koo tnama.
66006006	Te ni jini san in tno'o ka'an ma'ñu ia ka teku yun, te kachi: ―Invaa ni kilo triu kondee ya'u ja ni'i ñayiu ja satniui in kiuu, te nuu ja cebada guaa uni kilo kondee ya'u ja satniuu ñayiu in kiuu. Su texe'en jin vinu, chi ma sa'a kue'e ron ja junaa ―kachi.
66006007	Te nuu ni ja'nde Lelu yun seyu kuu kuun, te ni jini san ka'an ia kuu kuun ja teku, te kachi ya: ―Ne'e, te kondia'a ron.
66006008	Ni ndia'a san, te ni jini san in kuai ni kuu kuaan kuaan, te ja yoso ti yun nani jakue'e ja ja'ni, te ichi yata ndikin ña ñuu ji'i. Te ni ni'i jaka'nu ja ka'ni in in ndiyi nuu kuun kuun ñayiu jin yuchi kani, jin soko, vi jin kue'e xeen vi jin kiti xeen ja oo ñuyiu.
66006009	Te nuu ni ja'nde Lelu yun seyu kuu u'un, te ni jini san ichi chii altar yun ka oo anu ñayiu ni ka ji'i ja ja'a tno'o ia Dios, vi ja ni ka ndakani ndai tno'o ya.
66006010	Te ni ka kana jaa anu yun, ka jiña'a: ―Jito'o Dios, maa ni kuu ia vii ia ndaa ja skunkuu ni tno'o ka'an ni. ¿Nasaa ka tiempu guaa kondetu ni, te saa sandaa ni ja ja'a san, ja ndaxtenaa ni ñayiu ñuyiu ja ni ka ja'ni ñai jin san? ―ka jiña'i.
66006011	Te ni ka ni'i sa'un kuijin ja ka ni'nui, te jiña'a ya ja na vi kondatatu ni ndee saa ka tiempu, guaa ndee na vi chitu ñayiu ka skua'a ja ka jinokuechi nuu ya, ja suni vi kuu nagua ni ka ji'i mai.
66006012	Te nuu ni ja'nde Lelu yun seyu kuu iñu, te ni jini san ja ni tnaa xeen ndeva'a. Te ni kunee nuu nikandii na kuinio sa'un tnuu ka ni'nu ñayiu nuu ji'i ndiyi, te ni ndukua'a nii nuu yoo na kuinio niñi.
66006013	Te ni junkuei kimi ka oo andivi ndee nuu ñu'u, nagua junkuei tichi iuu kuii nuu kisi ni'i ndeva'a ña tachi.
66006014	Te kujioo andivi na kuinio in tutu ka'nu ja ka ndaxtuu, te ndi'i yuku vi ñu'u yichi ja oo ma'ñu ndute mar, ni ka kujioo nuu ni ka oo.
66006015	Te ni ka yu'u taka rey ka oo ñuyiu, vi ñayiu ka kuu na'nu, ñayiu kuika, vi ñayiu ka tatnuni nuu soldado, ñayiu ka ndanuu, vi ndi'i ñayiu ka jinokuechi, vi ñayiu tu ka jinokuechi, te ni ka tayu'u nui taka kau ve'e vi ne'u kava ka oo nuu yuku.
66006016	Te ka jiña'i nuu yuku vi nuu kava: ―Junkuei siki rin, te tayu'u ña ron nuu ia nukoo nuu mesa nuu tatnuni, vi nuu Lelu ia Dios ja kiti ini ya siki rin.
66006017	Chi ni kenta maa kiuu ka'nu ja kua'a ya tnundo'o ndeva'a, te tu na in kuu ja kundee ini ja kotekui ―ka kachi ñayiu yun.
66007001	Yun te nuu ni ya'a yun, te ni jini san kuun ia ka jinokuechi nuu ia Dios ja ka nukuiin ya ndi kuun lado ñuyiu ja ka jinkani ya tachi ja ma junki'i ndi kuun lado, nagua ja ma ki'i sa'un tachi nuu ñu'u ni nuu ndute mar ni nuu yutnu.
66007002	Te suni ni jini san inka ia jinokuechi nuu Dios ja vaji ya ichi nuu kana nikandii. Te yinda'a ya seyu Dios ia teku. Te ni kana jaa ya nuu ndi kuun ia ka jinokuechi yun ja ni ka ni'i ya jaka'nu ja vi sa'a ya jakue'e nuu ñu'u vi nuu ndute mar.
66007003	Te jiña'a ya: ―Ma vi sa'a ron jakue'e nuu ñu'u, ni nuu ndute mar, te ni nuu yutnu, chi vi kondetu ndee na vi teo seyu tnee ñayiu ka jinokuechi nuu ia Dios mao ―jiña'a ya.
66007004	Yun te ni jini san ni ka'an ya ja oo ciento uu xiko kuun mil ñayiu ja ka ndee seyu tnei. Te ndi'i ñayiu yun ka kuu tatatno'o Israel.
66007005	Chi uxi uu mil ñayiu ka kuu tatatno'o Judá ja ni ka jinkondee seyu tnee, vi uxi uu mil tatatno'o Rubén, vi uxi uu mil tatatno'o Gad.
66007006	Uxi uu mil tatatno'o Aser, vi uxi uu mil tatatno'o Neftalí, vi uxi uu mil tatatno'o Manasés.
66007007	Uxi uu mil tatatno'o Simeón, vi uxi uu mil tatatno'o Leví, vi uxi uu mil tatatno'o Isacar.
66007008	Uxi uu mil tatatno'o Zabulón, vi uxi uu mil tatatno'o José vi uxi uu mil ja ka kuu tatatno'o Benjamín. Ndi'i ñayiu ya'a ka kuu ndikin tata Israel ja ni ka jinkondee seyu tnee.
66007009	Yun te nuu ni ya'a yun, ni ndia'a san, te ni jini san kua'a ndeva'a ñayiu, ja vini tu na kundee ja ka'u, ndi'i ñayiu ñuu na'nu jin taka tatatno'o, vi ndi'i sa'an ka ka'an ñayiu, vi ñuu kueli ka nukuiin ichi nuu mesa nuu tatnuni maa Dios jin nuu Lelu maa ia Dios. Te ka ni'nui sa'un yayaa vi ka yinda'i in nda'a ñuu.
66007010	Te ndi'i ka kana jaa, te ka kachi: Dios mao jin Lelu ya kuu ia skaku ni'nu ña, te nukoo maa ia Dios nuu mesa ja tatnuni ya. Ka kachi.
66007011	Te ndi'i ia ka jinokuechi nuu Dios ka nukuiin, te ni ka jionduu ya mesa nuu tatnuni ia Dios jin ia ka kuu nija'nu vi ndi kuun ia ka teku yun. Te ni ka chindei ya nuu ya ndee nuu ñu'u ichi nuu mesa yun, te ni ka chiñu'u ya ia Dios.
66007012	Te ka jiña'a ya: Saa na kokuu. Na koo javii java'a nuu ia Dios mao vi jaye'e tajan ya vi jandichi ya. Te na vi ndakuanta'uo nuu ya, vi na vi chiñu'o ya, chi ka'nu kuu ya vi ndakui ya, te oo ya nikuii nikani. Saa na kokuu. Ka kachi ya.
66007013	Yun te ni jikan tno'o ña in ia kuu nija'nu yun, te kachi ya: ―¿Na ñayiu ka kuu ñayiu ka ni'nu sa'un kuijin yun, te ndenu vajikuei? ―kachi ya.
66007014	Te jiña'a san: ―Maa ni kuu ja jini, vi Jito'o san ―jiña'a san. Te kachi ya: ―Ñayiu ya'a ka kuu ñayiu ni ka ya'a nuu kua'a ndeva'a tnundo'o. Te ni ka ndakatei sa'un ka ni'nui jin niñi Lelu, te ni nduyaa vivii.
66007015	Te yun kuu ja ka oi ichi nuu mesa nuu tatnuni ia Dios, te nduu vi ñuu ka jinokuechi nuu veñu'u ya. Te kokoto ña ia nukoo nuu mesa ja tatnuni ya ja tu nagua vi ndo'i.
66007016	Te ma vi kokokin vi koyichi kai, ni ma teñu'u ka ña nikandii, ni ma vi tna'a kai tnundo'o nuu ka'ni.
66007017	Chi koto ña maa Lelu Dios, ia oo ma'ñu nuu oo mesa nuu tatnuni Dios, nagua jito in ñayiu ndikachi. Te kondeka ña maa ya jin ja ki'inkuei nuu kee ndute teku. Te ndasichi maa ia Dios ndi'i ndute nui ―kachi ia kuu nija'nu yun.
66008001	Te nuu ni ja'nde Lelu yun seyu kuu uja, te vi na in kuiti ni kuu andivi ndee sava ore.
66008002	Yun te ni jini san uja ia ka jinokuechi nuu Dios ja ka nukuiin ya ichi nuu ia Dios, te ni ka jiña'a uja trompeta nuu in in ia yun.
66008003	Yun te ni jino inka ia jinokuechi nuu Dios, nee ya in ko'o kuu oro, te ni jinkuiin ya nuu altar. Te ni ka jiña'a kua'a suja vixin ja saka tna'a ya jin tno'o ja ka ndakuatu ñayiu maa ia Dios nuu ya, ja soko ya nuu altar ja kuu oro, ja oo ichi nuu mesa nuu tatnuni ia Dios.
66008004	Te nuu ko'o ja nee ia jinokuechi nuu Dios, ni kee ñua'a suja vixin ja makaa ndee nuu ia Dios, saka tna'a jin tno'o ja ka ndakuatu ñayiu maa ia Dios.
66008005	Yun te ni ki'in ia yun ko'o suja yun, te ni tnaa chitu ya ñu'u tikayi ja oo nuu altar, te ni skunta ya nuu ñuyiu. Te ni sa'a ja ni kani tajan vi ni ni'i vi ni jandute vi ni oo ñutnaa.
66008006	Yun te ni ka sa'a tua'a ndi uja ia ka jinokuechi nuu Dios ja vi tiuu ya ndi uja trompeta.
66008007	Te ni xnda'i ia xtnañu'u yun trompeta ya. Te ni kuun ñiñi jin ñu'u nuu ñuyiu saka tna'a jin niñi. Te ni kai in ja uni parte ñuyiu vi in ja uni parte yutnu, vi ni ka kai ndi'i yuku kuii.
66008008	Yun te ni xnda'i ia kuu uu trompeta ya. Te ni jini san in ja kaa na kuinio in yuku ka'nu ja ja'nu ja'nu ñu'u kai, te ni kanakau nuu ndute mar, te in ja uni parte ndute mar ni nduu niñi.
66008009	Te ni ka ji'i in ja uni parte kiti ka ñu'u nuu ndute mar, vi ni ka naa in ja uni parte barco ja ka jika nuu ndute mar yun.
66008010	Yun te ni xnda'i ia kuu uni trompeta ya. Te ni kanakau in kimi ka'nu ndeva'a ichi andivi, te vi ja'nu ja'nu ñu'u na kuinio in ñu'u iti ni kanakau siki in ja uni parte yute vi nuu kee ndute.
66008011	Te kimi yun nani kimi ugua. Te in ja uni parte ndute ni nduu ugua, te kua'a ñayiu ni ka ji'i ja ja'a ndute ni nduu ugua yun.
66008012	Yun te ni xnda'i ia kuu kuun trompeta ya. Te ni tivi in ja uni parte nuu nikandii, vi in ja uni parte nuu yoo, vi in ja uni parte nuu kimi, saa te ni kunee in ja uni parte nui, te tu ni ye'e ka in ja uni parte nduu vi suni jakuaa.
66008013	Saa te ni ndakondia'a san, te ni jini san ja kana jaa in ia jinokuechi nuu Dios, ndagua ya na kuinio ya'a na'nu, ma'ñu sagua andivi, te kachi ya: ―Nda'u ni ka ñayiu ñuyiu nuu na vi xnda'i uni ka ia ka jinokuechi nuu Dios trompeta ya, chi ja oo yatni ja vi xta'i ya trompeta ―kachi ya.
66009001	Yun te ni xnda'i ia kuu u'un trompeta ya. Te ni jini san in kimi ja makuun ti ichi andivi, te ni kunjino ti nuu ñuyiu, te ni ni'i kimi yun ndakaa ye'e yau kunu ndeva'a nuu kuu andeya.
66009002	Te ni june kimi yun yu'u yau kunu, te ni jinonta ñua'a na kuinio ñua'a in jitnu ka'nu ndeva'a. Te ñua'a yun ni sa'a ja ni kunee nuu nikandii ja tu ndijin ka.
66009003	Te nuu ñua'a yun ni kekuei tika langosta ja ni ka jitenuu ti nii nuu ñuyiu, te ni jiña'a ya jaka'nu nuu ti ja vi sa'a ti nagua ka sa'a ndilo'lo xeen ja ka oo ñuyiu.
66009004	Te ni tatnuni ya nuu ti ja ma vi sa'a ti jakue'e jin yuku ja oo nuu ñuyiu, ni in ja oo kuii, ni yutnu, chi maa ni ñayiu ja tu ka yitnuni tnei jin seyu maa ia Dios.
66009005	Su tu ni jandetu ya ja vi ka'ni ti ñayiu, chi sua'a ni vi kuña'a ti tnundo'o xeen nuu u'un yoo, te vi sa'a ti ja vi kojatu vi kojani'ni ñayiu na kuinio nuu tuu ña ndilo'lo.
66009006	Te kiuu yun, guaa vi nduku ñayiu ja vi kui, su ma vi ni'i ichi. Te visi na vi ndioo ini ja vi kui, su kujioo jika kue'e ja ja'ni ña, te ma vi kui.
66009007	Te tika langosta yun, chi ka ndaa ti na kandaa kuai ja ka oo tua'a ja vi kaxin tna'a. Te xini ti ka ñu'u na kuinio in corona oro, te ka jito ti na ka jito ñayiu.
66009008	Te nani ixi xini ti nagua ka ndaa ixi xini ñasi'i, te no'o ti, chi na ka ndaa no'o ndika'a ka ndaa.
66009009	Te na kuinio ja ka ni'nu ti sa'un kaa ja ndesi ni'nu nuu yiki kuñu ti. Te nuu ka ndagua ti, te ka ni'i ndijin ti, nagua ni'i nuu kua'ankuei kua'a kuai ja ka ñuu ti carreta nuu ka jaxin tna'a.
66009010	Te ndo'o ti, chi na ka ndaa ndo'o ndilo'lo ka ndaa, te suni oo iñu nuu ndo'o ti, te nuu ndo'o ti yun ndiso ti jaka'nu ja sa'a ti jakue'e jin ñayiu nuu u'un yoo.
66009011	Te oo in ja kuu nija'nu nuu tika langosta yun, te suu kuu ja tatnuni nuu andeya, te nani Abadón jin sa'an hebreo, te jin sa'an griego nani Apolión, te jin nduu sivi yun kei ka'an ja xnaa.
66009012	Ja ni ya'a tnundo'o xtnañu'u, su ja'ni ka ña uu ka tnundo'o ja kii.
66009013	Te ni xnda'i ia kuu iñu trompeta ya. Te ni jini san in tno'o ja ni ka'an ne'u ndi kuun ndiki ja ka nukuiin skina altar kuu oro ja oo nuu maa ia Dios.
66009014	Te jiña'a tno'o yun nuu ia kuu iñu ja yinda'a trompeta yun: ―Ndajin ndi kuun ia ja ka jinokuechi ja ka nu'ni yu'u yute ka'nu Éufrates jian ―jiña'a.
66009015	Saa te ni ka ndajin ndi kuun ia yun, ja vi ka'ni ya in in nuu uni uni ñayiu ñuyiu, chi ja ka oo tua'a ya ja kitna'a maa ore vi kiuu vi yoo vi kuia ja saa kokuu.
66009016	Te ni jini so'o san kachi ja oo uu ciento millón soldado ja ka yoso kuai.
66009017	Saa ni kuu ja ni skuni ña ia Dios jin san, te ni jini san kuai, vi ja ka yoso ti ka ni'nu sa'un kaa kuu jakua'a na kuinio ñu'u, vi ndi'i na kuinio yuu vii nani zafiro vi kuaan na kuinio azufre. Te xini kuai yun, chi vi na ka ndaa xini ndika'a ka ndaa, te yu'u ti kee ñu'u vi ñua'a vi azufre.
66009018	Te jin uni jakue'e ja kee yu'u kuai yun ni ka ji'i in in nuu uni uni ñayiu, jin ñu'u vi ñua'a vi azufre ja kee yu'u ti yun.
66009019	Chi jaka'nu kuai yun oo nuu yu'u ti vi nuu ndo'o ti, chi nagua kaa koo kaa saa ka ndaa ndo'o ti, te ka oo xini ndo'o ti, te jin yun ka sa'a ti jakue'e jin ñayiu.
66009020	Te sava ka ñayiu ja tu ni ka ji'i jin tnundo'o ya'a, te ni tu ka ndatna'u ini ja vi xndoi taka jakue'e ka sa'i. Te ni tu ka xndoi ja ka chiñu'i taka tachi vi ka chiñu'i taka chu'chi ja ni kuva'a jin kaa kuu oro vi plata vi bronce vi yuu vi yutnu. Te chu'chi yun, chi tu kuu vi ka'an, ni tu kuu vi konini, ni tu kuu vi kaka.
66009021	Te ni tu ka ndatna'u ini ñayiu yun ja ka ja'ni ndiyi, ni ja ka sa'a tasi, ni ja ka sa'i kuechi ñuyiu, ni ja ka su'i.
66010001	Yun te ni jini san inka ia ndakui ja jinokuechi nuu Dios ja makuun ya ichi andivi in nuu viko, te ichi xini ya oo in tikoye'nde. Te ye'e nuu ya na kuinio nikandii, te si'in ya, chi vi na kuinio ja kanda'a kuakua'a.
66010002	Te yinda'a ya in liuru luluu ja nune nuu. Te ni jani ya si'in kua'a ya nuu ndute mar, te si'in satni ya nuu ñu'u yichi.
66010003	Yun te ni kana jaa ya na kuinio nuu nda'i in ndika'a. Te nuu sanda'a ja ni kana ya yun ni kana uja tajan.
66010004	Te nuu ni kana uja tajan nuu sanda'a yun, ja oo tua'a san ja tee san tno'o yun nuu siun. Su ni onini san in tno'o ja ka'an ichi andivi, te kachi: ―Tava'a maa ron tno'o ja ni ka'an ndi uja tajan yun, te kuun ini maa ron, te ma tee ron ―kachi.
66010005	Te ia jinokuechi nuu Dios ja ni jini san nukuiin in si'in ya nuu ndute mar, te inka nuu ñu'u yichi, ni kane'e ya nda'a kua'a ya ichi andivi.
66010006	Te ni kee yu'u ya nuu ia teku nikuii nikani, ia ni sa'a andivi jin ñuyiu vi ndute mar vi ndi'i taka ja oo nui, te ni kachi ya: ―Ja ni kuyatni tiempu ja skunkuu tno'o ni ka'an ia Dios.
66010007	Chi nuu na jino kiuu ja ka'an ia kuu uja, te nuu jinkondee ya ja xnda'i ya trompeta ya, saa te skunkuu ia Dios ja sa'a ya nagua yiyu'u, nagua ni ka'an ya nuu tee ka jinokuechi nuu ya ja ni ka ndakani de tno'o ya ndee jana'a.
66010008	Te tno'o ja ni onini san ichi andivi, ni ka'an tuku jin san inka jichi, te kachi: ―Kua'an te tnii ron liuru luluu ja nune, nee ia jinokuechi nuu Dios ja nukuiin in si'in nuu ndute mar, te inka nuu ñu'u yichi ―kachi.
66010009	Te ni ja'an san nuu oo ya, te ni jikan san ja na taa ya liuru luluu yun. Te kachi ya: ―Tnii te kaa ron. Te ini yu'u ron, chi kuni vixin ron na kuinio nduxi, su nuu kunjino chii ron, te kuu ugua ―kachi ya.
66010010	Yun te ni tnii san liuru luluu nee ia yun, te ni jaa san. Te vixin ni kuu ini yu'u san na kuinio nduxi, su nuu ni ndi'i ni jaa san, te ni kuu ugua nuu ni kunjino chii san.
66010011	Te kachi ya nuu san: ―Nini kuu ja ki'in tuku ron, te ndakani ron tno'o ia Dios naxa kokuu siki kua'a ñayiu ñuu kueli vi ñuu na'nu vi taka sa'an ja ka ka'an ñayiu vi nuu tee ka tatnuni ―kachi ya.
66011001	Yun te ni taa ya in ndoo ja kaa na kaa in yutnu chikua'a, te kachi ya: ―Ndakoo te chikua'a ron veñu'u ia Dios vi nuu ka soko, te ka'u ron nasaa ñayiu ka oo yun ja ka chiñu'u ya.
66011002	Su ma chikua'a ron ñu'u ja oo ichi nuu veñu'u, chi ja ni jiña'a ia Dios nuu ñayiu sava ka tatatno'o, te sui guaa vi sa'a jakue'e ñuu ii Jerusalén ya'a nuu uu xiko uu yoo.
66011003	Te tetniuu rin uu testiu rin ja vi ndakani tno'o rin nuu in mil uu ciento uni xiko kiuu. Te vi kui'nu de sa'un ndayi ja ka tna'u ini de ―kachi ya.
66011004	Te nduu testiu ya'a ka kuu nduu yutnu olivo vi nduu kandeleru ja ka nukuiin nuu ia Dios kuu Jito'o ñuyiu ya'a.
66011005	Te nuu ja na in kuini ja sa'a ña jakue'e jin nduu testiu ya'a, te kee ñu'u yu'u ndi nduu de, te teñu'u ndi'i ña jin na in ka'an u'u ña jin de. Saa te nani kuu ja ka kuini ja vi sa'a ña jakue'e jin de vi kuu.
66011006	Te testiu ya'a, chi ka neva'a de jaka'nu ja vi kasi de andivi nagua ja ma kuun ka sau kiuu vi kaka nuu de ja vi ndakani de tno'o ia Dios. Te suni ka neva'a de jaka'nu ja vi sama de ndute ja nduu de niñi. Te suni ja vi tetniuu de tnundo'o nuu ñuyiu jin ndi'i ni nuu kue'e, nasaa ni jichi ka kuini maa de.
66011007	Te nuu na vi xndi'i de ja vi ndakani de tno'o ia Dios, te kee in ja kaa na kuinio in kiti xeen ja kana nuu yau kunu yun. Te vi kaxin tna'a jin de, te kundee ka'ni ña jin de.
66011008	Te vi konduei yiki kuñu nduu de nuu ya'u ñuu ka'nu yun, nuu ni ka jatakaa Jito'o yika cruz. Te ñuu yun kuu na kuinio ñuu Sodoma vi Egipto.
66011009	Te ñayiu ka oo ñuu na'nu vi ñuu kueli, ndi'i tatatno'o vi taka sa'an ja ka ka'in, vi kuni ja vi konduei yiki kuñu nduu ndiyi yun nuu uni kiuu yosava, te ma vi kuandetui ja vi jinkoyu'u.
66011010	Te vi kusii ini ndeva'a ñayiu nii ñuyiu ja siun ni ka ji'i nduu de, te vi sa'i in viko nuu vi skuta'u tna'i, chi nduu tee ni ka ndakani tno'o ia Dios ya'a ni ka jiña'a ndeva'a de tnundo'o nuu ñayiu ñuyiu.
66011011	Su nuu ni ya'a nuu uni kiuu yosava, te ni ndakuña'a Dios ja ka jichi ka kanda de. Te ni ndontakuei de, ni ka nukuiin de. Te ni ka yu'u ndeva'a ndi'i ñayiu ni ka jini ja ni ka ndateku de.
66011012	Yun te ni ka onini nduu testiu yun ja ni kana jaa in tno'o ichi andivi, te jiña'a: ―Mananakuei ndee ya'a. Te ni ka jini ñayiu ka ka'an u'u ña jin de ja mandakuei de ndee andivi in nuu viko.
66011013	Te vi ore saa ni tnaa xeen ndeva'a, te ni kuei in ja uxi parte ñuu ka'nu yun, te ni ka ji'i uja mil ñayiu ja ja'a ñutnaa yun. Te ni ka yu'u ndeva'a sava ka ñayiu ka teku yun, te ni ka chiñu'i ia Dios oo ndee andivi.
66011014	Ja ni ya'a tnundo'o kuu uu, su yituu yatni tnundo'o kuu uni vaji.
66011015	Yun te ni xnda'i ia kuu uja trompeta ya. Te ni ka ka'an jaa ichi andivi, te ka kachi: Ndi'i ñuu nuu ni ka otatnuni ñayiu ñuyiu, ndaya'a nda'a maa Jito'o Dios jin Kristu, ia ni tetniuu ya. Te maa ya guaa kotatnuni nikuii nikani. Ka kachi.
66011016	Te ndi oko kuun tee nija'nu ja ka nukoo de nuu mesa de nuu oo ia Dios, ni ka junkuiin jiti de vi ndee ni ka kunjino tnee de nuu ñu'u, te ni ka chiñu'u de ya,
66011017	te ka jiña'a de: Ka ndakuanta'u san nuu ni, vi Jito'o san ja kuu ni ia Dios ndakui ndeva'a, ja ndi'i ni ja kuu ja sa'a ni. Chi maintno'o maa ni kuu ia Dios vitna vi kuu ni ia Dios ndee ama ka vi ia Dios ja vaji. Chi ni keja'a ni jantniuu ni jaka'nu ni, ja jinkondee ni kotatnuni ni.
66011018	Te ni ka kiti ini ñayiu taka ñuu nuu ni, su vitna te ni kenta kiuu ja kiti ini ni nuu ñayiu ka sa'a jakue'e, vi ja sandaa ni kuechi ñayiu ni ka ji'i, te kuña'a ni ja vi kuta'u tee ni ka jinokuechi nuu ni ja ni ka ndakani tno'o ni, vi ñayiu maa ni ja ka sa'a vii ka sa'a va'a, vi ñayiu ka chiñu'u sivi ni, a kuu ñayiu na'nu axi ñayiu kueli, te xnaa ni ñayiu ka sa'a jakue'e nuu ñuyiu. Ka kachi de.
66011019	Yun te ni ndanune ye'e veñu'u ia Dios ja oo andivi, te ni jini san katuu jatnu tratu ia Dios ini veñu'u yun. Te ni jandute vi ni ka kana vi ni kani tajan, te ni tnaa xeen ndeva'a vi ni kuun ndeva'a ñiñi.
66012001	Yun te ni jini san in seña ka'nu ndeva'a ichi andivi: in ñasi'i ja ñusuku ña nikandii na kuinio sa'un ña, te ichi nuu ja'a ña oo yoo, te ñu'u in corona xini ña ja ndee uxi uu kimi.
66012002	Te ñu'u lulu ña. Te kana nda'i ña ja ja'nde chii ña vi jatu jani'ni ña ja kaku lulu ña.
66012003	Yun te ni jini tuku san inka seña ichi andivi: ni kenta in koo kua'a ka'nu ndeva'a, te oo uja xini ti, te uxi ndiki ti, te ndi uja xini ti ka ñu'u in in corona.
66012004	Te jin ndo'o ti ni xtañuu ti in ja uni parte kimi ka oo andivi, te ni skunkuei ti ndee nuu ñuyiu. Te ni jinkuiin ti ichi nuu ña'a kaku lulu yun, nagua ja nuu na kakui, te koko ña ti jin.
66012005	Te ni skaku ña in seyii ña, te suchi yun kuu ja kotatnuni xein nuu ndi'i ñuu. Su ni ka ndakindee seyii ña, te kuano'i ndee nuu oo ia Dios vi nuu oo mesa nuu tatnuni ya.
66012006	Te ni jino yu'u ña'a yun kua'an ña guaa ndee nuu ñu'u te'a, nuu oo in nuu ni sava'a ia Dios, nagua ja yun koskaa ña ya nuu mil uu ciento uni xiko kiuu.
66012007	Yun te ni ka jaxin tna'a ndeva'a andivi, chi ni ka ndakoo Miguel, ia kuu ka'nu, jin sava ka ia ka jinokuechi nuu Dios, te ni ka jaxin tna'a ya jin koo ka'nu. Te koo yun, chi ni ka ndachituu tna'a ti jin sava ka ja ka jinokuechi nuu ti, te ni ka jaxin tna'a ti jin ya.
66012008	Su tu ni ka kundee koo yun, te ni tu ni kuu ka ndenu vi koo ti andivi.
66012009	Saa ni kuu ja ni ka skunu ña ya jin koo ka'nu yun, ja kuu ti koo oo ndee ja nana'a, ja nani ti Tachi, ja suni kuu Satanás, te maa ti kuu ja xnda'u ñayiu nii ñuyiu. Te ni kene'e ña ya jin ti vi ndi'i ja ka jinokuechi nuu ti, te ni tnaa ña ya jin ti ndee nuu ñuyiu.
66012010	Yun te ni onini san in tno'o ja ni kana jaa ichi andivi, te kachi: Vitna te ni kenta kiuu ja skaku ni'nu ña ia Dios jion, vi ja xne'e ya jaka'nu ya jin ja tatnuni ya, vi ja ndiso tniuu Kristu, ia ni tetniuu ya. Chi ni kene'e ya ja ni oka'an kuechi siki taka ñanio, chi nduu vi ñuu ni oka'an kuechi nuu ia Dios mao.
66012011	Su ni ka kundee ñanio siki Tachi yun jin ma'ñu sagua niñi Lelu ia Dios vi jin tno'o ia Dios ja ni ka ndakani de, chi tu ni ka yu'u de ja vi skunaa de maa de, chi saa sua'a ni ka oo anu de ja vi kuu de ja ja'a tno'o ya.
66012012	Yun guaa na koo jasii ini andivi te roon ja ka oo ron andivi, vi kokuu sii ndeva'a ini ron. Su nda'u ni ka roon ja ka oo ron ñuyiu vi nuu ndute mar, chi kiti ndeva'a ini Tachi majaa nuu ka oo ron, chi ja jini ja ndee saa ni ka tiempu kendoo ja sa'a jakue'e. Kachi tno'o yun.
66012013	Te nuu ni jini koo ka'nu yun ja ni ka kene'e ña jin ti kua'an ti nuu ñuyiu, te ni sondikin ña ti jin ña'a ni skaku seyii yun.
66012014	Su ni jiña'a uu ndijin ya'a na'nu nuu ña'a yun, nagua ja kuu ndagua ña ki'in ña in nuu oo tua'a ja koo ña nuu ñu'u te'a. Saa te kuu jika ña nuu oo koo ka'nu yun, te yun koni'i ña ja kokaa ña uni kuia yosava.
66012015	Te ni ndujan koo yun ndute na kuinio in yute ja kua'an nuu oo ña, nagua ja xneni ña ndute yun jin ña.
66012016	Su ni chituu ña ñu'u jin ña yun, chi ni nune nuu ñu'u yun, te ni ti'vi ndute yute ja ni kee yu'u koo ka'nu yun.
66012017	Yun te ni kiti ndeva'a ini koo ka'nu yun nuu ña. Te kua'an ti ja kaxin tna'a ti jin sava ka ñayiu ka kuu tatatno'o ña, ñayiu ka jantno'o tno'o ni tatnuni ia Dios vi ka ndakani tno'o Jesukristu.
66013001	Yun te ni jinkuiin san nuu ñuti yu'u ndute mar. Te ni jini san ni jinonta in kiti xeen nuu ndute yun, te oo uja xini ti vi uxi ndiki ti, te ndi uxi ndiki ti ka ñu'u corona, te nuu ndi uja xini ti ndee in sivi ja kane'e jin ia Dios.
66013002	Te kiti xeen ja ni jini san yun kaa ti na kaa in yi'i, te nda'a ti kaa na kaa nda'a oso, te yu'u ti kaa na kaa yu'u ndika'a. Te ni jiña'a koo yun jaka'nu ti vi nuu mesa nuu tatnuni ti vi tniuu ka'nu ja konee kiti xeen yun.
66013003	Te ni jini san ja ni tnakue'e in xini ti, te na tno'o ja vija ni kuyatni ja kuu ti, su ni nduva'a xini ti. Te ni ka sa'u kuii ini ñayiu nii ñuyiu nuu ni ka jini ja ni nduva'a ti, te ni ka jata ndikin ñai jin ti.
66013004	Te ni ka chiñu'i koo ka'nu yun, chi ni jiña'a ti tniuu ka'nu ja nee ti nuu kiti xeen yun, te suni ni ka chiñu'i kiti xeen yun, te ka jiña'i: ―Tu na in kintna'a inuu jin kiti xeen ya'a, ni tu na in kundee ja kaxin tna'a jin ti ―ka kachi.
66013005	Te suni ni jandetu ia Dios ja ka'an teyii ti, vi ja kane'e ti jin ya. Te ni ni'i ti jaka'nu ja kotatnuni maa ti nuu uu xiko uu yoo.
66013006	Te saa ni sa'a ti, chi ni kane'e ti siki ia Dios, vi ni kane'e ti siki sivi ya, vi siki nuu oo ndia'a ya, vi siki ndi'i ia ka oo andivi.
66013007	Te suni ni jandetu ia Dios ja kaxin tna'a ti jin ñayiu maa ya, te kundee ti nui. Te suni ni ni'i ti tniuu ka'nu ja kotatnuni ti nuu ñayiu ndi'i ni tatatno'o vi ñuu na'nu vi ñuu kueli vi ndi'i nuu sa'an.
66013008	Te ndi'i ñayiu ñuyiu ni ka chiñu'u kiti xeen yun, ñayiu ja tu ka yoso sivi ndee kiuu xtnañu'u nuu ni jinkoo ñuyiu nuu liuru teku ja neva'a Lelu ia Dios, ia ni jati niñi ja ni ji'i ya nuu cruz.
66013009	Te na ñayiu oo so'o, te na konini.
66013010	Na ñayiu oo ja ki'in vekaa te vekaa ki'in. Te na ñayiu oo ja kuu jin yuchi kani, te jin yuchi kani vi ka'ni ña jin. Yun kuu ja ñayiu ka oo jin maa ia Dios, chi kuini ja vi kuandee ini, te vi kandija gua'i.
66013011	Yun te ni jini san inka kiti xeen ja ni jinonta ti nuu ñu'u. Te oo uu ndiki ti, te na kaa ndiki lelu kaa ndiki ti, su ka'an ti na kuinio in koo ka'nu.
66013012	Te suni tatnuni ti ndi'i nagua tatnuni kiti xtnañu'u yun jin nuu maa ti. Te sa'a ti ja vi chiñu'u ña ñayiu ñuyiu jin kiti xtnañu'u yun, kiti ni tnakue'e xini ja vi ja yatni ja kuu ti, te ni nduva'a ti.
66013013	Te suni sa'a ti taka tniuu na'nu ja vi ndee sa'a ti ja kai ñu'u andivi, te makuun ichi nuu ñuyiu jin nuu ndi'i ñayiu.
66013014	Te jin tniuu na'nu ja ni kuu sa'a ti jin nuu kiti xtnañu'u yun, te ni xnda'u ti ñayiu ñuyiu. Te ni tatnuni ti ja vi sa'a ñayiu in chu'chi, nagua kaa maa kiti xtnañu'u ja ni tnakue'e xini ti jin yuchi kani, ja vi ja yatni ja kuu ti, te ni nduva'a ti.
66013015	Te ni ni'i kiti kuu uu yun in jaka'nu ja kuu kuña'a ti ja teku chu'chi ja kaa nagua kaa kiti xtnañu'u yun, nagua ja saa, te kuu ka'an chu'chi yun, te tatnuni ja vi ka'ni ña jin ñayiu tu ka kuini ja vi chiñu'u ña jin.
66013016	Te suni sa'a kiti kuu uu yun ja ndi'i ñayiu na'nu vi ñayiu kueli, vi ñayiu kuika vi ñayiu nda'u, ñayiu jinokuechi vi ñayiu tu jinokuechi, ja vi jinkondee in tnuni nda'a kua'i axi tnei.
66013017	Te ni in ñayiu ma kuu kuaan axi xiko nuu ja tu na tnuni ndisoi axi sivi maa kiti xeen yun a número sivi ti.
66013018	Ya'a kuu nuu vi ndukuo tno'o ndichi, te na ñayiu jinkui'nu ini, te na ka'ui número kiti xeen ya'a, chi número in ñayiu ñuyiu kuu. Te número ya'a kuu iñu ciento uni xiko iñu.
66014001	Yun te ni ndakoto san, te ni jini san ja nukuiin Lelu ia Dios nuu yuku Sión, ka oo ya jin in ciento kuun xiko kuun mil ñayiu, te tnei ka ndee sivi maa ya vi sivi maa Tata ya, ia kuu Dios.
66014002	Te ni onini san ja jiso ndeva'a ichi andivi na jiso nuu kuei ni'nu ndute axi na jiso kuei nuu kani tajan. Te ja jita yun ni jini san na kuinio nuu ka tee kua'a ñayiu arpa.
66014003	Te ka jita in yaa jaa ichi nuu mesa nuu tatnuni ia Dios, nuu ka oo ndi kuun ia ka teku jin ndi oko kuun tee nija'nu. Te ni in ñayiu tu na in kutua'a yaa yun, chi maa ni ciento uu xiko kuun mil ñayiu ni ndatau ya nuu ñuyiu.
66014004	Te suchi ya'a ka kuu suchi tu ni ka nitna'a sa'un jin ñasi'i, chi ka oo ndutui. Te suchi ya'a ka kuu suchi ka ndikin ña jin Lelu ia Dios ndeni nuu ni kuu ja kua'an ya. Te suchi ya'a ka kuu suchi ni ka kaku ni'nu ne'u teyii. Te mai ka kuu na kuinio in jaxtnañu'u ja kee nuu ñunde'i ja ni ka soko nuu ia Dios vi nuu Lelu ya.
66014005	Te tu sa'un na tno'o tno'o ni ka ka'in, chi ka oo vii ka oo ndoi nuu ka oi nuu tatnuni ia Dios.
66014006	Yun te ni jini san inka ia jinokuechi nuu Dios ja ndagua ya ma'ñu sagua andivi. Te nee ya tno'o va'a ia Dios ja oo nikuii nikani, ja kaxtno'o ya nuu ñayiu ñuyiu, ndi'i ñayiu ñuu na'nu vi ñuu kueli, ndi'i nuu tatatno'o vi ndi'i nuu sa'an.
66014007	Te kana jaa ya: ―Vi koyu'u ni'nu ia Dios, te vi ndasa'a ka'nu ron ya, chi ja ni jino kiuu ja sandaa ya kuechi. Vi chiñu'u ia ni sa'a andivi vi ñuyiu, ndute mar, vi taka nuu kee ndute ―kachi ya.
66014008	Yun te ni kenta inka ia jinokuechi nuu Dios vaji, te kachi ya: ―Ja ni jinokau ñuu ka'nu Babilonia, chi suu ni sa'a ja ni junkuei ñayiu taka ñuu ja ka sa'i jane'e jayichi ja kuu kuechi ñuyiu ―kachi ya.
66014009	Yun te ni kenta inka ia kuu uni, te suni ni kana jaa ya: ―Nuu ja ndee ñayiu chiñu'u kiti xeen yun vi chu'chi ja ni ka ndane'e nagua kaa ti, te kuandetui ja kondee tnuni ti tnei axi nda'i,
66014010	nuu saa te kiti ndeva'a ini ia Dios nuu ñayiu yun, te ma kuaka'nu ini ya, chi tnaa ña ya nuu ñu'u ja kai jin azufre, te yun kokai kojinjin jin nuu ia ka jinokuechi nuu Dios vi Lelu ya.
66014011	Te nikuii nikani ni kokana ñua'a nuu vi koi ja vi kotna'i tnundo'o yun. Te ni tno'o nduu ni tno'o jakuaa, ma vi kondatatu ñayiu ni ka chiñu'u kiti xeen yun vi chu'chi ja ni ka ndane'e nagua kaa ti, axi ñayiu ni ka janta'u tnuni sivi ti.
66014012	Te yun guaa na vi kuandee ini ñayiu maa ia Dios ja ka jantno'i tno'o ni tatnuni ya vi ka kandijai Jesús.
66014013	Yun te ni onini san in tno'o ichi andivi ja kachi nuu san: ―Tee tno'o ya'a: “Na ta'u na ndetu ñayiu ka oo jin Jito'o ja vi kui ndee vitna jin kiuu kua'on” kachi. Te ni ka'an Espíritu ia Dios: “Janjaan. Vi ndatatui jin tniuu ni ka osa'i, chi ndi'i tniuu gua'a ni ka osa'i ndeka ña jin ja ki'inkuei”.
66014014	Yun te ni ndakoto san, te ni jini san in viko kuijin. Te nuu viko yun nukoo in ia kaa na kaa Se'e Teyii, te ñu'u in corona oro xini ya, te nee ya in jos xeen.
66014015	Te ini veñu'u yun ni kee inka ia jinokuechi nuu Dios, te ni kana jaa ya nuu ia nukoo nuu viko yun: ―Kene'e jos ron, te ndaxtutu ron ñayiu ñuyiu. Chi ja ni jino kiuu ja vi ndututui nagua ndo'o jin triu nuu ni kuaan, te ni jino kiuu ja te'nde ―jiña'a ya.
66014016	Saa te ni ndaxtutu ia nukoo nuu viko yun ñayiu, nagua kuu nuu te'nde triu jin jos.
66014017	Yun te ni kee inka ia jinokuechi nuu Dios ini veñu'u oo andivi, te yinda'a ya in yuchi tikanchu.
66014018	Te nuu altar yun ni kee inka ia jinokuechi nuu Dios, ia ndiso tniuu siki ñu'u, te ni kana jaa ya nuu ia yinda'a yuchi tikanchu yun, te jiña'a ya: ―Kene'e yuchi ron jian, te ndaxtutu ron ñayiu ñuyiu, nagua kuu nuu te'nde uva, chi ja ni ka jichi uva yun ―jiña'a ya.
66014019	Yun te ni sia'a ia yun yuchi ya nuu ñuyiu, te ni ndaxtutu ya ñayiu, nagua kuu nuu te'nde uva, te ni tnaa ña ya in nuu jitnu, nagua ka sa'a jin uva ja ka tnaa ti in nuu ka ju'ni nduxi ti, te jin yun kei ja kiti ndeva'a ini ia Dios jin ñayiu yun.
66014020	Te ndee yu'u ñuu yun ni tnaa ya ñayiu yun, te ni jain ni'nu ya, te ni jika niñi na kuinio nduxi uva. Te ni jinonta guaa ndee nuu oo kaa ja yi'i yu'u kuai, te ni jika guaa ndee uni ciento kilómetro.
66015001	Yun te ni jini san inka tniuu ka'nu in ja vi sa'u kuii inio ichi andivi. Ni jini san uja ia ka jinokuechi nuu Dios ja ka ndiso tniuu ya ja vi tetniuu ya uja nuu kue'e ja kokuu tnundo'o sandi'i ni ka. Chi jin yun te jino ja kiti ini ia Dios.
66015002	Te suni ni jini san in ja kaa na kaa ndute mar ja kuu vidrio ja ni saka tna'a jin ñu'u. Te yu'u mar vidrio yun ka nukuiin ñayiu ni ka kundee ni ka kuu nija'nu siki kiti xeen vi siki chu'chi ja ni ka ndane'e nagua kaa ti, vi ja tu ni ka jandetui ja vi jinkitnuni jin número sivi ti. Te ka nei arpa ja ni jiña'a ia Dios nui.
66015003	Te ka jitai yaa ni tau Moisés, tee ni ojinokuechi nuu ia Dios, vi yaa Lelu maa Dios ja ka'an sua'a: Ka'nu vi vii ndeva'a tniuu sa'a ni, vi Jito'o Dios, ja kuu ni ia ndakui ndeva'a, te ndi'i ni ja kuu sa'a ni, te ka oo ndaa ka oo ndija ichi ni ja kuu ni Rey taka ñuu.
66015004	Te tu na in oo ja ma koyu'u ni'nu ña jin ni, vi ja ma sa'a ka'nu sivi ni, vi Jito'o san. Chi maintno'o maa ni kuu ia ii, te kikuei ñayiu ndi'i ñuu, te vi chiñu'u ñai jin ni, chi ja ni ka jini ja sa'a ndaa ni taka tniuu. Kachi yaa ka jitai.
66015005	Te nuu ni ya'a yun, te ni ndakondia'a san, te ni jini san ja ni ndanune ve'e ii oo veñu'u nuu ni sa'a ia Dios tratu jin ñayiu ja oo andivi.
66015006	Te ini veñu'u yun ni kekuei uja ia ka jinokuechi nuu Dios ja ka ndiso tniuu ya ja vi tetniuu ya uja nuu kue'e. Te ka ni'nu ya sa'u kuijin vii ndeva'a ja vi ye'e tajan, te ka nu'ni chii ya in sinchu ja kuu oro ja vi jinonta ndee ndika ya.
66015007	Te in ia ne'u ndi kuun ia ka teku yun ni jiña'a ya in in vasu nuu ndi uja ia ka jinokuechi nuu Dios. Te nuu vasu yun ñu'u chitu jakiti ini ndeva'a ia Dios, ia teku nikuii nikani.
66015008	Te ni chitu ñua'a ini veñu'u yun ja ye'e tajan ia Dios jin jaka'nu ya. Te ni in, tu na in kuu ja kiuu ini veñu'u, guaa ndee na ndi'i na ya'a ndi uja tnundo'o ja vi tetniuu ndi uja ia ka jinokuechi nuu Dios.
66016001	Yun te ni onini san ndee ini veñu'u ja ni kana jaa nuu ndi uja ia ka jinokuechi nuu Dios, te jiña'a: ―Kua'ankuei nuu ñuyiu, te vi koso ron ndi uja vasu nuu ñu'u ja kiti ini ia Dios ―jiña'a.
66016002	Yun te ni ja'an ia xtnañu'u, te ni joso ya ja ñu'u nuu vasu ya nuu ñuyiu. Te ndi'i ñayiu ja ka ndiso tnuni kiti xeen vi ni ka chiñu'i ja ni ka ndane'e nagua kaa ti, ni ki'in ña in kue'e ndi'yi xeen ja jatu ndeva'a.
66016003	Yun te ni ja'an ia kuu uu, te ni joso ya ja ñu'u nuu vasu ya nuu ndute mar, te ni nduu mar yun niñi, na kuinio nuu ni ka ja'ni ndiyi, te ni ka ji'i ndi'i kiti ka ñu'u nuu ndute mar.
66016004	Yun te ni ja'an ia kuu uni, te ni joso ya ja ñu'u nuu vasu ya taka yute vi nuu kee ndute, te ni ka nduu de niñi.
66016005	Yun te ni jini san ja ni ka'an ia jinokuechi nuu Dios ja ndiso tniuu ya siki ndute, te jiña'a ya: Ia ndaa kuu maa ni, vi Jito'o san, ja ni okuu ni vi kuu ni ia ii, ja sua'a sandaa ni kuechi ñayiu,
66016006	chi ni ka jati niñi ñayiu vii maa ni, vi ñayiu ni ka ndakani tno'o ni ndee jana'a. Te suni ni ndasko'o ni jin niñi, chi kanuu ja saa vi ndo'i. Jiña'a ya.
66016007	Te suni ni onini san ni ka'an ndee nuu altar, te jiña'a: ―Jandaa ndija, vi Jito'o Dios, ja maa ni kuu ia ndakui ja ndi'i ni ja kuu ja sa'a ni, chi sa'a ndaa ndija ni nuu sandaa ni kuechi ―jiña'a.
66016008	Yun te ni ja'an ia kuu kuun, te ni joso ya ja ñu'u nuu vasu ya nuu nikandii, te ni nduu i'ni xeen nda'a nikandii ja ni teñu'u ña jin ñayiu.
66016009	Te ndi'i ñayiu ni ka kai jin ja i'ni xeen yun. Su visi ni saa, te tu ni ka ndatna'u ini, te ni tu ni ka sa'a ka'nu ñai jin ya, chi saa sua'a ni ka kane'i jin sivi ia Dios, ja neva'a ya jaka'nu siki jakue'e ya'a.
66016010	Yun te ni ja'an ia kuu u'un, te ni joso ya ja ñu'u nuu vasu ya nuu tatnuni kiti xeen yun, te ni kunee nii nuu tatnuni ti. Te vi sua'a ka ndakayi'i ñayiu yai ja ka jatu ndeva'i.
66016011	Su visi ni saa, te tu ni ka ndatna'u ini ja vi xndoi taka jakue'e ka sa'i, chi saa sua'a ka kane'i siki ia Dios oo ndee andivi, ja ja'a ja ka jatu ndeva'i vi ja ka ku'i kue'e ndi'yi.
66016012	Yun te ni ja'an ia kuu iñu, te ni joso ya ja ñu'u nuu vasu ya nii yute ka'nu Éufrates, te ni yichi ndute yute yun, nagua ja na nune ichi kikuei rey ja vajikuei ichi nuu kana nikandii.
66016013	Te ni jini san ja yu'u koo ka'nu vi yu'u kiti xeen vi yu'u tee ndakani tno'o tno'o, ni kekuei uni espíritu kue'e ja kaa na kaa sa'gua.
66016014	Te sa'gua yun ka kuu espíritu tachi ja ka sa'a tniuu na'nu, te ni kekuei kua'ankuei ja vi ndaxtutu ndi'i rey ja ka tatnuni nii ñuyiu, nagua ja vi kaxin tna'a jin Dios kiuu ka'nu maa ya, ja kuu ya ia ndakui ja ndi'i ni ja kuu ja sa'a ya.
66016015	Te ni kachi Jito'o: ―Vi kuun ini gua'a, chi sanaa ni te ndenta rin na kuinio in kui'na. Te na ta'u na ndetu ñayiu tu kixin ini vi ni'nui sa'uin, nagua ja ma kokaka vichi ja tna'i ja kanoo nuu ñayiu ―kachi ya.
66016016	Te ni ka ndaxtutu tachi yun ndi'i rey, in nuu nani Armagedón jin sa'an hebreo.
66016017	Yun te ni ja'an ia kuu uja, te ni joso ya ja ñu'u nuu vasu ya nuu tachi kuiñi. Te ni jini san ja ndee ini veñu'u andivi nuu tatnuni ia Dios ni kee in tno'o ja kana jaa: ―Ja ni jino maa kiuu ―kachi.
66016018	Yun te ni jandute, te vi ni'i kuiti kani tajan, te ni tnaa xeen ndeva'a, ja vi tu sa'un na in kiuu kii ñutnaa xeen ndeva'a yun, ndee nuu ni ka jinkoo ñayiu ñuyiu saa nagua ni tnaa yun.
66016019	Yun te ni te'nde maa ñuu ka'nu ja ni kuu siin uni kua'a, te ni junkuei ndi'i ñuu ja ka oo ñuyiu. Saa te ni ndaka'an ia Dios maa ñuu ka'nu Babilonia, te ni tetniuu ya tnundo'o ndeva'a ja ni ka tna'i, chi ni kiti ndeva'a ini ya siki yika kuechi ja ka sa'i yun.
66016020	Te ni ka naa ndi'i ñuu ja ka oo ma'ñu ndute mar, vi suni ni ka naa yuku.
66016021	Te ni kuun ñiñi na'nu siki ñayiu ja vee uu xiko kilo. Te ni ka kane'e ñayiu jin ia Dios, ja siun ni kuun ndeva'a ñiñi, chi in tnundo'o ndeva'a ni kuu.
66017001	Yun te ni kii in ia ne'u ndi uja ia ka jinokuechi nuu Dios ja ka nee ya ndi uja vasu. Te ni ka'an ya nuu san, te kachi ya: ―Ne'e ya'a, te na xne'e rin naxa koo tnundo'o kii siki ña'a kuu nija'nu ja xiko maa ja nukoo ña yu'u nuu jika kua'a ndute.
66017002	Chi taka rey ñuyiu, na kuinio ja ni ka sa'a de kuechi ñuyiu jin ña, chi ni ka sa'a de jane'e jayichi. Te ni sa'a ña ja na kuinio ni ka jini ñayiu ñuyiu jin taka jane'e jayichi sa'a ña ―kachi ya.
66017003	Yun te ni skuni ña Espíritu ia Dios jin san, te ni jaka ña ia jinokuechi yun ja kua'an san ndee nuu ñu'u te'a. Te yun ni jini san in ña'a yoso kiti xeen, in kiti kua'a, te nii ti ndee sivi ja kane'e ña jin ia Dios. Te oo uja xini ti jin uxi ndiki ti.
66017004	Te ña'a yun ni'nu ña sa'un kua'a nditnuu, te ni ndukutu ña jin kaa ja kuu oro vi yuu vii ndeva'a vi perla. Te yinda'a ña in vasu ja kuu oro nuu ñu'u chitu jakue'e jasua'a jin jane'e jayichi ni sa'a ña.
66017005	Te tnee ña ndee in sivi ja kuu in tno'o oyu'u ja tu na in jinkui'nu ini, te sua'a ka'an: “Ñuu ka'nu Babilonia, nana si'i ñayiu ka xiko maa vi ñayiu ka sa'a jane'e jayichi ñuyiu ya'a” kachi tno'o yun.
66017006	Yun te ni jini san ña ja jini ña, chi na kuinio ja ni ji'i ña niñi ñayiu maa ia Dios vi ñayiu ni ka ji'i ja ni ka ndakani tno'o Jesús. Te nuu ni jini san ña, te vi ni sa'u kuii ini san.
66017007	Te kachi ia jinokuechi nuu Dios: ―¿Nau ja vi ni sa'u kuii ini ron, ndia'a ron? Te kaxtno'o maa rin naxa kei ka'an tno'o yiyu'u siki ña'a yun jin siki kiti oo uja xini jin uxi ndiki ja yoso ña yun.
66017008	Te kiti xeen ja ni jini ron yun kuu in kiti ni oteku ndee ama ka, su vitna, chi tu ka ti oo. Su ja oo yatni ja nana tuku ti nuu yau kunu ndeva'a yun, ama ka ja ki'in ti nuu naa sa'un ti. Te ñayiu ñuyiu ja tu na sivi ka yoso nuu liuru teku ndee nuu ni jinkoo ñuyiu, vi sa'u kuii ini nuu vi kuni kiti xeen ja ni oteku ndee ama ka, te tu ka ti oo, su ndajiokuiin tuku ti.
66017009	Ya'a oo in tno'o ja jinkui'nu ini ñayiu ndichi. Ndi uja xini ti yun kuu na kuinio uja yuku nuu nukoo ña'a yun.
66017010	Te ndi uja xini yun, suni ka kuu na kuinio uja rey. Te u'un rey yun ja ni ka naa de, te in ni ka de tatnuni vitna, su inka de chi kuini ka ja kii de. Su nuu na kii de, te nini kuu ja joo ni tiempu koo de.
66017011	Te kiti xeen ja ni oteku ndee ama ka, te tu ka ti oo vitna, suni suu ti kuu rey kuu una, visi ja ni oo ti ne'u rey kuu uja yun, te ki'in ichi ti kua'an ti ja naa sa'un ti.
66017012	’Te ndi uxi ndiki ja ni jini ron yun, ka kuu uxi rey ja ka kuini de ja vi kotatnuni de. Su ndesaa ni tiempu vi ni'i tniuu de jin kiti xeen yun ja vi kotatnuni de.
66017013	Te ndi uxi rey yun inuu ni ka ndakani ini de, te vi ndakuña'a de tniuu ka'nu ka ndiso de nuu kiti xeen yun.
66017014	Te vi ndakoo de vi kaxin tna'a de jin Lelu ia Dios, su kundee Lelu ya. Chi maa ya kuu Jito'o nuu taka jito'o, te maa ya kuu Rey nuu taka rey. Te ñayiu ka oo jin ya, chi ñayiu ni kaji maa ia Dios vi ni kana ña ya vi ka skunkuu gua'i ―kachi ia jinokuechi nuu Dios.
66017015	Te suni kachi ia jinokuechi nuu Dios: ―Ndute kua'a ja ni jini ron jika nuu nukoo ña'a xiko maa, ka kuu ñayiu kua'a ndeva'a ñuu na'nu vi ñuu kueli vi sa'an ka ka'in.
66017016	Te ndi uxi ndiki ja ni jini ron xini kiti xeen yun, ka kuu ndi uxi rey ja vi kotatnuni jin ti. Te vi kuni u'u de jin ña'a xiko maa yun, te vi skendoo nda'u de jin ña, vi tavichi tia'a ña de, te vi kaa de kuñu ña, te vi teñu'u de jin ña.
66017017	Chi maa ia Dios ni ke'e anu de ja vi sa'a de nagua kuini maa ya, ja inuu ni ka ndakani ini de, te vi ndakuña'a de tniuu ka'nu ka ndiso de ja ka kuu de rey nuu kiti xeen yun, guaa ndee na skunkuu tno'o ni ka'an ia Dios.
66017018	Te ña'a ja ni jini ron yun, kuu ñuu ka'nu ja tatnuni nuu taka rey ja ka oo nii ñuyiu ―kachi ia jinokuechi nuu Dios.
66018001	Te nuu ni ya'a yun, te ni jini tuku san inka ia jinokuechi nuu Dios ja makuun ya ichi andivi jin jaka'nu ndeva'a ya, te vi ni ye'e ni'nu ninii ñuyiu jin jaye'e tajan ya.
66018002	Te kana jaa ndeva'a ya, te kachi ya: Ja ni jinokau ñuu ka'nu Babilonia, te ni nduu ve'e nuu ka oo tachi, nuu ka yi'i ndi'i espíritu kue'e, nuu ka oo chioko vi ndi'i kiti tne'e ja ka ndagua ja ka kuu kini ndeva'a inio.
66018003	Chi ñuu yun kuu na kuinio ña'a xiko maa, te ni sa'a ña ja na kuinio ni ka ndajini ñayiu ndi'i ñuu, ja ka sa'i kuechi ñuyiu, vi ndi'i rey ñuyiu, na kuinio ja ni ka sa'a de kuechi ñuyiu jin ña. Te ñayiu ja ka xiko ñuu yun ni ka kuu kuikai jin kua'a xu'un ja ja'a ñasi'i yun.
66018004	Yun te ni onini san inka tno'o ndee ichi andivi ja kachi: Roon ja ka kuu ron ñayiu ñuu maa rin, kekuei nuu ñuu jian, nagua ja ma vi tavi kuechi ron yika kuechi ja ka sa'a ñayiu ñuu jian, te ni ma vi tna'a ron tnundo'o ja vi tna'i.
66018005	Chi ja ni kaya ndeva'a yika kuechi ka sa'i, te ja ni jinonta ndee andivi, te ja ni ndaka'an ia Dios ndi'i jakue'e ka sa'i.
66018006	Vi ndasa'a jin nagua ni ka sa'a ñai jin maa ron, vi ndakuña'a uu tnundo'o gua'a ka saa nagua ni ka sa'a ña mai, te vi ndasaka tna'a uu jichi ndakui ka ja na vi ko'o mai saa nagua ni ka sakai ja ni ka ji'i inka ñayiu.
66018007	Te ni sa'a teyii ndeva'a ñuu yun mai ja kua'a ndatniuu ni ni'i jin kua'a xu'un ja ni xnai, te vi kuña'a tnundo'o nui ja na vi nda'i vi kanai, chi ka ndakani ini jin anui: “Ya'a nukoo na kuinio in ña'a tatnuni, te masu ni ndonda'uo, ni ma kunio tnundo'o”. Kachi jin anui.
66018008	Te yun kuu ja vi invaa ni kiuu, te kii kua'a tnundo'o siki ñuu yun, chi vi kuu ñayiu, te koo ndeva'a tno'o suchi ini, vi koo tnama, te kai ñuu yun jin ñu'u, chi ia ndakui ndeva'a kuu Jito'o Dios, te ndi'i ni ja kuu ja sa'a ya, ja sandaa ya kuechi ñayiu ñuu yun. Kachi ya ndee andivi.
66018009	Te taka rey ñuyiu ja ni ka sa'a jane'e jayichi jin ña vi ni ka kusii ini ndeva'a jin ña, vi nda'i vi kana ja ja'a ñuu yun, nuu na vi kuni ja kana ñua'a kai.
66018010	Te vi jinkuiin jika de ja ka yu'u ndeva'a de ja siun tna'a ndeva'a ñuu yun tnundo'o, te vi kachi de: ―¡Su nda'u ni ka ñuu ka'nu Babilonia! Chi in ñuu ndakui ndeva'a ni okuu, te vitna, chi vi nunuu sua'a ni, te ni kenta tnundo'o ja ni tna'a ―vi kachi de.
66018011	Te taka ñayiu ñuyiu ja ja'ankuei ka xiko ñuu yun, suni vi nda'i vi kanai ja ja'a ñuu yun, chi tu ka na ñayiu vi ki'in ndatniuu ka xikoi.
66018012	Te ndatniuu ja ka xikoi kuu oro, vi kaa ja kuu plata, vi yuu vii, vi perla, vi sa'un kuijin vii ndeva'a ja kuu lino, vi sa'un kua'a nditnuu, vi sa'un seda ja ndi'i vi jakua'a, vi ndi'i nuu yutnu ja ka ja'an xiko asin, vi taka ndatniuu ja ni kuva'a jin yuu finu nani marfil, vi yutnu vii, vi kaa ja kuu bronce, vi hierro vi yuu kuijin yeye'e nani mármol.
66018013	Te suni ka xikoi canela vi taka ja ja'an xiko asin, vi suja vixin vi suja tnuyuja, vi tatna xiko, vi nduxi uva vi texe'en vi yuchi triu, vi triu nii, vi kiti jiso, vi ndikachi, vi kuai vi carreta, vi ka xikoi ñayiu ja vi kunukuechi.
66018014	Te vi kachi jin ñuu yun: ―Ja ni ka kujioo ndi'i kiti vixin ja ni ojio'o ndeva'a ron, te ja ni naa ndi'i javii java'a vi jakuika ni oneva'a ron, te ma ndani'i sa'un ka ron ―vi kachi.
66018015	Te ñayiu ni oja'ankuei ni ka oxiko ndatniuu, te ni ka kuu kuikai ja ja'a ñuu yun, vi jinkuiin jikai, chi ka yu'i ja kana saa vi tna'i tnundo'o ja tna'a ñuu yun, te vi nda'i vi kanai.
66018016	Te vi kachi: Su nda'u ni ka ñuu ka'nu yun, chi kuu na kuinio in ña'a ni oni'nu sa'un kuijin vii ndeva'a ja kuu lino, vi sa'un nditnuu jin jakua'a. Te ni ondukutu vii ña jin oro vi perla vi yuu vii ndeva'a.
66018017	Te vi nunuu sua'a ni, te ni naa ndi'i taka jakuika ni oo nui. Vi kachi. Te vi kujioo jika ndi'i tee ka skaka barco vi ndi'i ñayiu ka jika nuu barco vi tee ka satniuu nuu barco yun vi ndi'i ñayiu ka satniuu nuu ndute mar.
66018018	Te vi kuni ja kana ñua'a kai ñuu yun, te vi kana ko'i: ―¿Ndenu oo inka ñuu ja kintna'a inuu jin ñuu ka'nu ya'a? ―vi kachi.
66018019	Te vi kosoi ñuyaka xini, ja ka tna'u ini, te vi nda'i vi kanai, te vi kachi: Nda'u ni ka ñuu ka'nu ya'a, chi jin jakuika ni oo ñuu ya'a ni ka kuu kuika ndi'i ñayiu ka neva'a barco ja ka jiondita nuu ndute mar. Te vitna vi nunuu sua'a ni, te ni naa ndi'i. Vi kachi.
66018020	Su vi kusii ini ron ja ka oo ron andivi, ja siun ni naa ñuu yun. Te vi kusii ini ron ja ka kuu ron ñayiu maa ia Dios, vi roon ja ni chitniuu ña Jesukristu, vi roon ja ni ka ndakani ron tno'o ia Dios, chi ni sandaa ia Dios kuechi ja ni ka sa'a ña ñayiu ñuu yun jin ron. Kachi tno'o yun.
66018021	Yun te in ia ndakui ndeva'a ja jinokuechi nuu Dios ni ki'in ya in kava ka'nu na kuinio in yoso molinu, te ni skunta ya makee nuu ndute mar, te kachi ya: Suni sua'a kanakau ñuu ka'nu Babilonia nagua ni kanakau kava ya'a, te ma vi ndakuni sa'un ka.
66018022	Te jiña'a ya nuu ñuu yun: Ma kuni sa'un ka ron yaa ja ka jita ñayiu ni ja ka tee jin arpa vi ni ja vi tiuu jin tnuyoo nda'i ni trompeta. Te ni in ñayiu ma vi kosatniuu sa'un ka nuu ron, te ni ma koni'i ka molinu nuu ron.
66018023	Te ni ma kuni sa'un ka ron ja koye'e ñu'u lámpara nuu ron. Te ni ma kuni ka ron ja vi kana tee jin ña'a ja ka kusii ini nuu ka tnanda'a. Chi ñayiu ka xiko ñuu ron, ni ka okuu ñayiu ni ka okuu nija'nu ñuyiu, te ni xnda'u ron ndi'i ñuu jin tno'o tasi ron. Jiña'a ya.
66018024	Chi tavi kuechi ñuu yun niñi ja ni ka jati ja ni ka ja'ni tee ni ka ondakani tno'o ia Dios, vi ñayiu maa ia Dios, vi ndi'i ñayiu ni ka ji'i nii ñuyiu.
66019001	Te nuu ni ya'a yun, te ni jini san na kuinio ja ka ka'an jaa kuakua'a ñayiu ndee andivi, te ka kachi: Ka'nu kuu ia Dios, chi nuu maa Jito'o Dios vaji ja skaku ni'nu ña ya, vi oo jaye'e tajan ya vi jaka'nu ya.
66019002	Chi maa ya guaa jandaa ja sandaa ndija ya kuechi, chi ni tetniuu ya tnundo'o siki ñuu yun ja kui na kuinio in ña'a xiko maa, te jin ja xiko ña'a yun maa ña te ni xtivi ña ñayiu ñuyiu, te ni ndaxtenaa ña ia Dios jin ña ja ni ka ji'i tee ni ka ojinokuechi nuu maa ya. Ka kachi.
66019003	Yun te ni ka ndajiokuiin ni ka ka'an tukui: Ka'nu kuu ia Dios, chi nikuii nikani kokana ñua'a ñuu yun ja kokai. Ka kachi.
66019004	Te ndi oko kuun tee nija'nu jin ndi kuun ia ka teku ni ka jinkuiin jiti de, te ni ka chindei de xini de ndee nuu ñu'u, te ni ka chiñu'u de ia Dios ja nukoo ya nuu mesa nuu tatnuni ya. Te ka jiña'a de: ―Saa na kokuu. Ka'nu kuu ia Dios.
66019005	Te ndee nuu mesa nuu tatnuni ya ni kee in tno'o ja ka'an sua'a: Vi ka'an yiñu'u nuu ia Dios mao, ndi'i roon ja ka jinokuechi ron nuu ya, vi roon ja ka yu'u ni'nu ron ya, a kuu ron ñayiu na'nu a ñayiu kueli. Kachi.
66019006	Te suni ni onini san ja na tno'o ka kana kuakua'a ñayiu, axi na kuinio ja jiso nuu jika kua'a ndute, axi na kuinio ja ni'i jiso kani tajan. Te ka jiña'a: Ka'nu kuu ia Dios, chi ni jinkondee maa Jito'o ja tatnuni ya, chi maa ya kuu ia Dios ndakui ja ndi'i ni ja kuu ja sa'a ya.
66019007	Te na vi kokuu sii inio, te vi ja ka osii inio, te na vi chiñu'o ya, chi ja ni jino kiuu ja tnanda'a Lelu maa ia Dios, chi ja ka otua'a ñayiu maa Dios ja vi kokui na kuinio suchi ja vi tnanda'i jin ya.
66019008	Chi ni jandetu ia Dios ja vi kekui'nui sa'un kuijin ja kuu lino, sa'un vii ja ye'e tajan. Ka kachi. Chi sa'un vii yun kuu taka tniuu ndaa ja ni ka sa'a ñayiu maa ia Dios.
66019009	Te kachi ia jinokuechi nuu Dios: ―Tee tno'o ya'a: “Na ta'u na ndetu ñayiu ni kana ya ja vi koi nuu viko tnanda'a Lelu ia Dios”. Te kachi ka ya: ―Tno'o ya'a kuu tno'o ndaa ja ni ka'an maa ia Dios ―kachi ya.
66019010	Te ni jinkuiin jiti san nuu ja'a ya ja chiñu'u san ya nuu siun. Te kachi ya: ―Ña'a, ma sa'a ron siun, chi suni jinokuechi rin nuu Dios nagua ka jinokuechi maa ron jin sava ka ñani ron ja ka ndikin ndaa ron tno'o Jesús. Chiñu'u ia Dios, chi tno'o ja ni ka'an Jesús kuu tno'o ka ndiso tee ka ndakani tno'o ya.
66019011	Yun te ni jini san ja nune andivi. Te yun ni kenta in kuai kuijin, te ia yoso ti yun nani ia ndaa, ia skunkuu, chi sa'a ndaa ya tniuu vi ja'nde ndaa ya kuechi, vi jaxin tna'a ya.
66019012	Te nduchi nuu ya, chi vi ye'e na kuinio yaa ñu'u, te ñu'u kua'a corona xini ya, te ndee in sivi ja tu na in jini, chi maintno'o maa ya guaa jini.
66019013	Te ni'nu ya in sa'un ni indajin nuu niñi, te sivi ya kuu: Tno'o maa ia Dios.
66019014	Te yata ya ka ndikin kua'a ña soldado ja ka oo andivi ka yoso de kuai kuijin, te ka ni'nu de sa'un finu ndeva'a ja kuu lino sa'un kuijin vivii.
66019015	Te yu'u ya ni kee in yuchi kani xenxeen, nagua ja jin yuchi kani yun kuña'a ya tnundo'o vi tna'a ñayiu taka ñuu. Te tatnuni xeen ya jin in xtnuxii ja kuu kaa, te sandaa ya kuechi na kuinio ja kuain ni'nu ya uva, te taxin ti, te kene'e ya nduxi ti ja kuu tnundo'o ndeva'a tetniuu ya, ja kiti ini ndeva'a Dios, ia ndakui ndeva'a ja ndi'i ni ja kuu ja sa'a ya.
66019016	Te nuu sa'un ya jin nuu kuñu kokin si'in ya yoso in sivi ja ka'an sua'a: “Maa rin kuu Rey nuu taka rey, vi maa rin kuu Jito'o nuu taka jito'o”.
66019017	Yun te ni jini san in ia jinokuechi nuu Dios ja nukuiin ya nuu nikandii. Te ni kana jaa ya nuu ndi'i kiti ndagua ja ka jiko ichi andivi ja ka jaa kuñu, te jiña'a ya: ―Ne'ekuei te vi ndututu ron, nagua ja vi kaxini ron, chi sa'a ia Dios in viko ka'nu,
66019018	nagua ja vi kaa ron kuñu tee ka kuu rey vi tee ka kuu capitán, vi kuñu tee inu teyii ndeva'a, vi kuñu kuai, vi kuñu tee ka yoso ti, kuñu ndi'i ñayiu ka jinokuechi vi ñayiu tu ka jinokuechi, ñayiu na'nu vi ñayiu kueli ―jiña'a ya.
66019019	Yun te ni jini san ja ni ka ndututu maa kiti xeen jin taka rey ka oo ñuyiu vi soldado de, ja vi kaxin tna'a de jin ia yoso kuai vi soldado ya.
66019020	Te ni ka kakuiko ya kiti xeen yun jin tee tno'o ja ni ka ondakani tno'o ia Dios ja ni ka osa'a de tniuu na'nu jin nuu maa kiti xeen yun. Chi jin tniuu na'nu yun ni ka xnda'u de ñayiu ja ni ka jandetui ka ndisoi tnuni maa kiti xeen yun. Te ni ka chiñu'i chu'chi ja ni ka ndane'e nagua kaa maa ti. Yun te nduu kiti xeen yun jin tee ni ondakani tno'o tno'o yun, ni ka tnaa teku ña ya nuu in jitnu ja kai jin azufre.
66019021	Te sava ka ñayiu yun, chi ni ka ji'i jin yuchi kani ja ni kee yu'u ia yoso kuai yun. Te ndi'i kiti ndagua ni ka jaa ti kuñu yun, guaa ndee ni ka ndenuu ini ti.
66020001	Yun te ni jini san ja makuun in ia jinokuechi nuu Dios ichi andivi, te nee ya ndakaa ja ndakune ya yu'u yau kunu nuu kuu andeya vi nee ya in cadena ka'nu.
66020002	Te ni kakuiko ya koo ka'nu ja oo ndee jana'a, ja suni kuu Tachi vi Satanás. Te ni ju'ni ña ya ja konu'ni mil kuia.
66020003	Te ni tnaa ña ya ja ma kee nuu yau kunu nuu kuu andeya, te ni jasi gua'a ya vi ni tee ya seyu ya yu'u yau yun, nagua ma kuu xnda'u ka ñayiu taka ñuu guaa ndee na jino mil kuia. Te nuu ya'a mil kuia, te ndajin ja kaka nuu ndee saa tiempu.
66020004	Yun te ni jini san kua'a mesa nuu tatnuni ja ka nukoo ñayiu ni ka ni'i tniuu ja vi sandaa kuechi. Te suni ni jini san anu ñayiu ja ni ka kindoso yiki xini, ja ja'a ja ni ka kandija ndai Jesús, te ni ka ndakani tno'o ia Dios. Te ñayiu yun, chi tu ni ka chiñu'i kiti xeen, ni ja ni ka ndane'e nagua kaa ti, te ni tu ni ka jandetui ja jinkondee tnuni ti tnei axi nda'i. Te ni ka ndatekui ja ka tatnuni jin Jesukristu mil kuia.
66020005	Ya'a kuu jaxtnañu'u ja vi ndateku ndiyi, te sava ka ndiyi, chi tu ni ka ndatekui kiuu saa, chi guaa ndee na jino mil kuia ja tatnuni ya, saa vi ndatekui.
66020006	Te na ta'u na ndetu ñayiu ka oo vii anui nuu ia Dios, chi xtnañu'u kai vi ndateku. Te ma vi kuni uun kai ja vi kui jichi kuu uu, chi ma kundee ka kue'e siki ja ka'ni ña jin, chi saa sua'a sutu vi kokui nuu ia Dios vi nuu Jesukristu, te vi kotatnuni jin ya mil kuia.
66020007	Te nuu na jino mil kuia, te yaa Tachi nuu ndesi vekaa yun.
66020008	Te kee ki'in ja xnda'u ñayiu taka ñuu ja ka oo ndi kuun lado ñuyiu, ja ka kuu ñayiu ñuu Gog vi ñayiu ñuu Magog, te xtutu kua'a ndeva'a ñayiu na kuinio ñuti ja nduei yu'u ndute mar, ja vi kaxin tna'a.
66020009	Te ni ndontakuei de ninii nagua jite ñuyiu, te ni ka jionduu de nuu ka oo ñayiu maa ia Dios vi ñuu ja kutoo ya ja vi kaxin tna'a jin de. Su ni tetniuu ia Dios ñu'u ja ni kuun ichi andivi, te ni teñu'u ña jin ndi'i de.
66020010	Te Tachi ja ni oxnda'u taka ñayiu, chi ni tnaa ya nuu in jitnu ja kai jin azufre, nuu ja ka ñu'u kiti xeen vi tee tno'o ja ni oka'an ja ndakani tno'o ia Dios, te yun vi kokai vi kojinjin nikuii nikani.
66020011	Yun te ni jini san in mesa kuijin ka'nu, vi maa ia nukoo ja tatnuni. Te ni ka kujioo ñuyiu vi andivi nuu ya, te ni tu na'a ka ndenu ni oo.
66020012	Te ni jini san ndiyi kuu ja na'nu vi ja kueli ka nukuiin nuu ia Dios. Te ni ka ndanune nuu liuru, te suni ni ndanune nuu inka liuru ja kuu liuru nuu yoso sivi ñayiu vi koteku nikuii nikani. Te ni sandaa ya kuechi ndiyi yun, nakuu nakuu nagua ni ka sa'a in in mai, naxa yoso nuu maa liuru yun.
66020013	Yun te ni ndakuña'a ndute mar ndiyi ja ni ka ji'i nuu, vi ni ka ndakuña'a jaja'ni vi ñuu ji'i ndiyi ja ka oo nuu, te ndi'i ni sandaa ya kuechi, nakuu nakuu nagua ni ka sa'a in in mai.
66020014	Yun te ni tnaa ya ja ja'ni vi ñuu ji'i nuu jitnu ja kai jin azufre ja vi kokai vi kojinjin nuu ñu'u, te yun kuu jichi kuu uu ja vi kuu.
66020015	Te nuu jitnu kai yun ni tnaa ya ñayiu ja tu na sivi ka yoso nuu liuru ja vi kotekui.
66021001	Yun te ni jini san in andivi jaa vi in ñuyiu jaa. Chi ja ni ka naa andivi vi ñuyiu xtnañu'u, te suni ja ni naa ndute mar.
66021002	Te maa san kuu Juan ja ni jini san in ñuu ii ja kuu Jerusalén jaa, ja makuun ichi andivi nuu xika maa ia Dios. Te luu ndeva'a kaa na kuinio in suchi si'i ja ni ndasa'a kutu vii mai ja tnanda'i jin yii.
66021003	Te ni jini san in tno'o ja kana jaa ndee nuu mesa nuu tatnuni, te kachi: ―Vi kondia'a chi vitna, te oo ndia'a ia Dios ne'u ñayiu. Koo ya jin ñayiu, te mai vi kokuu ñayiu ñuu ya, te koo maa ya jin, nagua ja kokuu ya ia Dios mai.
66021004	Te ndasichi maa ia Dios ndi'i ndute nui, te ma koo sa'un ka kue'e ja vi kui, ni ma koo ka tno'o suchi ini ja vi kokuakui, te ni ma vi konda'i vi kokanai, ni ma vi kojatu vi kojani'ni, chi ja ni ndi'i taka tnundo'o yun ja ni ya'a ―kachi tno'o yun.
66021005	Yun te ni ka'an ia nukoo nuu mesa nuu tatnuni ya, te kachi ya: ―Vi kondia'a, chi ndasa'a jaa rin ndi'i ja oo ya'a. Te suni kachi ya: ―Tee tno'o ya'a, chi tno'o ndaa kuu ja kukanu ini ron ―kachi ya.
66021006	Yun te kachi ka ya: ―Ja ni jino ndi'i. Te maa rin kuu jaxtnañu'u vi jasandi'i, ja ni skeja'a vi jaxndi'i. Te na ñayiu yichi, te sua'a ni kuña'a uun rin ndute ja kee ya'a ko'i, te kotekui nikuii nikani.
66021007	Te na ñayiu kundee nuu jakue'e, te ni'i ndi'i ya'a ja sa'a jajin, te kokuu rin ia Dios mai, te mai kokuu se'e rin.
66021008	Su ndia ñayiu inu ioo vi ñayiu tu ka kandija, vi ñayiu ka sa'a jatne'e ndeva'a, vi ñayiu ka ja'ni ndiyi, vi ñayiu ka sa'a kuechi ñuyiu jin inka ñayiu, vi ñayiu tasi, vi ñayiu ka chiñu'u chu'chi, vi ñayiu tno'o ja ka xnda'u ñayiu, te ndi'i ñayiu yun guaa ki'inkuei nuu jitnu ja kai jin azufre. Te yun kuu jichi kuu uu ja vi kui ―kachi ya.
66021009	Yun te ni kii in ia ne'u ndi uja ia ka jinokuechi nuu Dios ja ka nee ya ndi uja vasu ja ka ñu'u chitu ndi uja tnundo'o sandi'i ni ka, te kachi ya nuu san: ―Ne'e ya'a, te na xne'e rin suchi vi tnanda'a jin Lelu ia Dios ja kokuu ñasi'i ya ―kachi ya.
66021010	Te ni skuni ña Espíritu ia Dios ja ni jaka ña ia jinokuechi nuu ya in nuu yuku ka'nu vi sukun. Te ni xne'e ya nuu san ñuu ka'nu ñuu ii ja kuu Jerusalén ja makuun ichi andivi nuu xika maa ia Dios.
66021011	Te vi ye'e jika ñuu yun jin jaye'e maa ia Dios. Te jaye'e ñuu yun kuu nagua ye'e in yuu vii ndeva'a, nagua ye'e in yuu yeye'e ja kaa na kaa vidrio.
66021012	Te yu'u ñuu yun ni jionduu ninii ndesi in muro ka'nu vi sukun, te oo uxi uu ye'e, te in in ye'e yun ka oo in in ia ka jinokuechi nuu Dios. Te in in ye'e yun ka yoso in in sivi ndi uxi uu tatatno'o Israel.
66021013	Te ichi nuu kee nikandii oo uni ye'e, te ichi nuu kana ya oo uni ka ye'e, te ichi lado kua'a oo uni ye'e, vi ichi lado satni oo uni ka ye'e.
66021014	Te ja'a muro ja ndesi ñuu yun ka oo uxi uu kava na'nu ja ka yituu gua'a ña, te nuu in in kava yun ka yoso in in sivi ndi uxi uu tee ni chitniuu Jesús, ia kuu Lelu maa ia Dios.
66021015	Te ia jinokuechi nuu Dios ja ni ka'an nuu san, nee ya in ndoo ja kuu oro ja chikua'a ya maa ñuu yun vi taka yuye'e vi muro ja ndesi ñuu yun.
66021016	Te ñuu yun, chi oo tikute, chi inuu ni yikua'a ja kani vi ja jite. Te ni chikua'a ia jinokuechi yun jin ndoo ja nee ya yun maa ñuu yun. Te ni kee ja oo uu mil uu ciento kilómetro ja kani vi ja jite vi ja sukun, inuu ni ka yikua'a ndi'i ni lado.
66021017	Yun te ni chikua'a ya muro ja ndesi ñuu yun, te ni jino in ciento kuun xiko kuun yiki ja sukun nagua ka chikua'a ñayiu ñuyiu, suni saa ni chikua'a ia jinokuechi nuu Dios.
66021018	Te ndimaa yuu yeye'e ni kuva'a jin muro yun, te maa ñuu yun, chi vi oro nino'o kuu na kuinio in vidrio vii ndeva'a.
66021019	Te kava na'nu ja ka yituu muro yun, chi ni ka ndukutu jin ndi'i taka yuu vii ndeva'a. Yuu xtnañu'u kuu yuu yeye'e, te yuu kuu uu kuu yuu ndindi'i, te yuu kuu uni kuu yuu pintu, te yuu kuu kuun kuu yuu kuikuii.
66021020	Te yuu kuu u'un kuu yuu pintu lirenu, te yuu kuu iñu kuu yuu kuakua'a, te yuu kuu uja kuu yuu kuaan ndikuii, te yuu kuu una kuu yuu ndi'i ndikuii, te yuu kuu iin kuu yuu kuaan, te yuu kuu uxi kuu yuu kuii na kuinio manzana, te yuu kuu uxi in kuu yuu ndi'i nditnuu, te yuu kuu uxi uu kuu yuu ndi'i ndikua'a axi morado.
66021021	Te ndi uxi uu ye'e yun kuu uxi uu perla, chi in in ye'e yun ni kuva'a jin in in perla, te kayi ka'nu maa ñuu yun kuu oro nino'o ja ye'e tajan na kuinio vidrio.
66021022	Te tu ni jini san ni in veñu'u ñuu yun, chi veñu'u kuu maa Jito'o Dios, ia ndakui ndeva'a ja ndi'i ni ja kuu ja sa'a ya jin Lelu ya.
66021023	Te ñuu yun, tu jiniu'u nikandii ni yoo ja koye'e nuu, chi jaye'e maa ia Dios sie'e ñuu yun, te suni ye'e Lelu maa ya ñuu yun.
66021024	Te ndi'i ñayiu taka ñuu ja ni ka kaku ni'nui vi kokakai nuu ye'e ni'nu ñuu yun. Te taka rey ñuyiu kiukuei de ñuu yun jin jakuika vi jayiñu'u ja ka neva'a de.
66021025	Te taka ye'e ñuu yun, ma vi ndandesi sa'un tno'o nduu, chi tu na jakuaa koo ñuu yun.
66021026	Te jakuika vi jayiñu'u taka ñuu vi koo nuu ñuu yun.
66021027	Su ma kuu sa'un kiuu in jatne'e. Te ni ma kuu kiuu ñayiu sa'a jane'e jayichi axi ja xnda'ui inka ñayiu, chi maa ni ñayiu ka yoso sivi nuu liuru ja vi kotekui ja neva'a Lelu maa ia Dios, guaa kuu ja kiukuei.
66022001	Yun te ni xne'e ia jinokuechi nuu Dios in yute ja oo vii ndeva'a, te ndute yun taa ja kotekuo. Te ndute yeye'e kuu de, na kuinio vidrio, te ni kee de nuu oo mesa nuu tatnuni maa ia Dios jin ia kuu Lelu ya.
66022002	Te jika ndute yun ma'ñu sagua kayi ka'nu maa ñuu yun, te nduu jioo yu'u yute yun, ka nukuiin yutnu kuii ja taa ja kotekuo. Te kuun kiti vixin tnu uxi uu jichi ja kuia, chi nuu yoo nuu yoo kuun kiti vixin tnu. Te nda'a yuku tnu yun kuu tatna ja ka nduva'a ñayiu taka ñuu.
66022003	Te ma koo ka nagua ni xtau tnia'a ia Dios ñuu yun. Te maa ini ñuu yun koo mesa nuu tatnuni ya jin ia kuu Lelu ya. Te yun vi koo ñayiu ka jinokuechi nuu ya vi kochiñu'u ñai jin ya.
66022004	Te vi kuni yunuu ya, te tnei vi kondisoi sivi ya.
66022005	Te ma koo ka jakuaa ñuu yun, te ma vi kojiniu'u ka ñayiu vi koo yun ñu'u ja koye'e nui, ni nda'a nikandii ja koye'e, chi maa Jito'o Dios kosie'e, te vi kotatnuni nikuii nikani.
66022006	Yun te kachi ia jinokuechi nuu Dios: ―Tno'o ja ni jini ron ya'a, chi tno'o ndaa ja kukanu ini ron kuu. Te maa Jito'o Dios ja ni jiña'a ya Espíritu ya nuu tee ni ka ndakani tno'o ya, kuu ia ni tetniuu ia ka jinokuechi nuu ya, nagua ja vi xne'e nuu ñayiu ka jinokuechi nuu maa ya nagua kuu ja oo yatni ja kokuu ―kachi ya.
66022007	Te kachi Jesús: ―Vi kinuu gua'a, chi ñama ndii rin, te na ta'u na ndetu ñayiu tava'a tno'o ia Dios ja yoso nuu liuru ya'a ja kaxtno'o nagua kokuu ―kachi ya.
66022008	Te maa san kuu Juan ja ni jini san vi ni onini san taka tno'o ya'a. Te nuu ni ndi'i ni jini san vi ni onini san, te jinkuiin jiti san nuu ja'a ia jinokuechi nuu Dios ja xne'e taka tniuu yun nuu san ja chiñu'u san ya nuu siun.
66022009	Su yun te kachi ya: ―Ma sa'a ron siun, chi suni jinokuechi rin nuu ia Dios, nagua ka jinokuechi maa ron jin ñani ron ja ka ndakani ron tno'o ia Dios, vi ndi'i ñayiu ka tava'a tno'o ya ja yoso nuu liuru ya'a. Te maintno'o maa ia Dios guaa chiñu'u ron ―kachi ya.
66022010	Te suni kachi ka ya: ―Ma tayu'u ron tno'o ia Dios ja yoso nuu liuru ya'a ja kaxtno'o nagua kokuu, chi ja oo yatni tiempu ja skunkuu.
66022011	Te ma kondi'ni ron nagua ka sa'a ñayiu, chi na ñayiu sa'a jakue'e, te na kosa'a mai jakue'e yun. Te na ñayiu oo tne'e anu, te na kosa'a tne'e ka mai anui. Su na ñayiu sa'a ndaa, te na kosa'a mai tniuu ndaa. Te ñayiu oo vii anui nuu ia Dios, te na kondasavii kai mai ―kachi ya.
66022012	Yun te kachi Jesús: ―Vi kinuu gua'a, chi ñama ndii rin, te kinda'a rin ja vi kuta'u in in ñayiu, nakuu nakuu na tniuu ni ka sa'i.
66022013	Te maa rin kuu jaxtnañu'u vi jasandi'i, ja ni skeja'a vi jaxndi'i, nuu jinkondee vi nuu skundi'i ―kachi ya.
66022014	Te na ta'u na ndetu ñayiu ka ndakate sa'uin ja vi koo vii nuu yika kuechi, chi vi ni'i kiti vixin kuun yutnu taa ja kotekuo ja vi kai, te kuu kiukuei ye'e ja vi koi ñuu yun.
66022015	Su ichi ye'e vi kendoo ñayiu ka sa'a jakue'e ja ka kuu na kuinio ti'ina, vi ñayiu tasi, vi ñayiu ka sa'a kuechi ñuyiu jin inka ñayiu, vi ñayiu ja'ni ndiyi, vi ñayiu chiñu'u chu'chi, vi ñayiu too ja xnda'ui inka ñayiu.
66022016	Maa rin kuu Jesús, te ni tetniuu rin ia jinokuechi nuu rin nagua ja ndakani ya ndi'i tno'o ya'a nuu ñayiu ka skua'a. Te maa rin kuu yo'o ja kuu ndikin tata rey David. Maa rin kuu kimi ndii ja ye'e vivii tno'o ne'e.
66022017	Te Espíritu ia Dios vi ñayiu maa ya ka kui na kuinio suchi si'i ja vi tnanda'a jin Lelu ya ka kachi: ―Ne'e ni. Te na ñayiu nini tno'o ya'a na ka'in: ―Ne'e ni. Te na ñayiu yichi, te kuini ja ko'i ndute, na ki'in nuu ya, te sua'a ni ni'i uin ndute ko'i, te kotekui nikuii nikani.
66022018	Te ndi'i ñayiu ka nini tno'o ia Dios ja yoso nuu liuru ya'a ja kaxtno'o nagua kokuu, chindetu san jin, ja nuu ja ndee ñayiu ndasonee ka in uu tno'o saa nagua yoso nuu liuru ya'a, te kona'i ja suni saa ndasonee ka ia Dios tnundo'o tna'i saa nagua yoso nuu liuru ya'a.
66022019	Te nuu ja ndee ñayiu kindee in uu tno'o ja yoso nuu liuru ya'a ja kaxtno'o nagua kokuu, te suni saa ni ndakindee ia Dios kiti vixin kuun nuu yutnu taa ja kotekuo ja ma kuu vi kai, te ma kuandetu ya ja kiukuei ñuu ii, nagua yoso nuu liuru ya'a.
66022020	Te ia ndakani ndaa tno'o ya'a kachi: ―Ja ndaa ndija ja ñama ndii rin. Saa na kokuu. Ne'e ni, vi Jito'o san Jesús.
66022021	Te maa Jito'o Jesukristu na koto na kuni ña ya jin ndi'i ni. Saa na kokuu.
