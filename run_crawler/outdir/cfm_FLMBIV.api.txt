40001001	Himi hi Abraham-ih Fapa, David-ih Fapa, Jesu Khrih cithlahsâwngawkdān cazual a si.
40001002	Abraham cu Isak-ih pa a si, Isak cu Jakob-ih pa a si, Jakob cu Judah le a unaupawl ih pa a si.
40001003	Judah cu Perez le Zerah-ih pa a si, an nu cu Tamar a si. Perez cu Hezron-ih pa a si ih, Hezron cu Ram-ih pa a si.
40001004	Ram cu Amminadab-ih pa a si, Amminadab cu Nahshon-ih pa a si ih, Nahshon cu Salmon-ih pa a si.
40001005	Salmon cu Boaz-ih pa a si, Boaz-ih nu cu Rahab a si. Boaz cu Obed-ih pa a si, Obed-ih nu cu Ruth a si, Obed cu Jesse-ih pa a si.
40001006	Jesse cu Siangpahrang David-ih pa a si. Siangpahrang David cu Solomon-ih pa a si ih, Solomon-ih nu cu Uriah-ih nupi a rak si dah.
40001007	Solomon cu Rehoboam-ih pa a si, Rehoboam cu Abijah-ih pa a si ih, Abijah cu Asa-ih pa a si.
40001008	Asa cu Jehoshafat-ih pa a si, Jehoshafat cu Joram-ih pa a si ih, Joram cu Uzziah-ih pa a si.
40001009	Uzziah cu Jotham-ih pa a si, Jotham cu Ahaz-ih pa a si ih, Ahaz cu Hezekiah-ih pa a si.
40001010	Hezekiah cu Manasseh-ih pa a si, Manasseh cu Amon-ih pa a si ih, Amon cu Josiah-ih pa a si.
40001011	Babilon-mipawl in Jew-pawl Babilon ih an hruai lai hrawngah Josiah cu Jekoniah le a unaupawl ih pa a si.
40001012	Cule Babilon ih hruai an si hnuah, Jekoniah cu Shealtiel-ih pa a ih, Shealtiel cu Zerubbabel-ih pa a si.
40001013	Zerubbabel cu Abiud-ih pa a si, Abiud cu Eliakim-ih pa a si ih, Eliakim cu Azor-ih pa a si.
40001014	Azor cu Zadok-ih pa a si, Zadok cu Akim-ih pa a si ih, Akim cu Eliud-ih pa a si.
40001015	Eliud cu Eleazar-ih pa a si, Eleazar cu Mathan-ih pa a si ih, Mathan cu Jakob-ih pa a si.
40001016	Cule Jakob cu Joseph-ih pa a si, Joseph cu Khrih an ti mi Jesu hringtu Mary-ih pasal a si.
40001017	Cutin san hmuahhmuah cu Abraham ihsin David tiang san hleili, David ihsin Babilon ih sál ih an tān tiang san hleili, Babilon ih sál ih an tān ihsin Khrih tiang san hleili a si.
40001018	Jesu Khrih suahnak cu hitin a si: a nu Mary cu Joseph thawn an hamaw, an umtlang hlanah Mary cu Thlarau Thianghlim in fa a vunter ti hmuh a si.
40001019	Cun a pasal Joseph cu mifel a si ih, mipi theih ih Mary mualphoter a duh lo ruangah athupten Mary cu tansan a tum.
40001020	Ngai hnik, cuih thilpawl a ruah rero laiah a mang ah Bawipaih vancungmi cu a hnenah a lang ih, "David fapa Joseph, Mary na nupi ih ṭhit ding ṭih hlah, ziangahtile a vun mi cu Thlarau Thianghlim hnen ihsin a si.
40001021	Anih in Fapa a hring ding, cule JESU tiah hmin na sak pei. Ziangahtile anih in a mipawl kha an sualpawl ihsin a rundam hai ding a si," tiah a ti.
40001022	Cule profet hmangin Bawipa ih a rak sim mi a thlenkim theinak dingah hi hmuahhmuah hi tuah an si.
40001023	Profet cun, "Ngai hnik, fala him in fa a vun ding ih, Fapa a hring ding. A hmin ah 'Immanuel,' tiah an ko ding," tiah a ti. Immanuel tiih a tican cu, "Pathian kan hnenah a um," tinak a si.
40001024	Joseph cu a ihthahnak ihsin a hung ṭhang tikah, Bawipaih vancungmi in thu a pek vekin a tuah ih, Mary cu a nupi ah a ṭhi.
40001025	Cule a fapa hmaisabik a hrin hlanlo Joseph in Mary cu a ihpi lo. Cule Joseph in a fapa cu JESU tiah hmin a sak.
40002001	Siangpahrang Herod san laiah Judia peng Bethlehem ah Jesu a suak. Ngai hnik, mifimpawl cu nisuahnak lam ihsin Jerusalem ah an ra thleng.
40002002	Annih in, "Jew-pawlih Siangpahrang a suak mi cu khuiah a um? Ziangahtile nisuahnak lamah a arsi kan hmu ih, amah be dingah kan ra a si," tiah an ti.
40002003	Siangpahrang Herod in cuih thu a theih tikah, amah le Jerusalem ih um mi hmuahhmuah cu an thinlung a buai.
40002004	Cule Herod in puithiam sângpawl le mipi Dānzirhtupawl hmuahhmuah cu a kokhawm hai ih, Khrih suahnak ding hmun a suthliah hai.
40002005	Cule annih in a hnenah, "Judia peng Bethlehem khua ah a si ding, ziangahtile cumi cu profet in,
40002006	'Judia ram ih um nang Bethlehem, Judia uktupawl lakah a tenaubik na si hrimhrim lo; Ziangahtile na sung ihsin ka mi Israel kilkhawitu ding, Uktu a suak ding,' tiin a ngan," tiah an ti.
40002007	Cun Herod in mifimpawl cu athupten a ko hai ih, ngunngaih zetin arsi lăng tikcu cu a suthliah hai.
40002008	Cule Bethlehem ah a thlah hai ih an hnenah, "Va feh uhla, ngunngaih zetin naute thuhla cu va zingzăwi uh. Nan hmuh hnuah in rak simsal uhla, kei khal amah be dingah ka feh ve ding," tiah a ti hai.
40002009	Siangpahrang ih thusim mi an theih tikah an păwksuak, ngai hnik, nisuahnak lamih arsi an rak hmuh mi kha naute umnak hmun zawnih a din hlanlo an hmaiah a feh.
40002010	Cuih arsi an hmuh tikah, aipuannak nasazet thawn an ai a puang.
40002011	Cule inn sungih an luh tikah, naute cu a nu Mary thawn an vung hmu, cule an băwkkhup ih, amah cu an bia. An hlawnthilpawl an phawrh ih, a hnenah an thilpek ken mi sui, frankinsense rimhmui le mura tla an pe.
40002012	Herod hnenih kirsal lo dingin Pathian in an mang ih a sim hai ruangah anmai ram ah lamzin dangin an tlung.
40002013	Cule cuih mifimpawl an fehsuak hnuah, ngai hnik, Bawipaih vancungmi cu Joseph hnenah a mang ah a rung lang ih, "Tho aw, naute le a nu cu hruai in, Izip ram ah tlanpi hai awla, thu ka lo simsal hlanlo cu tawkah vung um ringring aw; ziangahtile Herod in naute that dingin a hawl ding a si," tiah a ti.
40002014	Joseph cu a tho ih, naute le a nu cu a hruai hai, cule a zanzanin Izip ram ah an tlân.
40002015	"Izip ihsin ka fapa ka kosuak," tiih Bawipa in profet hmangih a rak sim mi a thlenkim theinak dingah Herod a thih hlanlo cu tawkah an va um.
40002016	Cun Herod in mifimpawl in in bum ti a theih tikah, a thin a heng tuk lawmmam. Cule anih in mi a thlah ih, mifimpawl hnen ihsin ngunngaih zetih a suhhliah mi cān thawn dengawin, Bethlehem le a khaw kiangkapih kum hnih le a hnuai lam mipa nauhak zaten a that thluh.
40002017	Cun profet Jeremiah ih a rak sim mi cu a kim a si.
40002018	"Rama khaw sung ihsin aw a thang, Mithiṭah le ṭahnak le riahsiat ṭah aw a si. Rachel in a falepawl a ṭah. An thih ruangah, zo ih hnĕm khal a duh lo," tiah profet in a ngan.
40002019	Herod a thih tikah, ngai hnik, Bawipaih vancungmi cu Izip ram ah Joseph hnenah a mang ah a rung lang ih,
40002020	"Tho aw, naute le a nu kha hruai awla, Israel ram ah feh aw, ziangahtile naute that dingih hawltupawl an thi zo," tiah a ti.
40002021	Cun Joseph cu a tho, naute le a nu cu a hruai ih, Israel ram ah a feh.
40002022	Asinan Arkelaus in a pa Herod aiawhin Judia a uk ti Joseph in a theih tikah, cutawk hmun feh cu a ṭih. Pathian in a mang ih a sim hnuah Galili peng ah a feh.
40002023	Cule profetpawl ih an rak sim cia mi, "Amah cu mi in Nazareth-mi tiah an ti ding," ti mi a kim theinak dingah Joseph cu Nazareth ah a feh ih cu tawkah a um ta.
40003001	Cuih cān ah, baptisma petu John cu a feh ih, Judia peng ramṭhing ah thu a sim.
40003002	"Nan lung thleng uh, ziangahtile vancung uknak cu a nâi zo," tiah a ti.
40003003	Ziangahtile profet Isaiah in a thuhla a rak sim mi kha amah hi a si. "Ramṭhing ih mi pakhat auaw cun, 'Bawipaih lamzin sial uh, A zintepawl kha dĭngter uh,' a ti," tiah a ti a si.
40003004	Cuih John thotho cu kalauk hmul ih tah mi hnipuan a hruh, a tâi ah savun taikhap a khap; a rawl cu kharbawk le hramlak khuaitizu a si.
40003005	Cun Jerusalem khaw sungin siseh, Judia peng hmuahhmuah le Jordan tiva kiangkap peng hmuahhmuah in siseh a hnenah mi an ra,
40003006	an sualpawl tla an phuang ih, John in Jordan tiva ah baptisma a pe hai.
40003007	Farasi mi tampi le Sadusi mi tampi a baptisma co dingih a hnenih an rat kha John in a hmuh tikah an hnenah, "Rulngân cithlahpawl! A ra thleng lai ding mi thinlingnak ihsin tlânsuak dingah zo in so ralrinnak a rak lo pe?
40003008	Curuangah lungthlengnak thawi milaw mi rah suah uh.
40003009	'Abraham cu kan pa a si,' tiin nan thinlung sungin ruat hlah uh. Ziangahtile Pathian cun hi lungtopawl lak ihsin Abraham hrangah tesinfa a tuah thei a si, tiah nan hnenah ka lo sim.
40003010	Cule thingkungpawl hramah hreitlung ret a si zo. Curuangah rah ṭha a rah lo mi thingkung kip in hauthluk an si ding ih, meisa sungah paih an si ding.
40003011	"Lungthlengnak ah kei cun ti ah baptisma ka lo pe ngai, asinan ka dungih ra pa hi kei hnakin a nasasawn. Kei cu a kedampawl kengtu ding hmanah ka tlak lo. Anih cun Thlarau Thianghlim ah le meisa ah baptisma a lo pe ding.
40003012	Sangvut thehnak hmanrua a kut ah a um ih, amai sangvut cīlnak hruih cu a thianfai ṭheh ding, cule amai sangvut cu cuam sungah a thun ding. Asinan a hi cu hmih theih lo mi meisa in a urkāng thluh ding," tiah a ti.
40003013	Cun Jesu cu Galili peng ihsin Jordan tiva ah John-ih baptisma co dingin a feh.
40003014	Cule John in, "Nangmai baptisma pek ka ṭul si khawh, ka hnenah na ra maw?" tiin dăwn a tum.
40003015	Asinan Jesu in a sawn ih a hnenah, "Atu ah rem ti ko aw, ziangahtile dingfelnak hmuahhmuah cu cutivekih famkimter thluh ding cu kan hrangah a awm a si," tiah a ti. Cule John in rem a rak ti ve.
40003016	John in Jesu baptisma a pek hnuah, Jesu cu ti sung ihsin a hung suak lohli. Ngai hnik, vanpawl khi a hrangah an áwngaw. Cule John in thuro bangin Pathian Thlarau a rung ṭum lai le Jesu parih a rung fut kha a hmu.
40003017	Cule ngai hnik, van ihsin aw pakhat in, "Hihi ka duhdawt zet mi ka Fapa a si, a parah ka lung a hmui zet," tiah a ti.
40004001	Jesu cu Diabol ih sualfawrh dingah Thlarau in ramṭhing ah a hruai.
40004002	Ni 40 le zan 40 rawl a ulh hnuah, Jesu cu a ril a râwng.
40004003	Cule a hnenah sualfawrhtu cu a ra ih, "Nangmah cu Pathian Fapa na si le, hi lungtopawl hi sang ih cang dingin thu pe aw," tiah a ti.
40004004	Jesu in a sawn ih, " 'Milai cu sang lawngin a nung lo ding, cuhnakin Pathian kâ ihsi a suak mi kamsuakthu tin in a nung sawn ding,' tiih ngan a si," tiah a ti.
40004005	Cun Diabol in Jesu cu khawpi thianghlim ah a hruai ih, temple kulh a sannakbik ah a ret.
40004006	Cule Jesu hnenah, "Pathian Fapa na si le, dawpthla hnik aw. Ziangahtile, 'Na cungcangthu ah a vancungmipawl thu a pe ding, Cule an kut in an lo dăwm ding, Culole na ke in lungto a khawngngah pang ding,' tiih ngan a si," tiah a ti.
40004007	Jesu in a hnenah, " 'Bawipa na Pathian na hniksak lo pei,' tiih ngan a si," tiah a ti.
40004008	Cule Jesu cu Diabol in tlang sâng zetah a hruaisal ih, milai umnak leitlun lalrampawl hmuahhmuah le an ropitnak hmuahhmuah tla a hmuh.
40004009	Cule Diabol cun a hnenah, "Băwkkhup tahratin i biak asile, hi thil hmuahhmuah hi na hnenah ka lo pe ding," tiah a ti.
40004010	Cun Jesu in a hnenah, "Setan, fehhlo aw! Ziangahtile, 'Bawipa na Pathian na be pei ih, amah lawng na rian pei,' tiih ngan a si," tiah a ti.
40004011	Cule Diabol cun amah cu a tlansan, cule ngai hnik, vancungmipawl an ra ih, amah cu an tuamhlawm.
40004012	Cule Jesu in John kha thawng ah an thlak zo ti a theih tikah, Galili peng lamah a păwksuak.
40004013	Nazareth khua suahsanin Jesu cu a feh ih, Zebulun le Naftali ram, tili kapih um Kapernaum khua ah a va um.
40004014	Hitiih a umnak cu profet Isaiah ih a rak sim cia mi a kim theinak dingah a si.
40004015	Isaiah in, "Zebulun ram le Naftali ram, Tipi lam, Jordan tiva khat lam ralih a um mi, Zentelpawl umnak Galili,
40004016	Khawthim sungih a rak to mipawl in tleunak nasazet an rak hmu zo. Thihnak ram le thihnak thlahlim sungih a to mipawl hnenah tleu a rak thleng zo," tiah a ti a si.
40004017	Cuih cān ihsin Jesu in, "Nan lung thleng uh, ziangahtile vancung uknak cu a nâi zo a si," tiih thusim le rel a thăwk.
40004018	Cule Jesu cu Galili Tili kapih a feh rero laiah, unau pahnih Peter tiih an kawh mi Simon le a naupa Andru kha tili sungih sûr vawrh rero in a hei hmu, ziangahtile annih cu ngakaitu an si.
40004019	Cun Jesu in an hnenah, "I thlun uh, cule minung kaitu ah ka lo tuah ding," tiah a ti hai.
40004020	Cule hmakhatteah an sûrpawl an tân ta ih, amah cu an thlun.
40004021	Cutawk ihsin Jesu cu a feh vivo ih, Zebedi-ih fapa pahnih James le a naupa John tla a hmu. Anmah cu an pa Zebedi thawn an lăwng sungah an um ih, an sûrpawl an thawlh rero. Jesu in a ko hai ih,
40004022	annih in an lăwng le an pa an tân ta lohli ih, amah cu an thlun.
40004023	Jesu cun Galili peng hmun zakip a fangkûal, an sinakokpawl ah lalram thuthangṭha a zirh ih, a sim. Cule mipi lakah nathri phun zakip le natnak phun zakip tla a damter.
40004024	Cun a thuhla cu Siria ram pumpi ah a thang thluh ih, nathri phunphun le tuarnak phunphun ih zăwnzaihter mi le khawse pawlh mipawl, merainat neipawl le mizéngpawl: mina hmuahhmuah cu a hnenah an rak hruai ih, anih in a damter hai.
40004025	Cule Galili le Dekapolis peng, Jerusalem le Judia peng le Jordan tiva khat lam ral ihsin mipi tampi in Jesu cu an thlun.
40005001	Cule mipi a hmuh tikah tlang parah a hung kai, a to tikah a dungthluntupawl a hnenah an ra.
40005002	Cun a kâ a âng ih, an hnenah thu a zirh. Hitin a ti,
40005003	"Thinlung tăngdawr mipawl cu mithlawsuak an si, Ziangahtile vancung uknak cu anmai ta a si.
40005004	Ninghanglungsiapawl cu mithlawsuak an si, Ziangahtile annih cu hnĕm an si leh ding.
40005005	Minunnempawl cu mithlawsuak an si, Ziangahtile leilung hi ro ah an co leh ding.
40005006	Dingfelnak duh ih rilrâwng le tihâlpawl cu mithlawsuak an si, Ziangahtile annih cu an tlăi leh ding.
40005007	Mi dang parih zahngainak neitupawl cu mithlawsuak an si, Ziangahtile zahngainak an co leh ding.
40005008	Thinlung thiang mipawl cu mithlawsuak an si, Ziangahtile Pathian an hmu leh ding.
40005009	Remnak tuahtupawl cu mithlawsuak an si, Ziangahtile Pathian fāte tiih kawh an si leh ding.
40005010	Dingfelnak ruangih tiduhdahnak a tuartupawl cu mithlawsuak an si, Ziangahtile vancung uknak cu anmai ta a si.
40005011	"Keimah ruangah mi in an lo zăwkzet, an lo tiduhdah ih, ṭawngkam ṭhalo phun zakip in nanmah dokalhin thuphan an lo puh tikah, nannih cu mithlawsuak nan si.
40005012	Lungawiaipuangin um uhla, nasazetin lungawi uh, ziangahtile vanram ih nan lawmman cu a ropi a si. Ziangahtile cutivekin nan hlanih profetpawl khal an rak tiduhdah a si.
40005013	"Nannih cu leilung cite nan si, asinan cite in a alnak hloh ta hnik sehla, ziangtin so a alsal thei ding? Mi ih hlăwn ding le an ke ih an păl men ding siarlo, ziang hrang hmanah a ṭha lo.
40005014	"Nannih cu leitlun tleu nan si. Tlang parih dĭn mi khua cu phĕn theih a si lo.
40005015	Mi zohman in meito vâng tahratin kho hnuaiah an ret dah lo, cuhnakin meitoṭhuam parah an ret ih, inn sungih minung um mi hmuahhmuah a tlet thluh sawn a si.
40005016	Mi in nan thil ṭha tuah mipawl an hmuh ih, van ih nan Pa an thangṭhatnak dingah nan tleu cu mi hmaiah êng seh.
40005017	"Dān thu siseh, Profetpawl ih ngan mipawl siseh hlorálter dingih ra ah in ruat hlah uh. Cupawl hlorálter dingah ka ra lo ih, famkimter dingah ka ra sawn a si.
40005018	Ziangahtile thungaiin ka lo sim, lei le van a hlohral hlanlo cu Dān sungih cafáng tebik pakhat siseh, thai khatte siseh a zaten a thlenkim hlanlo a hlorál hrimhrim lo ding.
40005019	Curuangah hivek thupekpawl lakih a fatebik pakhat a pahbăl ih, mi dang khal pahbăl dingin a va zirhtu pauhpauh cu vancung uknak sungah mitenaubik tiah kawh an si ding. Asinan zokhal cuih thupekpawl thlun ih a zirhtu cu vancung uknak sungah miropi tiah kawh a si ding.
40005020	Ziangahtile nan hnenah nan dingfelnak in Dānzirhtupawl le Farasipawlih dingfelnak a hleih lo ah cun, vancung uknak sungah nan lut hrimhrim lo ding ti ka lo sim a si.
40005021	" 'Lai na that lo pei, lai a thattu zokhal thuṭhennak a táwng ding,' tiin hlanlai mipawl ih an sim mi cu nan rak thei zo.
40005022	Asinan kei cun săn um loih amai unau parih a thin a hengtu zokhal thuṭhennak a táwng ding. Cun amai unau hnenah, 'Misantlailopa!' a titu zokhal Sanhedrin thuṭhennak a táwng ding. Cun, 'Nang mi-â!' tiah mi a titu zokhal hell meisa a táwng ding, tiah ka lo sim a si.
40005023	Curuangah biakṭheng ih na thilpek na ken tikah, na unaupa in na parah lungkimlonak a nei ti na theihsuahsal asile,
40005024	cutawk biakṭheng hmaiah na thilpek cu tân tain va feh aw; na unaupa hnenah remawknak tuah hmaisa ta aw; cuṭhehin kirsal awla, na thilpek cu hlan aw.
40005025	Thuṭhennak hmun ih a lo hruaitu na ralpa thawn lamzin ih nan fehtlang laiah amah thawn remawknak tuah lohli aw. Culoasile na ralpa in thuṭhentu hnenah a lo thlĕn ding ih, thuṭhentu in a kut thuai bawi hnenah a lo thlĕn ding. Cule anih in thawng a lo thla ding.
40005026	Thungaiin ka lo sim, kuadron tiangin na pek ṭheh thluh lai hlanlo ziangti lam hmanin na suak lo ding.
40005027	" 'Na uire lo pei,' tiin hlanlai mipawlih an sim mi cu nan rak thei zo.
40005028	Asinan zokhal câkhiarnak thawi nunau a zohtu cun a thinlung in cu nu lakah a uire zo a si tiah ka lo sim.
40005029	Na vawrh lam mit in a lo tlukter asile phawrhsuak awla, na hnen ihsin hlăwn aw. Ziangahtile na taksaruangpum pumhlum ih hell sungih paih a si ding hnakin na taksa pêng pakhat a hlohral cu na hrangah a hlawksawn.
40005030	Na vawrh lam kut in a lo tlukter asile tán awla, na hnen ihsin hlăwn aw. Na taksaruangpum pumhlum ih hell sungih paih a si ding hnakin na taksa pêng pakhat a hlohral ding cu na hrangah a hlawksawn.
40005031	"Cule, 'Mai nupi matu pauhpauh cun mâknak ca amahnu cu kĕn seh,' tiah an rak ti.
40005032	Asinan kei cun nan hnenah, 'Zokhal nunau-mipa sualnak siarlo ah a nupi a matu cun a nupi a uireter a si. A mâk mi nu a ṭhitu zokhal a uire a si,' tiah ka lo ti.
40005033	"Cuihtlunah, 'Sesămnak diklo na tuah lo pei, cuhnakin na thukam mi cu Bawipa hnenah na hlensuak sawn pei,' tiin hlanlai mipawl ih an sim mi cu nan rak thei zo.
40005034	Asinan kei cun nan hnenah ka lo sim a si, siasăm hrimhrim hlah uh: van sālin siseh, ziangahtile cumi cu Pathian tokham a si;
40005035	leilung sālin siseh, ziangahtile cumi cu Pathian keretnak a si; Jerusalem sál khal in siseh, ziangahtile cumi cu Siangpahrang ropiih khua a si.
40005036	Sám phang pakhat khal na varter in na dumter thei lo ruangah, na lu sál khalin siasăm hlah.
40005037	Cuhnakin na ṭawngkam cu, 'a si' cu 'a si,' ti si sehla, 'a si lo' cu 'a si lo,' ti si seh. Ziangahtile cuih tlun lam pauhpauh cu miṭha lopa hnen ihta a si.
40005038	" 'Mit aiah mit, ha aiah ha,' tiih an sim mi cu nan rak thei zo.
40005039	Asinan kei cun nan hnenah, miṭha lo cu va dokalh hlah uh. Na vawrh lam biang a lo bēngtu pauhpauh hnenah khat lam khal tŭn lawlaw aw.
40005040	Mi pakhat in na angki lâk duh ah taza a lo cuai asile, na kâwrfual khal lakter lawlaw aw.
40005041	Lotheih loin peng khat feh a lo fialtu pauhpauh cu a zawngah peng hnih feh aw.
40005042	A lo diltu cu pe awla, na hnen ihsin thil lo cawi a duhtu cu dungtŭn hlah.
40005043	" 'Na innhnen na duhdaw pei ih, na ral na hua pei,' an ti mi cu nan rak thei zo.
40005044	Asinan kei cun nan hnenah, nan ralpawl duhdaw uhla, a lo camsetupawl thlawsuah va pe uh. A lo huatupawl hnenah thil ṭha tuah uhla, a lo hmuhsuamtupawl le a lo tiduhdahtupawl hrangah thlacam uh.
40005045	Vancung nan paih fapa nan si theinak dingah cucu tuah uh. Ziangahtile anih cun amai ni cu miṭha par le miṭha lo par khalah a tlangter ih, midingfel par le midingfel lo parah ruah a surter.
40005046	Ziangahtile nanmah a lo duhdawtupawl lawng nan duhdaw asile, ziang lawmman so nan neih ding? Siahkhawngtupawl hman in cuvekin an tuah ve a si lo maw?
40005047	Cule nan unaupawl lawng cibai nan bûk asile, mi dang hnakin a hleiih nan tuah mi ziang a um? Siahkhawngtupawl hman in cutin an tuah ve a si lo maw?
40005048	Curuangah van ih nan Pa a famkim vekin famkim ve uh.
40006001	"Băwmnak thilpek nan pek mi cu mi in in hmu hai seh tiin mi hmaiih tuah lo dingin fimkhur uh. Culoahcun van ih a um mi nan Pa hnen ihsin lawmman nan ngah lo ding.
40006002	"Curuangah băwmnak thilpek na pek tikah, midepdepawl in mipi ih lăwm dingin sinakokpawl ah le kăwtthler ih an tuah vekin na hmaiah tawtawrawt phaw hlah. Thungaiin ka lo sim, an lawmman cu an ngah zo.
40006003	Cuhnakin băwmnak thilpekpawl na pek tikah na vawrh lam kut ih a tuah mi cu na keh lam kut in thei hlah seh.
40006004	Băwmnak thilpek na pek mi cu a thuptein si seh. Cule minung ih hmuh lo mi hmutu na Pa amah in langhnganin lawmman a lo pe ding.
40006005	"Cule thla na cam tikah midepdepawl vek na si lo pei. Ziangahtile annih cun mi in in hmu hai seh tiah sinakokpawl ah le zalamzin tawnawknak hmunpawl ah dingin thlacam an duh. Thungaiin ka lo sim, annih cun an lawmman an ngah zo.
40006006	Asinan nang cun thla na cam tikah na inn pindan sungah lut awla, sângka na khar hnuah zohman ih hmuhlonak ih um na Pa hnenah thlacam aw. Cule zohman ih hmuh lo mi hmutu na Pa in langhnganin lawmman a lo pe ding.
40006007	Cule thla nan cam tikah Zentelpawl vekin sullam nei lo salnawlh rero mi hmang hlah uh. Ziangahtile annih cun an ṭawngkam tampi ruangah theihsak an si ding tin an ruat.
40006008	"Curuangah nannih cu anmah vek si hlah uh. Ziangahtile a hnenih nan dil hlanah nan ṭul mi thilpawl cu nan Pa in a thei.
40006009	Curuangah thla nan camdān ding cu hitin a si: 'Vancung ih a um mi kan Pa, Na hmin thianghlim seh.
40006010	Na uknak thleng hram seh. Vancung ih na duhnak tuah a si bangin, Leitlun khalah na duhnak tuah si hram seh.
40006011	Kan ni tin rawl tuihsun ah in pe aw.
40006012	Cule kan parih leibatupawl kan ngaidam vekin, Kan leibapawl in ngaidam ve aw.
40006013	Cule sualfawrhnak ah in hruai loin, Miṭha lo pa hnen ihsin in run sawn aw. Ziangahtile uknak le huham le ropitnak cu a kumkhuain nangmai ta a si. Amen.'
40006014	"Ziangahtile mi mawhsualnakpawl nan ngaidam asile, van ih a um mi nan Pa khal in a lo ngaidam ve ding.
40006015	Asinan mi mawhsualnakpawl nan ngaidam lo asile, nan Pa khal in nan mawhsualnak a lo ngaidam ve lo ding.
40006016	"Cuihtlunah rawl nan ulh tikah midepdepawl vekin riahsia mithmai in um hlah uh. Ziangahtile annih cun rawl an ul ti mi hnenih an lăng theinak dingah an hmel an pawrter. Thungaiin ka lo sim, annih cun an lawmman an ngah zo a si.
40006017	Asinan nang cun rawl na ulh tikah na lu hriak thih awla, na hmai phiah aw.
40006018	Mi in rawl na ul ti hmu loin, zohman ih hmuhlonak ih um na Pa lawngin a lo hmuh theinak dingah cutin tuah sawn aw. Cule zohman ih hmuh lo mi hmutu na Pa in langhnganin lawmman a lo pe ding.
40006019	"Tlâp le sunhrûl ih a siatsuah theinak le fifirpawl in an băuh ih, an rûk theinak hi leitlun ah nanmai hrangah hlawnthil khawl hlah uh.
40006020	Cuhnakin tlâp le sunhrûl ih siatsuah theilonak le fifirpawl in an băuh ih, an rûk theilonak hmun van ah nanmai hrangah hlawnthil khâwl sawn uh.
40006021	Ziangahtile nan hlawnthil umnak hmun ah nan thinlung khal a um ve ding.
40006022	"Mit cu taksaruangpumih meito a si. Curuangah na mit a harhdam asile, tleu in na taksaruangpum pumhlum a luahkhat ding.
40006023	Asinan na mit a ṭhat lo asile, thim in na taksaruangpum pumhlum cu a luahkhat ding. Curuangah na sungih um tleu cu a thim asile, cuih thim cu ziang tlukin so a natsat ding!
40006024	"Zohman in bawi pahnih a riankăwp thei lo; ziangahtile pakhat a hua ding ih, pakhat a duhdaw ding, asilole pakhat parah rinum tahratin pakhat deuh cu a nautat ding. Pathian le sumpai nan riankăwp thei lo.
40006025	"Curuangah nan hnenah ka lo sim, nan nunnak thu ah ziang nan ei ding ih, ziang nan in ding tiah dawnhar hlah uh. Nan taksaruangpum thu ah ziang nan hruh ding ti khal dawnhar hlah uh. Rawl hnakin nunnak a thupisawn ih, hnipuan hnakin taksaruangpum a thupisawn a si lo maw?
40006026	Tlun zuang vâtepawl khi zoh hnik uh, ziangahtile thlaici an tuh lo ih, an at fawn lo, cule cuam sung khalah rawl an khâwl lo. Cuticingin van ih a um mi nan Pa in a câwm hai a si. Nannih cu annih hnakin nan man nasazetin a khungsawn a si lo maw?
40006027	Nanmah lakah dawnharnak ruangin zo in so amai damsung ni dawng khat a bêt thei?
40006028	"Cule ziangahso hnipuan thu ah nan dăwn a har? Ramlak lily parpawl tla khi ziangtin an ṭhang ti ruat hnik uh: hna an ṭuan lo, pat khal an hnûk lo.
40006029	Sikhalsehla ka lo sim a si, Solomon rori hman a ropitnak hmuahhmuah ih a thăwmawk lai hmanah hi lily parpawl lakih pakhat te hman a tluk lo.
40006030	Maw nannih zumnak málpawl, tuihsun ah ramlak ah a um ih, thaisun ah mi in thŭk sungih an paih mi hrampi hman Pathian in cu tlukin a thăwm asile, nannih cu nasa sinsinin a lo thuam lo ding maw?
40006031	Curuangah dawnhar hlah uh, 'Ziang kan ei ding?' tiin simaw, 'Ziang kan in ding?' tiin simaw, 'Ziang kan hruh ding?' tiin simaw ti hlah uh.
40006032	Ziangahtile Zentelpawl in cuih thil hmuahhmuah cu an hawl. Ziangahtile van ih nan Pa in cuih thil hmuahhmuah nan ṭul ti a thei.
40006033	Cuhnakin Pathian uknak le a dingfelnak hawl hmaisa sawn uh, cule cuih thil hmuahhmuah cu pekbêt nan si ding.
40006034	Curuangah thaisun hrangah dawnhar hlah uh, ziangahtile thaisun cun amai thilpawl hrangah a dăwn a har leh ding. Ni khat hrangih ni khat buai cu a tawk a si," tiah a ti.
40007001	"Thuṭhensak nan silonak dingah, thu va ṭhen hlah uh.
40007002	Ziangahtile mi thu nan ṭhensaknak in thuṭhensak nan si ve ding, cule mi nan tahnak khan tah nan si ve ding.
40007003	Nangmai mit sungih thing tluan hman ruat loin, ziangahso na unaupaih mit sungih mithnawm fate cu na zoh?
40007004	Asilole ngai hnik, nangmai mit sungah thing tluan um siin, ziangtin so na unaupa hnenah, 'Na mithnawm ka lo cawihsak ding na ti ngam?'
40007005	Midepdepa! Na mit sungih thing tluan kha hlăwn hmaisa ta aw, cule na unaupaih mit sungih mithnawm fate cawih ding mi cu fiangten na hmu thei ding.
40007006	"A thianghlim mi thil cu uicopawl pe hlah uhla, nan keplungpawl khal văwk hmaiah thlak fawn hlah uh, culoahcun an ke hnuaiah an pál ding ih, herkirin an lo taithlek thluh pang ding.
40007007	"Dil uhla, pek nan si ding; hawl uhla, nan hmu ding; king uhla, ăwnsak nan si ding.
40007008	Ziangahtile a diltu kip in an ngah, a hawltu cun a hmu ih, a kingtu cu sângka ăwnsak a si ding.
40007009	Asilole nan lakih mi pakhat cu a fapa in sang dil sehla, lungto a pe pei maw?
40007010	Asilole nga dil sehla, rul a pe pei maw?
40007011	Miṭha lo si nacingin nannih hman in nan fale hnenah thilpek ṭhapawl pek nan thiam a si ahcun, van ih um nan Pa cun amah diltupawl hnenah thil ṭha tamsin a pe lo ding maw!
40007012	"Curuangah mi in nan parah tuah hai seh ti nan duh mi hmuahhmuah kha an par khalah va tuah uh, ziangahtile hihi Dān le Profetpawlih cazualpawl cu a si.
40007013	"A fiak mi kăwtka ihsin lut uh, ziangahtile kăwtka kau le lamzin kau cun siatnak ah mi a hruai ih, mi tampi cu cuih lamzin ihsin an feh rero.
40007014	Ziangruangahtile nunnak ih hruaitu kăwtka cu a fiak ih, a lamzin khal a har, cule mi málte lawngin cumi cu an hmungah.
40007015	"Tuu phaw sĭn ih nan hnenih ra, profet deupawl kha ralring uh, an sung lam cu cinghnia koham an si.
40007016	Anmah cu an rah ihsin nan thei ding. Mi in hling kung ihsin sabit rah le lenhling ihsin theipi an khawm dah maw?
40007017	Cuvekin thingkung ṭha kip in rah ṭha an rah ih, thingkung sia cun rah sia a rah.
40007018	Thingkung ṭha in rah sia a rah thei lo ih, thingkung sia in rah ṭha a rah thei fawn lo.
40007019	Rah ṭha a rah lo mi thingkung kip in hauthluk an si ding ih, meisa sungah paih an si ding.
40007020	Curuangah an rah in anmah cu nan thei ding.
40007021	" 'Bawipa, Bawipa,' tiih i kotu kip in vancung uknak sungah an lut lo ding, vancung ih a um mi ka Paih duhnak a tuahtu lawng an lut ding a si.
40007022	Cuih ni ah mi tampi in, 'Bawipa, Bawipa, na hmin in thu kan sim, na hmin in khawsiapawl kan dawisuak ih, huham ih tuah mi mangbangza tampi na hmin in kan tuah a si lo maw?' tiah in ti ding.
40007023	Cule kei in an hnenah, 'Ka lo thei dah hai lo, nannih dān loih nungpawl ka hnen ihsin tlânsuak uh,' tiah ka thăn ding.
40007024	"Curuangah zokhal hi ka sim mi thupawl hna ih thei ih, cupawl a tuahtu cu lungpi parih a inn a saktu mifimpa ka bangter ding a si:
40007025	ruahpi a sur, ti a lian ih, thli a hrang, cule thlipi in cuih inn cu a nuai ciamco nân, a tlu lo; ziangahtile a ṭohram cu lungpi parih bŭn a si.
40007026	Cule hi ka sim mi thupawl thei ko naih, cupawl a tuah lo tu kip cu vunnel parih a inn a saktu mi-âpa thawn an bangaw ding:
40007027	ruahpi a sur, ti a lian ih, thli a hrang, thlipi in cuih inn cu a nuai ih, a tlu, cule a cimdān cu rapthlak tak a si," tiah a ti.
40007028	Cule hitin a si, Jesu in cuih thupawl a sim ṭheh tikah, mipi cu a thuzirh mi ah an khawruah a har.
40007029	Ziangahtile Dānzirhtupawl vekin zirh loin, thuneitu pakhat vekin a zirh.
40008001	Tlang par ihsin Jesu a rung ṭum tikah, mipi tampi in amah an thlun.
40008002	Cule ngai hnik, miphar pakhat a ra ih, amah cu a bia, "Bawipa, na duh ah cun i thiangter thei a si," tiah a ti.
40008003	Cun Jesu cun a kut a suah ih cu pa cu a thâm, "Ka duh a si, thiang aw," tiah a ti. Cule hmakhatteah cu paih phārnat cu a thiang.
40008004	Cule Jesu in a hnenah, "Zohman sim lo dingin fimkhur aw, cuhnakin va feh awla, puithiam hnenah na taksa va hmuh sawn aw. Cule mi in an lo theihpinak dingah Mosi thupek mi thilpek va hlan aw," tiah a ti.
40008005	Kapernaum khua ih Jesu a luh tikah, ralkap 100 hotu a hnenah a ra ih băwmnak a dil.
40008006	"Bawipa, ka siahhlawh cu zéngnat bese zet tuarin inn ah a it," tiah a ti.
40008007	Jesu in a hnenah, "Ka ra ding ih, ka damter ding," tiah a ti.
40008008	Asinan ralkap 100 hotu in a sawn ih, "Bawipa, ka luangpi hnuaiih nang ra dingah kei ka tlak lo. Kam khatte ṭawng men awla, ka siahhlawh cu a dam mai ding.
40008009	Ziangahtile keimah khal mi thuneihnak hnuaiih um ka si, ka kut hnuaiah ralkappawl an um ve. Pakhat hnenah, 'Feh aw,' ka ti le a feh; a dang pakhat hnenah, 'Ra aw,' ka ti le a ra. Ka siahhlawh hnenah, 'Hihi tuah aw,' ka ti le a tuah," tiah a ti.
40008010	Jesu in cuih thu a theih tikah, mak a ti ih, amah thluntupawl hnenah, "Thungaiin ka lo sim, Israel-mipawl lak hmanah hivek zumnak nasa ka hmu hrih lo!
40008011	Nan hnenah ka lo sim a si, nisuahnak lam le nitlaknak lam ihsin mi tampi an ra ding ih, Abraham, Isak le Jakob tla thawn vancung uknak ah an to ding.
40008012	Asinan lalram fātepawl cu leng lam thim lakah hlăwn an si ding. Cu tawkah ṭah le hacâng rialnak a um ding," tiah a ti.
40008013	Cun Jesu in ralkap 100 hotu hnenah, "Va tlung aw, na zum vek khan na hrangah tuah si seh," tiah a ti. Cule cuih tikcu cekci ah a hnenumpa cu a dam.
40008014	Peter-ih inn sungih Jesu a va luh tikah, Peter nupi-ih nu kha khawsiknat tuarin a ih kha a hmu.
40008015	Cule Jesu in a kut a thamsak ih, a khawsiknat cu a reh. Cule a tho ih, anmah a rian hai.
40008016	Zan lam a thlen tikah khawse pawlh mi, mi tampi Jesu hnenah an ratpi. Cule anih in khawse ṭhalo pawl cu a ṭawngkam khat in a dawisuak hai ih, mina hmuahhmuah a damter.
40008017	Cumi cu profet Isaiah ih a sim mi a kim theinak dingah a si. Isaiah in, "Kan cahlonakpawl tla a la ih, Kan natnakpawl tla a phur," a ti a si.
40008018	Jesu in a kiangkapah mipi tampi a hmuh tikah, a dungthluntupawl kha tili khat lam ralih feh dingin thu a pe hai.
40008019	Cun Dānzirhtu pakhat a ra ih a hnenah, "Zirhtupa, na fehnak kip ah ka lo thlun ding," tiah a ti.
40008020	Cule Jesu in a hnenah, "Sihál in kua an nei ih, tlun zuang vâte in bu an nei. Asinan Minung Fapa cun lu retnak ding hmun a nei lo," tiah a ti.
40008021	Cun a dungthluntupawl lakih pakhat in Jesu hnenah, "Bawipa, va feh ih ka pa va phum hmaisak ta i siang hram aw," tiah a ti.
40008022	Asinan Jesu in a hnenah, "I thlun aw, mithipawl in an mithipawl cu phum hai seh," tiah a ti.
40008023	Cule lăwng sungih Jesu a luh tikah, a dungthluntupawl in an thlun.
40008024	Ngai hnik, thlisia nasazet tili parah a ra ih, tisuar in an lăwng cu a khuh. Asinan Jesu cu a itthat.
40008025	Cun a dungthluntupawl cu a hnenah an ra ih, amah cu an ra ṭhang, "Bawipa, in run aw! Kan pil cuahco a si!" tiah an ti.
40008026	Cule anih in an hnenah, "Nannih zumnak málpawl, ziangahso nan ṭih?" tiah a ti hai. Cun a hung tho ih thlipi le tili cu a kawk hai, cule tili cu a dai khepkhep.
40008027	Cutin annihpawl cu an mang a bang ih, "Hi pa hi ziang vek minung a si pei, thlipi le tili hman in a thu an lun hi?" tiah an ti.
40008028	Jesu cu tili khat lam ral Gergesa ram a thlen tikah, cu tawkah khawse pawlh mi, mi pahnih cu thlān ihsin an ra ih, Jesu cu an táwng. Cute pahnih cu an hrohran tuk ruangah zohman in cuih zin an zawh ngam lo.
40008029	Cule ngai hnik, "Nang Pathian Fapa, Jesu, nang le kei hi ziang pehtlaihawknak so kan neih? A tikcu a thlen hlanah in hrem dingin na ra maw si?" tiah auin an ti.
40008030	An hnen ihsin tawkfang a hlatnak hmun ah văwk rual tampi rawl an ei rero.
40008031	Cule khawsiapawl in, "In dawisuak asile, văwk rual sungih luh in siang hram aw," tiah Jesu an dil.
40008032	Cule Jesu in an hnenah, "Feh uh," tiah a ti. Cun cuih mi pahnih sung ihsin an suak ih, văwk rual sungah an lut. Ngai hnik, văwk rual zaten khamhrâp ihsin tili sungah an tlânthla ih, ti sungah an thi ṭheh.
40008033	Văwk kiltupawl cu an tlân ih, khaw sungah an feh. Khawse pawlh mite parih thil cang mi telin thil ziangkim an va thăn.
40008034	Cule ngai hnik, khaw sung mi hmuahhmuah cu Jesu táwng dingah an ra ih, amah an hmuh tikah an ram sung ihsin suak dingin an dil.
40009001	Jesu cu lăwng sungah a lut, khat lam ralah a kai ih, amai khua a thleng.
40009002	Cule ngai hnik, mizéng pakhat a ihphah thawn Jesu hnenah an rak zâwn. Jesu in an zumnak a hmuh tikah, mizéngpa hnenah, "Ka fapa, hnangamten um aw, na sualpawl ngaidam ṭheh a si zo," tiah a ti.
40009003	Cule ngai hnik, Dānzirhtu mi hrekkhat in an thinlung sungin, "Hi pa hin Pathian a thangsiat a si!" tiah an ti.
40009004	Cule Jesu in an ruahnakpawl cu a thei ih, "Ziangah so nan thinlung in thil ṭhalo nan ruat?
40009005	Ziangahtile, 'Na sualpawl ngaidam ṭheh a si zo,' ti maw, 'Tho awla, feh aw ti so áwlsawn?' tiah a ti.
40009006	Sikhalsehla Minung Fapa in leitlun ah sualpawl ngaidam theinak thuneihnak a nei a si ti nan theihnak dingah hihi tuah a si," tiah a ti ih, mizéngpa hnenah, "Tho aw, na ihphah la awla, na inn ah tlung aw," tiah a ti.
40009007	Cule mizéngpa cu a tho ih, a inn lamah a tlung.
40009008	Mipi in cumi an hmuh tikah an mang a bang ih, cuvek thuneihnak minung hnenih petu Pathian cu an thangṭhat.
40009009	Cuih hmun ihsin Jesu cu a feh ih, siahkhawnnak bûk ih Mathai an ti mi a to lai kha a hei hmu. Cule Jesu in a hnenah, "I thlun aw," tiah a ti. Cule Mathai cu a tho ih, Jesu a thlun.
40009010	Cule hitin thil a cang, Jesu cu inn sungih cabuai a hil laiah, ngai hnik, siahkhawngtu tampi le misualpawl an ra ih, Jesu le a dungthluntupawl an hilpi.
40009011	Cumi cu Farasipawl in an hmuh tikah a dungthluntupawl hnenah, "Ziangah so nan zirhtupa cu siahkhawngtupawl le misualpawl hnenih rawl a ei?" tiah an ti.
40009012	Jesu in cuih thu a theih tikah an hnenah, "Miharhdampawl in sibawi an ṭul lo, minapawl lawngin an ṭul.
40009013	Va feh uhla, 'Thawinak si loin zahngainak ka duh,' ti miih tican zir sawn uh. Ziangahtile midingfelpawl ko dingah ka ra lo, misualpawl lung thleng dingih ko dingah ka ra sawn a si," tiah a ti.
40009014	Cun John-ih dungthluntupawl Jesu hnenah an ra ih, "Kannih le Farasipawl cu rawl kan ul ṭheu, ziangahso na dungthluntupawl hmuah rawl an ulh ve lo?" tiah an ti.
40009015	Cule Jesu in an hnenah, "Mo neitupa an hnenih a um sungah mo lawmtupawl an riah a se thei maw si? An hnen ihsin mo neitupa lakhloh ni a thleng leh ding ih, cuih cān ah rawl an ul leh ding.
40009016	Zohman in a cawm thei mi puanthan thar belcâwng in sinfen hlun an belh kêl lo, ziangahtile an belh mi in sinfen cu a dir ding ih, a tlekkausin ding.
40009017	Sabitzu thar kha savun thâwl hlun sungah an thun kêl lo, an thun asile sabitzu in savun thâwl hlun cu a kekter ding ih, sabitzu cu a dăwk ding, cule savun thâwl hlun khal cu a siat ding. Sabitzu thar cu savun thâwl thar sungah an thun sawn ih, an pahnih in an him," tiah a ti.
40009018	Cuih thilpawl an hnenih a sim hai rero laiah, ngai hnik, sinakok uktu pakhat a ra ih, Jesu hmaiah a băwkkhup. Cule, "Atu teah ka fanu a thi, cutisikhalsehla ra awla, a parah na kut ra suang aw, cule a nung ding," tiah a ti.
40009019	Cule Jesu cu a tho ih, cu pa cu a thlun, a dungthluntupawl khal in an thlun ve.
40009020	Cule ngai hnik, kum hleihnih sung thiputnat tuar nunau pakhat Jesu-ih dung ihsin a ra ih, a sinfen zim kha a thâm.
40009021	Ziangahtile "A sinfente hman ka tham asile, ka dam ding," tiah a thinlung sungin amah le amah a tiaw.
40009022	Cule Jesu cu a herkûal ih, nunaunu a hmuh tikah, "Ka fanu, hnangamten um aw, na zumnak in a lo damter zo," tiah a ti. Cule cuih tikcucān ah nunaunu cu a dam.
40009023	Uktupaih inn sungih Jesu a luh tikah, phirivau tumtupawl le mipi hnăwkbuai culci ih an um kha a hmu.
40009024	Cule anih in an hnenah, "Rak kiang uh, ziangahtile hi nauhaknu hi a thi lo, a itthat sawn a si," tiah a ti. Cutikah Jesu cu an rak hnihsan.
40009025	Lengih mipi suahter thluh an si hnuah, Jesu cu a lut ih, nauhaknuih kut a vun kai, cule nauhaknu cu a hung tho.
40009026	Cule cuih thuthang cu cuih ram pumpi ah a thang.
40009027	Cutawk hmun ihsin Jesu a fehsuak tikah, mitcaw pahnih in au phahin Jesu an thlun ih, "David Fapa, kan parah zahngainak nei hram aw!" tiah an ti.
40009028	Cule Jesu inn sungih a luh tikah, mitcaw pahnih a hnenah an ra. Cule Jesu in an hnenah, "Hihi ka tuah thei ti nan zum maw?" tiah a ti hai. Annih in a hnenah, "Zum e, Bawipa," tiah an ti.
40009029	Cun Jesu in an mit a thâm ih, "Nan zumnak vekin nan parah cang seh," tiah a ti.
40009030	Cule an mit cu vanter a si. Cule Jesu in an hnenah, "Zohman in hi thu hi thei hlah hai seh," tiah khoh zetin thu a pe hai.
40009031	Asinan an fehsuak ih, Jesu-ih thu cu cuih ram pumpi ah an thăn.
40009032	An fehsuak laiah, ngai hnik, khawse pawlh mi, ṭawng thei lo pa pakhat Jesu hnenah an rak hruai.
40009033	Jesu in khawsia a dawisuak hnuah ṭawng thei lo pa cu a ṭawng. Cule mipi cu an mang a bang ih, "Israel ram ah hi hlanah hivek thil a rak lang dah lo!" tiah an ti.
40009034	Asinan Farasipawl cun, "Khawsepawlih lal thawngin khawsiapawl a dawisuak a si," tiah an ti.
40009035	Cun Jesu cu khawpipawl le khawtepawl hmuahhmuah a fángsuak, an sinakokpawl ah a zirh, lalram thuthangṭha a phuang ih, mipi lakih nathri phun zakip le natnak phun zakip a damter.
40009036	Cun Jesu in mipi a hmuh tikah, khāltu nei lo tuu bangin cau le vâkdarh ih an um ruangah a lainat hai.
40009037	Cule Jesu in a dungthluntupawl hnenah, "Thlairawl khawm ding a tam zet, asinan hnaṭuantu an mál.
40009038	Curuangah thlairawl khawm ding neitu Bawipa hnenah a thlairawl khawmnak hmun ih hnaṭuantupawl thlah dingin thlacam uh," tiah a ti.
40010001	Jesu in a dungthluntu hleihnih pawl cu a hnenah a kokhawm hai ih, thlarau bawrhhlawhpawl dawisuak dingin an parih thuneihnak le nathri phun zakip le natnak phun zakip damter dingin thuneihnak a pek hai.
40010002	Apostol hleihnih pawlih hmin cu: a hmaisabikah, Peter tiih an kawh mi, an hotupa Simon le a naupa Andru, Zebedi-ih fapa James le a naupa John,
40010003	Filip le Bartholomeo, Thomas le siahkhawngtu Mathai, Alfias-ih fapa James le Thadias tiih an kawh mi Lebbias,
40010004	Kanaan-mi Simon le Jesu phiarsawmtu Judas Iskariot tla an si.
40010005	Cuih hleihnih pawl cu Jesu in a thlah hai ih, an hnenah hitin thu a pe, "Zentelpawl lakah va feh hlah uhla, Samaria-mipawlih khuapawl ah va lut hlah uh.
40010006	Cuhnakin a hlo mi tuu run Israel sungza hnenah va feh sawn uh.
40010007	Nan va feh tikah, 'Vancung uknak cu a nâi zo a si,' ti hi phuang uh.
40010008	Mina damter uh, mithi thoter uh, miphar thiangter uh, khawsia dawisuak uh. A lakin nan ngah ih, a lakin pe uh.
40010009	Nan taiṭawn paisa bawm sungah sui siseh, ngun siseh, dar siseh keng hlah uh.
40010010	Cun khualtlawnnak hrangah zâl siseh, kâwrfual zun hnih siseh, kedam hlei siseh, kianghrăwl siseh keng fawn hlah uh; ziangahtile hnaṭuantu cu eitlak a si.
40010011	"Cule khawpi ah siseh, khawte ah siseh nan va luhnak pauhpauh ah mitlingtlak zo a si ti sut uh, cule cuih khua nan suahsan hlan sung cuih inn ah cun cām uh.
40010012	Cule cuih inn sungih nan va luh tikah, cibaibûk uh.
40010013	Cuih sungkua cu a tlingtlak mi an si le, daihnak hrangih thlawsuah nan pek mi cu cuih sungkua ah um seh. Asinan cuih inn cu a tlak lo asile, thlawsuah nan pek mi cu nan parah kirsal seh.
40010014	Nanmah lo cohlang loin, nan ṭawngkampawl khal ngaithla duh lo tu pauhpauh cu, cuih inn simaw, cuih khua simaw nan suahsan tikah nan ke ih leivut cu thingthla ta uh.
40010015	Thungaiin ka lo sim, Pathian in thu a ṭhen ni ah cuih khua hnakin Sodom khua le Gomorrah khua cu an tuar a dêmsawn ding.
40010016	"Ngai hnik uh, cinghnia rual lakih tuu thlah vekin ka lo thlah a si. Curuangah rul vekin fim uhla, thuro vekin pawikhawih loin um uh.
40010017	Asinan minungpawl kha va ralring uh, ziangahtile Sanhedrin hnenah an lo thlĕn ding ih, an sinakokpawl ah an lo vaw ding.
40010018	Keimah ruangah uktupawl le siangpahrangpawl hmaiah hruai nan si ding ih, anmah le Zentelpawl hnenah thutheihpitu nan si ding.
40010019	Asinan anmahpawl hnenih an lo thlĕn tikah, ziangtin tiin le ziang ka ṭawng ding tiin nan dawnhar hlah uh. Ziangahtile nan ṭawng ding mi cu cuih tikcu teah cumi cu pek nan si ding.
40010020	Ziangahtile a ṭawngtu ding cu nanmah nan si lo, nan Paih Thlarau in nanmah hmangin a ṭawng sawn ding a si.
40010021	"A unau in a unau lala kha thihnak ah a thlĕn ding ih, pa in a fāte a thlĕn ding. Falepawl khal in an nu le pa an dodal ding ih, mi an thatter ding.
40010022	Keimai hmin ruangah mi hmuahhmuah in an lo hua ding. Asinan a cemnet tiangih a tuarsuaktu cu rundam a si ding.
40010023	Khaw pakhat ih an lo tiduhdah tikah, khaw dangah tlân uh. Ziangahtile thungaiin ka lo sim, Minung Fapa a rat hlanah, Israel ram ih khuapawl nan pál thluh lo ding.
40010024	"Dungthluntu cu a zirhtupa hnakin a cungnungsawn lo ih, siahhlawh khal a bawipa hnakin a cungnungsawn lo.
40010025	Dungthluntu cu a zirhtupa tluk a si ih, siahhlawh khal a bawipa tluk asile a tawk a si. Intêkpa kha Beelzabub tiih an kawh a si ahcun, a sungkuapawl cu ziangtluk nasa sinsinin an ko pei?
40010026	"Curuangah annihpawl kha ṭih hlah uh. Ziangahtile phuanlăng leh lo dingih khuh mi zianghman a um lo ih, theih leh lo dingih thuh mi khal zianghman a um lo.
40010027	Thim ih ka lo sim mi kha tleu ah va rel uh; cule nan hna ih nan theih mi kha, inn par ihsin aupi uh.
40010028	Cule taksaruangpum that thei naih, thlarau that thei lo tu minungpawl kha va ṭih hlah uh. Cuhnakin taksaruangpum le thlarau a pahnih ih hell sungih a hlorálter theitupa kha ṭih sawn uh.
40010029	Mi in sunṭam pahnih kha assarion pakhat ah an zuar a si lo maw? Sihmansehla nan Pa in a sian lo asile cuih sunṭam pakhat te hman lei ah a tla lo ding.
40010030	Cun nan lu parih sám phang a zaten a siar thluh a si.
40010031	Curuangah ṭih hlah uh, nannih cu sunṭam tampi hnakin nan man a khungsawn a si.
40010032	"Curuangah zokhal milai hmaiih i ṭăntu cu, kei khal in van ih a um mi ka Paih hmaiah ka ṭăn ve hai ding.
40010033	Asinan zokhal milai hmaiih i hnáwngtu cu van ih a um mi ka Paih hmaiah ka hnáwng ve hai ding.
40010034	"Hi leitlun ah remnak run keng ih ra ah in ruat hlah uh. Remnak thlĕn dingah ka ra lo ih, ralnâm thlengter dingah ka ra sawn a si.
40010035	Ziangahtile mi pakhat in a pa doter dingah, fanu in a nu doter dingah le mo in a ni doter dingah ka ra a si.
40010036	Mi pakhat ih ral cu amai sungkua mi lala an si ding.
40010037	A pa simaw, a nu simaw keimah hnakih a duhdaw sawntu cu ka hrangah a tlak lo. Cule a fapa simaw, a fanu simaw keimah hnakih a duhdaw sawntu cu ka hrangah a tlak lo.
40010038	Cule amai khraws la tahratih i thlun lo tu cu ka hrangah a tlak lo.
40010039	A nunnak a hmutu cun a nunnak a hloh ding, keimai ruangih a nunnak a hlohtu cun a nunnak a hmu ding.
40010040	"A lo cohlangtu cun keimah i cohlang ih, keimah i cohlangtu cun i thlahtu a cohlang a si.
40010041	Profet pakhat kha profet hmin ih a cohlangtu cun profet-ih lawmman a ngah ding. Cule midingfel pakhat kha midingfel hmin ih a cohlangtu cun midingfelpaih lawmman a ngah ding.
40010042	Cule dungthluntuih hmin in hi nauhaktepawl lakih pakhat in dingah tidai no khat a petu zokhal, thungaiin ka lo sim, a lawmman a hloh hrimhrim lo ding," tiah a ti.
40011001	Cule hitin a si, Jesu in a dungthluntu hleihnih pawl thu a pek ṭheh hnuah, cutawk hmun ihsin cuih kiangkap khuapawl ah thuzirh le thusim dingin a păwksuak.
40011002	Thawnginn sungih um John in Khrih-ih hnaṭuan mipawl a hna in a theih tikah, a dungthluntupawl lak ihsin mi pahnih a hei thlah ih,
40011003	a hnenah, "Nangmah hi a ra ding mi Pa cu na si maw, asilole a dang kan rak thlir hrih ding saw?" tiah an ti.
40011004	Cule Jesu in a sawn hai ih an hnenah, "Va feh uhla, nan hmuh mi le nan theih mi thilpawl hi John va sim uh.
40011005	Mitcawpawl in khua an hmu ih, kebáipawl an feh; mipharpawl an thiang ih, hnasetpawl in an thei thei; mithipawl an tho ih, mifarahpawl hnenah thuthangṭha phuan a si.
40011006	Keimah ruangih a tlubah lo tu cu mithlawsuak a si," tiah a ti.
40011007	John-ih dungthluntupawl an tlun hnuah, Jesu in John-ih thuhla mipi hnenih sim a thăwk. "Ziang zoh dingah so ramṭhing ah nan va feh? Thli ih a sĕmhnîn rero mi câlte kung zoh dingah maw?
40011008	Ziang zoh dingah so nan va feh? Sinfen nêm a hruhtupa zoh dingah maw nan feh? Ngai hnik uh, sinfen nêm hruhtupawl cu siangpahrang innpawl ah an um.
40011009	Ziang zoh dingah so nan feh? Profet zoh dingah maw? Nan hnenah ka lo sim, a dik a si, John cu profet hnakin a ropisawn.
40011010	Ziangahtile, 'Ngai hnik, na hmaiah ka palai ka thlah ding, Anih in na lamzin cu na hmaiah a sial ding,' tiih a thuhla an ngan mi pa cu hi pa hi a si.
40011011	"Thungaiin ka lo sim, nunau hrin mi lakah baptisma petu John hnakih ropi an um lo. Asinan vancung uknak ih mitenaubik cu John hnakin a ropisawn a si.
40011012	Cule baptisma petu John san ihsin tuihsun tiangah vancung uknak in thahrumsuahnak a tuar ih, thahrumsuahtupawl in cumi cu hranhramin an la.
40011013	Ziangahtile John a lăng hlan tiang cu profetpawl hmuahhmuah le Dān in an rak simsung cia a si.
40011014	Cumi cu nan pawm duh asile, amah hi a ra ding mi pa Elijah cu a si.
40011015	Theihnak hna a neitu cun thei seh!
40011016	"Tuih san minungpawl hi ziang thawn ka khaikhin hai pei? Annih cu dawrhmun ih a to mi nauhakpawl an bang. An hawipipawl tla ko in,
40011017	'Phirivau kan rak lo tumsak ih, Nan lâm lo; Mithi ṭahnak hlapawl kan lo saksak ih, Nan ṭap lo ti mi vek a si,' tiah a ti.
40011018	Ziangahtile John cu ei lo le in loin a ra ih, annih in, 'Anih cu khawsia a nei,' tiah an ti.
40011019	Minung Fapa cu ei le in in a ra ih annih in, 'Zoh hnik uh, rawl phâm le sabitzu phâm, siahkhawngtupawl le misualpawl ih rualpi khi!' tiah an ti. Asinan fimnak cu a falepawl in thiam an coter a si," tiah a ti.
40011020	Jesu in huham ih thil tambik a rak tuahnak khuapawl an lung an thleng lo ruangah kawk a thăwk.
40011021	"Maw Korazin, na hmakhua a pit! Maw Bethsaida, na hmakhua a pit! Ziangahtile huham in nan sungih thil tampi tuah mipawl hi Ṭaiar khua le Sidon khua ah tuah rak si ta sehla, an lung an thlengnak a rei zo ding ih, buri sĭnin vutcâm lakah an um ding.
40011022	Asinan ka lo sim a si, thuṭhen ni ah cun nannih hnakin Ṭaiar khua le Sidon khua cu an tuar a dêmsawn ding.
40011023	Cule van tiang khaisan mi, nang, Kapernaum, Mithi Khua ah dirhthlak na si ding; ziangahtile huham in na sungih tuah mi thil tampi hi Sodom khua ah tuah rak si ta sehla, anih cu tuihni tiangin a tang lai ding.
40011024	Asinan nan hnenah ka lo sim a si, nanmah hnakin Sodom ram in thuṭhen ni ah cun a tuar a dêmsawn ding," tiah a ti.
40011025	Cuih cān ah Jesu in a sâng ih, "Maw ka Pa, lei le van ih Lal, ka lo thangṭhat, ziangahtile nang cun hih thilpawl hi mifim le mithiam pawl hnenah na thup ih, mi menmenpawl hnenah na phuanglang.
40011026	A si, ka Pa, cutivekih na tuah mi cun na lung a lo hmuiter zet.
40011027	"Ka Pa in thil hmuahhmuah ka hnenah i pe zo. Pa siarlo zohman in Fapa hi an thei lo. Cule Fapa le an hnenih Fapa in a phuanlăngawknak ding mipawl siarlo zohman in Pa an thei lo.
40011028	"Nannih hnaṭuan har zet a ṭuantupawl le thilrit a phurtupawl hmuahhmuah, ka hnenah ra uh, cawlhhahdamnak ka lo pe ding.
40011029	Ka hngawngkol bât uhla, ka hnen ihsin zir uh. Ziangahtile kei cu minunnem le thinlung tăngdawr mi ka si ih, nan thlarau hrangah cawlhhahdamnak nan hmu ding.
40011030	Ziangahtile keiih hngawngkol cu hman a hahdam ih, ka phur khal a zâng a si," tiah a ti.
40012001	Cuih cān ah Jesu cu Sabbath ni ah sangvut ló lakin a feh. Cule a dungthluntupawl an ril a râwng ih, sangvut vui sih le ei an thăwk.
40012002	Farasipawl in cumi an hmuh tikah Jesu hnenah, "Ngai hnik, na dungthluntupawl in Dān in Sabbath ni ih tuah a sian lo mi an tuah hi!" tiah an ti.
40012003	Asinan anih in an hnenah, "David in amah le a rualpipawl an ril a rawn laiah,
40012004	Pathian inn sungah lutin, a hrang le a rualpipawl hrangih ei thianglo mi puithiampawl hrang lawngih ei thiang mi Sangserh ziangvekin a ei ti kha nan rak siar lo maw?
40012005	Asilole puithiampawl in Sabbath ni ah temple sungah Sabbath an bawrhbangter ih, annih cu sawihnăwm kâi loin an um a si ti Dān sungah nan siar dah lo maw?
40012006	Ka lo sim a si, temple hnakih ropisawn mi hi tawkah a um.
40012007	'Thawinak si loin zahngainak ka duh,' ti ngan miih tican thei uhla cu mawh nei lo mi cu thiamlo nan rak coter lo ding nan!
40012008	Ziangahtile Minung Fapa cu Sabbath tlun khalah Lal a si," tiah a ti.
40012009	Cule cuih hmun ihsin Jesu cu a păwksuak ih, an sinakok sungah a lut.
40012010	Cule ngai hnik, cu tawkah kutropa pakhat a rak um. Jesu kha sual an puh theinak dingah, "Sabbath ni ah Dān in mi damter a siang maw?" tiah Jesu hnenah hi thusuhnak hi an sut.
40012011	Cun Jesu in an hnenah, "Nanmah lakah mi pakhat cu Sabbath ni ah a neihsŭn tuu pakhat kha khur sungah tla sehla, la ih suah lo ding an um ding maw?
40012012	Minung cu tuu hnakin nasazetin a man a khung a si. Curuangah Sabbath nipawl ih thil ṭha tuah cu Dān ah a thiang a si," tiah a ti.
40012013	Cun cu pa hnenah Jesu in, "Na kut hawi hnik," tiah a ti. Cule a kut cu a hun hawi ih, a khat lam vekin a dam.
40012014	Cun Farasipawl cu an suak ih, Jesu thah theinak ding thu an rawnawkhawm.
40012015	Asinan Jesu in cumi a theih tikah cutawk hmun ihsin a sîp. Cule mipi in an thlun ih, an zaten a damter hai.
40012016	Cun a thuhla mi dang theihter lo dingin an hnenah khoh zetin a tiam hai.
40012017	Cutizawngcun profet Isaiah ih a rak sim mi cu a thlengkimter.
40012018	Isaiah in, "Ngai hnik, hihi ka hril mi ka siahhlawh a si. Ka duhdawt zet mi a si ih, ka thinlung cu a parah a lung a hmui zet. A parah ka Thlarau ka ret ding ih, Anih in Zentelpawl hnenah diknak thu a thăn ding.
40012019	Anih cun mi a to lo ding ih, A au fawn lo ding. Zohman in kăwtthler ah a aw an thei lo ding.
40012020	Diknak cu nehnak ih a hruai lai hlanlo, Mi ih an rak phusuihter zo mi câlte kung hman a tán lo ding ih, Meica khu a mitter lo ding.
40012021	Cule Zentelpawl in a hmin an rinsan ding," tiah a ti.
40012022	Cule khawse pawlh mi, mitcaw le ṭawng thei lo pa pakhat Jesu hnenah an rak hruai. Cuih mitcaw le ṭawng thei lo pa cu Jesu in a damter, cutin cu pa cu a ṭawng thei ih, khua a hmu.
40012023	Cule mipi zaten an mang a bangtuk ih, "Hi pa hi David Fapa a si ko lo maw?" tiah an ti.
40012024	Asinan Farasipawl in cuih thu an theih tikah, "Hi pa in khawsiapawlih lal Beelzabub thawng lo cun khawsiapawl a dawisuak lo ding," tiah an ti.
40012025	Cule Jesu in an ruahnakpawl cu a thei ih an hnenah, "Ziang ram khal ṭhenawih amah le amah a doawtu cu a siatrál ding. Cun ziang khua khal siseh, ziang sungkua khal siseh ṭhenawih amah le amah a doawtu cu a dingsuak thei lo ding.
40012026	Setan in Setan lala a dawisuak asile, amah le amah a doaw ih a ṭhenaw. Ziangtin so a lalram cu a dĭnsuak thei ding?
40012027	Beelzabub thawngin khawsiapawl ka dawisuak asile, nan fapalepawl in teh zo thawngin so an dawisuak? Curuangah anmah cu nan thuṭhentu an si ding.
40012028	Asinan Pathian Thlarau thawngin khawsiapawl ka dawisuak asile, Pathian uknak cu nan hnenah a rung thleng zo taktak a si.
40012029	"Asilole mi pakhat in micakpa cu a ṭembĕt hmaisak ta lo ah cun ziangtin so micakpaih inn ah lutin a thilri a laksak thei ding? A ṭembĕt hnu lawngah a inn sung ihsin a thilripawl a laksak thei ding.
40012030	Ka lamih a ṭang lo tu cu i dotu a si ih, i fĭnkhawmpi lo tu cun a ṭhekdarh a si.
40012031	"Curuangah ka lo sim a si, mi ih an tuah mi sual phun zakip le Pathian an thangsiatnak cu ngaidam a si ding. Asinan Thlarau Thianghlim a thangsiattu cu ngaidam a si lo ding.
40012032	Minung Fapa dokalhih ṭawngkam a ṭawngsuaktu pauhpauh cu ngaidam an si ding; asinan zokhal Thlarau Thianghlim dokalhih a ṭawngsuaktu cu tuih san ah siseh, a ra lai ding mi san ah siseh ngaidam a si lo ding.
40012033	"Thingkung cu ṭha ko tuah uhla a rah khal a ṭha ding, asilole thingkung cu se ko tuah uhla a rah khal a se ding. Ziangahtile thingkung cu a rah ih theih a si.
40012034	Nannih cu rulngân cithlah nan si! Miṭha lo si na cingin ziangtin so thil ṭha nan ṭawng thei ding? Ziangahtile kâ cun thinlung sungih a khat mi a ṭawng a si.
40012035	Miṭha cun a thinlung sungih hlawnthil ṭha a khawl mi a suah ih, miṭha lo cun a thinlung sungih hlawnthil ṭhalo a khawl mi a suah.
40012036	Asinan ka lo sim a si, minung in ralring loih an ṭawng mi kip kha thuṭhen ni ah ziangruangah an ṭawng ti an relsuak leh ding.
40012037	Ziangahtile na ṭawngkampawl hmangin thiam coter na si ding ih, na ṭawngkampawl lala hmangin thiamlo coter na si ding," tiah a ti.
40012038	Cun Dānzirhtu hrekkhat le Farasi hrekkhat pawl in an sâng ih, "Zirhtupa, na hnen ihsin hminsinnak hmuh kan duh," tiah an ti.
40012039	Asinan anih in a sawn hai ih an hnenah, "A sualrál le a uire mi san minungpawl in hminsinnak nan duh zet, asinan profet Jonah-ih hminsinnak siarlo, hminsinnak dang pek nan si lo ding.
40012040	Ziangahtile ngapi pum sungih Jonah ni thum le zan thum sung a um bangin, Minung Fapa khal leilung sungah ni thum le zan thum sung a um ve ding.
40012041	Nineveh khawmipawl cu thuṭhen ni ah tuih san minungpawl zawngah an ding ding ih, thiamlo an coh ding. Ziangruangahtile Jonah in thu a sim tikah an lung an thleng. Cule ngai hnik uh, Jonah hnakih ropisawn hi tawkah a um.
40012042	Thlang lam siangpahrang bawinu khal thuṭhen ni ah tuih san minungpawl zawngah a tho ding ih, thiamlo a coh hai ding. Ziangahtile Solomon-ih fimnak ngai dingah leilung dĕng ihsin a ra. Ngai hnik, Solomon hnakih ropisawn hi tawkah a um.
40012043	"Mi pakhat sung ihsin thlarau bawrhhlawh a suah tikah, cuih khawsia cu cawlhnak hawlin ramcar hmunpawl ah a vâk rero ih, a hmu lo.
40012044	Cun anih in, 'Ka suahsan mi inn ah ka kirsal ding,' tiah a ti. Cule a va feh ih cuih inn cu kawlawng le phiahfai le ceimawiin a hmu.
40012045	Cun a feh ih, amah hnakih sualrálsawn a dang khawsia pasarih a va hruai, cule cuih hmun ah cun an lut ih an cêng. Cu paih dinhmun neta cu a hmaisa hnakin a siasawn. Cuvekin tuih san minung sualrálpawl hnen khalah a si ve ding," tiah a ti.
40012046	Mipi hnenih Jesu a ṭawng rero laiah, ngai hnik, amah biak duhin, a nu le a naupalepawl cu lengah an rak ding.
40012047	Cule mi pakhat in Jesu hnenah, "Zoh hnik, na nu le na naupalepawl cu nangmah lo biak duhin inn lengah an ding," tiah a sim.
40012048	Cule Jesu in a sawn ih, "Ka nu cu zo a si ih, ka naupalepawl cu zo an si?" tiah a hnenih thusimtupa hnenah cun a ti.
40012049	Cule Jesu cun a dungthluntupawl lam kha a kut in a khih ih, "Ngai hnik, hipawl hi ka nu le ka naupalepawl cu an si.
40012050	Ziangahtile zokhal van ih a um mi ka Paih duhnak a tuahtu cu ka naupa le ka farnu le ka nu a si," tiah a ti.
40013001	Cuih ni thotho ah Jesu cu cuih inn ihsin a suak ih, tili kapah a to.
40013002	Mipi tampi in an kulh ruangah Jesu cu lăwng sungah a lut ih a to. Mipi hmuahhmuah cu tili kapah an ding.
40013003	Cun tahṭhimnakpawl hmangin an hnenah thil tampi a sim, "Ngai hnik uh, thlaici vawrhtu cu thlaici vawrh dingin a fehsuak.
40013004	Cule thlaici cu a vawrh tikah, a hrekkhat cu lamzin kap tluanah an tla; vâtepawl an ra ih, an cuk thluh.
40013005	A hrekkhat cu lung tampi umnak hmun lei sedâp ah an tla. Lei a sah lo ruangah thlaici cu an keuh lohli.
40013006	Asinan ni a hung săt tikah thlai ṭopawl cu ni sa in a em hai ih, hrâm an neih lo ruangah an ro ṭheh.
40013007	Cule thlaici dang hrekkhat cu hlingrûl lakah an tla ih, hlingrûl an ṭhan tikah thlai kungpawl kha an zâp.
40013008	Asinan thlaici dangpawl cu leiram ṭha ah an tla ih, rah an suah. A hrekkhat cu alet 100, a hrekkhat cu alet 60, a hrekkhat cu alet 30 in rah an suah.
40013009	Theihnak hna a neitu cun thei seh," tiah a ti.
40013010	Cule dungthluntupawl cu a hnenah an ra ih, "Ziangruangah mipi hnenah tahṭhimnak hmangih thu na sim?" tiah an sut.
40013011	Cule anih in a sawn hai ih an hnenah, "Ziangahtile vancung uknak thuthuppawl theihnak pek nan si zo, asinan cumi cu mi dang hnenah cun pek a rak si hrih lo.
40013012	Ziangahtile zokhal a neitu cu pek a si ding ih, tam sinsinin a nei ding. Asinan zokhal a nei lo tu cu a neihsŭn hman laksak a si ding.
40013013	Curuangah an hnenah tahṭhimnak in thu ka sim a si. Ziangruangahtile hmu na cingin theihthiamnak thawn an hmu lo. An ngaithla na cingin an thei lo ih a theih khal an theithiam lo.
40013014	Profet Isaiah in, "Hna cun nan thei ding nân, nan theithiam lo ding. A hmuh cu nan hmu ding nân, theihthiamnak thawn nan hmu lo ding.
40013015	Ziangahtile hi minungpawlih thinlung cu a cawlăwl ih hnaset vekin an um, An mit khal an rak sîng. Culoasile an mit in an hmu ding ih, an hna in an thei pang ding, Culoasile an thinlung in an theithiam ding, cule an thinlung an hawikir ding ih, Ka damter hai pang ding,' tiih a rak simsung mi cu anmah ah a thlengkim a si.
40013016	"Asinan an hmuh ruangah nan mit cu mit hualvanṭha an si ih, an theih ruangah nan hna cu hna hualvanṭha an si.
40013017	Thungaiin ka lo sim, profet tampi le midingfelpawl in nan hmuh mipawl hi hmuh an rak hiar zet nân, an rak hmu lo. Nan hna ih nan theih mi thilpawl hi theih an rak hiar zet nân, an rak thei lo.
40013018	"Curuangah thlaici vawrh tahṭhimnakih tican hi ngai hnik uh:
40013019	Mi pakhat khat in Pathian uknak thawn pehparawin kamsuakthu a thei ih, cumi cu a theithiam lo. Cule misualrálpa a ra ih, thlaici vawrhtu in a thinlung sungih a vawrh mi kamsuakthu cu a lakhlosak. Cumi cu thlaici vawrhtu in lamzin kap tluanih a vawrh mi thlaici an si.
40013020	Lung tampi umnak ih a vawrh mi thlaici cu kamsuakthu a thei ih, aipuang zetih a cohlang lohlitu vek a si.
40013021	Asinan amah ah hrâm a nei lo ih, cān rei lo te sung lawng a daih. Kamsuakthu ruangah harsatnak le tiduhdahnak a ra thlen tikah a tlu lohli.
40013022	Cule thlaici vawrhtu in hlingrûl lakih a vawrh mi thlaicipawl cu kamsuakthu a thei ko naih tuih san dawnharnak le lennak ih bumnak in cuih kamsuakthu cu a zâp ih, rah nei lo ih a cang mi vek a si.
40013023	Cule thlaici vawrhtu in leiram ṭhatnak ih a vawrh mi thlaicipawl cu kamsuakthu a thei ih cumi cu a theithiam. Rah a suah ih, a hrekkhat cu alet 100, a hrekkhat cu alet 60, a hrekkhat cu alet 30 ih rahsuah ngaingai tu vek a si," tiah a ti.
40013024	Jesu in an hnenah tahṭhimnak dang a sim, "Vancung uknak cu mi pakhat a ló sungih thlaici ṭha vawrhtupa vek a si.
40013025	Mi an ihthah laiah, a ralpa a ra ih sangvut lakah sangvut ci lem a vawrh, cule a fehhlo.
40013026	Asinan sangvut a hung ṭhang ih a vuih tikah, sangvut lempawl khal cu an lang ve.
40013027	"Cun intêkpaih siahhlawhpawl cu a hnenah an feh ih, 'Bawipa, na ló ah thlaici ṭha na vawrh a si lo maw? Khui lam ihsin saw sangvut lem an rat?' tiah an ti.
40013028	"Cule anih in an hnenah, 'Cumi cu ralpa in a rak tuah a si,' tiah a ti. Cun a siahhlawhpawl in a hnenah, 'Va feh in, va phawi nungla na duh maw?' tiah an ti.
40013029	"Asinan anih in, 'Phawi hlah uh, culole sangvut lem nan phawi tikah sangvut kung nan phawi cih pang ding.
40013030	Sangvut khawm a cût hlanlo sangvut kung le sangvut lem cu ṭhangtlang ko hai seh. Sangvut khawm a cût tikah sangvut attupawl hnenah, "A hmaisabikah sangvut lem kha khawm uhla, urkăng dingah tăwm uh. Cuihhnu ah ka cuam sungah rawl cu khawm uh," tiah ka ti hai ding,' tiah a ti," tiin.
40013031	Jesu in an hnenah tahṭhimnak dang a sim, "Vancung uknak cu mi pakhat in anṭam ci la tahratin a ló ih a vawrh mi vek a si.
40013032	Anṭam ci cu ci hmuahhmuah lakih a fatebik mi a si taktak; asinan a hung ṭhan tikah cun thlai dangpawl hnakin a tumsawn ih, kungpi ah a hung cang, cutin tlun zuang vâtepawl tla an ra ih, a hngeṭêkpawl ah bu an sak," tiah a ti.
40013033	Cule an hnenah a dang tahṭhimnak a simsal, "Vancung uknak cu nunau pakhat in thilnu keng tahratin sangphŭt saton thum sungah phum ih, sangphŭt hmuahhmuah thotertu thilnu vek a si," tiah a ti.
40013034	Jesu in hi thil hmuahhmuah cu mipi hnenah tahṭhimnakpawl hmangin a sim hai. An hnenah tahṭhimnak tel loin a sim lo.
40013035	Cutivekcun profet in thil cang ding mi a sim mi cu a thlengkimter. Profet in, "Tahṭhimnak in ka kâ ka âng ding. Leitlun hramthăwk ihsin Pathian in a rak thuh mi thilpawl cu ka ṭawngsuak ding," tiah a ti.
40013036	Jesu in mipi a tlunter hai ih, inn sungah a lut. Cule a dungthluntupawl a hnenah an ra ih, "Ló sungih sangvut lem tahṭhimnak kha in simfiang aw," tiah an ti.
40013037	Cule anih in a sawn hai ih an hnenah, "Minung Fapa hi thlaici ṭha vawrhtu cu a si.
40013038	Ló cu hi leitlun hi a si, thlaici ṭha ti mi cu lalram fāte an si. Asinan sangvut lem cu misualrálpaih fāte an si.
40013039	Sangvut lem rak vawrhtu ralpa cu Diabol a si, sangvut khawm ti mi cu san cemnak a si ih, sangvut attupawl cu vancungmipawl an si.
40013040	"Curuangah sangvut lem cu an khawm ih, meisa ih an ur bangin, san cemnakah cun a si ve ding.
40013041	Minung Fapa in a vancungmipawl a thlah ding ih, mi a tlutertu thil hmuahhmuah le dānpahbăltu hmuahhmuah cu a uknak sung ihsin an hlăwnsuak ding.
40013042	Cule cupawl cu rawhtitnak meisa sungah an paih ding. Cuih hmun ah an ṭap ding ih, an hacâng an rial ding.
40013043	Cun midingfelpawl cu an Paih uknak sungah ni bangin an tlang ding. Theihnak hna a neitu cun thei seh!
40013044	"Vancung uknak cu ló sungih thuh mi hlawnthil bangtuk a si fawn. Mi pakhat in cumi cu a hmuh tikah a thup, a aipuan tuk ruangah a feh ih, a neih mi hmuahhmuah a zuar ih cuih ló cu a lei.
40013045	"Vancung uknak cu keplung ṭhabik hawltu sumtuahtupa bangtuk a si fawn.
40013046	Cu pa in cuih keplung pakhat mankhung a hmuh tikah a feh ih, a neih mi hmuahhmuah a zuar, cule cumi cu a lei.
40013047	"Vancung uknak cu nga phun zakip khawmtu, tifinriat sungih an vawrh mi sûr bangtuk a si fawn.
40013048	Cuih sûr a khah tikah ti kapah an dirsuak. Cule an to ih, nga ṭhapawl cu an bawm sungah an sănkhawm ih, nga ṭhalo pawl cu an hlăwnhlo.
40013049	Cuvekin san cemnakah cun a si ding. Vancungmipawl an fehsuak ding ih, midingfelpawl hnen ihsin misualrálpawl an thleidang ding.
40013050	Cule miṭha lopawl cu rawhtitnak meisa sungah an paih ding. Cuih hmun ah ṭahnak le hacâng rialnak a um ding," tiah a ti.
40013051	Jesu in an hnenah, "Hi bang thil hmuahhmuah tla hi nan theithiam maw?" tiah a ti. Annih in a hnenah, "Kan theithiam a si, Bawipa," tiah an ti.
40013052	Cun anih in an hnenah, "Curuangah vancung uknak thu zirh dawngtu Dānzirhtu kip in a thil retnak sung ihsin thil hlunpawl le thil tharpawl a suahtu inn neitupa bangtuk an si," tiah a ti.
40013053	Cule hitin a si, Jesu in cuih tahṭhimnakpawl a sim ṭheh tikah, cuih hmun ihsin a ṭhawn.
40013054	Amai khua a va thlen tikah, an sinakok sungah thuzirh a thăwk. A thuzirhdān cun an khawruah a harter ngaingai ih, "Hi pa hin khuitawk ihsin hi fimnak le hi huham ih tuah mi thilpawl tla hi a ngah a si pei?
40013055	Hi pa cu lettamapaih fapa a si lo maw? A nu cu Mary an ti mi kha a si lo maw? Cule a naupalepawl cu James, Joses, Simon le Judas an si lo maw?
40013056	Cule a farnulepawl hmuahhmuah tla kan hnenah an um a si lo maw? Khui lam ihsin hi pa hin hi thil hmuahhmuah hi a ngah a si pei?" tiah an ti.
40013057	Cule amah ah an bah. Asinan Jesu in an hnenah, "Profet cu amai khawmi le amai sungza siarlo cun upat loin an um lo a si," tiah a ti.
40013058	An zum lo ruangah cu tawkah huham ih tuah mi thil tampi a tuah lo.
40014001	Cuih cān ah Herod Tetrak in Jesu hminthanzia a rak thei.
40014002	Cule a siahhlawhpawl hnenah, "Hi pa cu baptisma petu John a si, mithi lak ihsin a tho a si. Curuangah huham ih tuah mi thilpawl cu amah ah an lang," tiah a ti.
40014003	Ziangahtile Herod in a unaupa Filip nupi Herodias ruangah John cu a kai ih a ṭawn, cule thawng ah a thlak.
40014004	Ziangruangahtile John in a hnenah, "Dān in amah na neih ding a lo siang lo," tiah a ti.
40014005	Cule Herod in John thah ding a duh zet nân mipi a ṭih. Ziangruangahtile John cu profet a si tiah an ruah mi a si.
40014006	Asinan Herod-ih suahcam a thlen tikah, Herodias-ih fanu cu Herod le a mipi hmaiah a lām ih, Herod-ih lung a hmuiter zet.
40014007	Curuangah Herod in a hnenah a dil mi pauhpauh pe dingah sesămin thu a kam.
40014008	A nu ih a rak fawrh cia vekin, "Khēng in baptisma petu John-ih lu kha hi tawkah i rak pe aw," tiah a ti.
40014009	Cumi cun siangpahrang riah a seter. Asinan sesămin thu a rak kăm zo ruangah le a rawl hilpipawl ruangah cumi cu pe dingin thu a rak pe.
40014010	Cule thawnginn sungah John-ih lu va tán dingin mi a thlah.
40014011	Cule John-ih lu cu khēng in an keng ih, cuih nunaunute hnenah an pe. Cule anih in a nu a pesin.
40014012	Cun John-ih dungthluntupawl cu an va feh ih, a ruang an la, cule an phum. Cule an feh ih, Jesu an sim.
40014013	Cuih thu Jesu in a theih tikah, cuih hmun ihsin a sīp ih, lăwng in amah te lawngin ramṭhing ah a feh. Asinan mipi in cuih thu an theih tikah, an khua cio ihsin ke in amah an thlun.
40014014	Jesu cu a fehsuak ih, mipi tampi a hmuh tikah a lainat hai, cule an minapawl a damter.
40014015	Zan lam a thlen tikah, a dungthluntupawl a hnenah an ra ih, "Hi hmun hi ramṭhing a si ih, khua khal a sîm zo. Khaw sungpawl ah feh in anmai hrangih rawl lei dingin mipi kha thlah hai aw," tiah an ti.
40014016	Asinan Jesu in an hnenah, "Annih feh a ṭul lo. Nanmah in an ei ding rawl pe uh," tiah a ti.
40014017	Cule annih in a hnenah, "Hi tawkah sang hlawm nga le nga pahnih lawng kan nei," tiah an ti.
40014018	Anih in, "Cupawl cu hi tawkah ka hnenah rak keng uh," tiah a ti.
40014019	Cun mipi cu hrampi parih to dingin thu a pe hai. Cule sang hlawm nga le nga pahnih cu a la ih, van lam hawiin lungawi thu a sim. Cule a phel hnuah sang cu a dungthluntupawl a pek, a dungthluntupawl in mipi an pe.
40014020	Cun an zaten an ei ih, an khawp zet, cule an hlah mi nepnawi cu an sar ih, kho hleihnih a khat.
40014021	A eitupawl cu nunaupawl le nauhakpawl hleiah patling hlirah 5000 hrawng an si.
40014022	Jesu in mipi a tlunter hai laiah amai hlanah tili khat lam ralah rak feh sung dingin a dungthluntupawl cu lăwng sungah a lutter lohli.
40014023	Cule mipi a tlunter ṭheh hnuah, thlacam dingin amah lawng tlang parah a kai. Zan a thlen tikah, cu tawkah cun amah te lawng a um.
40014024	Lăwng cu tili laitakah a um, anmah lamih thlipi a hran ruangah tisuar in an lăwng cu suk le so ah a thên ciamco.
40014025	Cun zan sentari kil a ṭum litnak ah Jesu cu anmah lam panin tili parah a feh.
40014026	Ti parih a feh kha a dungthluntupawl in an hmuh tikah an ṭih zet. "Thla a si!" tiah an ti. Cule ṭihin an ausuak.
40014027	Asinan hmakhatteah Jesu in an hnenah a ṭawng ih, "Hnangamten um uh! Keimah sokhaw ka si, ṭih hlah uh," tiah a ti hai.
40014028	Cule Peter in a sawn ih a hnenah, "Bawipa, nangmah na si le, ti parin na hnenih feh dingah thu i pe aw," tiah a ti.
40014029	Cule Jesu in, "Ra aw," tiah a ti. Cule Peter cu lăwng sung ihsin a suak ih, ti parin Jesu lam panin a feh.
40014030	Asinan thli a cak tuk ti a hmuh tikah, Peter in a ṭih. Cule pil a thăwk ih, "Bawipa, i run aw!" tiah a au.
40014031	Cule hmakhatteah Jesu in a kut a hei dawh ih, Peter cu a kai. Cule a hnenah, "Maw nang zumnak málpa, ziangahso na rinhlelh?" tiah a ti.
40014032	Cule lăwng sungih an luh tikah, thlipi cu a reh.
40014033	Cun lăwng sungih um mipawl cu an ra ih, Jesu an bia, "Nangmah cu Pathian Fapa rori na si," tiah an ti.
40014034	Tili an tanngah tikah, Genesareth ram an va thleng.
40014035	Cule cutawk ih minungpawl in Jesu a si ti an theihthiam tikah, cuih ram kiangkap hmuahhmuah ah mi an thlah ih, a hnenah mina hmuahhmuah an ratpi.
40014036	Cule a sinfen zimte tal thamter siang dingin Jesu an dil. Cule a thâmngahtu hmuahhmuah cu an dam.
40015001	Dānzirhtupawl le Farasipawl kha Jerusalem ihsin Jesu hnenah an ra ih,
40015002	"Ziangah so na dungthluntupawl in kan pupápawlih dān le dūn an thlun lo? Ziangah cumi kan lo sut ti le rawl an ei tikah an kut an khawlh lo a si," tiah an ti.
40015003	Jesu in a sawn hai ih an hnenah, "Nannih teh ziangahso nan pupápawlih dān le dūn ruangah Pathian thupek nan pahbăl?
40015004	Ziangahtile Pathian in, 'Na nu le na pa upat aw,' tiin le 'A pa siseh, a nu siseh a camsetu cu thah a si pei,' a ti.
40015005	Asinan nannih cun, 'Mi pakhat in a pa hnenah simaw, a nu hnenah simaw, "Ka hnen ihsin na rak ngah ding mi hlawknak pauhpauh Pathian hnenih thilpek a si," tiah nan ti, cule cu pa cu a nu le a pa hnenah mawhphurhnak a nei nawn lo,' tiah nan ti.
40015006	Cuticun nan dān le dūn ruangah Pathian thupek cu zianghmanlo ah nan canter.
40015007	Nannih midepdepawl! Isaiah in nan thuhla a phuan tikah, a tiṭha riai a si.
40015008	'Hi minungpawl cun an kâ in in ra naih ih, An hmur in in upat; Asinan an thinlung cu ka hnen ihsin a hlat zet.
40015009	In biaknak cu a lak men a si, An thurin zirh mipawl khal minung ih thupek men an si,' a ti," tiah a ti.
40015010	Jesu in mipi cu a hnenah a ko hai ih, an hnenah, "Ngaithla uhla, theithiam hnik uh:
40015011	Milai cu a kâ sungih a lut mi in a bawrhhlawhter lo, cuhnakin a kâ sung ihsin a hung suak mi in a bawrhhlawhter sawn a si," tiah a ti.
40015012	Cun a dungthluntupawl an ra ih, a hnenah, "Hih thu an hna ih an theih tikah, Farasipawl an lung a si lo ti hi na thei maw?" tiah an ti.
40015013	Asinan Jesu in a sawn hai ih, "Vancung ih a um mi ka Pa ih a rak phun lo mi kung hmuahhmuah cu phawi a si ding.
40015014	Anmah ten um ko hai seh. Annih cu mitcawpawl hruaitu mitcaw an si. Mitcaw in a dang mitcaw a hruai a si ahcun, an pahnih in khur sungah an tla ding," tiah a ti.
40015015	Cun Peter in a sawn ih, a hnenah, "Himi tahṭhimnak thu hi in simfiang aw," tiah a ti.
40015016	Cutikah Jesu in, "Ziangtin so nang khal theithiam lo ih na um hrih?
40015017	Kâ sungih a lut mi pauhpauh cu pum sungah a feh ih, dailennak hmun ah hlăwnsuahsal a si lo maw?
40015018	Asinan kâ sung ihsin a suak mi thilpawl cu thinlung ihsin an suak ih, cumi cun milai a bawrhbangter sawn a si.
40015019	Ziangahtile thinlung sung ihsin ruahnak ṭhalo, laithahnak, uiretnak, nunau-mipa sualnak, rûkrûknak, theihpinak diklo le ṭawngkam ṭhalo hmangih mi thangsiatnakpawl tla an ra suak.
40015020	Milai a bawrhbangtertu cu cuih thilpawl hi an si. Asinan kut khawlh loih rawl ei cun milai a bawrhhlawhter lo," tiah a ti.
40015021	Jesu in cuih hmun a suahsan ih, Ṭaiar ram le Sidon ram lamah a feh.
40015022	Cule ngai hnik, Kanaan nunau pakhat cu cuih khaw kiangkap ram ihsin a ra suak ih, "David Fapa, Maw Bawipa, ka parah zahngai hram aw! Ka fanu cu siava zetin khawsia in a pawlh a si," tiah a au.
40015023	Asinan Jesu in cu nu cu kam khat hman a rak sawn lo. Cule a dungthluntupawl a hnenah an ra ih, "Hi nu hi dawihlo aw, ziangahtile kan dung lamah a au rero," tiah Jesu an dil.
40015024	Jesu in a sawn hai ih, "Pathian in Israel sungza tuu hlopawl hnen lawngah i thlah," tiah a ti.
40015025	Cu nu cu a feh ih Jesu hmaiah a khuk a bil ih, "Bawipa, i bawm hram aw!" tiah a ti.
40015026	Asinan Jesu in a sawn ih, "Falepawlih rawl laksak tahratih uico tetepawl pek cu a ṭha lo," tiah a ti.
40015027	Cule nunaunu in, "A si ko, Bawipa, uico tetepawl khal in an pulepawlih cabuai ihsin rawl ṭilfuan cu an ei ve a si kha!" tiah a ti.
40015028	Cun Jesu in a sawn ih a hnenah, "Maw nunau, zumnak ropi na nei a si! Na duh mi vekin na hnenah thleng seh," tiah a ti. Cule cuih tikcucān rori ah a fanu cu a dam.
40015029	Cuih hmun ihsin Jesu cu a suak ih, Galili Tili kapin a feh. Cule tlang parah a hung kai ih, cuih hmun ah cun a to.
40015030	Mipi tampi a hnenah an ra ih, kebái, mitcaw, ṭawngsuak thei lo, taksa kim lo pawl le mi dang tampi tla an rak hruai, cule Jesu ke hramah an ret ih, Jesu in an zaten a damter hai.
40015031	Ṭawngsuak thei lo pawl an ṭawng thei, taksa kim lo pawl an ṭhasal, kebáipawl an feh ih, mitcawpawl in khua an hmuhziapawl tla an hmuh tikah, mipi an mang a bang. Cule Israel Pathian cu an thangṭhat.
40015032	Jesu in a dungthluntupawl cu a hnenah a ko hai ih, "Hih mipi hi ka lainat tuk hai, ziangruangahtile ni thum sung ka hnenah an um zo ih, ei ding zianghman an nei lo. Rilrâwngih tlunter ding cu ka duh lo, lamlak ah an va ṭāmsāwl pang ding," tiah a ti.
40015033	Cule a dungthluntupawl cun a hnenah, "Mipi tampi hi zozai khăwp ding rawl cu hi ramṭhing ah khuiah kan hmuh thei ding?" tiah an ti.
40015034	Jesu in an hnenah, "Sang hlawm ziang zat nan nei?" tiah a ti. Annih in, "Pasarih le nga fate te málte kan nei," tiah an ti.
40015035	Cule Jesu in mipi cu lei parih to dingin thu a pe hai.
40015036	Cun Jesu in sang hlawm pasarih le nga málte cu a lâk ih, Pathian hnenah lungawi thu a sim hnuah a phel ih, a dungthluntupawl hnenah a pek. Cule dungthluntupawl in mipi an zem.
40015037	An zaten an ei ih, an khăwp zet, cule an hlah mi nepnawi khopi sarih khat an sar.
40015038	Nunau le nauhak hleiah, a eitu patling hlir 4000 an si.
40015039	Cun mipi a tlunter hai hnuah, Jesu cu lăwng sungah a lut ih, Makdala ram lamah a feh.
40016001	Farasipawl le Sadusipawl an ra ih, Jesu an hniksak. Van ihsin hminsinnak an hnenah hmuh dingin an dil.
40016002	Jesu in a sawn hai ih an hnenah, "Nannih in, 'Zan lam a thlen tikah van a sen ruangah nikhua a ṭha ding,' tiah nan ti.
40016003	Cule zing lamah, 'Van a sen ih, khua a dur ruangah nikhua a se ding,' tiah nan ti. Nannih midepdepawl! Nannih in van lăngdānin nikhua nan theithiam, asinan cān hminsinnakpawl cu nan theithiam thei lo.
40016004	A sualrál le a uire mi san minungpawl hin hminsinnak an duh zet. Profet Jonah-ih hminsinnak siarlo hminsinnak dang pek an si lo ding," tiah a sâng hai. Cule Jesu cun a suahsan hai ih a fehhlo.
40016005	A dungthluntupawl tili ralkhat lam an thlen tikah, sang ken an rak hngilh.
40016006	Cun Jesu in an hnenah, "Farasipawl le Sadusipawl ih thilnu khi ralring uhla, fimkhur uh," tiah a ti.
40016007	Cule annih in cuih thu cu an relkhawm ih, "Hitiih a tinak săn cu sang zianghman kan rak ken lo ruangah a si ding," tiah an ti.
40016008	Asinan Jesu in annih in ziang an relkhawm rero ti a thei ih, "Maw nannih zumnak málpawl, ziangruangah sang zianghman nan neih lo thu nanmah lakah nan relkhawm rero?
40016009	Nan theithiam hrih lo a si lo maw? Patling 5000 hrangih sang hlawm panga le kho ziang zat nan sar ti nan cîng lo maw?
40016010	Patling 4000 hrangih sang hlawm pasarih le khopi ziang zat nan sar ti kha nan cing lo maw?
40016011	Ziangtin so sang thuhla ka rel mi a si lo ti nan theihthiam lo? Farasipawl le Sadusipawlih thilnu khi va ralring sawn uh," tiah a ti.
40016012	Cun a dungthluntupawl in sang tuahnak ih an hman mi thilnu lakah ralring uh a ti hai mi si loin, Farasipawl le Sadusipawlih zirhnak lakih an ralrin ding thu a sim sawn a si ti an rak theithiam.
40016013	Sisaria Filipi ram ih Jesu a thlen tikah, a dungthluntupawl kha, "Minung Fapa, Kei hi mi in zo a si in ti?" tiah a sut hai.
40016014	Cutikah annih in, "Mi hrekkhat in baptisma petu John a si an lo ti. Mi dangpawl in Elijah a si an lo ti. Cule mi dangpawl in Jeremiah asilole a dang profet pakhat khat a si an lo ti," tiah an ti.
40016015	Anih in an hnenah, "Nannih in teh kei hi zo ka si in ti?" tiah a ti hai.
40016016	Simon Peter in a sawn ih, "Nangmah cu a nung mi Pathian Fapa, Khrih na si," tiah a ti.
40016017	Cule Jesu in a sawn ih a hnenah, "Jonah fapa Simon, nang cu mithlawsuak na si, ziangahtile milai titsa le thisen in hih thu hi na hnenah a phuanglang a si lo, van ih a um mi ka Pa in cuih thu cu na hnenah a phuanglang sawn a si.
40016018	Na hnenah hihi ka lo sim, 'Nangmah cu Peter na si ih, hih lungpi parah ka kawhhran ka dĭn ding. Cumi cu Mithi khua kăwtkapawl in an neh lo ding.
40016019	Cule vancung uknak tawhfungpawl na hnenah ka lo pe ding ih, leitlun ih na ṭawn mi pauhpauh cu van ah ṭawn a si ding, cule leitlun ih na phelh mi pauhpauh cu van ah phelh a si ding,' " tiah a sang.
40016020	Cun Jesu in a dungthluntupawl kha amah cu Jesu Khrih a si ti zohman sim lo dingin thu a pe hai.
40016021	Cuih cān thăwk ihsin Jerusalem ah a feh tengteng ding thu le miupapawl le puithiam sângpawl le Dānzirhtupawl hnen ihsin thil tampi a tuardān ding le an that ding ih, a ni thumnak ih a thawhsal ding thu tla a dungthluntupawl theihter a thăwk.
40016022	Cun Peter in Jesu cu a dang deuhah a hruai ih, kawk a thăwk. "Bawipa, cuvek cu si hram hlah seh, na hnenah cuvek a thleng hrimhrim lo ding!" tiah a ti.
40016023	Asinan Jesu cu a her ih Peter hnenah, "Setan, ka dungah feh aw! Nang cu ka hrangah tlûknak na si, ziangahtile nang cun Pathian thilpawl ngaihsak loin, minung thilpawl na ngaihsak sawn a si," tiah a ti.
40016024	Cun Jesu in a dungthluntupawl hnenah, "Zokhal i thlun a duhtutu cun amah le amah el aw sehla, amai khraws lain i thlun seh.
40016025	Ziangahtile zokhal a nunnak humhim a duhtu cun a nunnak a hloh ding, asinan zokhal keimai ruangih a nunnak a hlohtu cun a nunnak a hmu ding.
40016026	Ziangahtile mi pakhat in leitlun pumpi hi neiin amai nunnak a hloh asile, a hrangah ziang hlawknak a um? Asilole a nunnak thlengnak ding hrangah minung in ziangso a pek thei ding?
40016027	Ziangahtile Minung Fapa hi a Paih ropitnak le a vancungmipawl thawn a rasal ding, cule mi kip anmai ṭuan mi bangtuk cio in lawmman a pe ding.
40016028	"Thungaiin ka lo sim, hitawk ih a ding mi mi hrekkhat cu a uknak thawi Minung Fapa a rat an hmuh lai hlanlo thihnak tep hrimhrim lo ding mi an um," tiah a ti.
40017001	Ni ruk hnuah Jesu in Peter, James le a naupa John cu a hnenah a hruai hai ih, anmah vial tlang sâng parah a kaisohpi.
40017002	Cule Jesu cu an hmaiah a hmuihmel a thleng. A hmai cu ni vekin a êng ih, a hnipuan cu tleu vekin a var.
40017003	Cule ngai hnik, an hnenah Mosi le Elijah an rung lang ih, Jesu thawn an beaw rero.
40017004	Cun Peter in a sawn ih Jesu hnenah, "Bawipa, hitawk ih kan um hi a ṭha; na duh asile, thlam pathum in kan sak ding, na hrangah pakhat, Mosi hrangah pakhat, Elijah hrangah pakhat," tiah a ti.
40017005	A ṭawng rero laiah, ngai hnik, mero var zetin anmah a hliap hai. Cule ngai hnik, mero lak ihsin hmakhatteah aw pakhat a ra suak ih, "Hihi ka duhdawt zet mi ka Fapa a si, a parah ka lung a hmui zet. A thu ngaithla uh," tiah a ti.
40017006	Dungthluntupawl in cuih aw an theih tikah, an băwkkhup ih, an ṭih zet.
40017007	Cule Jesu cu a feh ih, a thâm hai. "Tho uh, ṭih hlah uh," tiah a ti.
40017008	Khua an hun tăn tikah, Jesu siarlo zohman an hmu lo.
40017009	Cule tlang par ihsin an rung ṭum laiah, Jesu in an hnenah, "Minung Fapa hi mithi lak ihsin a thawhsal lai hlanlo nan hmuh mi larnak hi zohman sim hlah uh," tiah thu a pe hai.
40017010	Cule a dungthluntupawl in a hnenah, "Ziangruangah Dānzirhtupawl in Elijah a ra hmaisa tengteng ding an ti?" tiah an sut.
40017011	Jesu in a sawn hai ih an hnenah, "Elijah cu a ra hmaisa taktak ding ih, ziang hmuahhmuah amah in a rĕmṭhasal thluh ding.
40017012	Asinan nan hnenah ka lo sim a si, Elijah cu a ra zo nân an rak theithiam lo. An tuah duh mi hmuah in a parah an rak tuah sawn riangri. Cuvek thothoin, Minung Fapa khal an kut a tuar ve ding," tiah a sâng hai.
40017013	Cutikah dungthluntupawl in an hnenah baptisma petu John-ih thuhla a rel a si ti an rak theithiam.
40017014	Jesu le a dungthluntu pathum tla mipi hnen an thlen tikah, mi pakhat in Jesu a ra pan ih, a hmaiah khukbilin,
40017015	"Bawipa, ka fapa parah zahngai hram aw, ziangahtile merainat a nei ih, siava zetin a tuar. Meisa sungah le ti sungah a tla leuhleuh.
40017016	Na dungthluntupawl hnenah ka rak hruai nân an tidam thei lo," tiah a ti.
40017017	Cun Jesu in a sawn ih, "Maw nannih zumnak nei lo le zinpêng zawh tuih san minungpawl, ziang tik tiang so nan hnenih ka um ding? Ziang tik tiang so ka lo zāwi ding? Nauhakpa cu ka hnenah rak hruai hnik uh," tiah a ti.
40017018	Cule Jesu in khawsia cu a kawk ih, nauhakpa hnen ihsin a suak. Nauhakpa cu cuih tikcucān rori ah a dam.
40017019	Cun Jesu amah te lawng a um laiah dungthluntupawl a hnenah an ra ih, "Ziangah so kannih hmuah in kan dawisuak thei lo?" tiah an ti.
40017020	Cutikah Jesu in an hnenah, "Nan zumlonak ruangah a si. Ziangahtile thungaiin ka lo sim, anṭam ci vek zumnak nan neih asile, hi tlang hnenah, 'Hitawk ihsin ṭhawn aw,' nan ti ding ih a ṭhawn mai ding. Cule nan hrangah thil cang thei lo mi a um lo ding.
40017021	Sikhalsehla khavek khawsia cu thlacamnak le rawlulhnak siarlo cun an suak lo ding," tiah a ti.
40017022	Cule dungthluntupawl cu Jesu thawn Galili peng ih an umkhawm laiah, Jesu in an hnenah, "Minung Fapa hi mi kut ah phiarsawm a si zikte thlang.
40017023	Amah cu an that ding ih a ni thumnak ah thawhter a si ding," tiah a ti. Cule nasazetin dungthluntupawl cu an riah a sia.
40017024	Kapernaum khua an va thlen tikah, temple siah kháwngtupawl in Peter an ra pan ih, "Nan zirhtupa hin temple siah a pe lo maw si?" tiah an ti.
40017025	Peter in, "Pe e," tiah a ti. Cule inn sungih a luh tikah, Peter a ṭawng hlanah Jesu in a hnenah, "Simon ziangtin na ruat? Leitlun siangpahrangpawl in siah simaw, ngunkhuai simaw zo hnenah so an lak? An falepawl hnenah maw, mi dangpawl hnenah so an dil?" tiah a ti.
40017026	Peter in, "Mi dangpawl hnenah," tiah a ti. Cule Jesu in a hnenah, "Falepawl cun an pek a ṭul lo.
40017027	Sikhalsehla kan tlukterlonak dingah tili ah va feh awla, ti sungah sio va thla aw. Cule na kaih hmaisabik nga kha la awla, a kâ na kau pei ih, tangka shekel khat na hmu ding. Cumi cu la awla, na hrang le ka hrangah an hnenah siah va pe aw," tiah a ti.
40018001	Cuih cān ah dungthluntupawl cu Jesu hnenah an ra ih, "Vancung uknak ah zo so mithupibik?" tiah an sut.
40018002	Cun Jesu in nauhakte pakhat a hnenah a ko ih, an laiah a ret.
40018003	Cule anih in, "Thungaiin ka lo sim, nan thlengawk ih, nauhaktepawl vek nan si lo ah cun, vancung uknak ah nan lut hrimhrim lo ding.
40018004	Curuangah zokhal hi nauhakte vekih a hnuaidawrtu cu vancung uknak ah mithupibik a si.
40018005	Cule zokhal ka hmin in hi nauhakte vek nauhak pakhat a cohlangtu cu keimah i cohlang a si.
40018006	Asinan, "Zokhal keimah i zumtu hi nauhaktepawl lakih pakhat a tlutertu cu, a hngawng ah riallung thlaih tahratin tifinriat thûk zet sungah pilter sehla a hrangah thil ṭhasawn a si.
40018007	"Mi an tlukter ding ruangah leitlun mipawl cu an hmakhua a pit! Ziangahtile cuvek thil cu a thleng ding, asinan mi a tlutertu cu a hmakhua a pit tiah ka phuang a si.
40018008	Na kut in simaw, na ke in simaw a lo tlukter asile tán awla, na hnen ihsin hlăwn aw. Na kut pahnih simaw, na ke pahnih simaw thawi kumkhaw meisa sungih hlăwnthlak na si hnakin, kebái in simaw, taksa kim loin simaw nunnak sungih na luh cu na hrangah a ṭhasawn.
40018009	Cule na mit in a lo tlukter asile, phawrhsuak awla, na hnen ihsin hlăwn aw. Na mit pahnih thawi hell meisa sungih hlăwnthlak na si hnakin, nunnak sungih mit pakhat thawi na luh ding cu na hrangah a ṭhasawn a si.
40018010	"Hi nauhakpawl lakih pakhat nautat lo dingin fimkhur uh, ziangahtile vanram ih an vancungmipawl in, van ih a um mi ka Paih mithmai an hmu ringring a si.
40018011	Ziangahtile Minung Fapa cu a hlo mipawl rundam dingah a ra.
40018012	"Ziangtin nan ruat? Mi pakhat in tuu 100 a nei ih, pakhat cu lamzin a pialhlo asile, a tuu 99 pawl cu tân tain, a pialhlo mi tuu hawl dingin tlangpawl ah a feh lo ding maw?
40018013	A va hmuh asile, thungaiin ka lo sim, a pialhlo lo mi 99 pawl par hnakin, a hmuhsal mi tuu hlo pakhat parah lungawiaipuangin a um sawn a si.
40018014	Cuvek thothoin hi nauhakpawl lakih pakhat an siatrál ding khal van ih a um mi nan Paih duh zawng a si lo.
40018015	"Cuihtlunah na unaupa in na parah sual a tuah asile va feh awla, nanmah pahnih theih lawngah a mawhsualnak cu va sim aw. Na thu a lo ngaithla asile, na unaupa cu na ngahsal a si.
40018016	Asinan na unaupa in na thu a lo ngaithla lo asile, mi dang pakhat simaw, pahnih simaw amah hnenah hruai aw. Cutin Dān vekin, 'Theihpitu pahnih simaw, pathum simaw ih kâ ihsin ṭawngkam kip cu hngehter a si ding.'
40018017	Cule an thu ngaithlak a el asile, cuih thu cu kawhhran hnenah sim aw. Kawhhran thu ngaithlak khal a el thotho asile, cu pa cu Zentel le siahkhawngtu vekah ruat uh.
40018018	"Thungaiin ka lo sim, leitlun ih nan ṭawn mi pauhpauh cu van ah ṭawn a si ding, cule lei parih nan phawih mi pauhpauh cu van ah phawih a si ding.
40018019	"Nan hnenah ka lo simsal, nan lakih mi pahnih in leitlun ah lungrualin ziang thil khal an dil asile, van ih a um mi ka Pa in cumi cu an hrangah a tuahsak ding.
40018020	Ziangahtile mi pahnih simaw, pathum simaw ka hmin ih an punkhawmnak hmun ah kei cu an lakah ka um a si," tiah a ti.
40018021	Jesu hnenah Peter a feh ih, "Bawipa, ka unaupa in ka parih thilsual a tuah mi vei ziang zat tiang so ka ngaidam ding? Vei sarih tiang ka ngaidam ding maw si?" tiah a ti.
40018022	Jesu in a hnenah, "Vei sarih lawng ka lo ti lo, vei sarih ih let 70 na ngaidam ding a si.
40018023	Ziangahtile vancung uknak cu siangpahrang pakhat a siahhlawhpawl thawi sum tiawfel thluh dingih cazin zohfel a duhtu thawn an bangaw.
40018024	Sum cazin zohfel a thăwk tikah tangka talent 10000 a bâktupa pakhat a hnenah an rak hruai.
40018025	Asinan a sam thei lo ruangah amah le a nupi le a fātepawl le a neih mi hmuahhmuah tla zuar ṭheh ih a leiba sam dingin an pu in thu a pe.
40018026	Curuangah siangpahrang hmaiah cuih siahhlawh cu a khuk a bil, 'Bawipa, i rak hngak hrih hram awla, a zaten ka lo sam ṭheh ding,' tiah a ti.
40018027	Cun cuih siahhlawhpaih pu cun a lainat ih, a suah, cule a leiba cu a rak ngaidam.
40018028	"Asinan cuih sálpa cu a fehsuak ih, amah dinari 100 a rak bâktu a hnaṭuanpi siahhlawh pakhat a táwng. Cu pa cu a kai ih, a hngawngin a rek, cule, 'I bâk mi i pe aw,' tiah a ti.
40018029	Cuih a hnaṭuanpi siahhlawhpa cun a ke hramah băwk tahratin, 'I rak hngak hrih hram awla, a zaten ka lo sam ṭheh ding,' tiah a dil.
40018030	Cule anih in a duh cuang lo, a feh ih, a bâk mi zaten a sam thluh lai hlanlo thawng ah a thlak riangri sawn.
40018031	A hnaṭuanpi siahhlawh dangpawl in cutiih a tuah an hmuh tikah, an thin a na zet. Cule an feh ih, thil cang mi hmuahhmuah kha an pu hnenah an sim.
40018032	Cun cuih siahhlawhpa cu a pu in a ko ih, 'Nang siahhlawh sualrál! I rak dil tikah khan na leiba hmuahhmuah ka lo ngaidam thluh.
40018033	Na parih zah ka ngai vekin, na hnaṭuanpi siahhlawhpa parah zah na ngai ve a mawi lo maw?' tiah a ti.
40018034	Cule a pu cu a parah a thin a heng tuk ih, a leiba hmuahhmuah a sam thluh lai hlanlo cu pa cu amah sawisatu dingpawl kut ah a pek.
40018035	"Cule nan thinlung sung ihsin nan unaupawlih mawhsualnakpawl nan ngaidam lo asile, van ih ka Pa in nan hnenah cuvekin a ti ve ding," tiah a ti.
40019001	Cule hitin thil a cang, cuih thupawl Jesu in a sim ṭheh tikah, Galili peng a suahsan ih, Jordan tiva khat lam ral Judia peng ah a thleng.
40019002	Cule mipi tampi in amah an thlun ih, cu tawkah a tidam hai.
40019003	Amah hniksak dingah Farasipawl khal a hnenah an ra ih, "Ziangvek thu ruang khalah pasal in a nupi mâk hi Dān in a siang maw?" tiah an ti.
40019004	Cule Jesu in a sawn hai ih an hnenah, "Atirah Pathian in mipa le nunau a tuah.
40019005	'Cuti a si ruangah mipa in a nu le a pa a tân ta ding ih, a nupi a kăwp ding. Cule pahnih cu taksa pumkhat ah an cang ding,' tiah Pathian ih a ti mi hi nan rak siar dah zo a si lo maw?
40019006	Cutin annih cu mi pahnih an si nawn lo ih, taksa pumkhat an si sawn a si. Curuangah Pathian ih a rak kăwmawkter zo mi cu minung in ṭhen hlah seh," tiah a ti.
40019007	Annih in Jesu hnenah, "Cuti asile ziangahso Mosi in mi in a nupi cu mâknak ca a pe ding ih, a tlungter thei tiah thu a rak pek?" tiah an ti.
40019008	Jesu in an hnenah, "Nan lung a ruh tuk ruangah nan nupi nan mâk ding Mosi in a lo sĕn a si. Asinan a hramthăwk ihsin cutivek a si lo.
40019009	Nan hnenah ka lo sim a si, zokhal nunau-mipa sualnak siarlo ih a nupi ṭhen ih, nunau dang a ṭhitu cu a uire a si; cule zokhal a pasal ih a ṭhen mi nu a ṭhitu khal a uire a si," tiah a ti.
40019010	A dungthluntupawl in Jesu hnenah, "Nupi thu ah pasal cu, cutivek a si ahcun, nupi neih lo hi a ṭhasawn," tiah an ti.
40019011	Jesu in an hnenah, "Cuih nan ti mi thu cu mi hmuahhmuah in an cohlang thei lo. Asinan pek mipawl lawngin an cohlang thei.
40019012	Ziangahtile mi hrekkhat cu an nuih pum sung ihsin tilper cia mi an um. Mi hrekkhat cu minung ih persakcawp mi an si ih, mi hrekkhat cu vancung uknak ruangah anmah le anmah tilper mi vekin an um. Cuih thu a cohlang theitu cun cohlang seh," tiah a ti.
40019013	Cun an parah a kut suang ding le thla camsak dingah Jesu hnenah, nauhakte tepawl tla an rak hruai. Asinan dungthluntupawl in cupawl cu an rak kawk.
40019014	Asinan Jesu in, "Nauhakte tepawl kha ka hnenah rater uh, kham hlah uh; ziangahtile vancung uknak cu hivek mipawl ta a si," tiah a ti.
40019015	An lu parih a kut a suan hnuah, cutawk ihsin a fehsuak.
40019016	Cule ngai hnik, mi pakhat a hnenah a ra ih, "Zirhtu ṭha, kumkhaw nunnak ka co theinak dingah ziang thil ṭha so ka tuah pei?" tiah a ti.
40019017	Cutikah Jesu in a hnenah, "Ziangah so kei cu miṭha i ti? Pathian siarlo zohman miṭha an um lo. Asinan nunnak sungih luh na duh asile, thupekpawl kha thlun aw," tiah a ti.
40019018	Cu pa cun Jesu hnenah, "Ziang thupek bik so?" tiah a ti. Cule Jesu in, "Lai na that lo pei, na uire lo pei, rûk na ru lo pei, theihpinak diklo na rel lo pei,
40019019	na nu le na pa upat aw, nangmah le nangmah na duhdawtawk vekin na innhnen na duhdaw pei," tiah a ti.
40019020	Tlangvalpa in a hnenah, "Ka no lai ihsin cuih thil hmuahhmuah cu ka rak thlun zo. Ziang ka sam hrih?" tiah a ti.
40019021	Jesu in a hnenah, "Famkim na duh asile va feh aw, na neih mi zuarin na ngah mi tangka cu mifarahpawl pe awla, van ah hlawnthil na nei ding. Cule ra awla, i thlun aw," tiah a ti.
40019022	Asinan cuih thu cu tlangvalpa in a theih tikah, riahse zetin a fehhlo, ziangahtile anih cun thil tampi a nei a si.
40019023	Cun Jesu in a dungthluntupawl hnenah, "Thungaiin ka lo sim, milian vancung uknak sungih luh ding cu a har a si.
40019024	Cule nan hnenah ka lo simsal, Pathian uknak sungih milian luh hnakin ṭhim hnakua sungih kalauk luh a áwlsawn," tiah a ti.
40019025	A dungthluntupawl in cuih thu an theih tikah, an khawruah a har ngaingai, "Cuti asile zo so rundam si thei ding?" tiah an ti.
40019026	Jesu in anmah cu a zoh hai ih, "Cumi cu minung hrangah cun a cang thei lo, asinan Pathian hrangah cun thil hmuahhmuah a cang thei a si," tiah a ti.
40019027	Cun Peter in a sawn ih a hnenah, "Ngai hnik, ziang hmuahhmuah tân tain nangmah kan lo thlun. Ziangso kan ngah ding?" tiah a ti.
40019028	Cutikah Jesu in an hnenah, "Thungaiin ka lo sim, Pathian in thil hmuahhmuah a tharter tikah, Minung Fapa cu laltokham ropi parah a to ding. Cule keimah i thluntu nannih khal laltokham hleihnih parah nan to ve ding ih, Israel hnám hleihnih pawl thu nan ṭhensak ding.
40019029	Cule keimah ruangih innpawl siseh, unaupawl siseh, farnupawl siseh, pa siseh, nu siseh, nupi siseh, fātepawl siseh, leirampawl siseh a tansantu cun alet 100 le kumkhaw nunnak ro ah a co ding.
40019030	Asinan mi tampi a hmaisabikpawl kha a netabikah an cang ding ih, mi tampi a netabikpawl cu a hmaisabikah an cang ding.
40020001	"Ziangahtile vancung uknak cu a sabit hmuan sungih hnaṭuantu dingpawl hlawhphalh dingih zingpit teih a fehsuaktu lo neitupa thawn a bangaw.
40020002	A hnaṭuantupawl ni khat hlawhman ah dinari paisa pakhat pe dingin a lung a kim ih, a sabit hmuan ah cun a hei thlah hai.
40020003	Cule zing lam nazi pakua hrawngah a fehsuak ih, dawrhmun ah zianghman tuah loih ding lak menpawl a va hmu.
40020004	An hnenah, 'Nannih khal ka sabit hmuan ah hnaṭuan dingin feh uh. Cule a mawi tawkin ka lo pe ding,' tiah a ti hai. Cule annih khal an feh.
40020005	Cun sun nazi hleihnih le sîm lam nazi pathum hrawngah a ti kēl vekin a tisal.
40020006	Zan lam nazi panga hrawngah a fehsuak ih, zianghman tuah loih dingpawl a va hmu. Cule an hnenah, 'Ziangah so hi tawkah zianghman tuah loin sunnihlawhih nan din?' tiah a ti hai.
40020007	Annih in a hnenah, 'Zohman in hlawh in phalh ve si lo,' tiah an ti. Cule anih in an hnenah, 'Nannih khal sabit hmuan ah va feh uhla, a mawi tawkin nan ngah ding,' tiah a ti.
40020008	"Cuticun zan lam a rung thleng ih sabit hmuan neitu cu a sum cazin kaitu hnenah, 'Hnaṭuantupawl kha ko awla, an hlawhman pe aw. A netabikih ka phalh mipawl ihsin thăwk awla, a hmaisabik lamah feh vivo aw,' tiah a ti.
40020009	"Zan lam nazi panga hrawngih a phalh mi hnaṭuantupawl an ra ih, an zaten dinari paisa pakhat cio an ngah.
40020010	A hmaisabikih a phalh mipawl an rat tikah, tamdeuh ngah dingah an ruataw. Annih khal cun dinari paisa pakhat cio an ngah ve.
40020011	Cumi an ngah tikah, lo neitupa parah an vuivai.
40020012	'Netabikih na phalh mipawl cun nazi pakhat sung lawng an ṭuan. Asinan kannih sunnihlawhih phurrit a phurtu le ni sa tuartupawl thawn bangrepin in ngahtlangter,' tiah an ti.
40020013	"Asinan anih in an lakih mi pakhat cu a sawn ih, 'Rualpa, a diklo mi na parah ka tuah lo. Dinari paisa pakhat hlawh dingin na lung a kim a si lo maw?
40020014	Na ta cu la awla, feh aw. Netabikih ka phalh mi pa khal nan hnenih ka lo pek mi zât thotho pek ka duh a si.
40020015	Keimai ta a si mi parah cun ka duhdān ih tuah theinak thu ka nei a si lo maw? Nan iksiknak săn cu ka ṭhat ruangah a si lo maw?'
40020016	"Cuvekin a netabikpawl cu an hmaisabik ding ih, a hmaisabikpawl cu an netabik ding. Ziangahtile mi tampi kawh an si nân, mi málte lawng hril an si," tiah a ti.
40020017	Jesu cu Jerusalem lam panin a hung so ih, lamzin ih an feh laiah a dungthluntu hleihnih kha a dang teah a hruai hai, cule an hnenah thu a sim.
40020018	"Ngai hnik uh, Jerusalem ah kan hung so ding ih, Minung Fapa hi puithiam sângpawl le Dānzirhtupawl hnenah phiarsawm a si ding. Cun annih in thi dingin thu an ṭhensak ding ih,
40020019	Zentelpawl kut ah an thlĕn ding, an hmuhsuam ding, an vaw ding ih, an khengbĕt ding. Cule a ni thumnak ah a thosal ding," tiah a ti hai.
40020020	Zebedi fapapawlih nu cu Jesu hnenah a fapale thawn a feh ih, Jesu hmaiah a băwkkhup, cule a hnenah thil pakhat a dil.
40020021	Cule Jesu in a hnenah, "Ziang na duh?" tiah a ti. Anih in Jesu hnenah, "Hi ka fapale pahnih hi na lalram ah na vawrh lamah pakhat, na keh lamah pakhat to dingin thu pe aw," tiah a ti.
40020022	Cutikah Jesu in a sawn ih, "Nan dil mi hi nan theithiam lo. Ka in ding mi no hi nan in thei pei maw? Ka co ding mi baptisma hi nan co thei pei maw?" tiah a ti. Cule annih in a hnenah, "Kan ti thei ding," tiah an ti.
40020023	Jesu cun an hnenah, "Ka in ding mi no cu nan in taktak ko ding ih, ka co ding mi baptisma khal nan co ko ding. Asinan ka vawrh lam le ka keh lamih to dingih lo pek ding cu keimai thu a si lo. Ka Pa in a rak timtuah cia mipawl hrangah a si sawn," tiah a ti.
40020024	A dang dungthluntu pahra pawl in cuih thu an theih tikah, cute unau hnih parah nasazetin an lung a awi lo.
40020025	Asinan Jesu in anmahpawl cu a hnenah a kokhawm hai ih, "Zentel uktupawl cu an uk mipawl parah an lal zet ti nan thei. Cule an mithupipawl khal in an mipi parah thuneihnak nasazet an nei.
40020026	Asinan nannih lakah cun cuvekin si hlah seh; cuhnakin zokhal nan lakih mithupi si a duhtu cu nan siahhlawh si sawn seh.
40020027	Cule zokhal nan lakah mithupibik si a duhtu cu, nan sál a si tengteng ding a si.
40020028	Cuvekin Minung Fapa cu mi dangih rĕn dingah a ra lo, mi rian dingin le mi tampi tlen dingah a nunnak pe dingin a ra sawn a si," tiah a ti.
40020029	Jeriko khua ihsin an pawhsuak laiah, mipi tampi in Jesu an thlun.
40020030	Cule ngai hnik, lamzin kapih to mitcaw pahnih in Jesu a ra ti an theih tikah, an au ih, "David Fapa, Maw Bawipa, kan parah zahngai hram aw!" tiah an ti.
40020031	Mipi in daiten um dingin an rak kawk nân an au ring deuhdeuh. "David Fapa, Maw Bawipa, kan parah zahngai hram aw!" tiah an ti.
40020032	Cule Jesu cu a ding ih, an pahnih in a hnenah a ko hai ih, "Ziang lo tuahsak nan duh?" tiah a ti.
40020033	Annih in, "Bawipa, kan mit khua in hmuter awla kan duh," tiah an ti.
40020034	Jesu in a lainat hai ih an mit cu a thamsak. Cule hmakhatteah khua an hmu ih, amah an thlun.
40021001	Jesu le a dungthluntupawl cu Jerusalem an naih vivo ih, Olif Tlang hramih um Betfat khua an thlen tikah, Jesu in dungthluntu pahnih a hei thlah.
40021002	Cule an hnenah hitin thu a cah, "Nan hmaiih khua ah khin va feh uhla, cu tawkah an rak hren mi lākpi, a fāno thawn nan hmu cih ding. Cumi cu va phawih hai uhla ka hnenah rak hruai uh.
40021003	Cule mi pakhat khat in thil pakhat khat a lo suh asile a hnenah, 'Bawipa in a ṭul a si,' tiah ti uh. Cule anih in a lo hruaiter cih ding," tiah a ti.
40021004	Profet ih a rak ṭawng mi Jesu in a kimter theinak dingah hi thil hi a cang a si.
40021005	Profet in, "Zion fanu hnenah, 'Ngai hnik, na Siangpahrang cu na hnenah a ra, Amah cu minunnêm a si ih lāk parah a to, Cumi cu lākfano, lāknote a si,' tiah sim uh," tiah a ti a si.
40021006	Cun a dungthluntupawl cu an feh ih, Jesu ih a rak sim hai vekin an tuah.
40021007	Lākpi le lākfāno cu an rak hruai ih, lāknote parah an puanpawl an phah ih, a parah Jesu an toter.
40021008	Cule mipi in lamzin ah an puanpawl an rak phah. Mi dang in hnahsâwl an sat ih, lamzin ah an rak phah.
40021009	Jesu hmaiih feh mipi le a dung lam ihsi a thluntu an zaten an au ih, "David Fapa hnenah Hosana! Bawipaih hmin ih ra cu mithlawsuak a si! Cungnungbikah, Hosana!" tiah an ti.
40021010	Jerusalem khaw sungih Jesu a luh tikah, an khawpawh in an sa hiamhiam ih, "Hi pa hi zo a si?" tiah an ti.
40021011	Cule mipi in, "Hi pa cu Galili peng, Nazareth khawmi profet Jesu a si," tiah an ti.
40021012	Cun Jesu cu Pathian temple kulh sungah a lut ih, thil zuartupawl le thil leitupawl hmuahhmuah tla a dawisuak ṭheh. Paisa thlengtupawlih cabuaipawl le thuro zuartupawlih tonakpawl khal a linglet ṭheh.
40021013	Cule an hnenah, "Cathianghlim in, 'Ka inn cu thlacamnak inn tiah an ko ding,' a ti. Asinan suamhmangpawl pûk ah nan canter a si," tiah a ti.
40021014	Mitcawpawl le kebáipawl cu Jesu hnenah temple kulh sungah an ra, cule anih in a damter hai.
40021015	Cun puithiam sângpawl le Dānzirhtupawl in mangbangza thilpawl a tuah mi le temple kulh sungih nauhakpawl in, "David Fapa hnenah Hosana!" tiih an au mi an hmuh tikah an thin a heng tuk ih,
40021016	Jesu hnenah, "Hi nauhakpawl ih an ṭawng rero mi hi na thei maw?" tiah an ti. Cutikah Jesu in an hnenah, "Thei e, 'Nausenpawl le nausente hnawifawp laipawl kâ sung ihsin, Thangṭhatnak famkim na co,' a ti mi kha nan rak siar dah lo maw si?" tiah a ti hai.
40021017	Jesu cun a fehsan hai ih, Jerusalem khaw sung ihsin Bethany khua ah a feh, cule cu tawkah a va riak.
40021018	Jerusalem khaw lam panin zingpit teih a kir laiah, Jesu cu a ril a râwng.
40021019	Cule lamzin kapah theipi kung a hmu ih, a va pan. A parah a hnah siarlo zianghman a hmu lo. Cule Jesu in theipi kung hnenah, "Na parah kumkhuain rah um nawn hlah seh," tiah a ti. Hmakhatteah cuih theipi kung cu a ro.
40021020	A dungthluntupawl in cumi an hmuh tikah, an mang a bang ih, "Ziangtin saw theipi kung cu a ro lohli?" tiah an ti.
40021021	Cutikah Jesu in a sawn hai ih an hnenah, "Thungaiin ka lo sim, zumnak nan neih ih, nan rinhlelh lo asile theipi kung parih thil cang mi vek hi nan tuah thei ding. Culawng si loin, hi tlang hnen khalah, 'Ṭhawn awla, tipithuanthum sungah va tla aw,' nan ti asile, nan ti vekin a cang ding.
40021022	Cule ziangkim zumin thlacamnak ih nan dil mi pauhpauh cu nan ngah ding," tiah a ti.
40021023	Temple kulh sungah Jesu a lut ih thu a zirh rero laiah, puithiam sângpawl le miupapawl a hnenah an ra ih, "Ziang thuneihnak in so hipawl hi na tuah? Zo in hi thuneihnak hi a lo pe?" tiah an ti.
40021024	Cutikah Jesu in a sawn hai ih an hnenah, "Kei khal thu pakhat ka lo sut ve ding, cumi in sim asile, ziang thuneihnak in hi thilpawl ka tuah ti ka lo sim ve ding.
40021025	John-ih baptisma pek mi hi van lam ta maw, milai ta so a si?" tiah a ti. Cule cumi cu anmah ten an relkhawm ih, "Kannih in, 'Van lam ta a si,' kan ti asile, 'Cuti asile ziangahso amah cu nan zum lo?' tiah in ti ding.
40021026	Cun, 'Milai ta a si,' tiah kan ti asile, mipi kan ṭih fawn, ziangahtile mipi zaten John cu profet a si tiah an rak zum," tiah an ti.
40021027	Cule annih in Jesu cu an sawn ih, "Kan thei lo," tiah an ti. Cule anih in an hnenah, "Kei khal in ziang thuneihnak in hipawl hi ka tuah ti ka lo sim ve lo ding.
40021028	"Asinan ziangtin nan ruat? Mi pakhat in fapa pahnih a nei. A pakhatnak hnenah cun a feh ih, 'Fapa, tuihsun cu ka sabit hmuan ah va feh awla, hna va ṭuan aw,' tiah a ti.
40021029	Anih cun a sawn ih, 'Ka feh paih lo,' tiah a ti. Asinan neta ah a lung a thleng ih a fehsal.
40021030	Cun a fapa pahnihnak hnenah a va feh ih, cutivek thothoin a va ti ve. Cule a fapa in a sawn ih, 'Bawipa, ka feh ding,' tiah a ti. Asinan a feh lo.
40021031	Cu te pahnih lakah zo in so a paih duh zawng a tuah?" tiah a ti hai. Annih in a hnenah, "A pakhatnak pa in," tiah an ti. Jesu in an hnenah, "Thungaiin ka lo sim, siahkhawngtupawl le hlawhhlângpawl cu nan hlanah Pathian uknak ah an lut ding.
40021032	Ziangahtile John cu dingfelnak lamzin in nan hnenah a ra nân, amah cu nan rak zum lo. Asinan siahkhawngtupawl le hlawhhlângpawl cun amah cu an zum a si. Amah cu nan rak hmu ko nân, nan lung nan thleng lo ih nan zum lo.
40021033	"A dang tahṭhimnak thu hi ngai hrih uh: Ló neitupa pakhat in sabit hmuan a tuah. Cuih a hmuan cu hruang in a kulh. Cule sabit sawrnak ding hrangah khur a lai ih, dawlsâng a sak. Cule hmuan ṭuanhlawh a duhtu hnenah a pek ta ih, ram hlápi ah khualtlawngin a feh.
40021034	Sabit rah lawh cān a cût zik tikah, a hmuan ṭuanhlawhtupawl hnenah a siahhlawhpawl cu a rah va la dingin a thlah hai.
40021035	"A hmuan ṭuanhlawhtupawl in a siahlawhpawl cu an kai ih, pakhat an vua, pakhat an that ih, a dang pakhat cu lungto in an dêng.
40021036	A hmaisa hnakih tamdeuh a siahhlawh rual dang a hei thlahsal. Cule a hmuan ṭuanhlawhtupawl cun a hmaisa vek thothoin an rak tuah.
40021037	Cun a netabikah an hnenah a fapa a hei thlah. 'Ka fapa cu an ṭihzah ko ding,' tiah a ti.
40021038	"Asinan ló ṭuantupawl in a fapa an hmuh tikah, anmah le anmah lakah, 'Hi pa hi ro cotupa a si. Ra uh, amah cu that uhsi la, a co ding mi ro laksak uhsi,' tiah an tiaw.
40021039	Cutin cu pa cu an kai cule sabit hmuan sung ihsin an hlăwnsuak ih, an that.
40021040	"Curuangah sabit hmuan neitupa a rat tikah, cuih a hmuan ṭuanhlawhtupawl parah ziang a tuah pei?" tiah a sut hai.
40021041	Annih in a hnenah, "Cuih misualrálpawl cu siava zetin a that ṭheh hai ding ih, a sabit hmuan cu sabit a rah cān kip ih a covo rah a petu ding hmuan ṭuanhlawhtu mi dangpawl hnenah a pe ding," tiah an ti.
40021042	Jesu in an hnenah, "Cathianghlim in, 'Inn saktupawl ih an hnawn mi lungto kha, A kilih lungto pawimawhbik ah a cang. Himi hi Bawipa ih tuah mi a si ih, Kan mithmuhah mangbangza a si,' a ti mi kha nan rak siar dah lo maw?
40021043	"Curuangah nan hnenah ka lo sim a si, Pathian uknak cu nan hnen ihsin lâk a si ding ih, Pathian uknak rah a suahtu ding miphun hnenah pek a si ding.
40021044	Cule zokhal cuih lung parih tlu cu a kekkuai ding, cuih lung ih a tlakngah mi sinsin cu leivut vekin a cip nêknêk thluh ding," tiah a ti.
40021045	Cun puithiam sângpawl le Farasipawl in a tahṭhimnak thupawl an theih tikah, anmai thuhla a rel a si ti an rak theithiam.
40021046	Cule amah kaihdān ding lamzin an hawl nân, mipi in Jesu cu profet a si tin an pawm ruangah mipi an ṭih.
40022001	Jesu in an hnenah tahṭhimnak thupawl in a sawn hai ih a simsal hai.
40022002	"Vancung uknak cu a fapa hrangih mo puai a timtuahsaktu siangpahrangpa thawn a bangaw.
40022003	Cuih mo puai ih ra tel dingih a rak sawm cia zo mipawl ko dingah a siahhlawhpawl a thlah. Asinan an ra tel duh lo.
40022004	"A siahhlawh dangpawl a thlahsal ih, 'Ka sawm mipawl hnenah, "Ngai hnik uh, zanriah ka timtuah ṭheh zo; ka câwcangpawl le ka ṭilva thau zetzet pawl ka that zo ih, thil ziangkim timtuah cia a si. Mo puai ah cun ra thlang uh," tiah va sim uh,' tiah a ti.
40022005	"Asinan annih in an rak pawisa lo, anmai duhnak ah an fehsan men. Pakhat cu a ló ah a rak feh, a dang pakhat cu a thil zuarnak hmun ah a feh.
40022006	Cule a tāng lai mipawl in a siahhlawhpawl cu an kai, ningzakmualphoin an tuah ih an that.
40022007	Siangpahrang in cuih thu a theih tikah, a thin a so. Cule a ralkappawl a thlah ih, cuih laithattupawl cu an that ih an khua an ur.
40022008	"Cun a siahhlawhpawl hnenah, 'Mo puai cu tiar cia a si zo, asinan ka sawm mipawl kha a tlak mi an rak si lo.
40022009	Curuangah zinpipawl ah va feh uhla, nan hmuh zâtzât mo puai ah va sawm uh,' tiah a ti.
40022010	Cule cuih siahhlawhpawl cu zinpipawl ah an va feh ih, an tawn mi hmuahhmuah misia siseh, miṭha siseh an rak hruaikhawm ih, puai tuahnak hmun cu mikhual an khat.
40022011	"Asinan rawl ei dingih a to mipawl zoh dingin siangpahrang a ra luh tikah, cu tawkah mo puai zawhtupawl ih hruk ding mi sinfen hruh lo tupa pakhat a hmu.
40022012	Cule a hnenah, 'Rualpa, ziangtin mo puai sinfen hruh loin hitawk ih na luh?' tiah a ti. Cu pa cun ṭawng ding a thei lo.
40022013	"Cun siangpahrang in a siahhlawhpawl hnenah, 'A kut le a ke ṭawn uh, hruaisuak uhla, khaw leng a thimnak sungah hlăwn uh. Cu tawkah ṭap le hacâng rialin a um ding,' tiah a ti.
40022014	"Ziangahtile mi tampi kawh an si nân, mi málte lawng hril an si," tiah a ti.
40022015	Cun Farasipawl cu an pawk ih, amai ṭawng mi in Jesu awk thei dingin an rawnawkhawm.
40022016	Jesu hnenah Farasipawl in an dungthluntupawl le Herod-ih milaipawl an hei thlah ih, "Zirhtupa, nang cu midik na si ih, Pathian lamzin cu thutak a sinak vekin na zirh. Hmaisăwng mi zokhal na nei lo, ziangahtile nang cun mi thleidăn na nei lo.
40022017	Curuangah in sim hnik, ziangtin na ruat? Kaisar hnenih ngunkhuai pek hi Dān in a siang maw, siang lo?" tiah an sut.
40022018	Asinan Jesu in an sualralzia a rak thei ih, "Midepdepawl, ziangahso in hniksak rero?
40022019	Ngunkhuai hrangih an hman mi paisa cu in rak hmuh hnik uh," tiah a ti. Cule a hnenah dinari paisa pakhat an rak keng.
40022020	Cule Jesu in an hnenah, "Hihi zo-ih zuk a si ih, ziang a nganaw?" tiah a ti.
40022021	Annih in, "Kaisar zuk le hmin," tiah an ti. Cule anih in an hnenah, "Kaisar-ih thilpawl cu Kaisar hnenah pe uhla, Pathian-ih thilpawl cu Pathian hnenah pe uh," tiah a ti.
40022022	Cuih kamsuakthupawl an theih tikah an mang a bang zet. Cule Jesu cu an tan ta ih, an fehhlo.
40022023	Cuih ni thotho ah thawhsalnak a um lo titu, Sadusipawl cu Jesu hnenah an ra ih, thu an sut.
40022024	"Zirhtupa, Mosi in, 'Mi pakhat cu fāte nei loin a thih asile, cu pa in cithlah mi a neihnak ding hrangah a naupa in cuih a nupi cu a ṭhi pei,' tiah a ti.
40022025	Kan lakah unau pasarih an um. Upabik cu nupi a ṭhit hnuah a thi. Cithlah mi a neih lo ruangah a naupa hnenah a nupi cu a tān ta.
40022026	A pahnihnak le a pathumnak pa hnen khalah, cuvek thothoin a cang. A pasarihnak tiangin cuvekin a cang vivo.
40022027	Netabikah cu nu khal a thi ve.
40022028	Curuangah thawhsalnak cān ah cu nu cu an pasarih lakah zo bikih nupi a si ding? Ziangahtile an zaten nupi ah an rak nei ciar," tiah an ti.
40022029	Jesu in a sawn hai ih an hnenah, "Nan fehpêng a si, Cathianghlim ih ngan mi le Pathian huham nan thei lo.
40022030	Ziangahtile thawhsalnak cān ah an ṭhiaw nawn lo ding ih, ṭhitumnak khal a um nawn lo ding, vanram ih Pathian vancungmipawl vek an si sawn ding.
40022031	Asinan mithi thawhsalnak thu ah cun Pathian in nan hnenih a sim mi nan rak siar dah lo maw?
40022032	'Keimah cu Abraham Pathian, Isak Pathian le Jakob Pathian ka si,' a ti a si. Anih cu mithipawlih Pathian a si lo, a nung mipawlih Pathian a si sawn," tiah a ti.
40022033	Mipi in cuih thu an theih tikah, a zirhnak cun an khawruah a harter ngaingai.
40022034	Asinan Farasipawl in Jesu in Sadusipawl ṭawng ding thei lo ko a rak tuah hai ti hna in an theih tikah, an táwngawkhawm.
40022035	Anmai lakih Dānthiam pakhat in Jesu kha hniksak phahin thu a sut,
40022036	"Zirhtupa, Dān thu lakah thupek pawimawhbik ziang a si?" tiah a ti.
40022037	Jesu in a hnenah, " 'Bawipa na Pathian cu na thinlung zaten, na nunnak zaten le na ruahnak zaten na duhdaw pei.'
40022038	Cumi cu a pakhatnak le a pawimawhbik mi thupek a si.
40022039	Cule a pahnihnak cu a pakhatnak vek thotho a si: 'Nangmah le nangmah na duhdawtawk vekin na innhnen na duhdaw pei.'
40022040	Hi thupek pahnih parah Dān thupawl hmuahhmuah le Profetpawl ih ngan mi thupawl hmuahhmuah cu a ṭhumaw ṭheh a si," tiah a ti.
40022041	Farasipawl an rak tawnkhawmawk tikah, Jesu in thu a rak sut hai,
40022042	"Khrih thuhla cu ziangtin nan ruat? Zo-ih Fapa a si?" tiah a ti. Cule annih in a hnenah, "Anih cu David Fapa a si," tiah an ti.
40022043	Anih in an hnenah, "Cuti asile ziangahso Thlarau huham ih a ṭawngtu David in amah cu, 'Bawipa,' tiah a kawh? David in,
40022044	'Bawipa in ka Bawipa hnenah, Na ralpawl na keretnak ih ka tuah hlanlo, Ka vawrh lamah to aw a ti,' tiah a ti.
40022045	Curuangah David in anih cu Bawipa tiah a kawh asile, ziangtin David Fapa a si thei ding?" tiah a ti.
40022046	Zohman in Jesu cu kam khat hman an sawn thei lo. Cule cuih ni thăwk ihsin zohman in thu dang an sut ngam nawn lo.
40023001	Jesu in mipi le a dungthluntupawl hnenah thu a sim:
40023002	"Dānzirhtupawl le Farasipawl cu Mosi-ih tonak ah an to.
40023003	Curuangah thlun dingih an lo fial mi hmuah cu thlun uhla, tuah uh. Asinan an sim mi anmah in an tuah lo ruangah an tuah vekin tuah hlah uh.
40023004	Ziangahtile annih cun phurh har zet mi thilrit zetzet an tawm ih, mi liang parah an suang. Asinan anmah cun cuih phurrit ṭhawn dingah an kutzung khatte hman an suah duh lo.
40023005	Mi ih hmuh dingah an hnaṭuan mi hmuahhmuah hi an tuah. Curuangah an fulakṭeripawl cu an tumter ih, an sinfen zim fêm an fûalter.
40023006	Puai hmun ah a sângbik hmunpawl an duh ih, sinakokpawl ah tokham pawimawh bikbik an duh.
40023007	Dawrhmunpawl ah mi ih upatnak pek an duh ih, 'Rabbi, Rabbi,' tiih kawh an duh.
40023008	Asinan nannih cu mi in Rabbi tiah lo ko hlah hai seh. Ziangahtile zirhtu pakhat lawng nan nei ih, amah cu Khrih a si, nannih cu nan zaten unau rual nan si.
40023009	Mi pakhat hman leitlun ah ka pa tiah ko hlah uh; ziangahtile Pa pakhat lawng nan nei ih, anih cu vanram ah a um.
40023010	Cule mi in zirhtupa ti khal in lo ko hlah hai seh; ziangahtile zirhtu pakhat lawng nan nei ih, amah cu Khrih a si.
40023011	Asinan nan lakih a ropibik cu nan siahhlawh a si ding a si.
40023012	Cule zokhal amah le amah a khaisângawtu cu niamter a si ding ih, amah le mah hnuai a dawrtu cu khaisan a si ding.
40023013	"Asinan nannih midepde Dānzirhtupawl le Farasipawl, nan hmakhua a pit a si! Ziangahtile nannih cun mi dang hrangah vancung uknak sângka nan khar ih, nanmah le nan lut fawn lo. A lut duhtupawl le nan siang fawn lo.
40023014	Nannih midepde Dānzirhtupawl le Farasipawl nan hmakhua a pit a si! Ziangahtile nuhmeipawlih inn nan láwng ih, mi bumnak ah rei zetzet thla nan camawter. Curuangah a nasasin mi thuṭhennak nan co ding.
40023015	"Nannih midepde Dānzirhtupawl le Farasipawl, nan hmakhua a pit a si! Ziangahtile mi pakhat nan biaknaksakhua ih lalut dingah cun khawmual le tifinriat ah nan tlâwng. Mi pakhat nan lakluhngah tikah, nanmah hnakih hell fāte let hnih ah nan cangter.
40023016	"Nannih hruaitu mitcawpawl, nan hmakhua a pit a si! 'Mi pakhat in temple sal ih sia a săm asile, zianghman a ṭhahnem lo. Asinan zokhal temple sungih a um mi sui sālin sia a săm asile, a sesăm mi in amah le amah a kaihrengaw a si,' tiah nan ti.
40023017	Nannih mi-â le mitcaw pawl! Khui mi so ropideuh, sui maw, sui thianghlimtertu temple so ropideuh?
40023018	Nannih cun, 'Zokhal biakṭheng sālih sesămtu cu, cumi cu zianghman a ṭhahnem lo, asinan zokhal biakṭheng parih thilhlăn mi sal ih sesămtu cu a sesăm mi in amah le amah a kaihrengaw,' tiah nan ti.
40023019	Nannih mi-â le mitcaw pawl! Khui mi so ropideuh, thilhlăn maw, thilhlăn thianghlimtertu biakṭheng so ropideuh?
40023020	Curuangah mi pakhat in biakṭheng sālih sia a săm tikah, biakṭheng le a parih um mi thil zaten sia a săm a si.
40023021	Temple sālih sesămtu cun cuih temple le a sungih cêngtupaih hmin in sia a săm a si.
40023022	Cule van sālih sesămtu cun Pathian laltokham le a parih totupaih hmin in sia a săm a si.
40023023	"Nannih midepde Dānzirhtupawl le Farasipawl, nan hmakhua a pit a si! Ziangahtile nannih cun kuṭinan, anethon le kumin pawl tiang ṭhen hra ṭhen khat nan pe. Asinan a thupisawn mi diknak, zahngainak le rinumnak dānpawl cu nan tān ta. Hipawl hi rak tuah zo ding nan mawi a si, a dangpawl khal kha tuah ṭhulh cuang loin.
40023024	Nannih lam hruaitu mitcawpawl, fikte fate zetzet cu nan hăpfâi nân, kalauk cu nan dawlh!
40023025	"Nannih midepde Dānzirhtupawl le Farasipawl, nan hmakhua a pit a si! Ziangahtile no le khēng leng lam cu fai zetin nan khawlh nân, a sung lam cu mi thil lawnnak le thlahdahawknak in a khat.
40023026	Nannih Farasi mitcawpawl, no le khēng a leng lam faiter dingah a sung lam khawlh hmaisa uh.
40023027	"Nannih midepde Dānzirhtupawl le Farasipawl, nan hmakhua a pit a si! Ziangahtile nannih cu si râng hnih mi thlān vek nan si taktak. A leng lam cun mi in mawi zetin an hmu nân, a sung lamah cun milai ruhpawl le bawrhhlawh hlir in a khat.
40023028	Cutivek thothoin nannih khal a leng lamah cun midingfel ah mi in an lo hmu ding. Asinan nan sung lam cu depdetnak le dān lo ih nunnak in a lo luahkhat a si.
40023029	"Nannih midepde Dānzirhtupawl le Farasipawl, nan hmakhua a pit a si! Ziangahtile profetpawlih thlānpawl nan tuah. Midingfelpawlih lungphunpawl nan ceimawi.
40023030	Nannih in, 'Kan pupápawlih san ah hin rak nung ve ta nungla, profetpawlih thisen an suahnak ah kan tel ve lo ding,' tiah nan ti.
40023031	Cutiih nan ti ruangah nannih cu profetpawl rak thattupawlih tesinfa nan si tiin nanmah le nanmah dokalhawin theihpitu nan si.
40023032	Nan pupápawlih tahnak cu nannih in khatter lawlaw uh.
40023033	"Nannih rulpawl, rulngân cithlahpawl! Ziangtin hell thuṭhennak ihsin nan luat thei ding?
40023034	Curuangah, ngai hnik uh, nan hnenah profetpawl le mifimpawl le Dānzirhtupawl ka thlah a si. Cule nannih in a hrekkhat cu nan that ding ih, nan khengbĕt ding. A dangpawl cu nan sinakokpawl ah nan vaw ding ih, khaw khat hnu khaw khat nan tiduhdah vivo ding.
40023035	Cumi ruangah leitlun ih midingfelpawl thisen nan rak suah mi hmuahhmuah, Abel thisen ihsi thăwkin temple le biakṭheng karlakih nan rak thah mi Berekiah fapa Zekariah thisen tiang mawhnak cu nanmai parah a tla ṭheh ding.
40023036	Thungaiin ka lo sim a si, cuih thil hmuahhmuah cu tuih san minungpawl parah a rung thleng leh ding.
40023037	"Maw Jerusalem, Jerusalem, profetpawl na that ih, na hnenih Pathian in a thlah mipawl cu lungto in na dengthat. Arpi in a fātepawl a thla hnuaiih a ăwp vekin na falepawl cu vei ziang zat meng so lo khawmsak ka tum, asinan nan rak duh lo!
40023038	Ngai hnik uh, nan inn cu ṭhing reprepin tansan a si.
40023039	Ziangahtile nan hnenah ka lo sim a si, 'Bawipaih hmin ih ra cu thangṭhatin um seh!' tiih nan ti lai hlanlo in hmu nawn lo ding!" tiah a ti.
40024001	Temple kulh sung ihsin Jesu cu suak in a feh, cule a dungthluntupawl a hnenah an ra ih, temple innpawl cu an hei khih.
40024002	Cule Jesu in an hnenah, "Hi thil hmuahhmuah hi nan hmu a si lo maw? Thungaiin ka lo sim, lungto pakhat parih lungto a suangaw mi pakhat hman tâng loin hlăwn ṭheh an si leh ding," tiah a ti.
40024003	Olif Tlang parih Jesu a to laiah, zohman ih theih loin a dungthluntupawl a hnenah an ra ih, "Cuih thilpawl cu ziang tikah a thleng ding? Na ratsalnak ding le san cemnak ding hminsinnak cu ziang vek a si ding? In sim aw," tiah an ti.
40024004	Cule Jesu in a sawn hai ih an hnenah, "Zohman ih an lo bumlonak dingah va fimkhur uh.
40024005	Ziangahtile ka hmin in mi tampi an ra ding ih, 'Khrih cu keimah hi ka si,' tiah an ti ding, cule mi tampi an bum ding.
40024006	Ral doawknak thupawl le raldoawk ding titi thupawl nan thei ding. Asinan nan buailonak dingah fimkhur uh. Ziangahtile hi thil hmuahhmuah cu an ra thleng tengteng ding, asinan a cemnetnak cu a si hrih lo ding.
40024007	Ziangahtile miphun pakhat le pakhat an doaw ding, ram le ram an doaw ding. Cule mangṭampawl, nathrisiapawl le linghnînpawl tla hmun dangdangah a um ding.
40024008	Hi thil hmuahhmuah cu nauhrinnat hramthăwknak an si.
40024009	"Cun harsatnak ah an lo thlĕn ding ih, an lo that ding, cule ka hmin ruangah miphun hmuahhmuah in an lo hua ding.
40024010	Cule mi tampi an tlu ding, pakhat le pakhat an phiarsawmaw ding ih, pakhat le pakhat an huaaw ding.
40024011	Cun profet deu tampi an suak ding ih, mi tampi an bum ding.
40024012	Dān lo ih nun a karh ding ruangah, mi tampi ih duhdawtnak a dai ding.
40024013	Asinan a cemnet tiangih a tuarsuaktu cu rundam a si ding.
40024014	Cule hi lalram thuthangṭha hi leitlun pumpi ah phuan a si ding. Cumi cu miphun hmuahhmuah hnenah theihpitu a si ding, cule a cemnetnak a thleng ding.
40024015	"Curuangah profet Daniel ih sim mi fihnungza siatnak cu hmun thianghlim ih a din nan hmuh tikah, cumi a siartu pauhpauh cun theithiam seh.
40024016	Cumi nan hmuh tikah, Judia peng ih a um mipawl cu tlang parah tlân hai seh.
40024017	Inn parih a um mi cu thil lasuak dingin a inn sungah rung ṭum hlah seh.
40024018	Cule ló ih a um mi cu a hnipuan la dingin a inn ah tlungkir hlah seh.
40024019	Cuih cān ih favun mipawl le nausen hnawifawp neitupawl an hmakhua a pit a si!
40024020	Nan tlan cān cu thlatang le Sabbath ni a silonak dingin thlacam uh.
40024021	Ziangahtile leilung hramthăwk ihsin tuihni tiang a um dah kêl lo mi le hmai lam khalih a umsal nawn lo ding mi harsatnak rapthlak a thleng ding.
40024022	Cuih cān cu tawiter a si lo ahcun, zohman a tâng an um lo ding. Asinan hril mipawl ruangah cuih cān cu tawiter a si ding.
40024023	"Cun zo in simaw, 'Ngai hnik, Khrih cu hinah a um,' asilole 'Khinah a um,' an lo ti asile va zum hlah uh.
40024024	Ziangahtile khrih deupawl le profet deupawl an suak ding ih, cang thei sehla, hril mipawl hman an bum theinak dingah, hminsinnak ropipawl le mangbangza thilpawl an hmuh ding.
40024025	Ngai hnik uh, a hlankhanin ka lo sim cia a si.
40024026	"Curuangah ngai hnik, 'Anih cu ramṭhing ah a um,' an lo ti asile, va feh hlah uh. 'Ngai hnik, anih cu inn sung dĕng pindan ah a um,' an lo ti khalle, va zum hlah uh.
40024027	Ziangahtile Minung Fapa cu nisuahnak lam ihsin nitlaknak lam tiang nimthlakau a tletsuak vekin a rung lang ding.
40024028	Ziangahtile mithi ruak umnak kip ah mulukawlh an khawmaw ding.
40024029	"Cuih harsatnak a cem leveten ni a thim ding ih, Thlapi in a êng a suah lo ding, Arsipawl tla van ihsin an tla ding ih, Vanpawl ih a um mi huhampawl tla an hnîn ṭheh ding.
40024030	Cun Minung Fapa-ih hminsinnak cu van ah a lang ding ih, leilung tlunih hnám hmuahhmuah an ṭap ding. Cule Minung Fapa cu huham le ropitnak nasazet thawn van mero parih a rat kha an hmu ding.
40024031	Cule tawtawrawt awn ring zet thawn a vancungmipawl a thlah ding ih, lei kil li ihta le van hram khat lam dĕng ihsin khat lam dĕng tiangih a um mi a hril mipawl kha an fĭnkhawm ding.
40024032	"Theipi kung tahṭhimnak ihsin zir hnik uh: A hngepawl an hung no ih, a hnah nopawl a cerhsuah tikah ṭhâl cān a nâi thlang a si ti nan thei.
40024033	Cuvek thothoin nannih khal in cuih thil hmuahhmuah nan hmuh tikah, Minung Fapa rat cān cu a nâi tuk thlang, cumi cu sângka hram tiangin a thleng ti thei uh.
40024034	Thungaiin ka lo sim a si, cuih thil hmuahhmuah a kim lai hlanlo tuih san minungpawl hi an hlorál hrimhrim lo ding.
40024035	Lei le van an hlorál ding, asinan ka kamsuakthupawl cu an hlorál hrimhrim lo ding.
40024036	"Cuih ni le cuih tikcucān cu zohman in an thei lo, van ih um vancungmipawl hman in an thei lo, ka Pa lawngin a thei.
40024037	Minung Fapa a rat tikah, Noah san lai vek khan a si ding.
40024038	Ziangahtile ti a lik hlanah annihpawl cu an ei ih an in, an ṭhiaw ih an hamaw, Noah lawng sungih a luh ni tiang cutin an um.
40024039	Tilik a tlung ih an zaten a fĕnhlo thluh hlanlo zianghman an rak thei lo. Minung Fapa a rung lăng tik khalah hivekin a si thotho ding.
40024040	Cun mi pahnih ló ah an um ding, pakhat lâk a si ding ih a dang pakhat cu tān ta a si ding.
40024041	Nunau pahnih riallung an rial laiah pakhat lâk a si ding ih, a dang pakhat cu tān ta a si ding.
40024042	"Curuangah ralringin um uh, ziangahtile ziang tikah nan Bawipa a ra ding ti nan thei lo.
40024043	Hihi thei uh, intêkpa in fifir rat ding cān rak thei sehla cu a ralring ding ih, fifir cu a inn sungah a lutter lo ding.
40024044	Curuangah nannih khal tiar ringring uh, ziangahtile nan rin lo cān ah Minung Fapa cu a ra ding a si.
40024045	"A pu in a sungkua hotu dingih a ret mi, a tikcu teih anmah rawl petu ding siahhlawh rinsantlak le fim cu zo so a si?
40024046	A pu a rat tikih a ṭuan ding mi hna ṭuan rero ih a hmuh mi siahhlawh cu, mithlawsuak a si.
40024047	Thungaiin ka lo sim, cuih siahhlawhpa cu a pu in a thilri neih mi hmuahhmuah kilkhawitu ah a ret ding.
40024048	Asinan siahhlawh ṭhalo cun a thinlungtein, 'Ka bawipa cu a ra cing lo ding,' tiah a ti.
40024049	Cule a rualpi siahhlawh dangpawl kha vuak a thăwk ih, zuripawl thawn in le ei in an um.
40024050	Cuih siahhlawhpaih pu cu a rin lo ni le a theih lo cān ah a ra ding ih,
40024051	a pu cun a sálpa cu tan hnih ah a sattán ding, cule midepdepawlih co vek a coter ding. Cuih hmun ah ṭap le hacâng rialin a um ding.
40025001	"Vancung uknak cu mo neitupa hmuak dingin an meito la ih a fehsuaktu fala him pahra thawn an bangaw ding.
40025002	Cuih lakih panga cu an fim ih, panga cu an â.
40025003	Fala â-pawl cun an meito an keng ih, meiti an keng lo.
40025004	Asinan fala fimpawl cun meiti cu an thâwlpawl in an meitopawl thawn an kengtlang.
40025005	Mo neitupa a rat tlai ruangah, an zaten an ih a hmu ih an rak itthat ṭheh.
40025006	"Cule zanṭim ah mi pakhat a au ih, 'Ngai hnik uh, mo neitupa a ra, amah hmuak dingah va feh uh!' tiah a ti.
40025007	Cutikah cuih fala himpawl cu an zaten an ṭhang ih an meito an timtuah.
40025008	Cule a â-pawl cun a fimpawl hnenah, 'Kan meito an mih cuahco ruangah, nan meiti ziangmaw zât tal in pe ve uh,' tiah an ti.
40025009	Asinan a fimpawl cun an sâng ih, 'Kan lo pe lo ding, nanmah le kanmah hrangah in daih lo pang ding. Cuhnakin meiti zuarpawl hnenah va feh sawn uhla, nanmai hrangah va lei uh,' tiah an ti.
40025010	Cule meiti lei dingin lamzin ih an feh laiah, mo neitupa cu a ra thleng. A rak tiar mi fala himpawl cu amah thawn mo puai ah an lut, cule sângka an khar.
40025011	"Cuihhnu ah a dang fala himpawl khal cu an rak thlengsal ih, 'Bawipa, Bawipa, sângka in rak ăwn aw!' tiah an ti.
40025012	Asinan anih in a sawn hai ih, 'Thungaiin ka lo sim, ka lo thei hai lo,' tiah a ti.
40025013	"Curuangah minung Fapa rat ding ni le tikcucān nan theih lo ruangah ralringten um uh.
40025014	"Ziangahtile vancung uknak cu mi pakhat a siahhlawhpawl koin, a neih mi thilpawl an kilkhawi dingin an hnenah ap tahratih ram hlapi ih khualtlawngpa vek a si.
40025015	Sál pakhat hnenah, talent panga, a dang pakhat hnenah talent pahnih, a dang pakhat hnenah talent pakhat tiin anmai tithei tawk ciar in a pe. Cule hmakhatteah khual a tlawnsan hai.
40025016	Talent panga cotupa cu a feh ih, cumi cun sum a tuah. Cule a dang talent panga a ngahbet.
40025017	Cuvek thothoin talent pahnih cotupa khal in a dang pahnih a ngahbêt ve.
40025018	Asinan talent pakhat cotupa cu a va feh ih, lei ah khur a lai ih, a pu-ih tangka cu a thup.
40025019	"Cān reipi hnuah cuih siahhlawhpawlih pu cu a ra tlung ih, anmah thawn sum cazin an tifelaw.
40025020	Talent panga cotupa cu a ra ih, a dang talent panga a rak keng, cule, 'Bawipa, nang in talent panga i rak pe; zoh hnik, a dang talent panga ka rak ngah,' tiah a ti.
40025021	"Cule a pu in a hnenah, 'Na tiṭha riai! Nang cu siahhlawh ṭha le rinum na si. Nang cu thil málte parah na rinum a si, thil tampi uktu ah ka lo tuah ding. Na pu-ih aipuannak sungah va lut aw,' tiah a ti.
40025022	"Talent pahnih cotupa khal a ra ih, 'Bawipa, talent pahnih i rak pe, zoh hnik, a dang talent pahnih ka rak ngah,' tiah a ti.
40025023	A pu in a hnenah, 'Na tiṭha riai! Nang cu siahhlawh ṭha le rinum na si. Nang cu thil málte parah na rinum a si, thil tampi uktu ah ka lo tuah ding. Na pu-ih aipuannak sungah va lut aw,' tiah a ti.
40025024	"Cun talent pakhat cotupa cu a ra ih, 'Bawipa, nang cu mitikherkher na si ti ka lo thei. Na tuhlonak hmun ah na at ih, thlaici na vawrhlonak hmun ah na khawm.
40025025	Cule ka ṭih ih, ka va feh ih na talent cu lei sungah ka thup. Zoh hnik, na ta cu hi tawkah a um ko,' tiah a ti.
40025026	"A pu cun a sawn ih a hnenah, 'Nang cu siahhlawh sualrál le mizāngzêl na si. Ka tuhlonak hmun ah ka at ih, thlaici ka vawrhlonak hmun ah ka khawm ti na thei maw si?
40025027	Ka tangka cu paisa cawihtupawl hnenah rak pe zo ding na si. Cule ka ra tlunkirsal tikah ka paisa cu a ṭhang thawn ka rak la ding nân!
40025028	Curuangah a hnen ihsin talent cu la uhla, talent tangka pahra neitu hnenah pe uh.
40025029	'Ziangahtile thil a neitu kip hnenah pekbêt an si ding ih, tampi an nei hnenhnen ding. Thil le ri nei lo tu cu a neih cia mi hman a hnen ihsin laksak a si ding.
40025030	Cule khaih siahhlawh santlailopa kha a leng khawthim lakah hlăwn uh. Cuih hmun ah ṭah le hacâng rialnak a um ding,' tiah a ti.
40025031	"Minung Fapa cu a ropitnak ih thuamawin a thianghlim vancungmipawl hmuahhmuah thawn a rat tikah, a laltokham parah ropitnak thawn a to ding.
40025032	A hmaiah miphun hmuahhmuah an fĭnkhawmaw ding. Cule tuukhāltu in a tuupawl me lak ihsin a thliardan bangin a thlairdang hai ding.
40025033	Cule tuupawl cu a vawrh lamah a ret ding ih, mepawl cu a keh lamah a ret ding.
40025034	Cun Siangpahrang in a vawrh lamih umpawl hnenah, 'Nannih ka Pa ih thlawsuah rak pek zo mipawl, ra uh, leilung sēm tir ihsin nan hrangih a rak timtuah mi lalram cu nan ro ah co uh.
40025035	Ziangahtile ka ril a rawn laiah nannih in ka ei dingah rawl in pe. Ka ti a hāl laiah nannih in ka in ding in pe. Mikhual ka si laiah nan inn ah in thlengter.
40025036	Taklawngih ka um laiah hruh ding in pe; ka nat laiah in ra veh; thawng ka tlak laiah ka hnenah nan ra,' tiah a ti hai ding.
40025037	"Cun midingfelpawl cun, 'Bawipa, ziang tikah na rilrawn kan lo hmu ih rawl kan lo pek? Asilole ziang tikah na tihāl kan lo hmu ih in ding kan lo pek?
40025038	Ziang tikah mikhual na si lai kan lo hmu ih kan inn ah kan lo thlengter? Ziang tikah taklawngih na um kan lo hmu ih hnipuan kan lo pek?
40025039	Asilole ziang tikah na nat le thawng na tlak kan lo hmu ih na hnenih kan rat dah?' tiah an sâng ding.
40025040	"Cule Siangpahrang cun a sâng hai ding ih an hnenah, 'Thungaiin ka lo sim, ka unaulepawl lakih a tenaubik pakhat parih nan rak tuah mi cu ka parih tuah nan si,' tiah a ti ding.
40025041	"Cun a keh lamih um mipawl hnenah, 'Nannih camsiat mipawl, Diabol le a vancungmipawl hrangih rak timtuah mi kumkhaw meisa sungah ka hnen ihsin feh uh.
40025042	Ziangahtile ka rilrawn laiah ka ei dingah rawl in rak pe lo; ka ti a hāl laiah ka in ding in rak pe lo.
40025043	Mikhual ka si laiah in thlengter lo; taklawngih ka um laiah hruh ding in rak pe lo; ka nat lai le thawng ka tlak laiah in rak veh lo,' tiah a ti hai ding.
40025044	"Cun annih khal in, 'Bawipa, ziang tikah rilrâwng le tihâl in siseh, mikhual le taklawng in siseh, nâ le thawngtla in kan lo hmu na cingin lo tuamhlawm loih kan um?' tiah an sâng ding.
40025045	"Cutikah anih in an hnenah, 'Thungaiin ka lo sim, hi minungpawl lakih a tenaubik pakhat parih nan tuah lo mi cu ka parih tuah lo nan si,' tiah a sâng hai ding.
40025046	Cule annih cu kumkhaw cawhkuanpeknak sungah an fehhlo ding ih, midingfelpawl cu kumkhaw nunnak sungah an feh ding," tiah a ti.
40026001	Cun hitin a rak si, Jesu in cuih thupawl hmuahhmuah a sim ṭheh tikah, a dungthluntupawl hnenah,
40026002	"Tuih hnu ni hnihnak ah Lanta puai a um ding ti nan thei. Cule Minung Fapa cu khengbĕt dingah pek a si ding," tiah a ti hai.
40026003	Cun puithiam sângpawl, Dānzirhtupawl le miupapawl cu Kaiafas an ti mi puithiam lubikih inn tual ah an táwngawkhawm ih,
40026004	hrăwkhrawl zetin Jesu kaihdān ding le thah theidān ding an ruatkhawm.
40026005	Asinan annih cun "Puai ni ah cun si hlah seh, mipi an buai pang ding," tiah an ti.
40026006	Jesu cu Bethany khua ah a rak phār dah mi Simon-ih inn ah a um.
40026007	Nunau pakhat cu Jesu hnenah alabasṭa lung ih tuah mi thâwl in hriak rimhmui mankhung zet a rak keng ih, rawl ei dingin Jesu cabuai a kil laiah a lu ah cuih hriak cu a burh.
40026008	A dungthluntupawl in cumi an hmuh tikah, an thin a heng tuk ih, "Ziangah so hi hriak rimhmui cu a riarálter men?
40026009	Ziangahtile cuih hriak cu man tampi ah zuarin a tangka cu mifarahpawl rak pek tak ding," tiah an ti.
40026010	Asinan Jesu in cuih thu a theih tikah, an hnenah, "Ziangah cuih nunau cu nan tibuai rero? Anih in ka parah thil ṭha a tuah a si.
40026011	Ziangahtile mifarahpawl cu nan hnenah an um ringring ko. Asinan kei cu nan hnenah ka um ringring lo ding.
40026012	Ziangahtile ka taksaruangpum parih hriak rimhmui a burh hi, keimah phumnak ding a rak timtuah a si.
40026013	Thungaiin ka lo sim, hi thuthangṭha an simnak leitlun pumpi ah, hi nuih tuah mi khal amah hngilhlonak ah an sim ringring ding a si," tiah a ti.
40026014	Cun a dungthluntu hleihnih lakih pakhat, Judas Iskariot an ti mi pa cu puithiam sângpawl hnenah a va feh ih,
40026015	"Nan hnenih Jesu ka lo pek asile, ziang in pe ding?" tiah a ti hai. Cule annih in ngun paisa 30 pe dingin an lung a kim.
40026016	Cuih cān thăwk ihsin Judas in Jesu phiarsawm theinak ding cān remcâng a hawl.
40026017	Thilnu telh lo Sang Puai a ni khatnak ah Jesu hnenah a dungthluntupawl an feh ih, "Khuiah so na ei ding mi Lanta rawl lo timtuahsak ding in duh?" tiah an ti.
40026018	Cule anih in, "Khawpi sungih mi pakhat hnenah va feh uhla, a hnenah cun, 'Zirhtupa in, "Ka cān a nâi thlang, ka dungthluntupawl thawn na inn ah Lanta puai ka hmang ding," a ti,' tin va sim uh," tiah a ti.
40026019	Cule a dungthluntupawl cun Jesu ih a cah mi vekin an tuah ih, Lanta rawl cu an timtuah.
40026020	Zan lam a thlen tikah, Jesu cu hleihnih pawl thawn cabuai a hil.
40026021	Cule an ei laiah, Jesu in, "Thungaiin ka lo sim, nan lakih mi pakhat in i phiarsawm ding," tiah a ti.
40026022	Cule annih cu nasazetin an riah a sia ih, pakhat hnu pakhat a hnenah, "Bawipa, keimah ka si maw?" ti an thăwk.
40026023	Anih in a sawn hai ih, "Keimah thawn khēng pakhat sungih sang a hnimtlangtu in i phiarsawm ding a si.
40026024	A thuhla an rak ngan vekin, Minung Fapa cu a feh taktak ding. Asinan Minung Fapa a phiarsawmtupa cu a hmakhua a pit. Cu pa cu rak suak lo lawlaw sehla a hrangah a ṭhasawn ding nân!" tiah a ti.
40026025	Cun Jesu phiarsawmtu ding Judas in a sawn ih, "Rabbi, keimah ka si maw?" tiah a ti. Jesu in a hnenah, "A si, nangmah rori ih na sim vek hin a si ko," tiah a ti.
40026026	Rawl an ei laiah, Jesu in sang a la ih, lungawi thu a sim hnuah, a phel ih a dungthluntupawl a pek hai. "La uhla, ei uh, hihi ka taksaruangpum a si," tiah a ti.
40026027	Cun no cu a la ih, lungawi thu a sim hnuah a pe hai. "Nan zaten rak in uh.
40026028	Ziangahtile himi cu sualpawl ngaidamnak ding hrangih mi tampi hrangih ka thlet mi ka thisen thukham thar a si.
40026029	Ka lo sim a si, ka Paih uknak sungah nanmah thawn a thar ka insal ni a thlen lai hlanlo, hi sabit ti cu ka in nawn lo ding," tiah a ti.
40026030	Cule thangṭhatnak hla an sak hnuah, Olif Tlang ah an feh.
40026031	Cun Jesu in an hnenah, "Tuihzan ah keimai ruangah nan tlu ṭheh ding. Ziangahtile, 'Tuukhāltu ka vaw ding ih, Tuu rûnrual an ṭekdarh ding,' tiih ngan a si.
40026032	"Asinan ka thawhsal hnuah, nan hmaiah Galili peng ah ka feh ding," tiah a ti.
40026033	Peter in a sawn ih a hnenah, "Nangmah ruangah mi hmuahhmuah an tlûk ṭheh hmanah, kei cu ka tlu dah lo ding," tiah a ti.
40026034	Jesu in a hnenah, "Thungaiin ka lo sim, tuihzan ah ar a khuan hlanah, vei thum i phatsan ding," tiah a ti.
40026035	Peter in a hnenah, "Na zawngih thi ve ding si hman ningla, ka lo phatsan hrimhrim lo ding," tiah a ti. Dungthluntu zaten cutin an ti ṭheh.
40026036	Jesu cu a dungthluntupawl thawn Gesmani an ti mi hmun an va thleng ih, a dungthluntupawl hnenah, "Thlacam dingah khitawk ih ka va feh sung hmuah hi tawkah rak to uh," tiah a ti.
40026037	Cule a hnenah Peter le Zebedi fapa pahnih tla a hruai hai ih, Jesu cu riahsia le vansang zetih um a thăwk.
40026038	Cun anih in an hnenah, "Ka thinlung hi thihnaktlak khawpin le nasazetin a riah a sia a si. Hi tawkah hin um uhla, in menpi uh," tiah a ti hai.
40026039	Cule málte hladeuhah a va feh ih a băwkkhup, cule, "Maw ka Pa, a cang thei asile hi no hi ka hnen ihsin lănter aw. Asinan ka duh vekin si hlah seh, nangmai duh vekin si sawn seh," tiah thla a cam.
40026040	Cun a dungthluntupawl hnenah a ra kir ih an itthat ṭheh ti a hmuh tikah, Peter hnenah, "E khai, nazi pakhat te tal in menpi thei lo maw?
40026041	Ralring uhla thlacam uh, culoasile sualfawrhnak ah nan lut pang ding. Thlarau cun a duh taktak ko nân, taksa cu a cak lo a si," tiah a ti.
40026042	A vei hnihnak a va fehsal ih thla a cam, "Maw ka Pa, hi no hi in loin ka hnen ihsin a lan thei lo ding asile, nangmai duhnak vekin si ko seh," tiah a ti.
40026043	Cule a feh ih an itthah ṭheh kha a hmu lala, ziangahtile an ih a hmu tuk.
40026044	Cun a tân ta hai ih a fehsal, cule a vei thumnak a cam kēl mi vekin thla a cam.
40026045	Cun a dungthluntupawl hnenah a kirsal ih an hnenah, "Itthat hrih uhla, cawl hrih ko uh. Ngai hnik uh, a tikcu a thleng zo. Minung Fapa cu misualpawl kut ah phiarsawm a si thlang.
40026046	Tho uhla, feh uhsi. Ngai hnik uh, i phiarsawmtupa nâi teih a ra thlen zo khi!" tiah a ti.
40026047	Cule a ṭawng rero laiah, ngai hnik, a dungthluntu hleihnih lakih pakhat, Judas cu puithiam sângpawl le miupapawl ih rak thlah mi, ralnâm le talhtum keng mi tampi thawn a ra thleng.
40026048	Jesu phiarsawmtupa cun puithiam sângpawl le miupapawl cu theihthiamnak a rak pek cia, "Ka hnăm ding mi pa cu nan kaih duh mi pa a si, kai uh," tiah a ti.
40026049	Jesu cu a pan vurvo ih, "Rabbi, cibai!" a ti ih a hnam.
40026050	Cule Jesu in a hnenah, "Rualpa, ziangahso na rat?" tiah a ti. Cun mipi an ra ih, Jesu cu an kai, cule an hruai.
40026051	Cule ngai hnik, Jesu hnenih a um mipawl lakih mi pakhat in a kut a suah ih a ralnâm a zûk, puithiam lubikih siahhlawhpa cu a sat ih, a hna a sahthlak.
40026052	Cule Jesu in a hnenah, "Na ralnâm cu a kawm sungah retsal aw. Ziangahtile ralnâm lēntu hmuahhmuah ralnâm in an thi ding.
40026053	Asilole vancungmi lizon hleihnih hnakih tam i run pe dingin, ka Pa hnenih dil thei lo ah maw i ruah?
40026054	Asinan cuvekin si hnik sehla, Cathianghlim ih a sim mi cu ziangtin a kim thei ding?" tiah a ti.
40026055	Cuih cān ah Jesu in mipi hnenah, "Suamhmang kai ding bangin ralnâm le talhtum thawn keimah kai dingah maw nan rat? Ni tin temple kulh sungah thuzirh in nan hnenah ka to ko nân in kai fawn lo.
40026056	Profetpawlih ngan mipawl a kim theinak dingah hi thil hmuahhmuah hi a cang a si," tiah a ti. Cutikah a dungthluntu hmuahhmuah in Jesu cu tân tain an tlanhlohsan ṭheh.
40026057	Cule Jesu a kaitupawl in Dānzirhtupawl le miupapawl an rak punkhawmnak hmun puithiam lubik Kaiafas hnenah an hei hruai.
40026058	Asinan Peter cun hla nawnin puithiam lubikih inn tual tiang a hei thlun. Cule a sungah a lut ih, ziangvekin thil a cang pei ti hmuh duh ah a sungah a lut, cule temple kiltupawl hnenah a to.
40026059	Cuih cān ah puithiam sângpawl, miupapawl le Sanhedrinpawl hmuahhmuah cun Jesu dokalhin amah thah theinak ding theihpinak diklo an hawl rero. Asinan zianghman an hmu lo.
40026060	Theihpitu diklo tampi hmai lamah an ra suak ko nân, zianghman an rak hmu lo. A netnakah theihpitu diklo mi pahnih an ra suak ih,
40026061	"Hi pa hin, 'Pathian temple ka ṭiatbăl thei ih, ni thum sungah ka saksal thei,' a ti," tiah an ti.
40026062	Cule puithiam lubik a hung ding ih, Jesu hnenah, "Ziang tal na sawn ve hai lo ding maw? Hipawl in nangmah dokalhih an thutheihtermipawl hi ziangtin a si?" tiah a ti.
40026063	Asinan Jesu cu daiten a um thotho. Cule puithiam lubik cun a sâng ih a hnenah, "Nangmah cu Pathian Fapa, Khrih na si le si lo in sim dingin a nung mi Pathian sālin ka lo ngen a si!" tiah a ti.
40026064	Jesu in a hnenah, "Na sim mi vekin a si ko. Sikhalsehla, nan hnenah ka lo sim, hmai lam cān ah Minung Fapa hi huham neitupaih vawrh lamih a to le van mero parih a rat khal nan hmu leh ding," tiah a ti.
40026065	Cun puithiam lubik cun a hnipuan a thlek ih, "Hi pa in Pathian a thangsiat zo! Theihpitu dang kan ṭul nawn maw si? Zoh hnik uh, Pathian a thangsiatzia cu atu ah khan nan thei a si!
40026066	Ziangtin nan ruat?" tiah a ti. Annih in an sawn ih, "Anih cu thitlak hrimhrim a si," tiah an ti.
40026067	Cun a hmaiah cīl an phui ih, an kuttum in an thawng. Cule mi dangpawl in an kut zaphak in an beng.
40026068	"Nang Khrih, profet thuphuan in kan hnenah thu phuang aw, a lo veltu hi zo a si?" tiah an ti.
40026069	Cuih cān ah Peter cu tual ah a rak to. Cule hnenumnu pakhat a hnenah a ra ih, "Nang khal Galili peng mi, Jesu thawi umtlang mi na si," tiah a ti.
40026070	Asinan anih in, "Na sim mi cu ka thei lo," tiah an zate hmaiah a pha.
40026071	Cule Peter cu inn hmai kăwtka lamah a va feh ih, cu tawkah hnenum nunau dang pakhat in a rak hmu. Cule cu nu cun cutawk ih um mipawl hnenah, "Hi pa khal hi Nazareth Jesu hnenih um mi a si," tiah a sim hai.
40026072	Cule Peter in, "Cu pa cu ka thei lo!" tiah sesămin a pha lala.
40026073	Cuih hnu málte rei deuhah, cutawk ih a ding mipawl in Peter hnenah, "Nang khal hi an lakih mi pakhat na si rori ko, ziangahtile na awcawi in a lang a si," tiah an ti.
40026074	Cun Peter cun siatcamawk le sesăm a thăwk ih, "Cu pa cu ka thei lo!" tiah a ti. Cuveten ar a khuang.
40026075	Cule Peter cun Jesu in an hnenih a sim mi a kamsuakthu, "Ar a khuan hlanah vei thum i phatsan ding," a ti mi kha a vun máng. Cule Peter cu lengah a suak ih, nasazetin a ṭap.
40027001	Zingpit teah puithiam sângpawl hmuahhmuah le miupapawl cu, Jesu dokalhin amah that dingah thu an ruatkhawm.
40027002	Cule Jesu cu an ṭawn ih an hruai, cule uktu Ponṭias Pilat kut ah an thlĕn.
40027003	Cun Jesu a rak phiarsawmtu Judas in Jesu thiamlo an coh ti a hmuh tikah, a siraw ih, ngun paisa 30 rual cu puithiam sângpawl le miupapawl hnenah a va khirhsal,
40027004	cule, "Mawh nei lo thisen phiarsawm in thilsual ka rak tuah a si," tiah a ti. Asinan annih in, "Cucu kan hrangah a pawinak ziang a um? Nangmah na titi in va ti aw," tiah an ti.
40027005	Cule ngun paisapawl cu temple hmun thianghlim sungah a hlăwn ih a suak. Cule a va feh ih amah le amah a thlaithataw.
40027006	Cule puithiam sângpawl cun cuih ngun paisapawl cu an la ih, "Himi cu thisen man a si ruangah temple sung hlawnthil bawm ih ret ding cu kan dān in a siang lo," tiah an ti.
40027007	Cule an relkhawm ih, cuih paisa in beltuahtupaih ló an lei. Cumi cu ram dang mipawl phumnak hmun ah an hmang.
40027008	Curuangah cuih ló cu tuihni tiangin Thisen Ló tiah an ko.
40027009	Cumi cun profet Jeremiah in thil cang ding mi a rak sim cia mi cu a kimter. Profet Jeremiah in, "Israel-mipawl in a parih a man an rak khiah mi ngun paisa 30 cu an la ih,
40027010	Bawipa in thu i pek mi vekin, beltuahtuih ló hrangah cuih paisa cu an pe," tiah a ti.
40027011	Jesu cu uktu bawi hmaiah a ding ih, uktu bawi cun, "Jew-pawlih Siangpahrang na si maw?" tiah a sut. Cule Jesu in a hnenah, "Na sim vek cu a si ko," tiah a ti.
40027012	Puithiam sângpawl le miupapawl in sual an puh rero laiah, anih in zianghman a sawn hai lo.
40027013	Cun Pilat in a hnenah, "Nangmah dokalhin thil tampi thutheihpinak an rak ken rero hi teh na thei lo maw?" tiah a ti.
40027014	Asinan Jesu in kam khat hman a săwn lo ruangah, uktu bawipa cu a mang a bang zet.
40027015	Lanta puai tinten uktu bawi in mipi ih an duh mi thawngtla pakhat an hnenah a suah ṭheu.
40027016	Cuih cān ah, mi hmuahhmuah ih an theih mi thawngtla pakhat, Barabbas an ti mi pa a um.
40027017	Curuangah an punkhawmawk hnuah, Pilat in an hnenah, "Zo ka lo suahsak nan duh? Barabbas maw, Khrih an ti mi Jesu deuh?" tiah a ti hai.
40027018	Ziangahtile iksiknak ruangah a kut ah Jesu an thlĕn ti a thei.
40027019	Thuṭhennak tokham parih Pilat a to laiah, a nupi in, "Khaih midingfelpa parah zianghman rak tuah hlah, ziangahtile amai ruangah ka mang ah tuihsun ah thil tampi ka rak tuar a si," tiin thu a cah.
40027020	Asinan puithiam sângpawl le miupapawl in Barabbas cu dil ih, Jesu cu that dingin mipi an rak hminngah cia.
40027021	Uktu bawi cun an hnenah, "Hi mi pahnih lakah zo deuh suah ningla nan duh?" tiah a sâng hai. Cule annih in, "Barabbas!" tiah an ti.
40027022	Pilat in an hnenah, "Cuti asile, Khrih an ti mi Jesu hi ziangtin ka tuah ding?" tiah a ti hai. An zaten, "Khengbĕt aw!" tiah an ti.
40027023	Cun uktu bawi cun, "Ziangruangah, ziang thil ṭhalo so a tuah ih?" tiah a ti. Asinan annih in, "Khengbĕt aw!" tiah an au sinsin.
40027024	Pilat in zianghman tisuak thei mi a nei lo ih, buainak a suak sawn ding ti a hmuh tikah, tidai a la ih, mipi hmaiah a kut a khawlh. "Kei cu hi midingfelpaih thisen ah mawhnak ka nei lo. Nanmah nan titi in ti uh," tiah a ti.
40027025	Cule mipi zaten an sawn ih, "A thisen cu kan par le kan falepawl parah um ko seh," tiah an ti.
40027026	Cule Barabbas cu an hnenah uktu bawi cun a suah ih, Jesu cu a ralkappawl a vuakter, cule khĕnbet dingin a ralkappawl kut ah a pe.
40027027	Cun uktu bawi-ih ralkappawl in Jesu cu Praetorium sungah an luhpi ih, ralkap bur khat pumpi in an kulh.
40027028	Cule a hnipuan an hlihsak ih, kâwrfual senlar an hruhter.
40027029	Hling ih an phiar mi lukhum a lu ah an khumter ih, a vawrh lam kut ah câltefung an kengter. Cule a hmaiah an khuk an bil ih, an hmuhsuam, cule, "Jew-pawlih Siangpahrang, salam kan lo pe!" tiah an ti.
40027030	Cun a parah cīl an phui, câltefung an lâk ih, a lu ah an vuak.
40027031	An hmuhsuam hnuah, a kâwrfual an hlihsak ih, amai hnipuan an hruhter, cule khengbĕt dingin an hruaisuak.
40027032	Cutiih an feh laiah, Sairin ram ihsin mi pakhat Simon an ti mi pa an táwng ih, hranhramin Jesu-ih khraws cu an putter.
40027033	Cule Golgotha ti mi hmun an va thleng, a tican cu Lu Ruh Hmun tinak a si.
40027034	Cu tawkah, a in dingah Jesu cu thil khâ thawi rawi mi sabitzu thûr an pek. A tep ih, a in duh lo.
40027035	Cule, "Anmah lakah ka sinfen an rak ṭhenaw ih, Ka hnipuan hrangah camcawhfung an zûk," tiih profet in thil cang ding mi a sim mi a kim theinak dingah, an khĕnbet hnuah camcawhfung zûkin a hnipuan cu an rak zemaw.
40027036	Cuih hmun ah cun an to ih, amah cu an kil.
40027037	Cule Jesu lu tlunah sual an puhnak, "HIHI JEW-PAWLIH SIANGPAHRANG JESU A SI," tiih ngan mi an tar.
40027038	Cun amah thawn suamhmang pahnih, a vawrh lamah pakhat, a keh lamah pakhat an khengbĕt.
40027039	Cule a kiangih a fehtupawl in Jesu cu an zăwkzet, an lu an thinhnawh.
40027040	Cule, "Nang temple ṭhiatbăl ih, ni thum sungih a saksaltupa, nangmah le nangmah run aw hnik! Pathian Fapa na si ahcun, khraws parin rung ṭum aw," tiah an ti.
40027041	Cuvek thothoin puithiam sângpawl, Dānzirhtupawl le miupapawl cun hmuhsuamin,
40027042	"Mi dang cu a run thei nân, amah le amah cu a runaw thei lo. Israel-mipawlih Siangpahrang a si ahcun, khraws par ihsin atu rori ah rung ṭum sehla, amah cu kan zum ding.
40027043	Anih cun Pathian a rinsan a si; Pathian in a duh asile, atu rori ah runsuak seh, ziangahtile amah in, 'Keimah cu Pathian Fapa ka si,' a ti," tiah an ti.
40027044	Amah thawi an khĕnbet mi suamhmang pahnih khal in cuvek thothoin amah cu an zăwkzet ve.
40027045	Sun nazi hleihnih ihsin sîm lam nazi pathum tiang, cuih ram pumpi ah thimkhawzing a tlung.
40027046	Cule sîm lam nazi pathum hrawngah Jesu cu ring zetin, "Eloi, Eloi, lama sabakthani?" tiah a au. A tican cu, "Ka Pathian, ka Pathian, ziangahso i fehsan?" tinak a si.
40027047	A kiangih a ding mi, mi hrekkhat in, cumi an theih tikah, "Hi pa hin Elijah a ko a si hi!" tiah an ti.
40027048	An lakih mi pakhat a va tlân lohli ih, tihawp a lâk, cumi cu sabitzu thûr sungah a hnim ih, câlte ko zimah a ṭem, cule in dingah Jesu a pe.
40027049	A dangpawl in, "Um hrih hnik seh, amah run dingah Elijah a rat le rat lo zoh hnik uhsi," tiah an ti.
40027050	Cule Jesu cu ring zetin a ausal ih, a thlarau a thlah.
40027051	Cun ngai hnik, temple hmun thianghlim sungih puanzar cu a lu zim ihsin a tawdĕng tiang ṭhen hnih ah a tlek. Cule leilung a hnîn ih, lungpipawl tla an kûai.
40027052	Thlānpawl an áwngaw ih, a rak itthat zo mi mithiang taksaruang tampi an tho.
40027053	Cule Jesu a thawhsal hnuah annihpawl cu thlān sung ihsin an suak, khawpi thianghlim sungah an lut ih, mi tampi hnenah an lang.
40027054	Ralkap 100 hotu le a hnenih um mi, Jesu ruak kiltupawl in linghnîn le thil cang mipawl an hmuh tikah, an ṭih tuk lawmam ih, "Hi pa cu Pathian Fapa rori a rak si ko e!" tiah an ti.
40027055	Cule cu tawkah nunau tampi an rak um. Cupawl cu Galili peng ihsin Jesu rak thluntu le rak tuamhlawmtupawl an si ih, hla nawnin an hei cuan.
40027056	Cupawl lakah Mary Magdalin, James le Joses nu Mary le Zebedi fapalepawlih nu tla an tel.
40027057	Zan lam a hung si tikah, Arimathia khua ihsin cu tawkah milianpa pakhat a ra thleng. A hmin cu Joseph a si ih, anih khal Jesu dungthluntu pakhat a rak si ve.
40027058	Cu pa cu Pilat hnenah a feh ih, Jesu-ih ruang cu a dil. Pilat in a ruang cu amah pe dingin thu a rak pe.
40027059	Joseph in Jesu ruang cu a la ih, a fai zet mi puan nem páte in a tuam.
40027060	Cule lungpi a virh mi amai thlān thar sungah a vui. Cule lung tûm zet thlankâ ah a hril ih a fehsan.
40027061	Cun Mary Magdalin le a dang Mary cu thlanka zawnah an to.
40027062	Puai hrangih timlamawk ni, a thaisun ah puithiam sângpawl le Farasipawl cu Pilat hmaiah an tawngkhawmaw.
40027063	Cule annih in, "Bawipa, khaih mibumtupa khan a nun laiah, 'Ni thum hnuah ka thosal ding,' tiah a ti mi kha kan cîng lai.
40027064	Curuangah atu ihsin ni thum a kim hlanlo, thlān kha ṭhaten kil dingin thu pe aw. Culoasile zan ah a dungthluntupawl an ra ding ih, a ruak an ru ding, cule mipi kha mithi lak ihsin a rak tho zo tiah an sim ding. Bumawknak netasawn cu bumawknak hmaisasawn hnakin pawi a khawih sawn ding," tiah an ti.
40027065	Pilat in an hnenah, "Kiltupawl nan nei a si si, va feh uhla, thlān kha a cang theipatawpin him ko tuah uh," tiah a ti.
40027066	Cule an va feh ih, thlān kha a him theipatawpin an tuah, cuih lung cu tacik an khĕn ih, a kiltu an va ret ta.
40028001	Sabbath cān a liam ih, zarh khat ih a ni khatnak, zingthlapit khawfingcah zawngah, thlān zoh dingin Mary Magdalin le a dang Mary cu, cu tawkah cun an va feh.
40028002	Cule ngai hnik, nasazetin ling a hnîn; ziangahtile Bawipaih vancungmi cu van ihsin a rung ṭum, cule a ra ih, lung cu thlankâ ihsin a hril ih, a parah a to.
40028003	Cuih vancungmi lăngdān cu nimthlakau vek a si ih, a hnipuan cu vur bangin a var.
40028004	Cule thlān kiltupawl in an ṭih tuk ruangah an khūr ih, mithi vekah an cang.
40028005	Cule vancungmi in a sawn hai ih nunaupawl hnenah, "Ṭih hlah uh, ziangahtile an khĕnbet mi Jesu nan hawl a si ti ka lo thei.
40028006	Anih cu hi tawkah a um nawn lo, ziangahtile a rak sim cia vekin a thosal zo. Ra uhla, Bawipa an phumnak hmun khi zoh hnik uh.
40028007	Cule zamrang zetin va feh uhla, a dungthluntupawl kha anih cu mithi lak ihsin a thosal zo, tiah va sim uh. Cule zoh hnik uh, nan hmaiah Galili peng ah a feh cia. Cu tawkah nan va hmu ding. Ngai hnik uh, ka lo sim a si," tiah a ti.
40028008	Cule zamrangten thlān ihsin an fehsuak ih, ṭih phah le aipuang zetin a dungthluntupawl hnenih va thăn dingah an tlân.
40028009	Cule a dungthluntupawl va sim dingih an feh laiah, ngai hnik, Jesu in a rak táwng hai ih, "Cibai!" tiah a ti. Cule an va pan ih a ke an pawm, cule amah cu an bia.
40028010	Cun Jesu in an hnenah, "Ṭih hlah uh. Va feh uhla, ka unaupawl kha Galili peng ih feh dingin sim uh, cule cu tawkah in hmu ding," tiah a ti hai.
40028011	Cuih nunau pahnih te cu an feh rero laiah, ngai hnik, thlān kiltu hrekkhat cu khawpi sungah an feh ih, thil cang mipawl hmuahhmuah kha puithiam sângpawl an sim.
40028012	Cun puithiam sângpawl le miupapawl an táwngaw ih, thu an ruattlangkhawm. Cule ralkappawl kha paisa tampi an pe ih,
40028013	" 'Kan rak ihthah sungah a dungthluntupawl kha zan ah an ra ih, amah cu kan hnen ihsin an rûk a si,' tiah nan ti pei.
40028014	Cuih thu cu uktu bawi hna a thlen asile, kanmah in kan lēm ding ih, harsatnak sung ihsin kan lo hum ding," tiah an ti.
40028015	Cule thlān kiltupawl in paisa cu an la ih, puithiam sângpawl ih an sim mi vekin an tuah. Cuih thu cu Jew-pawl lakah tuihsun ni tiangih an rel rero mi a si.
40028016	Cun dungthluntu hleikhat pawl cu Jesu ih a rak tiam cianak Galili peng, tlang parah an feh.
40028017	Amah an hmuh tikah, amah cu an bia. Asinan an lakih mi hrekkhat cun an ringhlel.
40028018	Cule an hnenah Jesu a ra ih thu a sim, "Lei le van ih thuneihnak hmuahhmuah ka hnenah pek a si zo.
40028019	Curuangah va feh uhla, miphun hmuahhmuah kha ka dungthluntu ah va tuah uh, Pa le Fapa le Thlarau Thianghlim hmin in baptisma va pe uh.
40028020	Nan hnenih thu ka lo pek mi thil hmuahhmuah kha thlun dingin va zirh uh. Cule ngai hnik uh, san cem tiangin nan hnenah ka um ringring ding," tiah a ti. Amen.
41001001	Pathian Fapa Jesu Khrih thuthangṭha hramthawhnak cu.
41001002	Profetpawlih cazual sungah, "Ngai hnik, na hmaiah ka palai ka thlah ding, Anih in na lamzin cu na hmaiah a sial ding.
41001003	Ramṭhing ih mi pakhat auaw cun, 'Bawipaih lamzin sial uh, A zintepawl kha dĭngter uh,' a ti," tiin ngan a si.
41001004	John cu a ra suak ih, ramṭhing ah baptisma a pe, cule sualpawl ngaidamnak ding hrangah lungthlengnak baptisma thu a sim.
41001005	Judia peng ih um mipawl hmuahhmuah le Jerusalem ih um mipawl cu a hnenah ra in, an sualpawl tla an phuang ih, John in an zaten Jordan tiva ah baptisma a pe hai.
41001006	John cu kalauk hmul ih tah mi hnipuan a hruh, a tâi ah savun taikhap a khap ih, kharbawkpawl le hramlak khuaitizu a ei.
41001007	Cule, "Ka dungih ra pa hi, kei hnakin a nasasawn, kei cu kûn tahratih a kedam hri phawihsaktu ding hmanah ka tlak lo.
41001008	Kei cun tidai ah baptisma ka lo pe taktak, asinan anih cun Thlarau Thianghlim ah baptisma a lo pe ding," tiah thu a sim.
41001009	Cule hitin a si, cu laiah Galili peng Nazareth khua ihsin Jesu cu John umnak ah a feh ih, John in Jordan tiva ah baptisma a pe.
41001010	Cule Jesu kha ti sung ihsin a hung suah veten, John in vanpawl áwngawin le Thlarau cu thuro bangin Jesu parih a rung ṭum kha a hmu.
41001011	Cun van ihsin aw pakhat in, "Nang cu ka duhdawt zet mi ka Fapa na si, na parah ka lung a hmui zet," tiah a ti.
41001012	Hmakhatteah Thlarau in Jesu cu ramṭhing ah a fehter.
41001013	Cule cu tawkah ni 40 a um, Setan in sual a fawrh ih, sahrangpawl lakah a um. Cule vancungmipawl in an rung tuamhlawm.
41001014	John thawngthlak a si hnuah, Jesu cu Galili ah a feh ih, Pathian uknak thuthangṭha a sim.
41001015	"A tikcucān a kim zo a si, Pathian uknak cu a nâi zo. Nan lung thleng uhla, thuthangṭha zum uh," tiah a ti.
41001016	Galili Tili kapih a feh laiah, Simon le a naupa Andru kha tili sungah sûr vawrh rero in a hei hmu, ziangahtile annih cu ngakaitu an si.
41001017	Cun Jesu in an hnenah, "I thlun uh, cule minung kaitu ah ka lo tuah ding," tiah a ti.
41001018	An sûrpawl cu hmakhatteah an tân ta ih, amah cu an thlun.
41001019	Cutawk ihsin málte hladeuh an feh hnuah, Zebedi fapa James le a naupa John kha lăwng sungah an sûrpawl an thawlh rero lai a hei hmu.
41001020	Jesu in hmakhatteah a ko hai ih, an pa Zebedi cu lăwng sungah an hlawhfapawl thawn an tān ta ih, a dung an thlun cih.
41001021	Jesu le a dungthluntupawl cu Kapernaum khua ah an feh, cule Jesu cu Sabbath ni ah sinakok ah a lut cih ih, thu a zirh.
41001022	Cun a thuzirh mi ah an khawruah a har zet, ziangahtile Dānzirhtupawl vekin zirh loin, thuneitu pakhat vekin a zirh.
41001023	An sinakok sungah cun thlarau bawrhhlawh neipa pakhat a um ih, cu pa cun,
41001024	"Nazareth Jesu, kanmah ten um nung! Nang le kannih ziangso pehtlaihawknak kan neih? Kanmah siatsuah dingah maw na rat? Zo na si ti ka lo thei, nang cu Pathian Mi Thianghlim na si," tiah a ti.
41001025	Cule Jesu in amah cu a kawk ih, "Daiten um, a sung ihsin suak aw!" tiah a ti.
41001026	Thlarau bawrhhlawh in cu pa cu nasazetin a caihter ih, ring zetin a au ruangro hnuah, a sung ihsin a suak.
41001027	Cun an zaten an mang a bang, pakhat le pakhat thu an sutaw, "Hivek thil cu ziang a si? Ziang vek zirhnak thar so a si? Ziangahtile thlarau bawrhhlawhpawl hman thu nei zetin thu a pe hai ih a thu an lung," tiah an ti.
41001028	Cule hmakhatteah Jesu thuhla cu Galili peng hmuahhmuah ah a thang.
41001029	Sinakok ihsin an suah veten, Simon le Andru teih inn ah James le John thawn an lut.
41001030	Cule Simon nupi-ih nu kha khawsiknat tuarin a it. Cuih thu cu Jesu an sim lohli.
41001031	Jesu cu a hnen lam panin a feh ih, a kut in a kai, cule a thoter. Cun a khawsiknat cu a reh lohli ih, anmah a rian hai.
41001032	Ni a tla ih, zan lam a thlen tikah, mina hmuahhmuah le khawse pawlh mipawl tla a hnenah an run hruai.
41001033	Cule an khawsen in cuih inn sângka kiangah an ra pungkhawm.
41001034	Cun Jesu in nathri phunphun a tuartupawl a damter ih, khawsia tampi a dawisuak. Cule khawsiapawl in amah kha zo a si ti an theih ruangah an ṭawng ding a siang hai lo.
41001035	Jesu cu khawvâng hlan, zingpit teah a tho, a suak ih, ramṭhing ah a va feh, cule cu tawkah thla a cam.
41001036	Cule Simon le Jesu hnenih umpawl in amah cu an hawl.
41001037	An va hmuh tikah, "Mi hmuahhmuah in an lo hawl sokhaw," tiah an sim.
41001038	Cule Jesu in an hnenah, "An hnen khalih thu ka sim thei venak dingah, hi kiangkap khuapawl khalah feh uhsi; ziangruangahtile cucu ka ratsan mi a si," tiah a ti.
41001039	Galili peng hmuahhmuah ih an sinakokpawl ah thu a sim ih, khawsiapawl a dawisuak.
41001040	Miphar pakhat Jesu hnenah a ra, khukbilin, "Na duh ah cun i thiangter thei a si," tiah băwmnak a dil.
41001041	Jesu cun a lainat zet ih, a kut suahin a hei thâm, cule cu pa hnenah, "Ka duh a si, thiang aw," tiah a ti.
41001042	A ṭawng ṭheh hnu hmakhatteah, a phārnat a hlo ih, a thiang.
41001043	Cule Jesu in khoh zetin thu a tiam hnuah, a fehter lohli.
41001044	Jesu in a hnenah, "Zo hnen hmanah hi thu hi sim lo dingin fimkhur aw. Na dam zo ti mipi ih an lo theihnak dingah, va feh aw, puithiam hnenah na taksa va hmuhaw awla, mithiang na sinak dingah Mosi ih thu a lo pek mi thilpawl va hlan aw," tiah a ti.
41001045	Sikhalsehla cu pa cu a fehsuak ih a damnak thu cu nasazetih phuan le thehdarh a thăwk, cutin Jesu cu khaw sungah langhnganin a lut thei nawn lo, khaw leng ramṭhing sawnah a um ih, hmun kip ihsin mi in an ra pan.
41002001	Ni tawkfang a rei hnuah, Jesu cu Kapernaum khua ah a lutsal, cule inn ah a um ti thâwm mi in an thei.
41002002	Hmakhatteah mi tampi an pungkhawmaw, cutin sângka kiang tiang hman an khat ṭheh. Cule Jesu in an hnenah kamsuakthu a sim.
41002003	Jesu hnenah mi hrekkhat an ra ih, mi pali in mizéngpa pakhat cu zâwnin an rak keng.
41002004	Mipi ruangah a hnen an va naih thei lo tikah, Jesu umnak tlun zawn inn tlun khuh kha an hâwk. An băuh ṭhehin mizéngpa cu a ihphah thawn an vun ṭhum.
41002005	Jesu in an zumnak a hmuh tikah, mizéngpa hnenah, "Ka fapa, na sualpawl ngaidam ṭheh a si zo," tiah a ti.
41002006	Cule cutawk hmun ih Dānzirhtu hrekkhat tokhawmin an thinlung sungten,
41002007	"Ziangah so hi pa hin hitivekin Pathian a thangsiat? Pathian lawngin sualpawl a ngaidam thei a si lo maw?" tiah an ti.
41002008	Cule hmakhatteah, Jesu cun a thlarau in an thinlung sungten hivekin thusuhnak an nei rero ti a thei ih, an hnenah, "Ziangah so nan thinlung sungten hi thilpawl nan suh rero?
41002009	Hi mizéngpa hnenah, 'Na sualpawl ngaidam ṭheh a si zo,' ti maw, 'Tho awla, na ihphah lain feh aw,' ti so áwlsawn?
41002010	Sikhalsehla Minung Fapa in leitlun ah sualpawl ngaidam theinak thuneihnak a nei a si ti nan theihnak dingah hihi tuah a si," tiah a ti. Cuṭhehin mizéngpa hnenah,
41002011	"Na hnenah ka lo sim a si, tho aw, na ihphah la awla, na inn ah tlung aw," tiah a ti.
41002012	Mizéngpa cu a tho lohli, a ihphah a la ih, an zate hmaiah a fehsuak. Curuangah an zaten an mang a bang tuk. Pathian an thangṭhat ih, "Hivek thil cu kan hmu dah lo," tiah an ti.
41002013	Jesu cu tili kapah a va fehsal ih, mipi zaten a hnenah an ra, cule thu a zirh hai.
41002014	A feh phahin Alfias fapa Levi kha a siahkhawnnak bûk ah toin a hei hmu. Cule Jesu in a hnenah, "I thlun aw," tiah a ti. Levi cu a păwk ih, Jesu a thlun.
41002015	Cun hitin a si, Jesu cu Levi inn ah rawl ei dingin a to. Cule siah khawngtu tampi le misualpawl khal Jesu le a dungthluntupawl hnenah an to ve. Cuih mi tampi cun Jesu an thlun cih.
41002016	Dānzirhtupawl le Farasipawl in Jesu cu siahkhawngtupawl le misualpawl thawi rawl an eikhawm lai an hmuh tikah, a dungthluntupawl hnenah, "Ziangtin so Jesu cu siahkhawngtupawl le misualpawl hnenih ei le in ih a um?" tiah an ti.
41002017	Jesu in a theih hai tikah, an hnenah, "Miharhdampawl in sibawi an ṭul lo, minapawl lawngin an ṭul. Midingfelpawl ko dingin ka ra lo, misualpawl lung thleng dingih ko dingah ka ra sawn a si," tiah a ti.
41002018	John-ih dungthluntupawl le Farasipawlih dungthluntupawl cu rawl an ul ṭheu. Cule mi hrekkhat Jesu hnenah an ra ih a hnenah, "John-ih dungthluntupawl le Farasipawlih dungthluntupawl cu rawl an ul ṭheu, ziangahso nangih dungthluntupawl hmuah rawl an ulh ve lo?" tiah an ti.
41002019	Cule Jesu in an hnenah, "Mo neitupa an hnenih a um laiah, mo lawmtupawl cun rawl an ul thei ding maw? Mo neitupa an hnenih a um sung hmuah cu rawl an ul thei lo ding.
41002020	Asinan an hnen ihsin mo neitupa lakhloh ni a thleng leh ding, cuih cān ah rawl an ul leh ding.
41002021	"Zohman in a cawm thei mi puanthan thar belcâwng in sinfen hlun an belh kêl lo, an belh asile a thar in a hlun cu a dir ding ih, a tlek mi cu a kau sinsin ding.
41002022	Cule zohman in sabitzu thar kha savun thâwl hlun sungah an thun kêl lo, an thun asile sabitzu thar in savun thâwl hlun cu a kekter ding. Cule sabitzu cu a dăwk ding ih savun thâwl hlun khal cu a siat ding. Sabitzu thar cu savun thâwl thar sungih thun tengteng sawn ding a si," tiah a ti.
41002023	Cun hitin a si, Jesu cu Sabbath ni ah sangvut ló lakin a feh; cule a dungthluntupawl in an feh phahin sangvut vuipawl an zut phah.
41002024	Cule Farasipawl in Jesu hnenah, "Zoh hnik, ziangahso Dān in Sabbath ni ih tuah a sian lo mi an tuah?" tiah an ti.
41002025	Cutikah Jesu in an hnenah, "David in amah le a mipawl ei ding nei loin rilrâwngih an um laiah, ziang a tuah ti le,
41002026	ziangvekin puithiam lubik Abiathar san ah Pathian inn sungah lutin, puithiampawl lawng ei sian mi Sangserh ei-in a hrekkhat cu a mipawl a pe ve hai ti nan siar dah lo maw?" tiah a ti.
41002027	Cule Jesu in an hnenah, "Minung hrangah Sabbath ni cu tuah a si ih, minung cu Sabbath ni hrangah tuah a si lo.
41002028	Curuangah Minung Fapa cu sabbath tlun khalah Lal a si," tiah a ti.
41003001	Jesu cu sinakok sungah a lutsal ih, cu tawkah kut ropa pakhat a rak um.
41003002	Jesu kha sual an puh theinak dingah, Sabbath ni ah cu pa a damter maw, damter lo tiah ṭhaten an thlingthla.
41003003	Kutropa hnenah Jesu in, "Ding awla, hmaiah hin ra suak hnik," tiah a ti.
41003004	Cun Jesu in an hnenah, "Dān in Sabbath ni ah thil ṭha tuah maw, thil ṭhalo tuah a siang? Mi nunnak run ding maw, thah ding a siang?" tiah a sut hai. Asinan annih cu dai ṭhepṭhepin an um.
41003005	Cule thinhengin a kiangkapih mipi a zoh vivo, an lung a ruh tuk ruangah a thin khal a nâ. Cu pa hnenah cun, "Na kut hawi hnik," tiah a ti. A kut cu a hun hawi ih khat lam vekin a dam.
41003006	Cun Farasipawl cu an suak ih, Herod-ih milaipawl thawn Jesu thah theidān ding thu an rawnawkhawm lohli.
41003007	Cule Jesu cu a dungthluntupawl thawn tili lamah an va feh. Galili peng le Judia peng ihsin mipi tam zetin amah an thlun.
41003008	Thil tampi a tuah mipawl hna ih an theih tikah, Jerusalem le Idumia peng le Jordan tiva khat lam ral ram le Ṭaiar khua le Sidon khaw kiangkap rampawl ihsin mipi tam zet a hnenah an ra.
41003009	Mipi an tam tuk lawmmam ruangah amah an pah pang lonak dingah, a hrangah lăwng fate pakhat timtuah cia dingin a dungthluntupawl a fial hai.
41003010	Mi tampi a damter ruangah zăwnzaihnak nei mi tampi cun amah thâmngah dingin an engaw ciamco.
41003011	Thlarau bawrhhlawhpawl in Jesu an hmuh tiktikah a hmaiah an băwkkhup ih, "Nang cu Pathian Fapa na si," tin an au ṭheu.
41003012	Cupawl hnenah amah kha zo a si ti mi dang sim lo dingin khoh zetin thu a tiam hai.
41003013	Cule tlang parah a kai ih, a hnenah a mi duh mi vial a ko. Cule a hnenah an ra.
41003014	Cun a hnenih um dingah le thusim dingih a thlah theinak dingah le,
41003015	natnakpawl damter theinak le khawsiapawl dawisuak theinak thuneihnak nei dingah mi hleihnih a ruat.
41003016	Cupawl cu: Peter tiih hmin dang a pek mi pa Simon,
41003017	Zebedi fapa James le a naupa John, cute unau cu Buanekes tiin hmin dang a pek hai, a tican cu, "Khawri Fapapawl," tinak a si.
41003018	Andru le Filip, Bartholomeo, Mathai, Thomas, Alfias fapa James, Thaddias, Kanaan-mi Simon le,
41003019	Jesu phiarsawmtu Judas Iskariot tla an si.
41003020	Cun inn sungah an lut. Mipi tam zet an ra pungkhawmsal rero ruangah rawl hman an ei thiam lo.
41003021	Cuih thu cu a sungtepawl in an theih tikah, annih in, "Jesu cu a â zo," tiah an ti fawn ruangah amah hruai dingin a hnenah an ra.
41003022	Jerusalem ihsi a ra mi Dānzirhtupawl in, "Hi pa hi Beelzabub ih pawlh mi a si ih, khawsiapawlih lal thawngin khawsiapawl a dawisuak a si hi!" tiah an ti.
41003023	Jesu in a hnenah a ko hai ih, tahṭhimnak hmangin a zirh hai, "Ziangtin Setan in Setan lala a dawisuak thei ding?
41003024	Ram pakhat cu ṭhenawin amah le amah a doawk asile, cuih ram cu a dingsuak thei lo ding.
41003025	Innsang pakhat cu ṭhenawin anmah le anmah an doawk asile, cuih innsang cu a dingsuak thei lo ding.
41003026	Cule Setan cu amah le amah doawin a ṭhenawk asile, a dingsuak thei lo ding ih, a cemrál sawn riangri ding.
41003027	Micakpa a ṭembĕt hmaisak lo ah cun, zohman in micakpaih inn sungah lutin a thilri a laksak thei lo ding. A ṭembĕt hnu lawngah a inn sungih a thilri a laksak thei ding.
41003028	Thungaiin ka lo sim, minungpawlih sualpawl hmuahhmuah le ziang vek thangsiatnak an ṭawng mi khal ngaidam a si ding.
41003029	Asinan Thlarau Thianghlim a thangsiattu cu ngaidam a si dah lo ding, cuhnakin kumkhaw hrem dingah a tlak sawn a si," tiah Jesu in a ti.
41003030	Ziangruangahtile annih in, "Thlarau bawrhhlawh a sungah a lut," tiah an ti.
41003031	Cun a naupalepawl le a nu an ra, inn lengah an ding ih, Jesu va ko dingin mi an thlah.
41003032	A kiangkapah mi tampi an to ih, annih in a hnenah, "Zoh hnik, na nu le na naupalepawl lengah nangmah lo hmuh duhin an um," tiah an ti.
41003033	Cule anih in a sim hai ih, "Ka nu cu zo a si ih, ka naupalepawl cu zo an si?" tiah a ti.
41003034	Cule a kiangkapih to mipi kha a zoh hai ih, "Ngai hnik uh, hipawl hi ka nu le ka naupalepawl cu an si!
41003035	Ziangahtile zokhal Pathian duh zawng a tuahtu cu ka naupa le ka farnu le ka nu a si," tiah a ti.
41004001	Jesu in tili kapah thuzirh a thăwksal. Cule a hnenih a ra suakkhawm mi minung an tam tuk ruangah, Jesu cu lăwng sungah a lut ih a to. Lăwng cu ti parah a um ih, mipi zaten tili lam hawihin lei parah an um.
41004002	Cun tahṭhimnakpawl hmangin thil tampi a zirh hai ih, a zirhnak ah cun an hnenah,
41004003	"Ngai hnik uh! Zoh hnik uh, thlaici vawrhtu cu thlaici vawrh dingin a fehsuak.
41004004	Cule hitin thil a cang, thlaici a vawrh tikah, a hrekkhat cu lamzin kap tluanah an tla ih, van ih vâtepawl an ra ih an cuk thluh.
41004005	A hrekkhat cu lung tampi umnak hmun lei sedâp ah an tla ih, lei a sah lo ruangah thlaici cu an keuh lohli.
41004006	Asinan ni a hung săt tikah thlai ṭopawl cu ni sa in a em hai ih, hrâm an neih lo ruangah an ro ṭheh.
41004007	Cule thlaici hrekkhat cu hlingrûl lakah an tla ih, hlingrûl an ṭhan tikah thlai kung cu a zâp ih rah a suah lo.
41004008	Cun thlaici dang cu leiram ṭha ah a tla. A ṭhang ih, a karh, cule rah a suah; a hrekkhat cu alet 30, a hrekkhat cu alet 60, a hrekkhat cu alet 100 tiangin rah an suah," tiah a sim.
41004009	Cule anih in an hnenah, "Theihnak hna a neitu cun thei seh!" tiah a ti.
41004010	Cun Jesu amah lawng a um laiah, a kiangih umpawl le a dungthluntu hleihnih pawl in a tahṭhimnak thupawl cu an sut.
41004011	Cule anih in an hnenah, "Pathian uknak thu thawn pehparawin thuthuppawl theih theinak Pathian in a lo pe zo. Asinan leng lam mipawl hrangah cun thil ziangkim tahṭhimnak in a tāng lai a si.
41004012	'A hmuh cu an hmu ding nân, theihthiamnak thawn an hmu lo ding, Hna cun an thei ding nân, theihthiamnak thawn an thei lo ding; Culoasile an thinlung an thleng ding ih, An sualpawl ka ngaidam hai pang ding,' ti mi vekih cang dingin tahṭhimnak in ka sim a si," tiah a ti.
41004013	Cule anih in an hnenah, "Hi tahṭhimnak thu hi nan theithiam lo maw si? Hiti cun ziangtin saw tahṭhimnak hmuahhmuah cu nan theihthiam thei ding?
41004014	Thlaici vawrhtu in kamsuakthu a vawrh.
41004015	Hipawl cu lamzin kap tluanih vawrh mi kamsuakthu an si. Hna ih an theih tikah, Setan a ra lohli ih, an thinlung sungih vawrh mi kamsuakthu cu a laksak.
41004016	Cuvekin hipawl cu lei sedâp lungto tamnak hmun ih vawrh mi an si. Kamsuakthu an theih veten lungawi zetin an cohlang.
41004017	Asinan anmah ah hram an neih lo ruangah, cān rei lo te sung lawng an daih. Kamsuakthu ruangih harsatnak le tiduhdahnak a um tikah an tlu lohli.
41004018	Hipawl cu hlingrûl lakih vawrh mi an si. Annih cu kamsuakthu ngaithlatu an si.
41004019	Asinan tulai khawvel nuntukhawsaknak thu ih dawnharnak, lennak ih bumnak le tisa câkhiarnak ra lut mi thilpawl in, kamsuakthu cu an zâp ruangah rah nei lo ah a cang.
41004020	Hipawl cu leiram ṭhatnak ih vawrh mi an si. Annih cun kamsuakthu an ngaithla, an cohlang ih rah an rah. A hrekkhat cu alet 30, a hrekkhat cu alet 60, a hrekkhat cu alet 100 rah an suah," tiah a ti.
41004021	Cule anih in an hnenah, "Meito cu kho hnuaiah simaw, ihkhun hnuaiah simaw ret dingin ken a si dah maw? Meitoṭhuam parih ret ṭheu a si lo maw?
41004022	Ziangahtile phuanlăng lo dingih thuh mi zianghman a um lo; Lang leh lo dingih thuh mi khal zianghman a um lo.
41004023	Zokhal theihnak hna a neih asile, thei seh," tiah a ti.
41004024	Cun anih in an hnenah, "Nan hna ih nan theih mi thu kha va fimkhur uh. Mi nan tahnak khan tah nan si ve ding. Cule a theitu nannih cu tamsinih pek nan si ding.
41004025	Ziangahtile zokhal a neitu cu pek a si ding, cule zokhal a nei lo tu cu a neihsŭn hman laksak a si ding," tiah a ti hai.
41004026	Cule anih in, "Pathian uknak cu mi pakhat in lei ah thlaici a vawrh ih,
41004027	amah cu zan ah it in le sun ah thoin a um. Thlaici cu amah ten a keuh ih a ṭhang, ziangtin cuvekin a cang ti khal a thei lo.
41004028	Ziangahtile leilung in amah te rah a suah. A hmaisabikah hnah no a suah, cule a vui, cuihhnu ah fáng a hun nei.
41004029	A fáng a cût tikah, thlairawl khawm cān a cût thlang ruangah, thlairawl khawmnak favah thawi a khawm lohlitu vek a si," tiah a ti.
41004030	Cun anih in, "Pathian uknak cu ziang thawn kan khaikhin pei? Asilole khaikhinnak dingah ziang tahṭhimnak so kan lo sim pei?
41004031	Leilung ih na vawrh mi anṭam ci vek a si. Cumi cu leilung ih na vawrh mi thlaici hmuahhmuah lakih a fatebik mi a si.
41004032	Na vawrh hnuah a ṭo ih a ṭhang. Thlai dang hmuahhmuah hnakin a tumsawn. Hngeṭêk tumpi pi a nei ih, cuih zârhnemah tlun zuang vâtepawl tla an riak thei," tiah a ti.
41004033	An theihthiam ding tawkten hivek tahṭhimnakpawl hmangin Jesu in an hnenah kamsuakthu a sim.
41004034	Tahṭhimnak tel loin mipi hnenah thu zianghman a sim lo. Anmah te lawng an um tikah, thil ziangkim a dungthluntupawl hnenah a simfiang.
41004035	Cuih ni thotho khua a thim tikah, an hnenah, "Tili khat lam ralah feh uhsi," tiah a ti hai.
41004036	Mipi an tlunter hnuah, zianghman tuah nawn loin, Jesu cu lăwng in an fehpi lohli. Cu tawkah lăwng fate dangpawl khal an um ve.
41004037	Cule thlipi nasazetin a hrang ciamco ih, tisuar cun lăwng sungah ti a thehlut ruangah lăwng cu ti in a khat.
41004038	Jesu cu lăwng mei lamah lukham khamin a itthat. An va ṭhang ih, "Zirhtupa, kan pilhlo thluh ding, pawi na ti lo maw?" tiah an ti.
41004039	Cun Jesu cu a hung tho ih, thli cu a kawk, cule tipi hnenah cun, "Daiten um, dai aw!" tiah a ti. Cule thlipi cu a reh ih, a dai khepkhep.
41004040	Cule anih in a dungthluntupawl hnenah, "Ziangah so hi tluk lawmmamih nan ṭih? Ziangtin saw zumnak nan va nei lo ve?" tiah a ti hai.
41004041	Cule an ṭih tuk lawmmam ih, pakhat le pakhat, "Hi pa hi ziang vek minung a si pei, thlipi le tipi hman in a thu an lun hi!" tiah an tiaw.
41005001	Cun tili ralkhat lam Gadara ram an va thleng.
41005002	Cule lăwng sung ihsin Jesu a suah tikah, thlarau bawrhhlawh ih pawlh mi pa pakhat thlān hmun ihsin a ra suak lohli ih, Jesu a ra táwng.
41005003	Cu pa cu thlān ih cêng a si ih, zohman in an ṭembĕt thei lo, cikcin thaw hmanin.
41005004	Vei tampi ke hrennak le thir cikcin in an hreng ṭheu. Asinan cikcin cu a catter ih, ke hrennakpawl khal a băuh ṭheh. Zohman in ngawingam ko an tuah thei lo.
41005005	A sun a zanin aukio le lungto ih âtaw in tlangpawl le thlānpawl ah a um.
41005006	Hlaral ihsin Jesu a hmuh tikah, a va tlân ih a hmaiah a băwkkhup.
41005007	Cule ring zetin a au ih, "Cungnungbik Pathian Fapa, Jesu, nang le kei hi ziang pehtlaihawknak so kan neih? In hrem lo dingin, Pathian hmin in ka lo dil a si," tiah a ti.
41005008	Ziangahtile Jesu in a hnenah, "Nang thlarau bawrhhlawh, hi paih sung ihsin suak aw!" tiah a rak ti zo ruangah a si.
41005009	Cun Jesu in, "Na hmin zo a si?" tiah a sut. Cu pa cun, "Ka hmin cu Lizon a si, ziangahtile mi tampi kan si," tiah a sawn.
41005010	Cule khawse bawrhhlawhpawl kha cuih ram ihsin dawisuak lo dingin cu pa cun nasazetin Jesu a dil.
41005011	Cu laifangah cutawk kiang tlang parah văwk rual tampi rawl an ei rero.
41005012	Cule khawsiapawl hmuahhmuah in Jesu hnenah, "An sungih lut dingin văwk rual hnenah in kuat hram aw," tiah an dil.
41005013	Jesu in a sĕn lohli hai. Cule thlarau bawrhhlawhpawl cu cu paih sung ihsin an suak ih, văwk rual sungah an lut. Cuih văwk rual cu khamhrâp ihsin an tlânthla ih, tili sungah an pilhlo ṭheh, an zaten 2000 hrawng an si.
41005014	Văwk kiltupawl cu an tlân ih, cuih thuhla cu khawpi ah le khawte ah an thăn ciamco. Cule thil cang mi zoh dingah mipi an va feh.
41005015	Cun Jesu hnen an va thleng ih, khawse pawlh dah mi lizon neitupa cu lungfim le hnipuan hruh ih a to an va hmu, cule an ṭih.
41005016	Cun khawse pawlh mi pa parih thil thleng mi a hmutupawl in cuih thu cu an thăn ih, văwk rual thuhla khal an thăn cih.
41005017	Cule mipi in Jesu cu an ram suahsan dingin an dil.
41005018	Cule lăwng sungih Jesu a luh tikah, khawse pawlh dah mi pa cun a hnenih um dingin a dil.
41005019	Asinan Jesu in a siang lo, a hnenah, "Na sungte hnen le na rualpipawl hnenah va feh awla, Bawipa in na hrangah ziangtluk thil ropi a lo tuahsak ti le ziang tlukin na parah lainatnak a nei ti kha va sim hai sawn aw," tiah Jesu in a ti riangri.
41005020	Cule cu pa cu a feh ih, Jesu in a hrangih a tuahsak mi thil hmuahhmuah cu Dekapolis ram ah a phuang. Cule mi hmuahhmuah an mang a bang.
41005021	Jesu cu tili khat lam ralah lăwng in a fehsal, tili kapih a umnak ah mi tampi in an ra pankhawm.
41005022	Ngai hnik, sinakok uktupawl lakih pakhat Jairas ti mi pa cu a ra ih, Jesu a hmuh tikah, a ke hramah a tlu.
41005023	Jairas cun nasazetin zangfah a dil, "Ka fanute a thi zik thlang. A dam ih a nun theinak dingah ra hramhram aw, cule a parah na kut ra suang aw," tiah a ti.
41005024	Cule Jesu cu Jairas hnenah a feh. Mipi in Jesu cu an thlun ih an êng phah rero.
41005025	Cu tawkah kum hleihnih sung thiputnat tuar nunau pakhat a rak um.
41005026	A neih mi thil hmuahhmuah cem ko in sibawi tampi hnenah a tuamhlawmaw rero zo nân, ṭhat lam pan loin a bese deuhdeuh sawn.
41005027	Cu nu cun Jesu thuhla a theih tikah, mipi lakin Jesu dung ihsin a ra ih a sinfen a thâm.
41005028	Ziangahtile a thinlungten, "A hnipuan ka thamngah asile, ka dam ding," tiah a ruat.
41005029	Cule a thiput cu a reh lohli ih, cuih zăwnzaihnak ihsin a dam zo ti khal a taksa in a thei cih.
41005030	Cule Jesu in a sung ihsin huham a suak ti a thei lohli, mipi lam a hawikûal ih, "Zo in ka hnipuan a thâm?" tiah a ti.
41005031	Cule a dungthluntupawl in a hnenah, "Mipi hi zât in an lo năwr rero zia cu na hmu ko ih, ziangtin, 'Zo in so i thâm?' na ti," tiah an ti.
41005032	Cule Jesu cun a thâmtunu hmuh tumin a kiangkap a zoh vivo.
41005033	Nunaunu cu ṭih cing le khūr cing ten a parah ziang a tuahsak ti theiin a ra ih, Jesu hmaiah băwkkhupin a thuhla diktak cu a sim ṭheh.
41005034	Cule Jesu in a hnenah, "Ka fanu, na zumnak in a lo damter zo. Hnangamten va feh awla, na zăwnzaihnak cu dam lan ta seh," tiah a ti.
41005035	Cutiih Jesu a ṭawng rero laiah, sinakok uktupaih inn ihsin mi hrekkhat an ra ih, "Na fanu a thi zo. Ziangahso Zirhtupa cu na tibuai duh nawn rero?" tiah sinakok uktupa cu an ra ti.
41005036	Jesu in an ṭawng mi ṭawngkam a theih veten, sinakok uktu hnenah, "Phâng hrimhrim hlah, a zum lawng zum men aw," tiah a ti.
41005037	Cule Jesu in Peter, James le James-ih naupa John siarlo mi dangih thlun a siang lo.
41005038	Cun sinakok uktupaih inn a va thleng ih, hnăwkbuai culci le mi ṭap le râk rero ih an um kha a hmu.
41005039	Inn sungah a vung lut ih, an hnenah, "Ziangah so hnăwkbuai culci le ṭap ih nan um? Hi nauhaknute hi a thi lopi, a itthat sawn a si," tiah a ti.
41005040	Cule an rak hnihsan. Asinan an zaten lengih a suahter hnuah, nauhaknuih nu le pa le a hruai mipawl thawn nauhaknu an retnak hmun lamah cun an lut.
41005041	Nauhaknuih kut cu a kai ih, "Talitha Kumi," tiah a ti. A tican cu, "Nute, tho aw ka lo ti," tinak a si.
41005042	Nauhaknu cu a tho lohli ih a feh, ziangahtile cu nu cu kum hleihnih mi a si. Cule nasazetin an mang a bang.
41005043	Cun Jesu in cuih thu cu zohman theihter lo dingin khoh zetin thu a pe hai ih, a ei ding rawl pe dingin a fial hai.
41006001	Cuih hmun ihsin Jesu cu a păwksuak ih amai khua a thleng, cule a dungthluntupawl in an thlun.
41006002	Sabbath ni a thlen tikah, sinakok ah thuzirh a thăwk. A thuzirh theitu lakih mi tampi cu an khawruah a har zet. "Hi pa hin hivek thilpawl hi khuitawkin a ngah a si pei? A hnenih pek mi fimnak hi ziang vek fimnak so a si? A huham ih a tuah mi mangbangzapawl hi ziang vek so maw an si!
41006003	Amah cu Mary fapa, lettama, James le Joses le Judas le Simon tepawlih u kha a si lo sawm? A naunulepawl tla hitawk kan hnenah an um a si lo maw?" tiah an ti. Cule amah ah an bah.
41006004	Asinan Jesu in an hnenah, "Profet cu amai khawmi, a sungkhat le amai innsang siarlo cun an upat a si," tiah a ti.
41006005	Cule cu tawkah midamlo málte parah kut suang ih a damter mi siarlo, huham ih tuah mi thil a tuah thei lo.
41006006	An zumlonak ruangah a mang a bang. Cule a kiangkap khuapawl a tlawng ih, thu a zirh vivo.
41006007	Cule hleihnih pawl cu a hnenah a ko hai ih, pahnih pahnih in thlah a thăwk, cule thlarau bawrhhlawhpawl neh theinak thuneihnak an hnenah a pe.
41006008	An khualtlawnnak ah kianghrăwl siarlo, zianghman keng lo dingin, khualtlawnnak zâl siseh, sang siseh, taiṭawn paisa bawm sungah paisa siseh keng lo dingin,
41006009	asinan kedam cu bŭn in, kâwrfual lawngte thuah hnih hruh lo dingin thu a pe.
41006010	Cule anih in an hnenah, "Inn nan va luhnak hmun pauhpauh ah, cuih hmun nan suahsan hlanlo cu tawkah câm ringring uh.
41006011	Cule thlen inn lo ăwn lo tu le nan thu ngaithla lo tu pauhpauh, an khua suahsan uhla nan ke hnuaiih leivut kha anmah dokalhnak theihternak ah thingthla ta uh. Thungaiin ka lo sim, thuṭhennak ni ah cun cuih khua hnakin Sodom le Gomorrah cu an tuar a dêmsawn ding," tiah a ti.
41006012	Cule dungthluntupawl cu an fehsuak ih, mi an lung thleng dingin thu an sim.
41006013	Khawsia tampi an dawisuak ih, mina tampi hriak an thih ih an damter.
41006014	Jesu hmin a thăn tuk ruangah, Siangpahrang Herod in a thuhla a thei ve. Cule, "Baptisma petu John kha mithi lak ihsin a thawhsal ruangah huham ih tuah mi thilpawl amah ah an lang a si hi," tiah a ti.
41006015	Mi dangpawl in, "Elijah a si," an ti. Cule a dangpawl cun, "Profet a si, asilole profetpawl lakih pakhat khat a bang," tiah an ti.
41006016	Asinan Herod in cuih thu a theih ve tikah, "A lu ka tanter mi John a si tengteng ding. Mithi lak ihsin a thosal a si hi!" tiah a ti.
41006017	Ziangahtile cuih cān ah Herod in a unaupa Filip-ih nupi Herodias cu nupi ah a ṭhit. Herodias ruangah Herod in John kai dingin mi a thlah ih, John cu thawng an thlak ih, thir cikcin in an ṭem.
41006018	Cutiih a tuahnak săn cu, John in Herod hnenah, "Na nau nupi na ṭhit cu Dān in a siang lo," a rak ti dah zo ruangah a si.
41006019	Curuangah Herodias in John cu a mit a kem ih, thah a duh, asinan a that thei lo.
41006020	Ziangahtile John cu midingfel le mithianghlim a si ti Herod in a theih ruangah a ṭih ih a hum. John-ih thusim a theih tikah, thil tampi a tuah ṭheu. John-ih thusim cu lungawi zetin a rak ngai.
41006021	Herod-ih suahcam a hung kim tikah, a mizahumpawl, a ralbawipawl le Galili pengih mithupibik upapawl cu zanriah ei puai a tuahsak ih, Herodias hrangah tikcu remcâng a si.
41006022	Cule Herodias-ih fanu cu a rung lut ih an hmaiah cun a lâm, cule Herod le rawl ei dingih a hnenih totupawl cu an lung a hmui tuk lawmmam, siangpahrang in falanute hnenah cun, "Na duh mi pauhpauh i dil awla, ka lo pe ding," tiah a ti.
41006023	Cun a hnenah, "Ziang khal i dil mi cu ka lo pe ding, ka lalram a hrek tiang khal ka lo pe ding," tiah sesămin thu a kam.
41006024	Cule cu nu cu a feh ih a nu hnenah, "Ziang ka dil pei?" tiah a sut. A nu in, "Baptisma petu John-ih lu dil aw!" tiah a rak ti.
41006025	Hmakhatteah zamrang zetin siangpahrang umnak ah a lut ih, "Baptisma petu John-ih lu kha khēng in i pe lohli awla ka duh," tiah a dil.
41006026	Cumi cun siangpahrang a riah a siatter zet. Asinan sesămin thu a kam zo ruangah le a rawl hilpipawl ruangah a dil mi cu el a duh lo.
41006027	Cuveten siangpahrang cun mi thattu a thlah ih, John-ih lu rak keng dingin thu a pe. Cule cu pa cun thawnginn ah a va feh ih, John-ih lu cu a tan.
41006028	Cule a lu cu khēng in a rak keng ih, falanute cu a pe. Falanu cun a nu a pesin.
41006029	John-ih dungthluntupawl in cuih thu an theih tikah an ra ih, a ruak cu an la, cule thlān ah an phum.
41006030	Cun apostolpawl cu Jesu hnenah an panawkhawm ih, an tuah mi hmuahhmuah le an zirh mi hmuahhmuah cu an sim.
41006031	Cule anih in an hnenah, "Nanmah vial keimah thaw lăwng in ramṭhing ah feh uhsi la, málte sung tal cawl ta uhsi," tiah a ti. Ziangahtile mi tampi ra na le kir na an um ruangah rawl einak cān hman an nei lo.
41006032	Cule mi zohman umlonak ramṭhing lamah lăwng in anmah lawng an feh.
41006033	Cule mipi in an pawhsuak lai an hmu ih, mi tampi in amah a si ti an theithiam. Curuangah khaw kip ihsin ke in an ra tlân. Jesu le a dungthluntupawl an cawlhnak ding hmun cu an thlen khelh ih, amah an ra pankhawm.
41006034	Lăwng sung ihsin Jesu a suah tikah, mipi a hmu. Cule cupawl cu khāltu nei lo tuu rual vek an si ruangah a lainat hai ih, thu tampi zirh a thăwk.
41006035	Khua a hung sim tikah, a dungthluntupawl cu Jesu hnenah an ra ih, "Hi hmun hi ramṭhing a si, khua khal a sîm zo.
41006036	Mipi cu rawl ei ding zianghman an neih lo ruangah, kiangkap khuapawl ah ei ding rawl an leingah theinak dingah thlah hai aw," tiah an ti.
41006037	Asinan anih in a sawn hai ih an hnenah, "Nanmah in an ei ding rawl pe uh," tiah a ti. Cule annih in a hnenah, "Dinari 200 man sang kan lei ding ih, an ei dingah kan pe ding maw?" tiah an ti.
41006038	Cule anih in an hnenah, "Sang hlawm ziang zat so nan neih? Feh uhla, va zoh hnik uh," tiah a ti. Cule an theihsuah tikah, "Sang hlawm nga le nga pahnih kan nei," tiah an ti.
41006039	Cun a dungthluntupawl hnenah mipi an zaten hramhring parah a bur a bur ih toter dingin thu a pe.
41006040	Cule mipi cu 100 bur, 50 bur tiin an to.
41006041	Cule sang hlawm nga le nga pahnih cu a la ih, van lam hawiin, lungawi thu a sim. Cun sang cu a phel ih, mipi hmaiih hung dingin dungthluntupawl a pek; nga pahnih khal cu an zaten a zem.
41006042	Cule an zaten an ei ih an khawp zet.
41006043	Sang nepnawi le nga nepnawi pawl cu an sar ih, kho hleihnih a khat.
41006044	Sang eitu cu patling 5000 hrawng an si.
41006045	Jesu in mipi a tlunter laiah a hlanah tili khat lam ral Bethsaida khua ah rak feh sung dingin a dungthluntupawl cu lăwng sungah a lutter lohli.
41006046	Cule mipi a thlah hai hnuah, tlang parah thlacam dingin a feh.
41006047	Khua a thim tikah, lăwng cu tili laitakah a um ih, Jesu cu amah te lăwng in khawmual ah a um lai.
41006048	Anmah lamih thli a hran ruangah, a dungthluntupawl in harsa zetin lăwng an hlau buai ciamco kha a hei hmu. Zan sentari kil a ṭum litnak ah, Jesu cu ti parin anmah lam panin a feh ih, a hei lan zikte hai.
41006049	Cule ti parih a feh kha an hmuh tikah, thla ah an ruat ih an au ciamco.
41006050	Ziangahtile an zaten an hei hmu ih, an ṭih tuk. Asinan anih in hmakhatteah an hnenah, "Hnangamten um uh! Keimah sokhaw ka si, ṭih hlah uh," tiah a ti hai.
41006051	Cun an hnenah lăwng parah cun a hung kai ih, thlipi cu a reh. Cumi cun an khawruah a harter ngaingai ih, an mang a bang nasatuk.
41006052	An lung a ruh ruangah sang thuhla khal kha an theithiam lo.
41006053	Tili an tanngah tikah, Genesareth ram an va thleng ih, tili kapah an lăwng an hreng.
41006054	Cule lăwng sung ihsin an suah tikah, mipi in Jesu cu an theithiam lohli.
41006055	Cule cuih ram kiangkappawl hmuahhmuah ah an tlân ih, Jesu a um ti an theihnak hmun pauh ah, minapawl cu an ihnak thawn an run zâwn.
41006056	Khawte ah siseh, khawpi ah siseh, ló ah siseh, Jesu a luhnak kip ah minapawl cu dawrhmun ah an rak thlenpi ih, a sinfen zimte tal thâmter siang dingin an dil ciamco. Amah a thâmtu hmuahhmuah cu an dam ngaingai.
41007001	Cule Farasipawl le Dānzirhtu hrekkhat cu, Jerusalem ihsin a hnenah an ra ih, Jesu cu an kulh vialvial.
41007002	Kut bawrhbang piin a dungthluntu hrekkhat rawl an ei kha an hmu, a umzia cu an kut ṭhaten an khawlh lo tinak a si. Curuangah Farasipawl cun an mawhthluk.
41007003	Ziangahtile Farasipawl le Jew-pawl zaten an upapawlih dān le dūn cu kaihngetin an kut an khawlhfai lo asile, rawl an ei lo.
41007004	Dawr ihsin an ra tlun tikah, ṭhateih an hnimpilawk ta lo ah cun rawl an ei lo. Cu lo a dang thil tampi thlun dingih an pawm mi dān le dūn a um. Cupawl tla cu: no, bel, darbel le ihphah pawl ṭhatei khawlhdān tla an si.
41007005	Cun Farasipawl le Dānzirhtupawl in Jesu cu, "Ziangruangah na dungthluntupawl in rawl an ei tikah, kan pupápawlih dān le dūn vekin an kut an khawlh lo?" tiah an sut.
41007006	Jesu in a sawn hai ih an hnenah, "Nannih midepdepawl, profet Isaiah in nan thuhla a phuan tikah a phuang dik a si. Hitin a ngan, 'Hi minungpawl cun an hmur in in upat, Asinan an thinlung cu ka hnen ihsin a hla zet.
41007007	In biaknak cu a lak men a si, An thurin zirh mipawl khal minung ih thupek men an si,' tiin.
41007008	Ziangahtile Pathian thupek cu nan tân ih, milai dān le dūn sawn, bel le no khawlhdān cu nan thlun ih, cuvek a dang thil tampi khal nan tuah," tiah a ti.
41007009	Anih in an hnenah, "Nan zirhawksin vivo mi nanmai dān le dūn thlun dingah, Pathian thupek cu nan hnáwng. Cutiih nan tuah tikah, thil tiṭha ah nan ruataw.
41007010	Ziangahtile Mosi in, 'Na nu le na pa upat aw,' a ti. Cun, 'A nu le a pa do ih, ṭawng sia a ṭawngtu cu thah tengteng ding a si,' tiah a ti.
41007011	Asinan nannih cun, 'Mi pakhat in a pa hnenah simaw, a nu hnenah simaw, nan hlawkpi ding mi ka paisa hi Korban a si, cumi cu Pathian hnenih thilpek a si, a ti ding,' tiah nan ti.
41007012	Cule cu pa cu a nu simaw, a pa simaw hrangah ziang tuah hman nan siang nawn lo.
41007013	Nan rohawksin vivo mi nan dān le dūn hmangin, Pathian kamsuakthu cu zianghmanlo ah nan canter. Cule cuvekin thil tampi nan tuah," tiah a ti.
41007014	Jesu in mipi cu a hnenah a ko hai ih an hnenah, "Nan zaten i ngai hnik uhla, theithiam uh.
41007015	Leng lam ihsin sung lamih a lut mi thilpawl in minung hi a bawrhbangter thei lo; cuhnakin a sung lam ihsin a ra suak mi thilpawl in a bawrhbangter sawn a si.
41007016	Zokhal theihnak hna a neih asile, thei seh!" tiah a ti.
41007017	Mipi hnen ihsin inn sungah a lut ih, a dungthluntupawl in cuih tahṭhimnak thu cu an ra sut.
41007018	Cule anih in an hnenah, "Ziangtin saw nannih khalih nan theihthiam lo? Leng lam ihsin ziang thil khal milai sungah lut sehla, a bawrhbangter thei lo ti nan thei lo maw?
41007019	Ziangahtile rawl cu a thinlung sungah a lut lo ih, a pum sungah a lut sawn, cutin dailennak hmun ah hlăwnsuah a si. Curuangah rawl hmuahhmuah hi a thiang a si," tiah a ti.
41007020	Cule anih in, "Milai sung ihsin a suak mi in milai a bawrhbangter.
41007021	Ziangahtile hi thilpawl cu milai thinlung sung ihsin a suak mi an si, ruahnak ṭha lo, uiretnak, nunau-mipa sualnak, laithahnak,
41007022	rûkrûknak, duhhamnak, sualralnak, mi bumnak, fihnungza hursualtuahnak, iksiknak, ṭawngkam ṭhalo hmangih mi thangsiatnak, hngalnak le atthlak zetih umnak tla.
41007023	Hi thil ṭhalo hmuahhmuah hi milai sung ihsin an suak ih, mi a bawrhbangter," tiah a ti.
41007024	Jesu cu cutawk ihsin a păwk ih, Ṭaiar ram le Sidon ram lamah a feh. Inn pakhat ah a lut ih, zohman in an theih ding a duh lo, asinan a thupaw thei cuang lo.
41007025	Nupinu pakhat a fanute thlarau bawrhhlawh nei mi nu in Jesu a um ti hna in a theih ruangah a ra ih, Jesu ke hramah a băwkkhup.
41007026	Cu nu cu Grik miphun a si, a nu in Siria Fonisia ram ih a hrin mi a si. Cu nu cun a fanu sungih khawsia dawisuahsak dingin a dil.
41007027	Asinan Jesu in a hnenah, "Falepawl in khawp ko ei hmaisa hai seh, ziangahtile falepawlih sang laksak tahratih, uicopawl hnenih hlăwn cu a ṭha lo," tiah a ti.
41007028	Cule cu nu cun a sawn ih a hnenah, "A si ko, Bawipa, asinan cabuai hnuaiih uicopawl khal in falepawlih rawl ṭilfuan cu an ei ve a si kha," tiah a ti.
41007029	Cun Jesu in a hnenah, "Hitiih na ṭawng ruangah, va tlung aw, na fanu sung ihsin khawsia cu a suakhlo zo," tiah a ti.
41007030	Cule cu nu cu a inn a va thlen tikah, a fanu kha ihkhun parah a rak it ih, khawsia in a suahsan zo ti kha a hmu.
41007031	Jesu in Ṭaiar ram le Sidon ram cu a suahsansal ih, Dekapolis ram laifang fehtlăngin Galili Tili a va thleng.
41007032	Cun hnaset le ṭawng ṭhiṭha thei lo pa pakhat a hnenah an run hruai ih, a parih kut suang dingin an dil.
41007033	Cule cu pa cu Jesu in mipi lak ihsin hmun dang ah a hruai ih, cu paih hnakua sungah a kutzung hnih a hrawlh ih, a cil a phui, cule a lei a thamsak.
41007034	Cun van lam a hun zoh ih, a hrûm. Cu pa hnenah, "Efata," tiah a ti. A tican cu, "Vang thlang seh," tinak a si.
41007035	Cuveten a hna cu a vâng ih, a lei tal dawntu a pawih, cule fiang zetin a ṭawngsuak.
41007036	Cun zohman sim lo dingin thu a pe hai. Asinan a kham tam pauh le an phuang tam sinsin.
41007037	A thil tuah mi cun mipi an khawruah a harter ngaingai. Cule, "Thil ziangkim hi ṭha tukin a tuah. Hnasetpawl an hna a vângter ih, ṭawng thei lo pawl ṭawng thei ko a tuah," tiah an ti.
41008001	Cuih cān ah mipi an tam zet ih, ei ding zianghman an neih lo ruangah, Jesu in a dungthluntupawl cu a hnenah a ko hai ih an hnenah,
41008002	"Mipi parah lainatnak ka nei a si, ziangruangahtile ka hnenah ni thum an um zo ih, ei ding zianghman an nei lo.
41008003	Zianghman ei lo ih an inn ih ka tlunter hai asile, lamlak ah an va ṭāmsāwl ding; ziangahtile mi hrekkhat cu hmun hlapi ihsin an ra," tiah a ti.
41008004	Cule a dungthluntupawl cun a hnenah, "Ziangtin saw ramṭhing ah zo in milai hi zat daih khuiah rawl a hawl thei ding?" tiah an sawn.
41008005	Jesu in an hnenah, "Sang hlawm ziang zat nan nei?" tin a sut hai. Cule annih in, "Hlawm sarih," tiah an ti.
41008006	Cule mipi cu lei parih to dingin thu a pe. Cun sang hlawm sarih cu a la ih, lungawi thu a sim, a phel ih, mipi hmaiih hung vivo dingin a dungthluntupawl a pe. Cule annih in mipi hmaiah an hung vivo.
41008007	Nga fate te khal málte an nei. Lungawi thu a sim hnuah, zem vivo dingin thu a pe hai.
41008008	Cule an ei ih an khawp zet, an hlah mi nepnawi khopi sarih khat an sar.
41008009	A eitu patling hlirah 4000 hrawng an si. Cule annih cu a tlunter hai.
41008010	Cule hmakhatteah dungthluntupawl thawn lăwng sungah an lut ih, Dalmanutha ram ah an feh.
41008011	Cun Farasipawl an ra ih, Jesu thu-el an thăwk. Amah hniksaknak ding hrangah, van ah hminsinnak langter dingin an duh.
41008012	Jesu cu nasazetin a lung sungin a hrûm ih, "Ziangah so tuih san minungpawl in hminsinnak nan duh lawmmam? Thungaiin ka lo sim, tuih san mi hnenah Pathian in hminsinnak a pe hrimhrim lo ding," tiah a ti.
41008013	Cule anmah cu tân tain lăwng sungah a lut ih, tili khat lam ralah a feh.
41008014	Dungthluntupawl in sang ken an hngilh ih, lăwng sungah sang hlawm khat lawng an nei.
41008015	Cun Jesu in, "Farasipawlih thilnu le Herod-ih milaipawlih thilnu kha va fimkhur uh," tiah thu a cah hai.
41008016	Cule annih in, "Sang kan neih lo ruangah a si hi, hitiih in ti," tiah pakhat le pakhat an tiaw rero.
41008017	Jesu in an ṭawng mi a theih tikah, an hnenah, "Sang zianghman kan neih lo ruangah a si hi tiah ziangahso nan relkhawm rero? Ziangahso theifiang lo le theithiam lo ih nan um? Nan thinlung a ruh hrih lai maw?
41008018	Mit nei na cingin, ziangahso nan hmuh lo? Hna nei na cingin, ziangahso nan theih lo? Cule ziangahso nan man nawn lo?
41008019	Minung 5000 hrangih sang hlawm nga ka phel laiah khan, an hlah mi a nepnawi kho ziang zat khat nan sar?" tiah a sut hai. Cule annih in, "Kho hleihnih," tiah an ti.
41008020	Cule Jesu in, "Mi 4000 hrangih sang hlawm sarih ka phel laiah kha teh, an hlah mi a nepnawi khopi ziang zat khat so nan sar?" tiah a ti. Cule annih in, "Khopi sarih," tiah an ti.
41008021	Cule an hnenah, "Ziangtin saw theithiam loin nan um hrih lai?" tiah a ti.
41008022	Cun Jesu cu Bethsaida khua ah a feh ih, a hnenah mitcawpa pakhat an rak hruai, cule thâm dingin Jesu an dil.
41008023	Anih in mitcawpaih kut cu a kai ih, khaw lengah a hruai. A mit ah cil a phui ih, a parah a kut a suang. Cule, "Ziang tal na hmu maw?" tiah a sut.
41008024	Mitcawpa cu van a tau ih, "Minung ka hmu, asinan thingkung feh rero vek an si," tiah a ti.
41008025	Jesu in cu paih mit ah a kut a suangsal ih, khua hmu dingin a tuah. A mit cu a vângter ih ziangkim fiang zetin a hmu.
41008026	Cun Jesu in a inn ah a tlunter ih, "Khaw sungah va lutin, khaw sung mi zohman sim hlah," tiah a ti.
41008027	Jesu le a dungthluntupawl cu cuih hmun suahsanin, Sisaria Filipi khawpi kiangkapih khawtepawl an tlâwng. Lamlak ah Jesu in a dungthluntupawl hnenah, "Mi in kei hi zo in ti so?" tin a sut hai.
41008028	Annih in, "Mi hrekkhat in baptisma petu John a si an lo ti; mi hrek in Elijah an lo ti; a dangpawl in profet pakhat khat a si an lo ti," tiah an let.
41008029	Jesu in an hnenah, "Nannih in teh zo in ti?" tiah a sut hai. Peter in a sawn ih a hnenah, "Nangmah cu Khrih na si," tiah a ti.
41008030	Cutikah Jesu in khoh zetin, "Ka thuhla hi zohman sim hlah uh," tiah thu a tiam hai.
41008031	Cule anih in an hnenah, Minung Fapa in thil tampi a tuar ding, miupapawl le puithiam sângpawl le Dānzirhtupawl in an hnáwng ding ih, an that ding, cule ni thum hnuah a thosal ding ti zirh a thăwk.
41008032	Cuih ṭawngkam cu langhnganin a sim lawlaw hai. Cule Peter in a dang deuhah Jesu cu a hruai ih, kawk a thăwk.
41008033	Heraw tahratin Jesu cun a dungthluntupawl cu a zoh ih, Peter cu a kawk, "Setan, ka dungah feh aw! Ziangahtile nang cun Pathian thilpawl na ngaihsak lo ih, minung thilpawl na ngaihsak sawn a si," tiah a ti.
41008034	Jesu in mipi le a dungthluntupawl a hnenah a kokhawm ih, "Keimah i thlun a duhtu pauhpauh cun amah le amah êlawin, amai khraws lain i thlun seh.
41008035	Ziangahtile zokhal a nunnak humhim a duhtu cun a nunnak a hloh ding. Asinan zokhal keimai ruang le thuthangṭha ruangih a nunnak a hlohtu cun a nunnak a humhimngah ding.
41008036	Ziangahtile mi pakhat in leitlun pumpi hi neiin amai nunnak hloh hnik sehla, a hrangah ziang hlawknak so a um?
41008037	Asilole a nunnak thlengnak ding hrangah minung in ziang a pe thei ding?
41008038	Ziangahtile zokhal hi uire le sual i khat san minungpawl lakah hin, keimah le ka kamsuakthupawl a zahpitu cu Minung Fapa in a Paih ropitnak le a thianghlim mi vancungmipawl thawi a rat tikah a zahpi ve ding," tiah a ti.
41009001	Cule Jesu in an hnenah, "Thungaiin ka lo sim, hitawk ih a ding mi, mi hrekkhat cu huham thawn Pathian uknak a ra thlen an hmuh hlanlo, thihnak tep hrimhrim lo ding mi an um," tiah a ti.
41009002	Ni ruk hnuah Jesu in Peter, James le John cu tlang sâng parah anmah lawng a hruai hai. Cule an hmaiah a hmuihmel a thleng.
41009003	A hnipuan cu an tleu ih, vur bangin an var, leitlun puan sawptu zohman in cu tluk varin an tuah thei lo ding.
41009004	Cule an hnenah Elijah le Mosi an rung lang ih, Jesu thawn an beaw rero.
41009005	Cun Peter in a sawn ih Jesu hnenah, "Rabbi, hitawk ih kan um hi a ṭha, thlam pathum in kan sak pei. Na hrangah pakhat, Mosi hrangah pakhat, Elijah hrangah pakhat," tiah a ti.
41009006	Ziangruangahtile an ṭih tuk ih, Peter in ziang ṭawng ding dang a thei lo.
41009007	Cule mero a rung zām ih a run hliap hai, cule mero lak ihsin aw pakhat in, "Hihi ka duhdawt zet mi ka Fapa a si, a thu ngaithla uh!" tiah a ti.
41009008	Cuveten an kiangkap an zoh tikah, an hnenih um Jesu siarlo, zohman an hmu nawn lo.
41009009	Tlang par ihsin an rung ṭum laiah, Jesu in mithi lak ihsin Minung Fapa a thawhsal hlanlo, an hmuh mi thilpawl zohman sim lo dingin thu a pe hai.
41009010	Cuih ṭawngkam cu cingin, "Mithi lak ihsin thawhsal a ti mi hi ziang a si pei?" tiah pakhat le pakhat an sutaw rero.
41009011	Cule a hnenah, "Ziangah so Dānzirhtupawl in Elijah a ra hmaisa tengteng ding an ti?" tiah an sut.
41009012	Cun Jesu in a sawn hai ih an hnenah, "Elijah cu a ra hmaisa taktak ding ih, ziang hmuahhmuah a rĕmṭhasal thluh ding. Asinan ziangruangah so Cathianghlim sungah Minung Fapa cu thil tampi a tuar ding ih, hmuhsuam a si ding tiah ngan a si?
41009013	Ka lo sim a si, Elijah cu a ra taktak zo, amai thuhla an rak ngan vekin, an duh duhin a parah an tuah a si," tiah a ti.
41009014	Jesu cu dungthluntu dangpawl hnen a thlen tikah, mipi tampi in an kulh ih, Dānzirhtupawl le dungthluntupawl thu an elawk rero kha a hmu.
41009015	Mipi zaten Jesu an hmuh veten an mang a bang zet. A hnenah an va tlân ih, cibai an bûk.
41009016	Cule Jesu in Dānzirhtupawl hnenah, "Anmah thawn ziang thu nan êlaw rero?" tiah a sut hai.
41009017	Mipi lak ihsin mi pakhat in a sawn ih, "Zirhtupa, khawsia in ṭawng thei lo ih a pawlh mi ka fapa cu na hnenah ka rak hruai.
41009018	Khawsia ih a kaih tinten leilung ah a hlăwnaw, a kâ ah a cilbuanra a suak, a hacâng a rial ih, a ṭawl vivo. Cuih khawsia dawisuak dingin na dungthluntupawl hnenah ka sim nân, an dawisuak thei lo," tiah a ti.
41009019	Jesu in a sawn ih a hnenah, "Maw zumnak nei lo tuih san minungpawl, ziang tik tiang so ka lo zāwi ding? Nauhakpa cu ka hnenah rak hruai hnik uh," tiah a ti.
41009020	Cule Jesu hnenah an ratpi. Khawsia in Jesu a hmuh veten, nauhakpa cu a dirhcaih, leilung ah a rīl ih a kâ ihsin buanra a suak ciamco.
41009021	Jesu in, "Hitiih a cannak hi ziangtluk a rei zo?" tiah a pa a sut. A pa in, "A sentet lai ihsin a si zo.
41009022	Vei tampi cu khawsia in amah that dingin meisa sungah le tidai sungah a hlăwn ṭheu. In bawm dingin thil ziang tal na tuah thei ah cun, in lainat hram aw," tiah a ti.
41009023	Jesu in a hnenah, "Na zum thei asile, zumtu hrangah cun thil ziangkim a cang thei a si," tiah a ti.
41009024	Nauhakpaih pa cu a ausuak lohli ih, mitthli thawn, "Bawipa, ka zum a si, ka zumlonak in bawm aw!" tiah a ti.
41009025	Jesu in mipi ra tlânkhawm kha a hei hmuh tikah, thlarau bawrhhlawh cu hitin a kawk, "Nang, ṭawng thei lo le hnaset thlarau, a sung ihsin tlân awla, ra lutsal nawn hlah, tiah thu ka lo pe!" tiah a ti.
41009026	Cun thlarau cu a au ih, nauhakpa kha a dirhcaih, cule a tlânsuak. Nauhakpa cu mithi vekah a cang ih, mi tampi in, "A thi a si," tiah an ti.
41009027	Asinan Jesu in a kut in a vun kaitho ih, a hung ding.
41009028	Inn sungih Jesu a luh tikah, a dungthluntupawl in athupten, "Ziangah so kannih hmuah in kan dawisuak thei lo?" tiah an sut.
41009029	Jesu in, "Thlacamnak le rawlulhnak lo cun, hivek khawsia cu dawisuah theih a si lo," tiah a ti hai.
41009030	Cutawk ihsin an păwk ih, Galili peng paltlăngin an feh. Jesu in a dungthluntupawl thu a zirh phah ruangah an umnak zohman ih theih ding a duh lo.
41009031	Anih in an hnenah, "Minung Fapa hi mi kut ah pek a si ding ih an that ding, an thah hnu ni thumnak ah a thosal ding," tiah a ti.
41009032	Ziang a sim ti an theithiam lo nân, an sut ngam lo.
41009033	Cun Kapernaum khua a thleng. Cule inn sungih a um laiah, Jesu in an hnenah, "Lamzin tluanah ziang thu so nan elawk rero?" tiah a sut hai.
41009034	Lamzin tluanah zo a thupibik ding ti an elawk ruangah daiten an um.
41009035	Cule Jesu cu a to ih, dungthluntu hleihnih pawl kha a ko hai, an hnenah, "Zokhal mithupibik si a duhtu cu mitenaubik si hmaisa ta sehla, mi hmuahhmuah ih siahhlawh si seh," tiah a ti.
41009036	Cun nauhakte pakhat a la ih an laiah a ret. Nauhakpate cu a kut in a cawi ih an hnenah,
41009037	"Zokhal hivek nauhakte tepawl lakih pakhat ka hmin ih a rak cohlangtu cun, keimah i cohlang a si. Cule zokhal keimah i cohlangtu cu keimah si loin, i thlahtu a cohlang a si sawn," tiah a ti.
41009038	John in a sawn ih Jesu hnenah, "Zirhtupa, kanmah in thlun lo tu mi pakhat na hmin ih khawse dawisuaktu kan hmu ih, kanmah in thlun lo ruangah kan kham ta," tiah a ti.
41009039	Asinan Jesu in, "Kham hlah uh, ziangahtile ka hmin ih thilmak a tuahtu cun i relse menmen lo ding.
41009040	Ziangahtile in do lo tu cu kan lamṭang a si.
41009041	Ziangahtile zokhal Khrih ta nan si ruangih ka hmin ih tidai no khat a lo petu cu, thungaiin ka lo sim, a lawmman a sung hrimhrim lo ding.
41009042	"Zokhal keimah i zumtu, hi nauhak pakhat a tlutertu cu a hngawng ah riallung thlaih tahratin, tifinriat sungah hlăwn sehla a hrangah a ṭhasawn.
41009043	Na kut in a lo tlukter asile, tán mai aw, taksa kim lo ih nunnak sungih luh cu kut hnih thawi hell, a mit dah lo mi meisa sungih feh hnakin na hrangah a ṭhasawn.
41009044	'Cutawk ih an tholung cu an thi dah lo ih, Meisa khal a mit dah lo.'
41009045	Cule na ke in a lo tlukter asile, tán mai aw. Ke hnih thawi hell, a mit dah lo mi meisa sungih thlak mi si hnak cun, ke khat thawi nunnak sungih luh cu na hrangah a ṭhasawn.
41009046	'Cutawk ih an tholung cu an thi dah lo ih, Meisa khal a mit dah lo.'
41009047	Cule na mit in a lo tlukter asile, phawrh mai aw. Mit pahnih thawi hell meisa sungih thlak mi si hnak cun, mit pakhat thawi Pathian uknak sungih luh cu na hrangah a ṭhasawn.
41009048	'Cutawk ih an tholung cu an thi dah lo ih, Meisa khal a mit dah lo.'
41009049	"Ziangahtile mi kip meisa ih alter an si ding ih, thawinak kip cu ci ih alter an si ding.
41009050	Cite cu a ṭha, asinan cite in a alnak hloh ta hnik sehla, ziangtin al ko nan tuahsal thei ding? Nanmah ah cite nei uh, pakhat le pakhat remawten um uh," tiah a ti.
41010001	Cutawk hmun ihsin Jesu cu a păwk ih, Jordan tiva ralkhat lam ihsin Judia peng ah a feh. Cule mi tampi in an ra pansal ih, a zirh kēl vekten thu a zirhsal.
41010002	Farasipawl a hnenah an ra ih, "Pasal in a nupi mâk ding Dān in a siang maw?" tiah hniksakin an sut.
41010003	Cule Jesu in a sawn hai ih an hnenah, "Mosi in ziangtin thu a lo pe?" tiah a ti.
41010004	Annih in, "Mosi cun mâknak ca nan ngan ding ih, nan mâk thei a si in ti," tiah an ti.
41010005	Cule Jesu in a sawn hai ih an hnenah, "Nan lung a ruh tuk ruangah, cuih thupek cu Mosi in nan hrangah a ngan a si.
41010006	Asinan sersiam thăwk ihsin, Pathian in mipa le nunau a tuah.
41010007	Cuti a si ruangah mipa in a nu le a pa a tân ta ding ih a nupi a kăwp ding.
41010008	Cule pahnih cu taksa pumkhat ah an cang ding, cutin annih cu mi pahnih an si nawn lo ih, taksa pumkhat an si sawn a si.
41010009	Curuangah Pathian ih a kăwm zo mi cu, zohman in ṭhen hlah seh," tiah a ti.
41010010	Inn sungih an um tikah, a dungthluntupawl in cuih thu cu an sutsal.
41010011	Jesu in an hnenah, "Zokhal a nupi a mâk ih nupi dang a ṭhitu cu a nupi a uiretsăn a si.
41010012	Nunau khal in a pasal a ṭhen ih, pasal dang a neih ah cun, uire a si," tiah a ti.
41010013	Cun a tham dingah nauhakte tepawl kha a hnenah an rak hruai. Asinan a rak hruaitupawl cu a dungthluntupawl in an kawk.
41010014	Jesu in cumi a hmuh tikah, a lung a awi lo zet ih, "Nauhakte tepawl cu ka hnenah ra hai seh, kham hlah uh, ziangahtile Pathian uknak cu hivek mipawl ta a si.
41010015	Thungaiin ka lo sim, zokhal nauhakte vekih Pathian uknak a cohlang lo tu cu, Pathian uknak sungah a lut thei hrimhrim lo ding," tiah a ti.
41010016	Cule nauhakte tepawl cu a cawi ih, an parah a kut suangin thlawsuah a pe.
41010017	Lamzin lam panih Jesu a feh laiah, mi pakhat a ra tlân ih a hmaiah khukbilin, "Zirhtu ṭha, kumkhaw nunnak ka co theinak dingah ziang ka tuah pei?" tiah a sut.
41010018	Jesu in a hnenah, "Ziangah miṭha tiah i ti? Pathian siarlo, zohman miṭha an um lo.
41010019	Thupekpawl na thei ko a si lo maw, 'Uire hlah, laithat hlah, rûk ru hlah, theihpinak diklo rel hlah, mi bum hlah, na nu le pa upat aw,' " tiah a ti.
41010020	Cule cu pa cun a sawn ih a hnenah, "Zirhtupa, cuih thil hmuahhmuah cu ka no lai ihsin ka rak thlun thluh zo," tiah a ti.
41010021	Cun Jesu in cu pa cu a zoh ih a duhdawt, cule a hnenah, "Thil pakhat te na sam lai, va feh awla, na neih mi hmuahhmuah zuarin cuih tangka kha mifarahpawl va pe aw, cule van ah hlawnthil na nei ding. Cule ra awla, khraws lain i thlun aw," tiah a ti.
41010022	Cule cu pa cu cuih ṭawngkam ah a riah a sia ih, thinna zetin a fehhlo; ziangahtile anih cun thil tampi a nei.
41010023	Jesu cun a kiangkap a zohkûal ih, a dungthluntupawl hnenah, "Milianpawl Pathian uknak sungih luh ding cu ziang tlukin so a har!" tiah a ti.
41010024	Cule a dungthluntupawl in a kamsuakthupawl an theih tikah, an khawruah a har. Asinan Jesu in a sawnsal hai ih an hnenah, "Falenuh, lennak a rinsantupawl hrangah cun Pathian uknak sung luh cu ziang tlukin so a har!
41010025	Milianpawl Pathian uknak sungih luh ding hnakin, ṭhim hnakua sungih kalauk luh a áwlsawn a si," tiah a ti.
41010026	Cuih thu cu an khawruah a har tuk ih, "Cuti asile zo so rundam si thei ding?" tiah an ti.
41010027	Asinan Jesu in a zoh hai ih an hnenah, "Himi cu milai hrangah cun thil cang thei a si lo, asinan Pathian hrangah cun thil cang thei a si. Ziangahtile Pathian hrangah cun thil ziangkim a cang thei a si," tiah a ti.
41010028	Cun Peter in a thăwk ih, "Ngai hnik, ziangkim tânin nangmah kan lo thlun," tiah a ti.
41010029	Jesu in a sawn ih, "Thungaiin ka lo sim, keimah ruangah le thuthangṭha ruangah, a inn siseh, a unaupawl siseh, a farnupawl siseh, a pa siseh, a nu siseh, a nupi siseh, a fātepawl siseh, a leirampawl siseh, a tân tatu cu,
41010030	tuih san sungah inn, unau, farnu, nu, fāte le leiram alet 100 le tiduhdahnakpawl tla a ngah ding. Cule a ra lai ding mi san ah kumkhaw nunnak a ngah ding.
41010031	Asinan mi tampi a hmaisabikpawl kha a netabikah an cang ding ih, mi tampi a netabikpawl cu a hmaisabikah an cang ding," tiah a ti.
41010032	Jerusalem lam panih an feh laiah, Jesu cu an hmaiah a feh, cule a dungthluntupawl cu an mang a bang. Cule ṭih phahin amah cu an thlun. Cun a dungthluntu hleihnih pawl cu hmun dang deuhah a hruaisal hai ih, a parih thil thleng ding mipawl sim a thăwk.
41010033	Anih in, "Ngai hnik uh, Jerusalem ah kan hung feh ding ih, Minung Fapa cu puithiam sângpawl le Dānzirhtupawl hnenah phiarsawm a si ding, thi dingin thu an ṭhensak ding ih, Zentelpawl kut ah thlĕn a si ding.
41010034	An hmuhsuam ding, an vaw ding, a parah cil an phui ding ih, an that ding. Cule a ni thumnak ah a thosal ding," tiah a ti.
41010035	Cun Zebedi fapa James le John cu a hnenah rain, "Zirhtupa, kan lo dil mi ziangkim in tuahsak hram dingah kan duh," tiah an ti.
41010036	Cule anih in an hnenah, "Ziang lo tuahsak nan duh?" tiah a ti.
41010037	Annih in a hnenah, "Na ropitnak ah na vawrh lamah pakhat, na keh lamah pakhat nangmah thawn in toter aw," tiah an ti.
41010038	Jesu in an hnenah, "Nan dil mi nan thei lo, ka in mi no nan in thei ding maw? Ka co ding mi baptisma teh nan co thei ding maw?" tiah a ti.
41010039	Annih in a hnenah, "Kan ti thei ding," tiah an ti. Jesu in, "Ka in ding mi no cu nan in taktak ding, ka co ding mi baptisma khal nan co ko ding.
41010040	Asinan ka vawrh lam le ka keh lamih to dingih lo pek ding cu keimai thu a si lo, a rak timtuah cia mipawl hrangah a si sawn," tiah a ti.
41010041	Cule pahra pawl in cuih thu an theih tikah, James le John parah nasazetih lungawi lo an thăwk.
41010042	Asinan Jesu in a hnenah a ko hai ih an hnenah, "Zentelmi lakih uktu ih ruah mipawl cu an mipi parah an lal zet, an mithupipawl in an parah thuneihnak an nei zet ti nan thei.
41010043	Sikhalsehla nan lakah cun cuvekin si hlah seh; zokhal nan lakih mithupi si a duhtu cu nan siahhlawh si sawn seh.
41010044	Cule zokhal nan lakih mithupibik si a duhtu cu mi hmuahhmuah ih sál si ta seh.
41010045	Ziangahtile Minung Fapa hman mi ih rĕn mi si dingah a ra lo, mi rian dingin le mi tampi tlen dingah a nunnak pe dingin a ra sawn a si," tiah a ti.
41010046	Cule Jeriko khua an va thleng. Jesu le a dungthluntupawl le mipi cu Jeriko khua ihsin an fehsuak laiah, Ṭimias fapa mitcaw pakhat zinpi kapah toin kut a dawh. A hmin cu Barṭimias a si ih, a tican cu Ṭimias fapa tinak a si.
41010047	Cule Nazareth Jesu a si ti a theih tikah, au a thăwk ih, "David Fapa, Jesu, ka parah zahngai hram aw!" tiah a ti.
41010048	Cule mi tampi in an kawk ih, daiten um dingin an sim. Asinan, "David Fapa, ka parah zahngai hram aw!" tiah napin a au sinsin.
41010049	Jesu cu a ding ih, mitcawpa cu a hnenah hruai dingin a fial hai. Mitcawpa cu an ko ih, "Hnangamtein um aw, tho aw, a lo ko a si," tiah an ti.
41010050	Cule a sinfen sirah a hlăwn, a tho ih, Jesu hnenah a feh.
41010051	Jesu in a sawn ih a hnenah, "Ziang lo tuahsak na duh?" tiah a ti. Mitcawpa in, "Rabboni, khawhmuh thei ka duh," tiah a ti.
41010052	Jesu in, "Va feh aw, na zumnak in a lo damter zo," tiah a ti. Cuveten khua a hmu ih, Jesu a thlun cih.
41011001	Jerusalem an naih vivo ih, Olif Tlang hramih um, Betfat le Bethany khua an thlen tikah, Jesu in a dungthluntu pahnih a hei thlah ih,
41011002	an hnenah, "Nan hmaiih khua ah va feh uhla, khaw sung nan luh veten, zohman ih to dah lo mi lākfāno an hren mi nan hmu ding. Cucu a hri phawih uhla, rak hruai uh.
41011003	Cule mi pakhat khat in, 'Ziangah hitin nan tuah?' tiah a lo ti asile, 'Bawipa in a hai,' tiah va ti uh. Cule hi tawkah a rak thlah lohli ding," tiah a ti.
41011004	Cule an feh ih, khawlak lamzin pahnih tawnawknak kăwtka lengih an hren mi lākfāno cu an hmu, cule a hri an phawih.
41011005	Cutawk ih a ding mi mi hrekkhat in, "Ziangah lākfāno cu nan phawih?" tiah an ti.
41011006	Cule annih in Jesu ih thu a pek hai vekin an sim ih, an rak siang.
41011007	Cun lākfāno cu Jesu hnenah an hruai ih a parah an puanpawl an phah hnuah, Jesu a to.
41011008	Cule minung tampi in lamzin ah an puan an phah, mi hrekkhat cun hnahsawl an sat ih, lamzin ah an phah.
41011009	A hmaiih a fehtupawl le a dungih a thluntupawl in, "Hosana! Bawipaih hmin ih ra cu mithlawsuak a si!
41011010	Bawipaih hmin ih a ra ding mi, Kan pa David-ih lalram cu thangṭhatin um seh! Cungnungbikah Hosana!" tiin an au.
41011011	Cule Jesu cu Jerusalem khaw sungah le temple kulh sungah a lut. Thil ziangkim a zohkûal ih, khua a tlai thlang ruangah, hleihnih pawl thawn Bethany ah an feh.
41011012	A thaisun Bethany khua ihsin an kirsal tikah, Jesu cu a ril a râwng.
41011013	Cule lamhla nawnah a hnah nîm ciaiciai mi theipi kung pakhat a hei hmu, a rah ka hmuh pangah tiin a hei pan, a va thlen tikah a hnah lawng a hmu, ziangahtile theirah cān a si lo.
41011014	Jesu in a sâng ih theipi kung hnenah, "A kumkhuain zohman in na rah lo ei nawn hlah hai seh," tiah a ti. A ṭawng mi cu a dungthluntupawl in an thei.
41011015	Jerusalem an thlen tikah, Jesu cu temple kulh sungah a lut ih, temple kulh sungih thil zuartupawl le leitupawl dawisuah a thăwk. Paisa thlengtupawlih cabuai le thuro zuartupawlih tonakpawl khal a linglet ṭheh.
41011016	Cule temple kulh sung tual ih thil phur ih vah khal a kham ṭheh.
41011017	Cun an hnenah hitin a zirh, " 'Ka inn cu miphun hmuahhmuah hrangih thlacamnak inn tiah kawh a si ding,' tiin Cathianghlim sungah ngan a si lo maw? Asinan suamhmang pûk ah nan cangter a si," tiah a ti.
41011018	Cule Dānzirhtupawl le puithiam sângpawl in cuih thu an theih tikah, amah thah theidān ding an hawl. Asinan a zirh mi thu in mipi zate an khawruah a harter tuk ruangah, Jesu cu an ṭih.
41011019	Zan lam a si tikah, Jesu cu khaw lengah a suak.
41011020	A thaizing lamzin ih an feh laiah, a hram ihsin a ro ṭheh mi theipi kung cu an hmu.
41011021	Cule Peter in a vun mang ih Jesu hnenah, "Rabbi, zoh hnik, na camsiat mi theipi kung cu a ro thluh zo," tiah a ti.
41011022	Jesu in a sawn hai ih an hnenah, "Pathian rinsan uh.
41011023	Ziangahtile thungaiin ka lo sim, zokhal a thinlung sungah rinhlelhnak nei loin, a sim mi thilpawl vekin a cang rori ding ti zumin hi tlang hnenah, 'Ṭhawn awla, tipithuanthum sungah va tla aw,' tiih a titu cu a ṭawng vekin a cang ding.
41011024	Curuangah ka lo sim a si, thla nan cam tikah, nan dil mi thil pauhpauh ka ngah a si tiah zum uhla, cupawl cu nan nei ding.
41011025	"Cule thlacam ih nan dil tikah, mi dang parah lungkimlonak nan neih asile, ngaidam uh, cule van ih a um mi nan Pa khal in nan mawhsualnakpawl a lo ngaidam ve ding.
41011026	Asinan mi dang mawhsualnakpawl nan ngaidam lo ah cun, vancung ih a um mi nan Pa khal in nan mawhsualnakpawl a lo ngaidam ve lo ding," tiah a ti.
41011027	Cule Jerusalem an thlengsal. Cun temple kulh sungih Jesu a feh laiah, puithiam sângpawl, Dānzirhtupawl le miupapawl cu a hnenah an ra ih,
41011028	a hnenah, "Ziang thuneihnak in hipawl hi na tuah? Hi thilpawl tuah dingin zo in hi thuneihnak hi a lo pe?" tiah an sut.
41011029	Cutikah Jesu in a sawn hai ih an hnenah, "Kei khal in thu pakhat ka lo sut ve ding ih, in let uh, cule ziang thuneihnak in hi thilpawl ka tuah ti ka lo sim ding.
41011030	John ih baptisma pek mi hi van lam ta maw, milai ta so a si? In sim hnik uh," tiah a ti.
41011031	Cuih thu cu anmah ten an relkhawm ih, " 'Van lam ta a si,' tiah kan ti asile, "Ziangah so amah cu nan rak zum lo?' tiah in ti ding.
41011032	Cun, 'Milai ta a si,' tiah kan ti asile," tiah an ti. Mipi an ṭih, ziangahtile mi hmuahhmuah in John cu profet taktak a si tiah an pawm.
41011033	Curuangah annih in an sawn ih, Jesu hnenah, "Kan thei lo," tiah an ti. Cule Jesu in a sawn hai ih, an hnenah, "Kei khal in ziang thuneihnak in hipawl hi ka tuah ti ka lo sim ve lo ding," tiah a ti hai.
41012001	Jesu in an hnenah tahṭhimnakpawl thawn thusim a thăwk, "Mi pakhat in sabit hmuan a tuah ih, a kimvelin hruang in a kulh. Sabit sawrnak khur a lai ih, dawlsâng a sak. Cule hmuan ṭuanhlawh a duhtupawl hnenah a pe ta ih, ram hlapi ah khualtlawngin a feh.
41012002	A tikcucān a kim tikah lo ṭuantupawl hnen ihsin a covo sabit rah la dingin, a siahhlawh pakhat a thlah.
41012003	Cule amah cu an kai ih, an vuak hnuah kut lawngin an thlah.
41012004	Cun an hnenah siahhlawh dang pakhat a thlahsal. Cu pa cu lungto in an deng ih, a lu an tuahmawh hnuah, ningzakza ih sawisain an thlah.
41012005	A dang a hei thlah lala, cule an rak that. A dang tampi khal a thlah, a hrek cu an rak vua ih, a hrek cu an that.
41012006	Curuangah a duhdawt zet mi a fapa pakhat lawng a tâng. Netabikah anih khal cu an hnenah a thlah ih, 'Ka fapa cu an ṭihzah ko ding,' tiah a ti.
41012007	Asinan ló ṭuantupawl cun, 'Hi pa hi ro cotupa a si, ra uh, that uhsi la, a co ding ro hmuahhmuah in kan ta a si ding,' tiah an ti.
41012008	Cule cu pa cu an kai ih an thah hnuah, a ruak cu sabit hmuan lengah an hlăwn.
41012009	"Curuangah sabit hmuan neitupa in ziangtin a tuah pei? A ra ding ih ló ṭuantupawl cu a that ṭheh ding, cule a sabit hmuan cu a dang ló ṭuantupawl hnenah a pe ding.
41012010	Cule an hnenah, 'Inn saktupawl ih an hnawn mi lungto kha A kilih lungto pawimawhbik ah a cang.
41012011	Himi hi Bawipa ih tuah mi a si ih, Kan mithmuhah mangbangza a si,' tiih Cathianghlim sungih an ngan mi nan siar dah lo maw si?" tiah a ti.
41012012	Cule cuih a tahṭhimnak cu anmah a ṭawngsăn a si ti an theih ruangah, a kaihdān ding an hawl nân, mipi an ṭih ruangah an tlansan ih an tlung.
41012013	Cun a kamsuakthupawl in amah Jesu an awh theinak dingah, Farasipawl le Herod-ih milaipawl cu a hnenah an hei thlah.
41012014	A hnen an thlen tikah, "Zirhtupa, nang cu midik na si, zohman na hmaisăwng lo, ziangahtile zo-ih mithmai hman na zoh lo ih, Pathian lamzin cu dik zetin na zirh sawn a si ti kan thei. Kaisar hnenih ngunkhuai pek hi Dān in a siang maw, siang lo?
41012015	Kan pe ding maw, pe lo ding?" tiah an sut. Asinan Jesu in an depdetzia kha a thei ih an hnenah, "Ziangah so in hniksak? Ka zoh dingah dinari paisa cu rak keng hnik uh," tiah a ti.
41012016	An rak keng ih, Jesu in an hnenah, "Hihi zo-ih zuk a si ih, ziang thu a nganaw?" tiah a ti. Annih in, "Kaisar-ih zuk le hmin," tiah an ti.
41012017	Cule Jesu in a sawn hai ih an hnenah, "Kaisar thilpawl cu Kaisar hnenah pe uhla, Pathian thilpawl cu Pathian hnenah pe uh," tiah a ti. Cule a parah an mang a bang.
41012018	Cun Jesu hnenah thawhsalnak a um lo titu Sadusipawl an ra ih thu an sut.
41012019	"Zirhtupa, Mosi in hitin in ngansak, 'Mi pakhat cu fāte nei loin a nupi a thihsăn asile, cu pa in cithlah mi a neihnak dingah a naupa in cuih a nupi cu a ṭhi ding a si,' tiin.
41012020	Cule unau pasarih an um, upabik in nupi a ṭhi ih, cithlah nei loin a thihsăn.
41012021	Cule a pahnihnak pa in cu nu cu a nupi ah a run ṭhit ih, cithlah tân loin a thi, a pathumnak khal cutivek thothoin a cang.
41012022	An unau pasarih in cu nu cu nupi ah an ṭhi ih, cithlah tân loin an thi ṭheh. Netabikah cu nu khal cu a thi ve.
41012023	Curuangah thawhsalnak ih mithi an thawhsal tikah cu nu cu zo bikih nupi a si ding? An pasarih ten nupi ah an nei cio zo fawn," tiah an sut.
41012024	Jesu in a sawn hai ih an hnenah, "Cathianghlim le Pathian huham nan theih lo ruangah nan fehpêng a si lo maw?
41012025	Ziangahtile Pathian in mithipawl a kaihthawh tikah, an ṭhiaw nawn lo ding, ṭhitumnak khal a um nawn lo ding ih, vanram ih a um mi vancungmipawl vek an si ding.
41012026	Asinan mithi thawhsalnak thu ah cun, Pathian in thingbŭk lak ihsin Mosi hnenah, 'Keimah cu Abraham Pathian, Isak Pathian le Jakob Pathian ka si,' a ti mi Mosi cazual sungah nan siar dah lo maw si?
41012027	Pathian cu mithipawlih Pathian a si lo, a nung mipawlih Pathian a si sawn. Curuangah nan fehpêng nasa a si," tiah a ti hai.
41012028	Cun Dānzirhtupawl lakih mi pakhat a ra ih, an thu relkhawm mi a ra ngai. Jesu in ṭha tukin a rak sawn thiam ti a hmuh tikah, "Thupek hmuahhmuah lakah ziang a pawimawhbik?" tiah a sut.
41012029	Jesu in a hnenah, "Thupek hmuahhmuah lakih pawimawhbik mi cu, 'Maw Israel, ngai hnik, Bawipa kan Pathian, Bawipa cu pakhat a si.
41012030	'Bawipa na Pathian cu na thinlung zaten, na nunnak zaten, na ruahnak zaten le na cahnak zaten na duhdaw pei.' Hihi a pawimawhbik mi thupek a si.
41012031	Cule a pahnihnak cu hihi a si, 'Nangmah le nangmah na duhdawtawk vekin na innhnen na duhdaw pei.' Hi thupekpawl hnakih pawimawhsawn thupek a um lo," tiah a sawn.
41012032	Dānzirhtupa in a hnenah, "Zirhtupa, na sim mi cu thutak a si, ziangahtile Pathian pakhat lawng a um, amah siarlo Pathian dang a um lo.
41012033	Cule thinlung zate, theihthiamnak zate, nunnak zate le cahnak zateih amah Pathian duhdawt le mah le mah duhdawtawk vekih mai innhnen duhdawt cu meiur thawinak hmuahhmuah le raithawinak dang hmuahhmuah hnakin a pawimawhsawn," tiah a ti.
41012034	Fimfel zetih a sawn kha Jesu in a hmuh tikah, a hnenah, "Pathian uknak thawn nan hla-aw lo," tiah a ti. Cuihhnu ah zohman in thu an sut ngam nawn lo.
41012035	Cun temple kulh sungih Jesu thu a zirh laiah, a sawn hai ih, "Ziangtin so Dānzirhtupawl in Khrih cu David Fapa a si tiah an ti?
41012036	Ziangahtile amah David rori in Thlarau Thianghlim huham in, 'Bawipa in ka Bawipa hnenah, "Na ralpawl na keretnak ih ka tuah hlanlo, Ka vawrh lamah to aw," a ti,' tiah a ti.
41012037	Curuangah David amah rori in, 'Bawipa,' tiah a kawh asile, ziangtin amah cu David-ih Fapa a si thei ding?" tiah a ti. Cule mipi tam zet cun lungawi zetin an rak ngai.
41012038	Cun a thuzirhnak ah Jesu in Dānzirhtupawl kha va ralring uh, annih cu an kâwrfual thawi tawihvah le dawr tluanah mi ih upatnak pek ding an ngaina.
41012039	Sinakok sungah tonak pawimawhbik ih to an duh ih, puai hmun ah hmun sângbik an duh.
41012040	Nuhmeipawlih inn an láwng ih, mi bumnak ah rei zetzet thla an camawter. Hipawl hin thuṭhennak nasasawn an tuar ding," tiah a ti.
41012041	Jesu cu thawhhlawm bawm lam hawiin a to ih, thawhhlawm bawm sungih mipi paisa an thlak rero kha a zohhliah. Milian tampi cu tampi an thlak.
41012042	Cun nuhmei farah zetnu a ra ih, kuadron pakhat tluk lepton pahnih a thlak.
41012043	Jesu in a dungthluntupawl a hnenah a ko hai ih an hnenah, "Thungaiin ka lo sim, thawhhlawm bawm sungih paisa a thlatu dangpawl hmuahhmuah hnakin, hi nuhmei farahnu in a thla tamsawn a si.
41012044	Ziangahtile mi dangpawl hmuahhmuah cun an neih hleifuan mi sung ihsin an pe. Asinan anih cun rethei zet cingin a nunkhawsaknak dingih a neih mi zaten a pe thluh a si," tiah a ti.
41013001	Temple kulh sung ihsin Jesu a suah zawngah, a dungthluntupawl lakih mi pakhat in, "Zirhtupa, zoh hnik, hi lungtopawl le innpipawl hi an va mak tak em!" tiah a ti.
41013002	Cule Jesu in a sawn ih a hnenah, "Hi tluk inn ropipawl hi na hmu ko lo maw? Lungto pakhat parih lungto a suangaw mi pakhat hman tâng loin, hlăwn ṭheh an si leh ding," tiah a ti.
41013003	Temple hmairal Olif Tlang parih a to laiah, Peter, James, John le Andru tla anmah te lawngin a hnenah,
41013004	"Cuih thilpawl cu ziang tikah a thleng ding? Hih thilpawl an thlen famkim zik tikah, ziang vek hminsinnak so a um ding?" tiah an sut.
41013005	Jesu in a sâng hai ih, hitin sim a thăwk, "Zohman ih an lo bumlonak dingah va fimkhur uh.
41013006	Ziangahtile mi tampi ka hmin in an ra ding ih, 'Khrih cu keimah hi ka si,' tiah an ti ding, cule mi tampi an bum ding.
41013007	Ral doawknak thupawl le raldoawk ding thupawl nan theih tikah, nan thinphâng hlah uh, cuih thilpawl cu an ra thleng ding. Asinan a cemnetnak cu a si hrih lo ding.
41013008	Ziangahtile miphun pakhat le pakhat an doaw ding ih, ram le ram an doaw ding. Cule hmun dangdangah ling a hnîn ding ih, mangṭam le buainak tampi a thleng ding. Hi thilpawl cu nauhrinnat hramthăwknak an si.
41013009	"Nanmah hrang hrimhrim ah ralring uh, ziangahtile Sanhedrin hnenah an lo thlĕn ding, sinakok sungah an lo vaw ding, cule an hnenih ka thutheihpitu nan si theinak dingah keimah ruangah uktupawl le siangpahrangpawl hmaiah hruai nan si ding.
41013010	Cule thuthangṭha cu miphun hmuahhmuah hnenah sim hmaisak a si ding.
41013011	An lo kai ih mi kut ih an lo thlĕn tikah, ziang ka ṭawng ding tiin khawruahhar cia hlah uh, a săwndān ding khal ruat cia hlah uh. Cumi tikcucān ih a lo pek mi kha ṭawng mai uh, ziangahtile a ṭawngtu cu nanmah nan si lo ih, Thlarau Thianghlim a si sawn.
41013012	Unau le unau thi dingin an phiarsawmaw ding, pa in fa a phiarsawm ding, falepawl in an nu le an pa an dodal ding ih, thihnak tiang an thlĕn ding.
41013013	Ka hmin ruangah mi hmuahhmuah in an lo hua ding. Asinan a cemnet tiangih a tuarsuaktu cu rundam a si ding.
41013014	Profet Daniel ih sim mi fihnungza siatnak cu hmun thianghlim ih a din nan hmuh tikah, cumi a siartu cun theithiam seh. Judia peng ih a um mipawl cu tlang ah tlân hai seh.
41013015	Inn parih a um mi cu inn sungah rung ṭum hlah seh, thil la dingin a inn sung khalah lut hlah seh.
41013016	Cule ló ih a umtu cun a hnipuan la dingin a inn ah tlungkir hlah seh.
41013017	Cuih cān ih favun mipawl le nausen hnawifawp neipawl cu an hmakhua a pit a si!
41013018	Nan tlan cān cu thlatang cān a silonak dingah thlacam uh.
41013019	Ziangahtile cuih ni ah cun harsatnak cu Pathian ih sersiam mi sersiamnak hramthăwk ihsin tuihni tiangih a um dah kêl lo mi le hmai lam khalih a umsal nawn lo ding mi harsatnak a um ding.
41013020	Bawipa in cuih cān cu a tawiter lo ah cun, zohman a tāng an um lo ding. Asinan a hril hleice mipawl ruangah cuih cān cu a tawiter ding a si.
41013021	Cun mi pakhat khat in, 'Zoh hnik, Khrih cu hi tawkah a um,' tiin simaw, 'Zoh hnik, khi tawkah a um,' tiin simaw a lo ti asile, va zum hlah uh.
41013022	Ziangahtile khrih deupawl le profet deupawl an suak ding ih, cang thei sehla, hril mipawl hman an bum theinak dingah hminsinnakpawl le mangbangzapawl an hmuh ding.
41013023	Fimkhur uh, ngai hnik uh, thil ziangkim ka lo sim cia a si.
41013024	"Cuih harsatnak cān hnuah, ni a thim ding ih, thlapi in a êng a suah lo ding.
41013025	Van ihsin arsipawl an tla ding ih, vanpawl ih a um mi huhampawl tla an hnîn ṭheh ding.
41013026	Cun Minung Fapa cu huham nasazet le ropitnak thawn mero parih a rat an hmu ding.
41013027	Cule a vancungmipawl a thlah ding ih, lei kil li ihta a hril mipawl cu leilung dĕng ihsin van dĕng tiang a fĭnkhawm ding.
41013028	"Theipi kung tahṭhimnak ihsin zir hnik uh: a hnge note te suakin, hnah note te an cerhsuak tikah, ṭhâl cān a nâi thlang ti nan thei.
41013029	Cuvek thothoin, nannih khal in hi thilpawl a ra cang ti nan hmuh tikah, Minung Fapa rat cān cu a nâi tuk thlang, cumi cu sângka hram tiang a thleng ti thei uh!
41013030	Thungaiin ka lo sim, cuih thil hmuahhmuah a kim lai hlanlo tuih san minungpawl hi an hlorál hrimhrim lo ding.
41013031	Lei le van an hlorál ding, asinan ka kamsuakthupawl cu an hlorál hrimhrim lo ding.
41013032	"Asinan cuih ni le cuih tikcucān cu zohman in an thei lo, van ih um vancungmipawl khal in an thei ve lo, Fapa khal in a thei lo, Pa lawngin a thei.
41013033	A tikcu ra thlen ding cān nan theih lo ruangah, fimkhur uh, ralringten thlacam uh.
41013034	Ziang thawn a bangrep ti le, ram hlapi ih khualtlawngih a fehtupa, a inn tân tain, a siahhlawhpawl hnenah thuneihnak le an ṭuanvo cio felten pe ta in, sângka kiltupa kha ṭhaten sângka kil dingin a cah ta tupa vek a si.
41013035	"Intêkpa cu, zan lamah maw, zanṭim ah maw, zing arkhuan cān ah maw, zing lamah maw a ra ding ti a cān nan theih lo ruangah ralringten hngak uh.
41013036	Culole rinlopiin a ra ding ih, nan ihthah lai a lo táwng pang ding.
41013037	Nan hnenih ka sim mi hi mi hmuahhmuah hnen khalah ka sim a si, 'Ralringten um uh!' " tiah a ti.
41014001	Lanta puai le Thilnu telh lo Sang Puai tuahnak ding ni hnih lawng a duh. Puithiam sângpawl le Dānzirhtupawl in Jesu kha hrăwkhrawl zetin a kaihdān ding le thah theidān ding an hawl.
41014002	Asinan, "Puai ni ah cun si hlah seh, mipi an buai pang ding," tiah an ti.
41014003	Bethany khua ih a rak phār dahtu Simon inn ah cabuai a hil laiah, nunau pakhat in hriak rimhmui spaiknard cu alabasṭa lung ih tuah mi thâwl in a rak keng ih, a thâwl cu a khuai hnuah Jesu lu ah a tawih.
41014004	Mi hrekkhat cun thinhengin, "Ziangah so hi hriak rimhmui cu a riarálter men?
41014005	Ziangahtile cumi cu dinari 300 hnakih tam ah zuarin a tangka cu mifarahpawl pek sawn tak ding," tiah an ti. Cule nunaunu cu nasazetin an sawisel.
41014006	Jesu in, "Um ko seh, ziangahso nan tibuai rero? Anih in ka parah thil ṭha a tuah a si.
41014007	Ziangahtile mifarahpawl cu nan hnenah an um ringring ko, nan duh tikcān pauh ah an parah thil ṭha nan tuah thei. Asinan kei cu nan hnenah ka um ringring lo ding.
41014008	Anih in a tithei tawk a tuah zo. In phumnak ding hrangih ka taksaruangpum hriak rimhmui a rak culh cia mi a si.
41014009	Thungaiin ka lo sim, hi thuthangṭha an simnak leitlun hmun kip ah, hi thu hi amah hngilhlonak ah an sim ringring ding," tiah a ti.
41014010	Cun a dungthluntu hleihnih lakih mi pakhat Judas Iskariot cu an hnenih Jesu pe dingah puithiam sângpawl hnenah a feh.
41014011	Cule puithiam sângpawl in cuih thu an theih tikah, an lung a awi zet ih, paisa pe dingin thu an kam. Cule remcâng zetih Jesu pek theidān ding a hawl.
41014012	Thilnu telh lo Sang Puai ni khatnak, Lanta puai tuufa thah ni ah, a dungthluntupawl in Jesu hnenah, "Na ei ding mi Lanta Puai rawl khuiah so feh ih lo timtuahsak na duh?" tiah an sut.
41014013	Cule a dungthluntupawl lakih mi pahnih a hei thlah ih an hnenah, "Khawpi sungah va feh uhla, tibel cawipa nan táwng ding, cule amah kha thlun uh.
41014014	A va luhnak intêkpa hnenah cun, 'Zirhtupa in, "Ka dungthluntupawl thawn Lanta Puai rawl ka einak ding mikhual pindan cu khuitawkah a si?" a lo ti,' tiah va ti uh.
41014015	Cun anih in inn tlunta pindan tumpi, timtuah cia le kan ṭul mi ziangkim thawn a lo hmuh ding. Cu tawkah cun kan ei ding mi va timtuah cia uh," tiah a ti.
41014016	Dungthluntupawl cu an păwk ih khaw sung an thlen tikah, Jesu ih a sim vekin an va hmu, cule Lanta Puai rawl an timtuah cia.
41014017	Khua a thim tikah, Jesu cu a dungthluntu hleihnih pawl thawn cutawk hmun ah cun an va feh.
41014018	Rawl hil ih an ei laiah, Jesu in, "Thungaiin ka lo sim, nan lakih mi pakhat, keimah thawn rawl eitlangtu in i phiarsawm ding," tiah a ti.
41014019	Cule dungthluntupawl cu riahse zetih um an thăwk. Pakhat hnu pakhat, "Keimah ka si maw?" an ti. A dang pakhat in, "Keimah ka si maw?" tiah a ti.
41014020	Jesu in a sawn hai ih an hnenah, "Nanmah hleihnih lakih mi pakhat keimah thawi khēng pakhat sungih sang a hnimtlangtu a si.
41014021	A thuhla ngan a si vekin, Minung Fapa cu a feh taktak ding. Asinan Minung Fapa a phiarsawmtupa cu a hmakhua a pit a si. Suak lo lawlaw sehla a hrangah a ṭhasawn ding," tiah a ti.
41014022	Rawl an ei laiah, Jesu in sang a la ih, lungawi thu a sim hnuah, a phel ih a pe hai, "La uhla, ei uh, hihi ka taksa a si," tiah a ti.
41014023	Cun no cu a la ih, lungawi thu a sim hnuah, a pe hai ih an zaten an in.
41014024	Cule Jesu in an hnenah, "Himi cu mi tampi hrangih thlet mi ka thisen thukham thar a si.
41014025	Thungaiin ka lo sim, Pathian uknak sungih a thar ka insal lai hlanlo, hi sabit ti cu ka in nawn lo ding," tiah a ti.
41014026	Cule thangṭhatnak hla an sak hnuah, Olif Tlang ah an feh.
41014027	Jesu in an hnenah, "Tuihzan ah keimai ruangah nan tlu ṭheh ding. Ziangahtile, 'Tuukhāltu ka vaw ding ih, Tuupawl an ṭekdarh ding,' tiih ngan a si.
41014028	"Asinan mithi lak ihsin ka thawhsal hnuah, nan hmaiah Galili peng ah ka feh ding," tiah a ti.
41014029	Peter in a hnenah, "Mi dang an tlûk ṭheh hmanah, kei cu ka tlu lo ding," tiah a ti.
41014030	Jesu in a hnenah, "Thungaiin ka lo sim, tuihni, tuihzan ar vei hnih a khuan hlanah, vei thum i phatsan ding," tiah a ti.
41014031	Asinan Peter cun khohsinin, "Na zawngih thi ve ding si hman ningla, ka lo phatsan hrimhrim lo ding!" tiah a ti. A dangpawl khal in cutin an ti ṭheh.
41014032	Gesmani ti mi hmun an va thleng ih, Jesu in a dungthluntupawl hnenah, "Thla ka cam sung hmuah, hi tawkah rak to uh," tiah a ti.
41014033	A hnenah Peter, James le John a hruai ih, khawruahhar le vansang zetih um a thăwk,
41014034	cule an hnenah, "Ka thinlung hi nasazet le thihnaktlak khawpin a riah a sia. Hi tawkah hin rak um uhla, ralringten um uh," tiah a ti.
41014035	Hmai deuhah málte a va feh ih, leilung ah a băwkkhup, cule, "A cang thei asile, cuih cān cu ka hnenin lănter aw," tiah thla a cam.
41014036	Cule, "Abba, ka Pa, na hrangah thil ziangkim a cang thei ṭheh a si, hi no hi ka hnen ihsin la hram aw, asinan ka duhnak vekin si hlah seh, nangmai duhnak vekin si sawn seh," tiah a ti.
41014037	Cun a ra kir ih itthat ṭheh ih a hmuh hai tikah, Peter hnenah, "Simon, na itthat maw si? Nazi pakhat te tal na ralring thei lo maw?
41014038	Sualfawrhnak ih nan luhlonak dingah ralring uhla, thlacam uh. Thlarau cun a huam taktak ko nân, taksa cu a ṭawnṭai a si hi!" tiah a ti.
41014039	A va fehsal ih, a ṭawng cia mipawl vekin thla a camsal.
41014040	A ra kirsal tikah an ihthah ṭheh kha a hmu lala, ziangahtile an ih a hmu tuk. Ziangtiih sâwn ding khal an thei lo.
41014041	A vei thumnak a ra kirsal ih an hnenah, "Itthat hrih uhla, cawl hrih uh. A tawk thlang, a tikcu a thleng zo, ngai hnik uh, Minung Fapa cu misualpawl kut ah phiarsawm a si thlang.
41014042	Tho uh, feh uhsi. Zoh hnik uh, i phiarsawmtupa a rat khi," tiah a ti.
41014043	Cutiih a ṭawng rero laiah, hmakhatteah, a dungthluntu hleihnih lakih pakhat Judas cu, puithiam sângpawl, Dānzirhtupawl le miupapawl ih rak thlah mi, ralnâm le talhtum keng mi tampi thawn an ra thleng.
41014044	Jesu phiarsawmtupa cun puithiam sângpawl le miupapawl cu theihthiamnak a rak pe cia, "Ka hnăm ding mi pa cu nan kaih duh mi pa a si, kai uhla kil phahin hruai uh," tiah a ti.
41014045	A thlen veten Jesu cu a pan ih, "Rabbi, Rabbi!" tiah a ti ih, a hnam.
41014046	Cule an kut an suah ih, Jesu cu an kai.
41014047	Cule an lakih a ding mi pakhat in a ralnâm a zûk ih, puithiam lubikih siahhlawhpa kha a sat ih, a hna a sahthlakngah.
41014048	Jesu in a sawn hai ih an hnenah, "Suamhmang kai ding bangin, ralnâm le talhtum thawn keimah kai dingah maw nan rat?
41014049	Ni tinten temple kulh sungah thuzirhin nan hnenah ka um ko nân, in kai fawn lo. Asinan Cathianghlim sung thu cu a kim a ṭul a si," tiah a ti.
41014050	Cun a dungthluntu zaten Jesu cu tân ta in, an tlanhlohsan ṭheh.
41014051	A taklawng khuhnak puan nem páte lawng a sin mi, tlangval pakhat in Jesu cu a thlun. Cu pa cu tlangvalpawl in an kai.
41014052	A puan nem páte cu tan ta in, a taklawngin a tlânsuak.
41014053	Cule puithiam lubik hnenah Jesu cu an hruai ih, puithiam sângpawl, miupapawl le Dānzirhtupawl hmuahhmuah cu an tawngkhawmaw.
41014054	Peter cun hla nawnin puithiam lubik inn tual tiang a hei thlun ih, temple kiltupawl hnenah toin meisa a ai.
41014055	Puithiam sângpawl le Sanhedrinpawl cun Jesu thah theinak ding thutheihpitu an hawl nân an hmu lo.
41014056	Ziangahtile mi tampi in theihpinak diklo in an hēk nân, an thu a rualaw thei lo.
41014057	Cun mi hrekkhat an ding ih, theihpinak diklo in an hēk.
41014058	"Annih cun, 'Hi milai kut ih sak mi temple hi ka ṭiatbăl ding ih, ni thum sungah kut ih sak lo mi a dang pakhat ka sak ding,' ti a ṭawng lai kan thei a si," tiah an ti.
41014059	Asinan cuih an thutheihternak khal cu a rualaw thei cuang lo.
41014060	Cule puithiam lubik cu an laiah a hung ding ih, Jesu hnenah, "Ziang tal na sawn ve hai lo ding maw? Hipawl in nangmah dokalhih an thutheihtermipawl hi ziangtin a si?" tiah a sut.
41014061	Asinan zianghman sawn loin, daiten a um. Puithiam lubik cun a hnenah, "Nangmah cu kan thangṭhat miih Fapa, Khrih cu na si maw?" tiah a sut lala.
41014062	Jesu in, "Ka si ko. Minung Fapa cu huham neitupaih vawrh lamih a to le van mero thawi a rat khal na hmu leh ding," tiah a ti.
41014063	Puithiam lubik cun a hnipuan a thlek ih, "Theihpitu dang kan ṭul nawn maw si?
41014064	Pathian a thangsiatzia cu nan thei ko! Ziangtin nan ruat?" tiah a ti. Cule an zaten Jesu cu thitlak hrimhrim a si tiah thiamlo an coter.
41014065	Cun mi hrek in a parah cil an phui, a hmai an hup ih, an kuttum in an thawng. Cule a hnenah, "Profet thuphun in thu phuang aw!" tiah an ti. Cule temple kiltupawl in an zaphak in an beng.
41014066	Peter cu inn hmai lam tual ih a um laiah, puithiam lubikih siahhlawhnu pakhat a hnenah a ra.
41014067	Cu nu in Peter meisa a aih lai a hmuh tikah, a zohhliah ih, "Nang khal Nazareth Jesu thawi umtlang mi na si," tiah a ti.
41014068	Asinan Peter in, "Ka thei lo, ziang na sim ti ka theithiam lo," tiah a phat ih, hulhliap lamah a va feh, cule ar a khuang.
41014069	Cule siahhlawhnu in a va hmu lala ih, a kiangih a dingpawl hnenah, "Hi pa hi an lakih mi pakhat a si," tiih sim a thăwk.
41014070	Asinan anih cun a phat lala. Cuih hnu málte rei deuhah a kiangih ding mipawl in Peter cu, "Nang khal an lakih mi pakhat na si rori, ziangahtile na awcawi in Galili peng-mi na sizia a langter," tiah an ti.
41014071	Cun Peter cun siatcamawk le sesăm a thăwk ih, "Nan sim mi pa cu ka thei lo!" tiah a ti.
41014072	Cule a vei hnihnak ar a khuang. Cutikah Peter cun Jesu in a hnenih a sim mi, "Ar vei hnih a khuan hlanah, vei thum i phatsan ding," a ti mi ṭawngkam kha a vun máng. Cuih thu a ruah tikah a ṭap.
41015001	Zingpit teah puithiam sângpawl cu miupapawl, Dānzirhtupawl le Sanhedrinpawl thawn thurelcatnak an tuah lohli. Jesu cu an ṭawn ih an hruai, cule Pilat kut ah an thlĕn.
41015002	Pilat in a hnenah, "Jew-pawlih Siangpahrang na si maw?" tiah a sut. Jesu in a sawn ih a hnenah, "Na sim vek cu a si ko," tiah a ti.
41015003	Cule puithiam sângpawl cun sual tampi an puh nân, zianghman a sawn hai lo.
41015004	Pilat in a hnenah, "Ziang hman na sawn hai lo ding maw? Ngai hnik, nangmah dokalhin hi tluk thil tam thu an theihter hi!" tiah a sutsal.
41015005	Jesu in zianghman a săwn lo ruangah, Pilat cu a mang a bang.
41015006	Cuih puai tinten Pilat in mipi ih an dil mi thawngtla pakhat a suahsak hai ṭheu.
41015007	Cu laiah Barabbas an ti mi pa, ralthawh laiih laithatpa cu, ralthotu dangpawl thawn thawng an rak tla.
41015008	Cun mipi cun Pilat ih a tuah ṭheu vekih a tuah ding duhin ringpin an au ih, dil an thăwk.
41015009	Asinan Pilat in, "Jew-pawlih Siangpahrang nan hnenah ka suah ding nan duh maw?" tiah a sawn hai.
41015010	Ziangahtile puithiam sângpawl in iksiknak ruangah, a kut ah an thlĕn ti a thei.
41015011	Asinan Barabbas suah sawn dingin puithiam sângpawl in mipi an rak tăwkphirh cia.
41015012	Pilat in a sawn hai ih an hnenah, "Cuti asile Jew-pawlih Siangpahrang tiih nan kawh mi pa hi ziangtiih ka tuah ding nan duh?" tiah a tisal.
41015013	Annih cun, "Khengbĕt aw!" tiah an ausal.
41015014	Cun Pilat in an hnenah, "Ziangruangah, ziang thil ṭhalo so a tuah ih?" tiah a ti. Asinan annih cun, "Khengbĕt aw!" tiah an au sinsin.
41015015	Pilat in mipi lungawiter a duh ruangah, Barabbas cu a suahsak hai. Jesu cu a ralkappawl a vuakter ih, khengbĕt dingin a ralkappawl kut ah a pe.
41015016	Cun ralkappawl in Jesu cu praetorium sungah an luhpi ih, ralkap bur khat pumpin an kokhawm.
41015017	Cule puan sendup an sĭnter ih, hling ih an phiar mi lukhum a lu ah an khumter.
41015018	Cule salam pek an thăwk ih, "Jew-pawlih Siangpahrang, salam kan lo pe!" tiah an ti.
41015019	Cun a lu ah câltefung in an vua, a parah cil an phui, an khukbilin an upatawter.
41015020	An hmuhsuam hnuah, puan sendup cu an hlihsak ih, amai hnipuan an hruhter, cule khengbĕt dingin an hruaisuak.
41015021	Cun khawte ihsi ra, lamzin ih feh pa, Alexander le Rufus-ih pa, Sairin rammi Simon cu hranhramin Jesu-ih khraws cu an putter.
41015022	Cule Jesu cu Lu Ruh Hmun an ti mi Golgotha ah an hei hruai.
41015023	In dingah mura thawi an rawi mi sabitzu an pe nân, anih in a in duh lo.
41015024	An khĕnbet hnuah, a sinfen cu an ṭhen ih, pakhat ciar ih an co ding mi thei dingin camcawhfung an zûk.
41015025	An khĕnbet cān cu zing lam nazi pakua a si.
41015026	Cule Pilat in Jesu sual an puhnak catar, "JEW-PAWLIH SIANGPAHRANG," tiah a ngan.
41015027	Amah thawn suamhmang pahnih, a vawrh lamah pakhat, a keh lamah pakhat an khengbĕt.
41015028	Cumi cun Cathianghlim sungih ngan mi, "Amah cu dānpahbăltupawl lakah siartel a si," ti mi cu a famkimter a si.
41015029	Cule a kiangih a fehtupawl in amah an thangsiat ih, dirĕm zetin an lu an thing, cule, "Hei! Nangmah cu temple ṭiatbălin ni thum sungih a saktupa na si.
41015030	Nangmah le nangmah runaw awla, khraws parin rung ṭum aw," tiah an ti.
41015031	Cuvek thothoin puithiam sângpawl le Dānzirhtupawl cun hmuhsuamin, "Mi dang cu a run thei nân, amah le amah cu a runaw thei lo,
41015032	Israel-mipawlih Siangpahrang, Khrih cu khraws par ihsin atu rori ah rung ṭum sehla, kan hmu ding ih kan zum ding," tiah an ti. Amah thawn an khĕnbet mipawl khal in an zăwkzet ve.
41015033	Sun nazi hleihnih a kimin sîm lam nazi pathum tiang, cuih ram pumpi ah thimkhawzing a tlung.
41015034	Cule sîm lam nazi pathum ah Jesu cu, "Eloi, Eloi, lama sabakthani?" tiah ring zetin a au. A tican cu, "Ka Pathian, ka Pathian, ziangahso i fehsan?" tinak a si.
41015035	A kiangih a ding mi, mi hrekkhat in cumi an theih tikah, "Zoh hnik uh, Elijah a kawh hi!" tiah an ti.
41015036	Cun mi pakhat a va tlân ih, tihawp kha sabitzu thûr sungah a hnim ih, câlte ko zimih a ṭem hnuah, in dingah a pe, cule, "Um hrih hnik seh, amah lathla dingah Elijah a ra maw, ra lo kan zoh hnik pei," tiah an ti.
41015037	Jesu cu ring zetin a au ih, a hnuk a cat.
41015038	Cun temple hmun thianghlim puanzar cu a lu zim ihsin a tawdĕng tiang ṭhen hnih ah a tlek.
41015039	Jesu hmaiih a dingtu ralkap 100 hotu in a au le a thlarau ih a suahsanzia a hmuh tikah, "Hi pa cu Pathian Fapa rori a si ko e!" tiah a ti.
41015040	Hla nawnih a rak cuan vetu nunau hrekkhat an um, cupawl lakah Mary Magdalin, James nautasawn le Joses nu Mary le Salomi tla an tel.
41015041	Cupawl cu Galili peng a um laiih a thluntu le amah tuamhlawmtu le Jesu thawi Jerusalem ih ra nunau dang tampi tla an si.
41015042	Cuih ni cu Sabbath ni hlanih timlamawk ni a si. Zan lam a thlen tikah,
41015043	tlangsuak upa lakih mithupi le Pathian uknak hngaktu Arimathia khawmi Joseph cu ralṭha zetin, Pilat hnenah a feh ih, Jesu-ih ruang a dil.
41015044	Jesu a thihngah zo cu Pilat a mang a bang. A ralkap 100 hotu a ko ih, a thihnak a rei zo maw? tiah a sut.
41015045	A thi zo ti ralkap 100 hotu hnenin Pilat in a theih tikah, a ruang cu Joseph a lakter.
41015046	Joseph cun puan nem páte a lei ih, a ruang cu a lathla, cule puan nem páte in a tuam hnuah, lungpi virh mi thlān sungah a vui ih, a thlankâ ah lung a hrilh ta.
41015047	Mary Magdalin le Joses nu Mary in a ruak an vuinak hmun cu an hmu.
41016001	Sabbath ni a cem tikah, Mary Magdalin, James nu Mary le Salomi lepawl in a ruang va culh dingah rimhmui hriak an lei.
41016002	Zarh khat ih a ni khatnak zingpit te nisuah zawngah thlān ah an va feh.
41016003	Cule anmah lakah, "Thlān khar lungto teh zo in in hrilhsak ding?" tiah an rel rero.
41016004	Cule an hun zoh tikah, lungpi cu hrilh a rak si zo ti kha an hmu. Cuih lung cu lungto tûm zet a si.
41016005	Thlān sung an vung luh tikah, kâwrfual var hruk tlangval pakhat, vawrh lam kapih to an hmu ih, an lâu.
41016006	Anih cun an hnenah, "Thinphângin um hlah uh, an khĕnbet mi Nazareth Jesu nan hawl, anih cu a tho zo, hi tawkah a um nawn lo, an retnak hmun hi zoh hman uh.
41016007	Va feh uhla, nan hmaiah Galili peng ah a feh, cuih hmun ah a lo sim cia vekin nan hmu ding tiah a dungthluntupawl le Peter kha va sim uh," tiah a ti.
41016008	Zamrangten an fehsuak ih, khūr le mangbangin thlān ihsin an tlânsuak. An ṭih tuk ruangah zo hnen hmanah zianghman an sim lo.
41016009	Zarh khat ih a ni khatnak zingpit teah, Jesu a thosal, khawsia pasarih a dawisuahsak mi Mary Magdalin hnenah a lang hmaisabik.
41016010	Anih cu a va feh ih, Jesu thawi umtlang dah mi, lungkuai ih a ṭap rero mipawl kha a va sim hai.
41016011	Cule Jesu a nung ti le, cu nu in a hmu ti an theih tikah, annih in an rak zum lo.
41016012	Cuihhnu ah, anmah lakih mi pahnih khawte lamih an feh laiah phun dangin an hnenah Jesu a lang.
41016013	Cute pahnih cu an va feh ih, dungthluntu dangpawl hnenah an sim nân, an zum cuang lo.
41016014	Cuihhnu ah cabuai an hil laiah, a dungthluntu hleikhat hnenah a lang. A thawhsal hnuah mi hrek in an hmuh thu a dungthluntu hleikhat pawl in an zum lo ruangah, an zumlonak le an lungruhnak kha a kawk hai.
41016015	Cule anih in an hnenah, "Leilung tlun hmuahhmuah ah va feh uhla, sersiam mi tinkim hnenah thuthangṭha va sim uh.
41016016	A zum ih baptisma a cotu cu rundam a si ding. Asinan a zumlotu cu thiamlo coter a si ding.
41016017	Cule a zumtupawl cu hi hminsinnakpawl in a thlun hai ding: ka hmin in khawsia an dawi ding, ṭawng thar in an ṭawng ding,
41016018	rulpawl tla an kai ding, thih theinak ziang thil khal an in le an zianghman a pawi lo ding, mina parah an kut an suang ding ih, an dam ding," tiah a ti.
41016019	An hnenih thu a sim ṭheh hnuah, amah cu van ah laksohin a um ih, Pathian vawrh lamah a to.
41016020	Cule an fehsuak ih, hmun kip ah thu an sim. Bawipa in an hnenah hna a ṭuan ih, kamsuakthu cu hminsinnakpawl hmangin a nĕmhnget vivo. Amen.
42001001	Mit rori ih a thăwk ihsi hmutu le thu rawngbawltupawl in kan hnenih in rak peksâwng vek cekci khan, kan lakih thil cang mipawl thuhla mi tampi in a sangsángten ngan dingin ṭan an rak lâk zo vekin, thil hmuahhmuah a thăwk ihsin ngunngaih zetih ka zingzăwi hnuah na hnenih an lo zirh mi thilpawl kha an dik rori a si ti fiangfel zetih na theih theinak dingah, na hrangah a sangsângteih ngan hi a ṭha ding tiah ka ruat, Maw zahum zet Theofilas.
42001005	Judia Siangpahrang Herod san laiah, Abijah-ih ho a si mi puithiam Zakariah a rak um. A nupi cu Aaron tesinfa a si ih, a hmin cu Elizabeth a si.
42001006	An pahnih in Pathian hmaiah midingfel an si, sawihnăwm kâi loin, Bawipaih thupekpawl le cīn le dānpawl hmuahhmuah an thlun.
42001007	Elizabeth cu micing a si ruangah fa an nei lo, cule an pahnih in kum upa zet an si.
42001008	Cule hitin a si, Zakariah cu amai cān a thlen tikah, puithiam a si vekin, Pathian hmaiih a hopawl thawn puithiam hna a ṭuan laiah,
42001009	puithiampawlih tidān kêl bangin, camcawhfung an zûk ih, Zakariah-ih ṭuanvo cu Bawipaih temple hmun thianghlim sungih rimhmui ur ding a si.
42001010	Cutiih rimhmui a ur laiah, mipi zaten temple lengah thla an rak cam rero.
42001011	Cun Bawipaih vancungmi pakhat cu a hnenah a rung lang ih, rimhmui urnak biakṭheng vawrh lamah a dîng.
42001012	Cule Zakariah in cuih vancungmi a hmuh tikah, nasazetin a thinlung a buai ih, ṭihnak in a khat.
42001013	Asinan cuih vancungmi cun a hnenah, "Ṭih hlah, Zakariah, ziangahtile na thlacamnak cu theih a si zo, na nupi Elizabeth in fapa a lo hrinsak ding, cule a hmin ah John na sak pei.
42001014	Cule aipuannak le lungawinak na nei ding. Cuih na fapa a suah tikah, mi tampi lungawiaipuangin an um ding.
42001015	Ziangahtile anih cu Bawipa mithmuhah a ropi ding. Sabitzu siseh, zu siseh a in hrimhrim lo pei. A nuih pum sungih a um lai ihsin Thlarau Thianghlim in a khat ding.
42001016	Cule anih in Israel-mi mi tampi Bawipa an Pathian lamah a hawikirtersal ding.
42001017	Palepawlih thinlung cu fāte lamah le thulung lo pawl cu midingfelpawlih fimnak lamah an hawi theinak dingah, anih cu Bawipa hmaiah Elijah-ih thlarau le huham in a feh fawn ding. Cucu Bawipa hrangih timtuahaw cia mi milai a tiarter cia theinak dingah a si," tiah a ti.
42001018	Cule Zakariah in vancungmi hnenah, "Na sim vekin a cang ngaingai ding ti cu ziangtin ka thei thei ding? Ziangahtile kei cu patar ka si zo, cule ka nupi khal a kum a upa tuk zo," tiah a ti.
42001019	Cule vancungmi in a sawn ih a hnenah, "Keimah cu Pathian hmaiih dingtu Gabriel ka si, nangmah thu lo sim ding le cuih lungawiumza thuthang na hnenih phuang dingah thlah mi ka si.
42001020	Ngai hnik, a tikcucān teih a tlamtling ding mi ka kamsuakthupawl na zum lo ruangah hi thilpawl tlamtlinter a si ni hlanlo na ngui men ding ih, na ṭawng thei lo ding," tiah a ti.
42001021	Mipi in Zakariah cu an rak hngak, cule temple hmun thianghlim sungih rei tuk a um ruangah an mang a bang.
42001022	A ra suah tikah, a be thei hai lo. Cule annih in temple hmun thianghlim sungah larnak a hmu ti an rak theithiam. Ziangahtile anih in an hnenah theihthiamnak a pe hai ih, ṭawng thei loin a um ringring.
42001023	Cule hitin a si, Zakariah cu a rawngbawl cān a cem tikah, amai inn ah a tĭn.
42001024	Cuihhnu ah a nupi Elizabeth cu fa a vun ih, thla nga sung inn sungah a khumaw.
42001025	Cule Elizabeth in, "Mi senpi lakih hmuhsuam ka sinak cu i laksak dingin duhsaknak thawi in zoh tikah, hihi ka hrangih Bawipa in in tisak mi cu a si," tiah a ti.
42001026	A thla ruknak ah Pathian in vancungmi Gabriel cu Galili peng, Nazareth an ti mi khua ih um,
42001027	David sungza a si mi, Joseph thawn ṭhiaw dingih ham cia mi fala him hnenah a run thlah. Cuih fala himih hmin cu Mary a si.
42001028	Vancungmi cu a hnenah a ra ih, "Cibai! Nang cu duhsaknak sâng zet cotu na si, Bawipa na hnenah a um a si; nang cu nunau lakah thlawsuah mi na si," tiah a ti.
42001029	Asinan Mary in vancungmi a hmuh tikah, a ṭawng mi in nasazetin a thinlung a buaiter. Cule a thinlung in, "Hi cibaibûknakih sullam cu ziang a si pei?" tiah a ruat.
42001030	Cun vancungmi in a hnenah, "Mary, ṭih hlah, ziangahtile nang cun Pathian duhsaknak na co zo a si.
42001031	Ngai hnik, na pum sungah fa na vun ding ih, Fapa na hring ding. Cule a hmin ah Jesu na sak pei.
42001032	Anih cu miropi a si ding ih, cungnungbikih Fapa tiah kawh a si ding. Cule Bawipa Pathian in a hnenah a pupá David laltokham a pe ding.
42001033	Cule Jakob sungza tlunah kumkhuain a uk ding ih, a uknak cu cem ni a nei lo ding," tiah a sim.
42001034	Mary in vancungmi hnenah, "Mipa ka thei si lo ih, hi thu cu ziangtin a cang thei ding?" tiah a ti.
42001035	Cule vancungmi in a sawn ih a hnenah, "Na parah Thlarau Thianghlim a rung thleng ding ih, cungnungbikih huham in a lo tuam ding. Curuangah na hrin ding mi Mi Thianghlim khal Pathian Fapa tiah kawh a si ding.
42001036	Ngai hnik, na sungkhatnu Elizabeth khal in a tar zet hnuah fa a vun, fa a nei thei nawn lo tiah an ti mi cu, atu ah fa a vunnak thla ruk a si zo.
42001037	Ziangahtile Pathian hrangah thil cang thei lo a um lo," tiah a ti.
42001038	Cun Mary in, "Ngai hnik, kei cu Bawipaih sálnu ka si! Na kamsuakthu vekin ka hnenah thleng ko seh," tiah a ti. Cule vancungmi cun Mary cu a fehsan.
42001039	Cuih cān ah Mary cu a tho ih, Judia peng tlang par khaw pakhat ah, zamrangten a hung feh.
42001040	Cule Zakariah teih inn sungah a lut ih, Elizabeth cu cibai a bûk.
42001041	Cule hitin a si, Elizabeth in Mary-ih cibaibûknak a theih tikah, a pum sungih nausen cu a khir. Cule Elizabeth cu Thlarau Thianghlim in a khat.
42001042	Cun Elizabeth cu aw ring zetin a ṭawngsuak ih, "Nang cu nunau lakah mithlawsuak na si. Na pum sungih naute khal mithlawsuak a si!
42001043	Ziangah ka Bawipaih nu ka hnenih ra tlawn ding duhsaknak cu kei in ka co?
42001044	Ngai hnik, cibai i bûknak aw ka hnenih a thlen leveten, ka pum sungih nausen cu aipuangin a khir a si.
42001045	A zumtunu cu mithlawsuak a si, ziangahtile Bawipa in a hnenih a sim mi thilpawl cu a cangsuak ding a si," tiah a ti.
42001046	Cule Mary in, "Ka nunnak in nasazetin Bawipa a thangṭhat.
42001047	Ka thlarau cu i rundamtu Pathian ah a aipuang zet.
42001048	Ziangahtile kei a sálnu dinhmun niam zet cu i ngaihsak. Ngai hnik, atu thăwk ihsin ṭhangthar hmuahhmuah in mithlawsuak tiah in ti ding.
42001049	Ziangahtile huham ih a khat mi pa in ka hrangah thil ropi a tuah zo. A hmin cu a thianghlim a si.
42001050	Cule a zahngainak cu san khat hnu san khat amah ṭihzahtupawl parah a um vivo.
42001051	A bān in cahnak a langter zo. An thinlung khawruahnak ih mipuarthaupawl cu a ṭekdarhter zo.
42001052	Mithiltitheipawl cu an laltokham ihsin a dirthla ih, Mihnuaitapawl cu a khaisâng zo.
42001053	Rilrâwng mipawl cu thil ṭha thawn a tlăiter hai ih, Milianpawl cu kut lawngin a fehhloter hai.
42001054	Kan pupápawl hnenih a rak sim zo bangin,
42001055	Abraham le a cithlahpawl cu kumkhuaih zah a ngai hai dingzia hngilhlonak dingah, A siahhlawh Israel cu a rak bawm," tiah a ti.
42001056	Cule Mary cu Elizabeth hnenih thla thum hrawng a um hnuah, amai inn ah a tlung.
42001057	Elizabeth cu fa a hrinnak ding nithla a kim ih, fapa a hring.
42001058	Cule a innhnenpawl le a sungkhatpawl in Bawipa in zahngainak nasazet Elizabeth parih a neihzia an thei. Cutikah amah thawn lungawiaipuangin an um.
42001059	Cule hitin a si, a ni riatnak ah naute serh tán dingin an ra pan ih, a hmin ah a paih hmin Zakariah thotho an sak.
42001060	Asinan a nu in a sawn hai ih, "Cutin si hlah seh, John ti si sawn seh," tiah a ti.
42001061	Asinan annih in a hnenah, "Nan sungkhat lakah cuvek hmin nei zohman an um lo," tiah an ti.
42001062	Naute cu a pa Zakariah in ziang vek hmin sak a duh ti theih an duh ih, theihthiamnak an hmuh.
42001063	Cule anih in cangannak calung a dil hai ih, "A hmin cu John a si," tiah a ngan. Cule an zaten an mang a bang.
42001064	Culeveten Zakariah-ih kâ cu ăwnsak a si ih, a lei cu a phawihaw, a ṭawng ih, Pathian a thangṭhat.
42001065	Cun an kiangkapih um hmuahhmuah in an ṭih ih, cuih thu hmuahhmuah cu Judia peng, tlang par ram pumpi ah a thang ṭheh.
42001066	Cuih thu a theitu hmuahhmuah in an thinlung ah cuih thu cu an ret cio. Cule, "Hi naute cu ziang vek mi ah hung cang leh tak pei maw?" tiah an ti. Bawipaih kut cu cuih naute parah a um.
42001067	A pa Zakariah cu Thlarau Thianghlim in a khat ih, profet thuphuan in thu a phuang. Anih cun,
42001068	"A mipawl a rak vehvai ih, a tlen hai zo ruangah, Israel Pathian Bawipa cu thangṭhatin um seh.
42001069	A siahhlawh David sungza ihsin kan hrangah Rundamnak ki a suakter zo.
42001070	Leilung thawh tirte ihsin a profet thianghlimpawlih kâ ihsin A tiamkam cia vekin a cangsuak a si.
42001071	Kan ralpawl hnen ihsin le in huatupawl hmuahhmuah ih kut ihsin Rundam kan si ding in rak tiamkam.
42001072	Cumi cu, kan pupápawl parih zahngainak neih ding le A thukham thianghlim máng dingin thu a rak tiamkam.
42001073	Kan pa Abraham hnenah sesămin thu a rak tiamkam.
42001074	Kan ralpawl kut sung ihsin in runsuah hnuah, Ṭihnak um loin amah kan rian ding tiah sia a săm.
42001075	Kan nunsung hmuahhmuah thianhlimnak le dingfelnak in a hmaika-ah kan rian ding.
42001076	Cule nang, ka fa, cungnungbikih profet tiah kawh na si ding. Ziangahtile nang cu a hrangah a lamzin rak sialtu dingah le,
42001077	A mipawl in an sualpawl ngaidam an sinak thawngin rundam an si ti an theihnak dingah, Bawipaih hmaiah na feh ding.
42001078	Kan Pathian zahngainak maksak ruangin tlun lam ihsin kan hnenah ni a rung tlāng zo.
42001079	Thim lakih to mi le thihnak thlahlim hnuaiih to mipawl parih tleunak pe dingah le Hnangamdaihnak lamzin sungih kan ke hruai dingah in rak vehvai zo," tiah a ti.
42001080	Naute cu a ṭhang ih, thlarau lamah a cak deuhdeuh. Cule langhnganin Israel-mipawl hnenih a lăng hlan sung hmuah cu ramṭhing ah a um.
42002001	Cu laiah hitin a rak si, Kaisar Augasṭas in leitlun mi hmuahhmuah hmin khum thluh dingin thu a pe.
42002002	Cucu Siria ram ah Kurinia ram uktu a si laiih hmin khum hmaisabik a si.
42002003	Mi kip hmin khum dingin, anmai khua cio ah an feh.
42002004	Joseph khal Galili peng, Nazareth khua ihsin Judia peng, David-ih khua, Bethlehem ah a feh. Ziangahtile amah cu David sungkua le tesinfa a si.
42002005	Joseph cu a nupi si dingih hamnak an rak tuah zo mi fa hring zikte Mary thawn cuih hmun ah cun an feh.
42002006	Cule hitin a si, cutawk ih an um laiah, Mary nau hrin tikcu a kim.
42002007	A fatir fapa a hring ih, puan in a tuam. Riahbûk ah an hrang hmun a um lo ruangah, naute cu rankhēng ah a hlum.
42002008	Cuih ram ah tuukhālpawl cu zan ah an tuupawl kilin, ramlak ah an um.
42002009	Cule ngai hnik, Bawipaih vancungmi pakhat an hnenah a rung lang ih, Bawipaih ropitnak in an kimvel cu a run tlet. Cule annih cun an ṭih ngaingai.
42002010	Cun vancungmi cun an hnenah, "Ṭih hlah uh, ziangahtile ngai hnik uh, mi hmuahhmuah hrang ding aipuannak maksak thuthangṭha ka run phuang a si.
42002011	Ziangahtile tuihni ah David khua ah nan hrangah Rundamtu a suak. Amah cu Bawi Khrih a si.
42002012	Hihi nan hrangah theihthiamnak a si ding: Puan ih tuam mi nausen cu rankhēng sungah an hlŭm kha nan hmu ding," tiah a ti.
42002013	Cule hmakhatteah cuih vancungmi thawn vancungmi burpi an rung lang ih, hitin Pathian an thangṭhat:
42002014	"Cungnungbik hmun ah Pathian cu thangṭhat si seh, Leitlun ah daihnak um seh, Minung hnenah a duhsaknak um seh," tiah an ti.
42002015	Cule hitin a si, vancungmipawl cu an hnen ihsin van ih an feh thluh tikah, tuukhālpawl cun, "Atu ah Bethlehem khua tiang va feh uhsi la, Bawipa ih in rak sim mi thil cang mi cu va zoh hnik uhsi," tiah pakhat le pakhat an tiaw.
42002016	Cule zamrang zetin an feh ih, Mary, Joseph le rankhēng ih hlŭm mi nausen cu an va hmu.
42002017	Naute an hmuh hnuah, cuih naute thuhla vancungmi ih an rak sim mi cu an thăn.
42002018	Cule tuukhāltupawl ih sim mi thilpawl a theitu hmuahhmuah cu an theih mi parah an mang a bang.
42002019	Asinan Mary in cuih thil hmuahhmuah cu ruat phah rero in a thinlung ah a ret.
42002020	Tuukhālpawl cu an theih mi le an hmuh mi thil hmuahhmuah ruangah, Pathian sunlawih le thangṭhatin an kirsal. Vancungmi ih a rak sim cia vekin, cuih thil hmuahhmuah cu a kim a si.
42002021	Naute serh zim tannak ding ni ni riat a kim tikah, JESU tiah hmin an sak. Mary in a pum sungih a vun hlanih vancungmi in a rak sak cia mi hmin a si.
42002022	Cule Mosi Dān vekin Mary-ih thianfaiawk ni a kim tikah, Joseph le Mary in naute cu Bawipa hnenih hlan dingin Jerusalem ah an fehpi.
42002023	Cumi cu Bawipaih Dān sungah, "Sūl awngtu fatir mipa hmuahhmuah cu Bawipa hrangih thianghlim an si an ti ding," tiih ngan mi vek khan a si.
42002024	Bawipaih Dān sungih a sim mi vekin, "Thuro khuah khat simaw, laileng no pahnih simaw," thawinak hlān ding a si.
42002025	Cule ngai hnik, Simeon an ti mi pa pakhat cu Jerusalem ah a rak um. Amah cu midingfel le Pathian ngaihsak mi, Israel hnemtu ding a rak hngak ringring tupa a si, a parah Thlarau Thianghlim a um.
42002026	Thlarau Thianghlim in a hnenah Bawipaih Khrih a hmuh hlanah cun anih cu a thi lo ding tiah a rak phuangsuak cia.
42002027	Amah cu Thlarau hruainak in temple kulh sungah a lut. Cule a nu le a pa in Dān ih a tidān kêl bangtukin a hrangih tuah dingah naute Jesu an rak hruai tikah,
42002028	Simeon in naute cu a kut in a cawi ih, Pathian a thangṭhat, cule,
42002029	"Bawipa, atu ah na kamsuakthu vekin, Na siahhlawh kei cu hnangamten i fehter thlang aw.
42002030	Ziangahtile na rundamnak cu ka mit rori in ka hmu zo;
42002031	Cumi cu mi hmuahhmuah mithmuhah na timtuah.
42002032	Anih cu Zentelpawl tlettu ding tleu le na mi Israel-ih ropitnak a si ding," tiah a ti.
42002033	Simeon in naute thuhla a sim mi thilpawl ah, Joseph le naute nu cu an mang a bang.
42002034	Cun Simeon in thlawsuah a pe hai ih, naute nu Mary hnenah, "Ngai hnik, hih naute cu Israel-mipawl lakah mi tampi tlutertu ding le tungdingtu dingih ruat a si. Cule anih cu an simsiat ding mi hminsinnak a si ding.
42002035	Cutin mi tampi thinlung ih khawruah mipawl cu lăngter a si theinak dingah, ralnâm in na thinlung khal a suntlăng ding," tiah a ti.
42002036	Cu tawkah Asher hnám, Fanuel fanu, Anna an ti mi profet nunau pakhat a rak um. Cu nu cu a tar zet, pasal a neih hnuah a pasal thawn kum sarih an umtlang.
42002037	Amah cu nuhmei a si ih, kum 84 hrawng a si. Cu nu cu temple kulh sung ihsin suak loin, sun le zan, rawlul le thlacamin Pathian a bia.
42002038	Cuih cān laifangah cu nu cu a ra lut ve ih, Pathian hnenah thangṭhatnak a hlan. Jerusalem ih tlennak a rak thlirtupawl hmuahhmuah hnenah cuih naute thuhla cu a sim hai.
42002039	Cule Joseph le Mary in Bawipaih Dān bangtukin thil hmuahhmuah an tuah ṭheh hnuah, Galili peng, anmai khua, Nazareth ah an tlungsal.
42002040	Nauhak cu a ṭhang ih, thlarau lamah a cak, fimnak in a khat ih, Pathian zangfahnak a parah a um.
42002041	Kum tinten a nu le a pa cu Jerusalem ah Lanta Puai ah an feh ṭheu.
42002042	Cule kum hleihnih a kim tikah, an nunphung vekin, Jerusalem ih Lanta Puai ah an feh.
42002043	Lanta Puai nipawl a cem tikah, an tlungsal. Nauhak Jesu cu Jerusalem ah a tāng ta. Cucu Joseph le Jesu nu in an rak thei lo.
42002044	An tlunpi mipawl lakih tel ve ah an rak ruat ih, ni khat sung an feh. Cule an sungkhatpawl le an rualpipawl lakah Jesu cu an hawl.
42002045	An hmuh lo tikah, Jerusalem ah an kirsal ih, Jesu cu an hawl.
42002046	Cule hitin a si, ni thum hnuah, Jesu cu temple kulh sungah zirhtupawl lakah toin, an thu ngaithla le anmah thusut ih a um lai kha an va hmu.
42002047	A ṭawng mi a rak theitu hmuahhmuah cun a thu theihzia le a thu sandān pawl ah an khawruah a har zet.
42002048	A nu le pa in amah an hmuh tikah, an khawruah a har zet. Cule a nu in a hnenah, "Fapa, ziangahso kan hnenah hihi na tuah? Zoh hnik, na pa le kei cun thinharin kan lo hawl rero," tiah a ti.
42002049	Cule anih in an hnenah, "Ziangah so in hawl? Ka Paih hna ka buaipi a ṭul a si ti nan thei lo maw si?" tiah a ti.
42002050	Asinan annih in an hnenah ziang thu a sim ti an rak theithiam lo.
42002051	Cun Jesu cu a nu le a pa zawngah Nazareth khua ah a feh ih, an thu lungin a um. Asinan a nu cun cuih thil hmuahhmuah cu a thinlung sungah a ret ringring.
42002052	Cule Jesu cu fimnak ah le pumrua ah le Pathian le minung duhsaknak ah a ṭhang.
42003001	Kaisar Tiberius ih a uk a kum hleingatnak ah, Ponṭias Pilat cu Judia peng uktu a si. Herod in ramṭhen pali lakih pakhat Galili peng a uk. A unaupa Filip in ramṭhen pali lakih pakhat Ituria le Trakoniṭis peng a uk. Cule Lisanias in ramṭhen pali lakih pakhat Abilin peng a uk.
42003002	Annas le Kaiafas cu puithiam lubik an si. Cuih cān ah ramṭhing ah Zakariah-ih fapa John hnenah Pathian kamsuakthu a rak thleng.
42003003	John cu Jordan tiva kiangkap ram hmuahhmuah ah a feh ih, sualpawl ngaidamnak ding hrangah lungthlengnak baptisma thu a sim.
42003004	Cumi cun profet Isaiah cazual sungih, "Ramṭhing ih mi pakhat auaw cun, 'Bawipaih lamzin sial uh, A zintepawl kha dĭngter uh.
42003005	A kuarnak kip kha silhkhat uh, Tlang le mual kip in rāwnter uh. Lamzin kâwi cu dĭngter uhla, lamzin bingbopawl tla rualter uh.
42003006	Cule mi hmuahhmuah in Pathian rundamnak an hmu ding,' tiih," ngan mi ṭawngkampawl a tlamtlingter.
42003007	John cun amai baptisma co dingih a ra suak mi mipi hnenah, "Nannih cu rulngân cithlah nan si! A ra thleng lai ding mi thinlingnak ihsin tlânsuak dingah zo in so ralrinnak a rak lo pe?
42003008	Curuangah lungthlengnak thawi milaw mi rah suah uh. 'Abraham cu kan pa a si,' tiin nan thinlung sungin ruat thăwk hlah uh. Nan hnenah ka lo sim a si, Pathian cun hih lungtopawl ihsin Abraham hrangah tesinfa a tuah thei a si.
42003009	Thingkungpawl hramah hreitlung ret a si zo. Curuangah rah ṭha a rah lo mi thingkung kip in hauthluk an si ding ih, meisa sungah paih an si ding," tiah a ti.
42003010	Cule mipi in, "Cuti asile ziang kan tuah ding?" tiah an sut.
42003011	John in a sawn hai ih an hnenah, "Kâwrfualpi zun hnih neitu cun a nei lo tu kha ṭhen seh. Rawl neitu khal in cutivek thothoin tuah seh," tiah a ti.
42003012	Siahkhawngtupawl khal John-ih baptisma co dingin a hnenah an ra ih, "Zirhtupa, ziang kan tuah ding?" tiah an ti.
42003013	Cule anih in an hnenah, "An lo fial mi hnakih tam in va kháwng hlah uh," tiah a ti hai.
42003014	Ralkappawl khal in, "Ziang kan tuah ding?" tiah an sut. Cule anih in an hnenah, "Zo hnen hman in hranhramin paisa la hlah uhla, diklo zetin sual mi puh hlah uh, cule nan hlawh tawkah nan lungkim tawk uh," tiah a ti.
42003015	Mipi cun beiseinak thawn, John hi Khrih a si maw si lo tiah an zaten an thinlung khawruahharin an um.
42003016	John in an zate hnenah a sâng hai ih, "Kei cun ti ah baptisma ka lo pe taktak, asinan kei hnakih a nasasawn Mi a ra lai ding; kei cu a kedam hri phawihsaktu ding hmanah ka tlak lo. Anih cun Thlarau Thianghlim ah le meisa ah baptisma a lo pe ding.
42003017	Sangvut thehnak hmanrua a kut ah a um ih, sangvut cīlnak hruih cu a thianfai ṭheh ding. Amai sangvut cu cuam sungah a thun ding. Asinan a hi cu zohman ih hmih thei lo mi meisa in a urkāng ding," tiah a ti.
42003018	Cule John cun a dang thazangpeknak thu tampi thawn mipi hnenah thu a sim.
42003019	Asinan John in Herod Tetrak kha a unaupa Filip nupi Herodias a ṭhit ruangah le thil ṭhalo dangdang a tuah mipawl hmuahhmuah ruangah a kawk.
42003020	Herod cun hi thil ṭhalo a tuah mi hmuahhmuah hleiah, John cu thawng a thlakbet.
42003021	Mi hmuahhmuah baptisma an co tikah, hitin a si, Jesu khal baptisma a co ve. Thla a cam laiah van a rak áwngaw.
42003022	Cule Thlarau Thianghlim cu Jesu parah taksa pianhmang neiin thuro vekin a rung ṭum. Cule van ihsin aw pakhat in, "Nang cu ka duhdawt zet mi ka Fapa na si, na parah ka lung a hmui zet," tiah a ti.
42003023	Jesu rawngbawl a thawh tikah, kum 30 hrawng a si. Mi in Jesu cu Joseph fapa ah an ruat. Joseph cu Heli-ih fapa a si.
42003024	Heli cu Matthat-ih fapa a si, Matthat cu Levi-ih fapa a si, Levi cu Melki-ih fapa a si, Melki cu Janna-ih fapa a si, Janna cu Joseph-ih fapa a si.
42003025	Joseph cu Mattathias-ih fapa a si, Mattathias cu Amos-ih fapa a si, Amos cu Nahum-ih fapa a si, Nahum cu Esli-ih fapa a si, Esli cu Naggai-ih fapa a si.
42003026	Naggai cu Maath-ih fapa a si, Maath cu Mattathias-ih fapa a si, Mattathias cu Semei-ih fapa a si, Semei cu Joseph-ih fapa a si, Joseph cu Judah-ih fapa a si.
42003027	Judah cu Joanan-ih fapa a si, Joanan cu Rhesa-ih fapa a si, Rhesa cu Zerubbabel-ih fapa a si, Zerubbabel cu Shealtiel-ih fapa a si. Shealtiel cu Neri-ih fapa a si.
42003028	Neri cu Melki-ih fapa a si, Melki cu Addi-ih fapa a si, Addi cu Kosam-ih fapa a si, Kosam cu Elmodam-ih fapa a si, Elmodam cu Er-ih fapa a si.
42003029	Er cu Joshua-ih fapa a si, Joshua cu Eliezer-ih fapa a si, Eliezer cu Jorim-ih fapa a si, Jorim cu Matthat-ih fapa a si, Matthat cu Levi-ih fapa a si.
42003030	Levi cu Simeon-ih fapa a si, Simeon cu Judah-ih fapa a si, Judah cu Joseph-ih fapa a si, Joseph cu Jonan-ih fapa a si, Jonan cu Eliakim-ih fapa a si.
42003031	Eliakim cu Melea-ih fapa a si, Melea cu Menan-ih fapa a si, Menan cu Mattatha-ih fapa a si, Mattatha cu Nathan-ih fapa a si, Nathan cu David-ih fapa a si.
42003032	David cu Jessi-ih fapa a si, Jesse cu Obed-ih fapa a si, Obed cu Boaz-ih fapa a si, Boaz cu Salmon-ih fapa a si, Salmon cu Nahshon-ih fapa a si.
42003033	Nahshon cu Amminadab-ih fapa a si, Amminadab cu Ram-ih fapa a si, Ram cu Hezron-ih fapa a si, Hezron cu Perez-ih fapa a si, Perez cu Judah-ih fapa a si.
42003034	Judah cu Jakob-ih fapa a si, Jakob cu Isak-ih fapa a si, Isak cu Abraham-ih fapa a si, Abraham cu Terah-ih fapa a si, Terah cu Nahor-ih fapa a si,
42003035	Nahor cu Seruk-ih fapa a si, Seruk cu Reu-ih fapa a si, Reu cu Pelek-ih fapa a si, Pelek cu Eber-ih fapa a si, Eber cu Shelah-ih fapa a si.
42003036	Shelah cu Kainan-ih fapa a si, Kainan cu Arfasad-ih fapa a si, Arfasad cu Shem-ih fapa a si, Shem cu Noah-ih fapa a si, Noah cu Lamek-ih fapa a si.
42003037	Lamek cu Methuselah-ih fapa a si, Methuselah cu Enok-ih fapa a si, Enok cu Jared-ih fapa a si, Jared cu Mahalalel-ih fapa a si, Mahalalel cu Kenan-ih fapa a si.
42003038	Kenan cu Enosh-ih fapa a si, Enosh cu Seth-ih fapa a si, Seth cu Adam-ih fapa a si ih, Adam cu Pathian fapa a si.
42004001	Jesu cu Thlarau Thianghlim ih khatin, Jordan tiva ihsin a kir ih, Thlarau in ramṭhing ah a hruai.
42004002	Cu tawkah Diabol in ni 40 sung sual a fawrh. Cuih sung hmuahhmuah cu zianghman a ei lo. Cuih cān a cem tikah, Jesu cu a ril a râwng.
42004003	Cule diabol cun a hnenah, "Nangmah cu Pathian Fapa na si le, hi lungto hi sang ih cang dingin thu pe aw," tiah a ti.
42004004	Cule Jesu in a sawn ih, " 'Milai cu sang lawngin a nung lo ding, cuhnakin Pathian kamsuakthu tin in a nung sawn ding,' tiih ngan a si," tiah a ti.
42004005	Cun diabol in Jesu cu tlang sângpi parah a hruaiso ih, leitlun lalrampawl hmuahhmuah tla cān málte sungah Jesu a hmuh.
42004006	Cule diabol cun a hnenah, "Hi thuneihnak hmuahhmuah le an ropitnak hmuahhmuah tla hi ka lo pe ding, ziangahtile hipawl cu ka hnenih pek ṭheh zo an si ih, ka duhduh hnenah ka pe ṭheu.
42004007	Curuangah keimah i biak asile, hipawl hmuahhmuah hi na ta an si thluh ding," tiah a ti.
42004008	Cule Jesu in a sawn ih a hnenah, "Setan ka dungah feh aw. Ziangahtile, 'Bawipa na Pathian na be pei ih, amah lawng na rian pei,' tiih ngan a si," tiah a ti.
42004009	Cun diabol cun Jesu cu Jerusalem ah a hruai ih, temple kulh a sannakbik ah a ret. Cule "Pathian Fapa na si le, hitawk ihsin dâwpthla hnik aw.
42004010	Ziangahtile, 'Nangmah lo kilkhawi dingin, Na cungcangthu ah a vancungmipawl thu a pe ding.
42004011	Cule an kut in an lo dăwm ding, Culole na ke in lungto a khawngngah pang ding,' tiih ngan a si," tiah a ti.
42004012	Cule Jesu in a sâng ih a hnenah, "Cathianghlim in, 'Bawipa na Pathian na hniksak lo pei,' a ti," tiah a sawn.
42004013	Diabol cun sual a fawrhnak hmuahhmuah a ṭheh tikah, Jesu cu cān tawkfang sung a fehsan ta.
42004014	Cun Jesu cu Thlarau huham thawn Galili ah a tlung ih, cuih ram kiangkap hmuahhmuah ah Jesu hmin cu a thang ṭheh.
42004015	Cule an sinakokpawl ah thu a zirh ih, mi hmuahhmuah in Jesu cu an thangṭhat.
42004016	Jesu cu a ṭhanlennak Nazareth khua ah a thleng, a ti ṭheudān vekin, Sabbath ni ah sinakok sungah a lut ih, casiar dingin a ding.
42004017	Cu tawkah profet Isaiah-ih cazual an pe. Cuih cazualpi cu a pharh ih,
42004018	"Bawipaih Thlarau cu ka parah a um, Ziangahtile mifarahpawl hnenih thuthangṭha phuang dingah hriak i thih zo. Thinlung kekkuaipawl damter dingah, Sáltang mipawl hnenah luatnak thu phuang dingah le mitcawpawl in khua an hmuh theisalnak dingah, Palbĕt mipawl zalenter dingah le
42004019	Bawipaih duhsak kum thu phuang dingah i rak thlah a si," tiih ngan mi kha a hmu.
42004020	Cun cuih cazual cu a zualsal ih, sinakok kilkhawitupa hnenah a pesal. Cule Jesu cu a to. Sinakok sungih a um mi hmuahhmuah ih mit cun ṭha zetin Jesu cu an zoh.
42004021	Cule Jesu in an hnenah, "Tuihsun ah hi Cathianghlim sungih ngan mi cu nan hnatheihah a tlamtling a si," tiah sim a thăwk.
42004022	Cule mi hmuahhmuah in Jesu cu an theihpi ih, a kâ sung ihsin a suak mi zangfahnak kamsuakthupawl ah an mang a bang. Annih in, "Hi pa hi Joseph fapa kha a si lo maw?" tiah an ti.
42004023	Jesu in an hnenah, "Hi thufim hi ka hnenah nannih in nan rel tengteng ding, 'Sibawipa, nangmah le nangmah damawter aw. Kapernaum khua ah na tuah ti kan theih mipawl kha hi na khua ah hin tuah aw,' tiah in ti ding," tiah a ti hai.
42004024	Cun anih in, "Thungaiin ka lo sim, Profet zohman amai khua ah cohlan a hlawh lo.
42004025	Asinan thungaiin ka lo sim, Elijah san laiah kum thum le thla ruk sung van kharpit a si ih, ram pumpi ih mangṭam a tlun laiah, Israel ram ah nuhmei tampi an rak um.
42004026	Sihmansehla an lakih pakhat hnen hmanah Elijah cu thlah a si lo. Sidon ram Zarefath khua ih nuhmeinu hnen lawngah thlah a si.
42004027	Cule profet Elisha san laiah Israel ram ah miphar tampi an rak um. Siria-mi Naaman siarlo zohman thianter mi an rak um lo," tiah a ti.
42004028	Cuih thu an theih tikah, sinakok sungih a um mi hmuahhmuah cu an thin a ling.
42004029	An ding ih Jesu cu khaw lengah an tûlsuak, cule an khaw umnak khām ihsin hlăwnthla dingin an hruai.
42004030	Asinan Jesu cu an lakin a pahtlăng ih a fehhlo.
42004031	Jesu cu Galili peng, Kapernaum khua ah a vung feh ih, Sabbath ni ah thu a zirh hai.
42004032	A kamsuakthu cu thuneihnak thawn a si ruangah, a thuzirh mi ah an khawruah a har zet.
42004033	Cuih sinakok sungah khawse bawrhhlawh thlarau neipa pakhat a rak um. Cule ring zetin a au ih,
42004034	"Ha! Nazareth Jesu, kanmah ten um nung, nang le kannih ziangso pehtlaihawknak kan neih? Kanmah siatsuah dingah maw na rat? Zo na si ti ka lo thei, nang cu Pathian Mi Thianghlim na si," tiah a ti.
42004035	Cule Jesu in amah cu a kawk ih, "Daiten um, a sung ihsin suak aw!" tiah a ti. Khawsia in cu pa cu mipi hmaiih a hlăwnthluk hnuah, a parah zianghman tuahmawh loin a suahsan.
42004036	Cun an zaten an mang a bang ih, "Ziang ṭawngkam a si? Anih cun thlarau bawrhhlawhpawl cu thuneihnak le huham thawn thu a pe ih, an suak," tiah pakhat le pakhat an tiaw rero.
42004037	Cule Jesu hmin cu cuih ram kiangkap hmun zakip ah a thang ṭheh.
42004038	Jesu cu sinakok sung ihsin a suak ih, Simon-ih inn sungah a lut. Cu laifangah Simon nupi-ih nu cu bese zetin khawsiknat tuarin a um. Cule Jesu hnenah amahnu bawm dingin an dil.
42004039	Cu nuih kiangah Jesu a ding ih, a khawsiknat cu a kawk. Cule a khawsiknat cu a reh. A tho lohli ih, anmah a rian hai.
42004040	Ni a tlak zawngah nathri phunphun thawi natnak a tuartu hmuahhmuah a hnenah an rak hruai. An par fingfing ah a kut a rak suang ih a damter hai.
42004041	Khawsiapawl khal, "Nang cu Pathian Fapa Khrih na si!" tiih au phahin mi tampi sung ihsin an suak. Cule Jesu in a rak kawk hai. Khawsiapawl in amah cu Khrih a si ti an theih ruangah, an ṭawng ding a siang hai lo.
42004042	Khua a hung van tikah, Jesu cu a păwksuak ih, ramṭhing ah a feh. Mipi in amah cu an hawl ih, a umnak hmun an va thlen tikah, anmah fehsan lo dingin an kai.
42004043	Asinan Jesu in an hnenah, "Khaw dang khalah Pathian uknak thuthangṭha cu ka phuang ding a si. Ziangruangahtile cumi hrangih thlah mi ka si," tiah a ti.
42004044	Cule Galili peng ih sinakokpawl ah thu a sim.
42005001	Cule hitin a si, ni khat cu Genesareth tili kapih Jesu a din laiah, Pathian kamsuakthu ngai dingin mipi cun an ra pan luihlo.
42005002	Cule Jesu in tili kapih lăwng cawl pahnih a hei hmu. Ngakaitupawl cu lăwng sung ihsin an suak ih, an sûrpawl an khawlh rero.
42005003	Jesu cu lăwng pakhat deuh sungah a lut. Cuih lăwng cu Simon-ih ta a si. Cule tili kap ihsin lăwng cu málte hladeuh ih ṭhawn dingin Jesu in Simon a dil. Cule a to ih lăwng sung ihsin mipi cu thu a zirh hai.
42005004	Thusim a ṭheh tikah, Simon hnenah, "Ti thûknak lamah lăwng kha ṭhawn awla, nga kai dingin nan sûrpawl cu thlak uh," tiah a ti.
42005005	Cule Simon in a sawn ih a hnenah, "Hotupa, zanvar taima zetin kan zuam mengmang nân, zianghman kan kai lo. Sikhalsehla na kamsuakthu vekin sûr cu ka thlâk hnik ding," tiah a ti.
42005006	Cutiih an tuah tikah, nga tampi an awk ih an sûr tlek a thăwk.
42005007	Cule lăwng dangih a um mi an ngakaihpipawl kha anmah bawm dingin an kut an hei zâp. Cule an ra ih an lăwng pahnih pil zik tiangin nga an sănkhat.
42005008	Simon Peter in cumi a hmuh tikah, Jesu-ih khuk hramah a băwk ih, "Maw Bawipa, i fehsan aw, ziangahtile kei cu misual ka si!" tiah a ti.
42005009	Ziangahtile amah le a ngakaihpipawl hmuahhmuah cu an awh mi ngapawl kha an la ih, cupawl ruangah an khawruah a har zet.
42005010	An awh mi cun Simon-ih ngakaihpi Zebedi fapa, James le John khal an mang a bangter. Cule Jesu in Simon hnenah, "Ṭih hlah, tuihni thăwkin milai na kai thlang ding," tiah a ti.
42005011	An lăwngpawl tili kapih an dinter hnuah, cutepawl cun ziang hmuahhmuah an tlansan ih, Jesu cu an thlun.
42005012	Cule hitin a rak si, khaw pakhat ih Jesu a um laiah, ngai hnik, a taksa pumpuluk ih a phār mi pa pakhat in Jesu a hmuh tikah, a hmaiah a băwk ih, "Bawipa na duh ah cun i thiangter thei a si," tiah a dil.
42005013	Jesu cun a kut a suah ih cu pa cu a thâm, "Ka duh a si, thiang aw," tiah a ti. Hmakhatteah a phārnat cu a hlo.
42005014	Cule Jesu in cu pa hnenah, "Zohman sim hlah, cuhnakin va feh awla, puithiam hnenah na taksa va hmuh sawn aw. Na thian zo ruangah mi in an lo theihpinak dingah, Mosi ih thu a pek vekin thawinak va pe aw," tiah a fial.
42005015	Sikhalsehla Jesu hmin cu a thang sinsin. Cun a thu ngaithla dingin le an natnak damter dingah, mipi tampi cun amah an ra pankhawm.
42005016	Jesu cu ramṭhing ah fehin thla a cam ṭheu.
42005017	Cun ni khat cu thu a zirh rero laiah hitin a si, Farasipawl le Dānzirhtupawl cu cu tawkah an to. Cupawl cu Galili peng khaw tin kip in le Judia peng le Jerusalem ihsin a ra mi an si. Anmah damter dingah Bawipaih huham cu cu tawkah a um.
42005018	Cun ngai hnik, mi hrekkhat in a zeng mi pa pakhat cu a ihphah thawn an run zâwn. Jesu hmaiih hlum dingin luhpidan ding lamzin an hawl.
42005019	Mipi ruangah luhpi theinak ding lamzin an hmu lo. Cule inn tlunah an kai ih mizéngpa cu a ihphah thawn inn tlun ihsin mipi lak Jesu hmaiah an run ṭhum.
42005020	Jesu in an zumnak a hmuh tikah, anih in mizéngpa hnenah, "Milaipa, na sualpawl ngaidam ṭheh a si zo," tiah a ti.
42005021	Cule Dānzirhtupawl le Farasipawl in an thinlung in, "Pathian thangsiattu hi pa hi zo a si? Pathian siarlo mi dang zo in so sualpawl ngaidam thei?" tiah ruah an thăwk.
42005022	Jesu in an ruahnakpawl a theih tikah, a sawn hai ih an hnenah, "Nan thinlung sungin ziang nan ruat?
42005023	'Na sualpawl ngaidam ṭheh a si zo,' ti maw, 'Tho awla, feh aw,' ti so áwlsawn?
42005024	Sikhalsehla Minung Fapa in leilung tlunah sualpawl ngaidam theinak thuneihnak a nei a si ti nan theihnak dingah hihi tuah a si," tiah a ti. Cule Jesu in mizéngpa hnenah, "Na hnenah ka lo sim, tho aw, na ihphah la awla, na inn ah tlung aw," tiah a ti.
42005025	Hmakhatteah mizéngpa cu mipi hmaiah a tho, a ihnak cu a la ih Pathian thangṭhat phahin a inn ah a tlung.
42005026	Cule an zaten an mang a bang ih, Pathian an thangṭhat. Ṭihnak in an khat ih, "Tuihsun ah hminsintlak thilpawl kan hmu a si hi!" tiah an ti.
42005027	Hi thilpawl hnuah Jesu cu a feh ih, Levi an ti mi siahkhawngtu cu siahkhawnnak bûk ih a to lai kha a hei hmu. Cule Jesu in a hnenah, "I thlun aw," tiah a ti.
42005028	Cule Levi cu a ding ih, ziang hmuahhmuah tân tain Jesu a thlun.
42005029	Cule Levi in Jesu hrangah amai inn ah puai ropi a tuah. Cu tawkah siahkhawngtu burpi le mi dangpawl tla Jesu le a thluntupawl hnenah rawl an ei ve.
42005030	Cule Farasipawl le Dānzirhtupawl cu a dungthluntupawl dokalhin an phunzai. "Ziangah so siahkhawngtupawl le misualpawl thawi ei le in ih nan um?" tiah an ti.
42005031	Jesu cun a sawn hai ih an hnenah, "Miharhdampawl in sibawi an ṭul lo, minapawl lawngin an ṭul a si.
42005032	Midingfelpawl ko dingin ka ra lo, misualpawl lung thleng dingih ko dingah ka ra sawn a si," tiah a ti.
42005033	Cule annih in a hnenah, "John-ih dungthluntupawl cu rawl an ul ṭheu ih, thla an cam ṭheu. Farasipawlih dungthluntupawl khal cutivekin an tuah. Asinan ziangruangah nangih dungthluntupawl hmuah an ei ih an in?" tiah an ti.
42005034	Cule anih in an hnenah, "Mo neitupa an hnenih a um laiah, mo lawmtupawl cu rawl nan ulter thei ding maw?
42005035	Asinan an hnen ihsin mo neitupa lakhloh ni a thleng leh ding. Cutikah rawl an ul leh ding," tiah a ti.
42005036	Cun an hnenah hi tahṭhimnak hi a sim, "Zohman in sinfen hlun cu puanthan thar belcáwng in an belh kêl lo. An belh asile, sinfen thar in a dirtlek ding, a thar le a hlun cu an milaw lo a si.
42005037	Cule zohman in sabitzu thar kha savun thâwl hlun sungah an thun kêl lo. An thun asile, sabitzu thar in savun thâwl hlun cu a kekter ding. Cule sabitzu cu a dăwk ding ih, savun thâwl hlun khal cu a siat ding.
42005038	Sabitzu thar cu savun thâwl thar sungih thun tengteng sawn ding a si, cule an pahnih in an siat lo ding.
42005039	Zohman sabitzu hlun in zotu in a thar a hiar lohli lo, ziangahtile anih in, 'Sabitzu hlun cu a ṭhasawn a si,' a ti," tiah a sim.
42006001	Cule hitin a si, Sabbath ni hmaisa a cem hnu, a neta Sabbath ni ah, Jesu cu sangvut ló lakin a feh. A dungthluntupawl in sangvut vui an sik, an kut in an nuai ih a fáng cu an ei.
42006002	Cule Farasi mi hrekkhat in an hnenah, "Ziangah so Dān in Sabbath ni ih tuah a sian lo mi nan tuah?" tiah an ti.
42006003	Jesu in a sâng hai ih, "David le a hnenih um mipawl an ril a rawn tikah, David in ziang a tuah ti nan rak siar lo maw?
42006004	Pathian inn sungah David cu a lut ih, Sangserh cu a la ih a ei, cule a rualpipawl khal ziangmaw zât a pe ve hai. Cuih sang cu Dān in puithiampawl lawng ei dingih a sian mi a si," tiah a ti.
42006005	Cule Jesu in an hnenah, "Minung Fapa cu Sabbath Lal khal a si," tiah a ti.
42006006	Cun hitin a si, a dang Sabbath ni ah, Jesu cu sinakok sungah a lut ih thu a zirh. Cu tawkah a vawrh lam kut a ro mi pa pakhat a rak um.
42006007	Dānzirhtupawl le Farasipawl in Jesu kha sual an puh theinak dingah, Sabbath ni ah a damter pei maw, damter lo tiah ṭhaten an zohhliah.
42006008	Asinan Jesu in an thinlung ih an ruah mi a thei ih, a kut a ro mi pa hnenah, "Tho awla, a laiah hin ra ding aw," tiah a ti. Cule cu pa cu a tho ih cu tawkah cun a ra ding.
42006009	Cun Jesu in an hnenah, "Dān in Sabbath ni ah thil ṭha tuah maw, thil ṭhalo tuah in siang, mi nunnak run ding maw, thah ding a siang? tiah ka lo sut," tiah a ti hai.
42006010	Cule a kiangkapih mi hmuahhmuah cu a zohkûal ih, cu pa hnenah cun, "Na kut hawi hnik," tiah a ti. Anih cun a kut cu a hun hawi ih, khat lam vekin a dam.
42006011	Asinan Dānzirhtupawl le Farasipawl cu an thin a heng tuk lawmmam ih, Jesu parah ziang an tuah ding ti pakhat le pakhat an rawnaw.
42006012	Cun hitin a si, cu laiah Jesu cu thlacam dingin tlang parah a feh ih, Pathian hnenah zanvar thla a cam.
42006013	Khua a van tikah, a hnenah a dungthluntupawl a ko hai ih, mi hleihnih a hril. Cupawl cu apostolpawl ti khalin a ko hai.
42006014	Peter ti khalih hmin a pek mi, Simon le a naupa Andru, James le John, Filip le Bartholomeo,
42006015	Mathai le Thomas, Alfias fapa James, Zilot an ti mi pa Simon,
42006016	James fapa Judas le Jesu phiarsawmtu ih cang Judas Iskariot tla an si.
42006017	Jesu cu anmah zawngah a rung suk ih, a dungthluntu mipi le a thusim mi ngai dingah le an nathripawl damter dingih Judea peng hmuahhmuah le Jerusalem ihsin a ratupawl le tipi kapih um Ṭaiar khawpi le Sidon khawpi ihsin a ra mi mipi tampi pawl zawngah hmun rāwn ah a ding.
42006018	Thlarau bawrhhlawhpawl ih zăwnzaihter mipawl tla damter an si.
42006019	Jesu sung ihsin huham a suak ih an zaten a damter hai ruangah, mipi in amah thâm dingin an hawl.
42006020	Cun anih cun a dungthluntupawl a zoh hai ih, "Nannih mităngdawrpawl, mithlawsuak nan si, Ziangahtile Pathian uknak cu nanmai ta a si.
42006021	Nannih atu ih rilrâwngpawl, mithlawsuak nan si, Ziangahtile nan tlai leh ding. Nannih atu ih a ṭap mipawl, mithlawsuak nan si, Ziangahtile nan hni leh ding.
42006022	Minung Fapa ruangah mi in an lo hua ih, An pawlkawmnak sung ihsin an lo suah, an lo zawkzet ih, nan hmin an simsiat tikah, Mithlawsuak nan si.
42006023	Cuih ni ah cun lungawiaipuangin um uh, aipuan ruangah khir uh! Ziangahtile ngai hnik uh, vanram ih nan lawmman cu a ropi a si. Ziangahtile cutivekin an pupápawl in profetpawl an rak tuah a si.
42006024	"Asinan nannih milianpawl, nan hmakhua a pit a si, Ziangahtile nannih cun nunnăwmnak nan rak ngah zo.
42006025	Nannih atu ih mikhawpkhampawl, nan hmakhua a pit a si, Ziangahtile nan ril a râwng leh ding. Nannih atu ih hni rero pawl, nan hmakhua a pit a si, Ziangahtile ṭapin nan aihram leh ding.
42006026	Mi hmuahhmuah in an lo lăwm tikah, nan hmakhua a pit a si, Ziangahtile an pupápawl in cutivekin profet deupawl parah an rak tuah a si.
42006027	"Asinan nannih ka thu a ngaithlatupawl ka lo sim a si, nan ralpawl duhdaw uhla, a lo huatupawl parah thil ṭha tuah uh.
42006028	A lo camsetupawl thlawsuah pe uhla, siava zetih a lo tuahsetupawl hrangah thlacam uh.
42006029	Na biang khat lam a lo bēngtu hnenah, na biang khat lam khal tŭn aw. Na kâwrfual latu hnenah, na angki sunghruh khal a lâk ding êl hlah.
42006030	A lo diltu pauhpauh cu pe aw. Mi in na thil neih mi a lo laksak asile, dilsâl nawn hlah.
42006031	Mi in nan parah tuah hai seh ti nan duh vekin, nanmah khal in an parah tuah ve uh.
42006032	"Nanmah a lo duhdawtupawl lawng nan duhdawt asile, ziang lăwmnak so na ruahsan thei ding? Ziangahtile misualpawl hman in anmah duhdawtupawl cu an duhdaw ve a si.
42006033	Nan parih thil ṭha a tuahtu par lawngih thil ṭha nan tuah asile, ziang lăwmnak so nan ruahsan thei ding? Ziangahtile misualpawl khal in cuvekin an tuah ve a si.
42006034	Cule ka ngahsal leh ding tiah nan beisei mi hnen lawngih nan cawih asile, ziang lăwmnak so nan beisei thei ding? Ziangahtile misualpawl khal in ngahkim lehsal dingin, cuvekin an tuah ve a si.
42006035	Asinan nan ralpawl duhdaw uhla an hrangah thil ṭha tuah uh. Ngah lehsal ding beisei loin cawih uh. Cule nan lawmman cu a ropi ding ih, Cungnung Bik-ih fāte nan si ding. Ziangahtile Pathian amah rori cu lungawihna a thiam lo mi le miṭha lopawl par khalah a ṭha a si.
42006036	Curuangah nan Pa zah a ngai vekin, zahngai ve uh.
42006037	"Thu va ṭhen hlah uh, cule thuṭhensak nan si lo ding. Thiamlo mi coh hlah uhla, thiamlo coter nan si lo ding. Mi ngaidam uhla, ngaihdam nan si ve ding.
42006038	Pe uhla, pek nan si ve ding. Tahnak dik, nĕm le sawihngetin, liam thluahthloin nan ṭāng sungah mi in an lo pe ding. Ziangahtile mi nan tahnak khan, tah nan si ve ding," tiah Jesu in a ti.
42006039	Cule an hnenah hi tahṭhimnak khal a sim, "Mitcaw in mitcaw a hruai thei ding maw? An pahnih in khur sungah an tla lo ding maw?
42006040	Dungthluntu cu a zirhtupa hnakin a cungnungsawn lo. Asinan famkim ko zirhngah mi kip cu a zirhtupa tluk a si ding.
42006041	Nangmai mit sungih thing tluan hman ruat loin, ziangahso na unaupaih mit sungih mithnawm fate cu na zoh?
42006042	Asilole nangmai mit sungih thing tluan hmu si loin, 'Unaupa, na mit sung ihsin na mithnawm fate kha lo cawihsak ning,' tiah, ziangtin so na unaupa hnenah na ti thei? Midepdepa! Nan mit sungih thing tluan kha hlăwn hmaisa ta awla, na unaupaih mit sungih mithnawm fate cawih ding mi cu fiangten na hmu thei ding.
42006043	"Ziangahtile thingkung ṭha in rah sia a rah dah lo ih, thingkung sia khal in rah ṭha a rah dah ve lo.
42006044	Ziangahtile thingkung hmuahhmuah cu a rah in theih a si. Ziangahtile hling kung ihsin theirah an lo dah lo, hling bur ihsi khalin sabit rah an lo dah lo.
42006045	Miṭha cun a thinlung sungih hlawnthil ṭha a khawl mi a suah ih, miṭha lo cun a thinlung sungih hlawnthil ṭhalo a khawl mi a suah. Ziangahtile a thinlung sungih a luangliam mi cu a kâ in a ṭawngsuak a si.
42006046	"Ka lo sim mi thilpawl tuah si loin, ziangahso, 'Bawipa, Bawipa,' tiah in kawh?
42006047	Zokhal ka hnenah ra in, ka sim mi thupawl hna ih thei ih cupawl a tuahtu cu, ziang thawn an bangaw ti ka lo hmuh ding.
42006048	Cu pa cu thûk zet lai tahratin lungpi parih ṭohram buntu inn saktupa thawn an bangaw. Tilik a tlun tikah, cuih inn cu tilian in nasazetin a sawh ih, cumi cu a hnînter thei lo, ziangahtile cumi cu lungpi parih ṭohram bŭn mi a si.
42006049	Asinan ka sim mi thu hna ih thei ih a tuah lo tu cu mi pakhat ṭohram bŭn mi um loih, leilung parih inn a saktu thawn an bangaw. Cuih inn cu tilian in a sawh tikah, hmakhatteah a tlu. Cuih inn ṭiatbăldan cu nasatak a si," tiah a ti.
42007001	Jesu cu a thu ngaitu mipi hnenih a thusim hmuahhmuah a ṭheh tikah, Kapernaum khua ah a lut.
42007002	Cu tawkah ralkap 100 hotupa ih a duh zet mi, siahhlawhpa cu a na ih, a thi zikte.
42007003	Cuih ralbawipa in Jesu thuhla a theih tikah, a siahhlawh ra damter dingin va dil dingah, Jew-pawlih miupapawl a hnenah a hei thlah.
42007004	Cule Jesu hnen an thlen tikah, nasazetin an dil ih, "Na tuahsak dingah hi pa cu a tlak a si.
42007005	Ziangahtile anih cun kan miphun a duhdaw ih, kan hrangah sinakok a sak," tiah an ti.
42007006	Cun Jesu cu an zawngah a feh. Cule ralbawipaih inn ihsin a hlat nawn lonak hmun an thlen tikah, ralkap 100 hotupa cun a rualpipawl a thlah ih, "Bawipa, nangmah le nangmah buaiawter hlah, ziangahtile ka luangpi hnuaiih nang ra lut dingah kei ka tlak lo.
42007007	Curuangah keimah khal na hnenih ra ding tlak ah ka ruataw lo. Kam khatte ṭawng men awla, ka siahhlawh cu a dam mai ding.
42007008	Ziangahtile keimah khal mi thuneihnak hnuaiih um ka si, ka kut hnuaiah ralkappawl an um ve. Pakhat hnenah, 'Feh aw,' ka ti le a feh; a dang pakhat hnenah, 'Ra aw,' ka ti le a ra; ka siahhlawh hnenah, 'Hihi tuah aw,' ka ti le a tuah," tiah a ti.
42007009	Jesu in hi thilpawl a theih tikah, cu pa cu mak a ti, cule a herkûal ih a dungih a thluntu mipi hnenah, "Ka lo sim a si, Israel-mipawl lak hmanah hivek zumnak nasa ka hmu hrih lo!" tiah a ti.
42007010	Cule ralbawipa ih thlah mipawl inn ih an kirsal tikah, a rak na mi siahhlawhpa cu harhdamin an va hmu.
42007011	Cule a thaisun ah hitin a si, Jesu cu Nain an ti mi khua ah a feh. A dungthluntu mi tampi le mipi cu a zawngah an feh ve.
42007012	Khaw sung luhnak kăwtka kiang a thlen tikah, ngai hnik, mithi pakhat an rak zâwn; mithipa cu nuhmeinuih fapa neihsŭn a si. Nuhmeinuih zawngah cun khaw sung mi, mi tam zet an tel.
42007013	Bawipa in cu nu a hmuh tikah, a parah lainatnak a nei ih, a hnenah, "Ṭap hlah," tiah a ti.
42007014	Cun Jesu cun a va naih ih, ruak kuang cu a thâm. Cule a ruak kuang zâwntupawl cu an dîng. Jesu in, "Tlangval, tho aw ka lo ti," tiah a ti.
42007015	Cule mithipa cu a hung to ih, ṭawng a thăwk. Cule Jesu in cu pa cu a nu hnenah a pe.
42007016	Cun mi hmuahhmuah in an ṭih ih, Pathian an thangṭhat. Mi hrekkhat in, "Kan lakah profet ropi a suak zo, an ti." A dangpawl in, "Pathian in a mipawl a rung vehvai zo a si," tiah an ti.
42007017	Cule himi Jesu-ih thuhla cu Judia peng pumpi le a kiangkap ram pumpi ah a thang thluh.
42007018	John-ih dungthluntupawl in hi thil hmuahhmuah thuhla cu John an sim.
42007019	Cule John in a dungthluntupawl lak ihsin mi pahnih cu a hnenah a ko hai ih, Jesu hnenah, "Nangmah hi a ra ding mi pa cu na si maw, asilole a dang kan rak thlir hrih ding saw?" tiih va sut dingah a hei thlah hai.
42007020	Cutepawl Jesu hnen an thlen tikah, "Annih in, 'Nangmah hi a ra ding mi pa cu na si maw, asilole a dang kan rak thlir hrih ding saw?' tiih ra lo sut dingin baptisma petu John in na hnenah in rak thlah a si hi," tiah an ti.
42007021	Cule cuih cān fangah Jesu in mi tampi ih nathri siseh, natsia siseh, khawse ṭhalo neipawl siseh a rak damter; mitcaw tampi khua a hmuter hai.
42007022	Jesu in a sawn hai ih an hnenah, "Va feh uhla nan hmuh mi le nan theih mi thilpawl hi John hnenah va sim uh: mitcawpawl in khua an hmu ih, kebáipawl an feh; mipharpawl an thiang ih, hnasetpawl in an thei thei; mithipawl an tho ih, mifarahpawl hnenah thuthangṭha phuan a si.
42007023	Cule keimah ruangih a tlubah lo tu cu, mithlawsuak a si," tiah a ti.
42007024	John-ih palaipawl an tlun hnuah, Jesu in John thuhla mipi hnenih sim a thăwk. "Ziang zoh dingah so ramṭhing ah nan va feh? Thli ih a sĕmhnin rero mi câlte kung zoh dingah maw?
42007025	Ziang zoh dingah so nan va feh? Sinfen nêm a hruhtupa zoh dingah maw nan feh? Ngai hnik uh, sinfen nêm hruhtupawl le nunnuam zetih a nungtupawl cu siangpahrang innpawl ah an um.
42007026	Ziang zoh dingah so nan feh? Profet zoh dingah maw? Nan hnenah ka lo sim, a dik a si, John cu profet hnakin a ropisawn.
42007027	'Ngai hnik, na hmaiah ka palai ka thlah ding, Anih in na lamzin cu na hmaiah a sial ding,' tiih a thuhla an ngan mi pa cu hi pa hi a si.
42007028	"Ziangahtile nan hnenah ka lo sim, nunau hrin mi lakah baptisma petu John hnakih profet ropi an um lo. Asinan Pathian uknak ih mitenaubik cu, John hnakin a ropisawn a si," tiah a ti.
42007029	Cule mipi hmuahhmuah le siahkhawngtupawl in cumi cu an thei ih, Pathian cu a dik a si tiah an rak phuang. Annihpawl cu John-ih baptisma cotu an si.
42007030	Asinan Farasipawl le Dānthiampawl in anmah hrangih Pathian thil tum cu an rak hnáwng. Annihpawl cu John ih baptisma pek mi an si lo.
42007031	Cule Bawipa in, "Tuih san minungpawl hi ziang thawn ka khaikhin hai pei? Ziang thawn an bangaw?
42007032	Annih cu dawrhmun ih to ih, pakhat le pakhat auhawin, 'Phirivau kan rak lo tumsak ih, nan lâm lo, Mithi ṭahnak hlapawl kan lo saksak ih, nan ṭap lo,' tiih tiawtu nauhakpawl an bang.
42007033	"Ziangahtile baptisma petu John cu rawl ei lo le sabitzu in loin a rat tikah, 'Khawsia a nei,' tiah nan ti.
42007034	Minung Fapa cu in le ei in a ra, cule nannih in, 'Ngai hnik uh, hi pa cu rawl phâm le sabitzu phâmpa a si ih, siahkhawngtupawl le misualpawlih rualpi a si!' tiah nan ti.
42007035	Asinan fimnak cu a fale hmuahhmuah in thiam an coter a si," tiah a ti.
42007036	Cun Farasi pakhat in Jesu kha a hnenih rawl ei dingin a sawm. Cule Jesu cu Farasipaih inn ah a feh ih, rawl ei dingin a hil.
42007037	Cule ngai hnik, khaw sungih misual nunau pakhat in Farasipaih inn ah Jesu cabuai a hil ti a theih tikah, alabasṭa lung ih tuah mi thâwl in hriak rimhmui a rak keng.
42007038	Jesu-ih dung lam, a ke hramah dingin a ṭap ih, a mitthli thawn Jesu-ih ke cu khawlh a thăwk. Cule a lusám in a mitthli cu a hnûl, a ke a hnam ih hriak rimhmui a culh.
42007039	Cumi cu rawl ei sawmtu Farasipa in a hmuh tikah, a thinlung sungten, "Hi pa hi profet a si ngai ah cun, a ra thâmtu nunaunu hi zo a si ti le ziang vek nunau a si ti thei ding a si, ziangahtile hi nu cu misual a si," tiah a ruat.
42007040	Cule Jesu in a sawn ih a hnenah, "Simon, na hnenah thu lo sim ding ka nei," tiah a ti. Cutikah anih in, "Zirhtupa, i sim aw," tiah a ti.
42007041	Jesu in, "Paisa cawihtu pakhat hnenah mi pahnih in leiba an nei. Pakhat in dinari paisa 500 a bâk ih, a dang pakhat in dinari paisa 50 a bâk.
42007042	Cule a rulhsalnak ding zianghman an neih lo tikah, an pahnih in a ngaidam hai. Cuti asile, i sim hnik, zo sawnin cu pa cu a duhdaw deuh ding?" tiah a ti.
42007043	Simon in a sawn ih, "A ngaidam tamdeuh mi a si ding tiah ka ruat," tiah a ti. Cutikah Jesu in a hnenah, "Na thuṭhen mi cu a dik a si," tiah a ti.
42007044	Cun Jesu cu nunaunu lamah a her ih, Simon hnenah cun, "Hi nu hi na hmu maw? Na inn sungah ka rung lut ih, nang in ka ke khawlhnak ding hrang tidai i rak pe lo, asinan hi nu cun a mitthli thawn ka ke a khawlh ih a lusám in a hnûl.
42007045	Nang cun hnămnak thawn cibai i bûk lo, asinan hi nu cun ka rung luh ihsin ka ke hnăm a cawl hrih lo.
42007046	Nang cun ka lu hriak i thih lo, asinan anih cun ka ke ah hriak rimhmui i culh.
42007047	Hipawl hmuahhmuah ruangah, na hnenah ka lo sim, a tam zet mi a sualpawl ngaidam a si ruangah, anih cun nasazetin a duhdaw a si. Málte lawng ngaihdam mi cun a duhdaw dêm ve," tiah a ti.
42007048	Cule Jesu in cu nu hnenah, "Na sualpawl cu ngaidam a si zo," tiah a ti.
42007049	Amah cabuai hilpitupawl in, "Sualpawl khal ngaidamtu hi pa hi zo a si?" tiah an thinlung sungten ti an thăwk.
42007050	Cun Jesu in nunaunu hnenah, "Na zumnak in a lo rundam zo. Hnangamten va feh aw," tiah a ti.
42008001	Cuihhnu ah hitin a si, Jesu cu lungawiumza Pathian uknak thuthang sim le phuangin khawpi kip le khawte kip a tlâwng vivo. Cule a dungthluntu hleihnih pawl le,
42008002	thlarau sual ih luhhnawh damter mi nunau hrekkhat le an natnak damter mipawl le a sung ihsin khawsia pasarih a dawisuahsak mi Magdalin tiih kawh mi Mary,
42008003	Herod-ih thilri kilkhawitu Kuza nupi Joana, Susanna le an neih mi thilri hmangih Jesu rawng rak bawlsaktu mi dang tampi tla a zawngah an tel.
42008004	Khaw tin ihsin mipi tam zet an pungkhawm ih, Jesu hnenah an ra, anih in an hnenah hi tahṭhimnak hi a sim:
42008005	"Thlaici vawrhtu cu a thlaici vawrh dingin a fehsuak. Thlaici a vawrh tikah, a hrekkhat cu lamzin kap tluanah an tla, mi in an pál ih tlun zuang vâtepawl in an rak ei ṭheh.
42008006	A hrekkhat cu lung parah an tla. A hnawng mi a tlaksăm ruangah a keuh veten a ro.
42008007	Cule thlaici hrekkhat cu hlingrûl lakah an tla, hlingrûl thawn an ṭhangtlang ih hling kungpawl in an zâp ṭheh.
42008008	Cun a dang cu leiram ṭhatnak ah an tla, cule an ṭhang. Cun alet 100 in rah a rah," tiah a ti. Cuih thilpawl a sim ṭheh hnuah, "Theihnak hna a neitu cun thei seh!" tiah a ti.
42008009	Cun, "Cuih tahṭhimnakih tican cu ziang a si?" tiah a dungthluntupawl in Jesu an sut.
42008010	Cule Jesu in, "Pathian uknak thuthuppawl theih theinak cu nan hnenah pek a si zo. Asinan, 'Hmu na cingih hmu lo dingin le, Hna ih thei na cingih theithiam lo dingin,' mi dang hnenah cun tahṭhimnakpawl in sim a si.
42008011	"Hi tahṭhimnakih tican cu hitin a si: thlaici cu Pathian kamsuakthu a si.
42008012	Lamzin kap tluanih a tla mi cu kamsuakthu a ngaithlatu an si; an zum ih rundam an silonak dingah, Diabol a ra ih an thinlung sung ihsin kamsuakthu cu a lakhlohsak hai.
42008013	Lung parih a tla mipawl cu, an ngaithlak tikah aipuang zetih kamsuakthu a cohlangtu an si. Asinan an thinlung sungah hram a neih lo ruangah, cān tawite sung lawng an zum ih, sualfawrhnak an tawn tikah an tluhlo.
42008014	Cun hlingrûl lakih a tla mi cu hipawl hi an si: an rak ngaithlak tikah anmai duhdān in an feh, hi leitlun nun khawruahharnak, lennak le năwmnak pawl in a zâp ih, an pitling lo.
42008015	Asinan leiram ṭha parih a tla mi cu hipawl hi an si: thinlung ṭha le dik an nei ih, kamsuakthu an theih tikah an kaihnget ih, tuarfainak thawn rah an suah.
42008016	"Mi zohman in meito vâng tahratin, bel in an khuh dah lo, asilole ihkhun hnuaiah an ret dah lo, cuhnakin a luttu hmuahhmuah in tleu an hmuh theinak dingah, meitoṭhuam parah an ret sawn a si.
42008017	Ziangahtile lang leh lo dingih thuh mi zianghman a um lo ih, theih leh lo ding mi le tleu ih langsuak leh lo ding mi thuthup zianghman a um lo.
42008018	Curuangah thu nan ngaithlakdān ah fimkhur uh. Ziangahtile zokhal a neitu cu tamsinin pek a si ding, cule zokhal a nei lo tu cu a neih vekih lang mi hman a hnen ihsin laksak a si ding," tiah a ti.
42008019	Cuih cān ah, a nu le a naupalepawl a hnenah an ra. Asinan mipi an tet tuk ruangah a hnen an thleng thei lo.
42008020	Cule mi hrekkhat in Jesu hnenah, "Na nu le na naupalepawl cu nangmah lo hmuh duhin lengah an ding," tiah an sim.
42008021	Cule anih in a sawn hai ih an hnenah, "Pathian kamsuakthu a ngaithla ih a tuahtu cu, ka nu le ka naupalepawl an si," tiah a ti.
42008022	Cule ni khat cu hitin a si, Jesu cu a dungthluntupawl thawn lăwng sungah a lut ih an hnenah, "Tili khat lam ralah feh uhsi," tiah a ti hai. Cule lăwng in an feh.
42008023	Cutiih lăwng ih an feh rero laiah Jesu cu a rak itthat. Tili parah thlisia a rung hrang ih an lăwng cu tidai in a khah ruangah an dinhmun cu ṭihnungza a si.
42008024	Dungthluntupawl cu Jesu hnenah an va feh ih, an va ṭhang. Cule, "Hotupa, Hotupa, kan pil cuahco a si!" tiah an ti. Cule Jesu cu a hung tho ih thli le tisuar cu a kawk. Cun thli cu a cawl ih, tili cu a dai khepkhep.
42008025	Cule anih in an hnenah, "Khuiah so nan zumnak cu?" tiah a ti. Annih in an ṭih ih an mang a bang. Cule pakhat le pakhat, "Hi pa hi ziang vek minung so a si, thli le tidai pawl hman in a thu an lun hi!" tiah an tiaw.
42008026	Jesu le a dungthluntupawl cu Galili ralkhat ih um, Gadara ram an thleng.
42008027	Khawmual parih Jesu a suah tikah, khawsiapawl ih reipi an pawlh mi pa pakhat in a rak táwng. Cu pa cu hnipuan zianghman a hruh lo, inn khalah um loin, thlān lakah a um sawn.
42008028	Jesu a hmuh tikah a au ih, a hmaiah a tlu, cule aw ring zetin, "Cungnungbik Pathian Fapa, Jesu, nang le kei hi ziang pehtlaihawknak so kan neih? I hrem hlah aw, ka lo dil a si," tiah a ti.
42008029	Ziangahtile Jesu in thlarau bawrhhlawh kha cu paih sung ihsin suak dingin thu a rak pek zo. Vei tampi khawsia in cu pa cu a kaihrem ih, ke hrennak le thir cikcinpawl in an ṭemṭawn ih an kil. Asinan cikcinpawl cu a catter ih, khawsia in cu pa cu ramṭhing ah a dawisuak ṭheu.
42008030	Jesu in a hnenah, "Na hmin zo a si?" tiah a sut. Cule anih in, "Lizon," tiah a ti, ziangruangahtile khawsia tampi a sungah an lut.
42008031	Khur thûk zet sungih feh dingin thu pe lo dingin, Jesu hnenah an dil.
42008032	Cu laifangah tlang parah văwk rual tampi rawl an ei rero. Khawsiapawl cun Jesu hnenah văwk rual sungih luh siang dingin an dil. Cule a siang hai.
42008033	Cu paih sung ihsin khawsiapawl cu an suak ih, văwk rual sungah an lut. Cule cuih văwk rual cu khamhrâp ihsin tili sungah an tlânthla ih an pil ṭheh.
42008034	Văwk kiltupawl in thil cang mi an hmuh tikah an tlân ih, cuih thuhla cu khaw sungah le ramlak ah an thăn ciamco.
42008035	Cun thil cang mi zoh dingah mipi an va feh. Jesu hnen an va thlen tikah, a sung ihsin khawsiapawl a dawisuahsak mi pa cu hnipuan hruh le lungfimin Jesu ke hramih toin an va hmu. Cule an ṭih.
42008036	A rak hmutupawl in ziangtin khawse pawlh mi pa a dam ti kha cupawl hnenah an rak sim.
42008037	Cule Gadara ram mipi hmuahhmuah in an ṭih tuk ruangah, Jesu kha anmah suahsan dingin an dil. Cule Jesu cu lăwng sungah a lut ih, a umnak hmun kēl ah a kirsal.
42008038	Khawsiapawl ih an suahsan mi pa in, Jesu hnenih um dingin a dil. Asinan Jesu in a tlunter ih,
42008039	"Na inn ah va tlung awla, na parah Pathian in ziangtluk thil ropi a tuah ti kha va phuang aw," tiah a ti. Cule cu pa cu a feh ih, Jesu in a parih thil ropi a rak tuah mipawl cu cuih khaw pumpuluk ah a thansuak ṭheh.
42008040	Cule hitin a si, an zaten amah an rak beisei ruangah Jesu a ra kirsal tikah, mipi in lungawi zetin an rak cohlang.
42008041	Cule ngai hnik, sinakok uktu Jairas an ti mi pa cu, cu tawkah a ra thleng ih, Jesu ke hramah a băwkkhup. Cun a inn ih ra dingin Jesu cu a dil.
42008042	Ziangahtile a fanu neihsŭn kum hleihnih mite cu a thi zikte. Jesu cu a va feh ih, mipi in amah cu an năwr luihlo.
42008043	Cu laiah, cu tawkah kum hleihnih sung thiputnat tuar nunau pakhat a rak um. A nunkhawsaknak ding hmuahhmuah sibawipawl hnenah a hmang thluh nân, zohman in an damter thei lo.
42008044	Jesu dung ihsin a thlun ih a sinfen zim a thâm. Cule hmakhatteah a thiput cu a reh.
42008045	Cule Jesu in, "Zo in so i thâm?" tiah a ti. An zaten an phat cio tikah, Peter le amai hnenih um mipawl in, "Hotupa, mipi in an lo tûl ih an lo năwr luihlo si khawh, ziangtin, 'Zo in so i thâm?' na ti," tiah an ti.
42008046	Cule Jesu in, "Mi pakhat khat in in thâm a si, ziangahtile ka sung ihsin huham a suak ti ka thei," tiah a ti.
42008047	Nunaunu in a thupaw thei lo ti a hmuh tikah, ṭhia phah rero in a ra ih, Jesu hmaiah a băwkkhup. Cu nu cun mi hmuahhmuah hmaiah ziangruangah Jesu a thâm ti le hmakhatteah ziangti vekin a dam ti cu Jesu hnenah a phuang.
42008048	Jesu in cu nu hnenah, "Ka fanu, na thinphâng hlah, na zumnak in a lo damter zo, hnangamten va feh aw," tiah a ti.
42008049	Cutiih Jesu a ṭawng rero laiah sinakok uktupaih inn ihsin mi pakhat a ra thleng ih, "Na fanu a thi zo; Zirhtupa cu tibuai rero nawn hlah," tiah a ti.
42008050	Jesu in cuih thu a theih tikah, Jairas hnenah a sawn ih, "Phâng hrimhrim hlah, a zum lawng zum men aw, cule na fanute cu a dam ding," tiah a ti.
42008051	Cule Jairas-ih inn a va thlen tikah, Jesu in Peter, James, John le cuih nunaunuteih nu le pa siarlo zohman luhter a siang lo.
42008052	Cule inn sungih a um mi an zaten nunaunute cu an ṭah ih an râk rero. Cutikah Jesu in, "Ṭap hlah uh, anih hi a thi lopi, a itthat sawn a si," tiah a ti.
42008053	Nunaunute a thi zo ti an theih ruangah, annih in Jesu cu an hnihsan.
42008054	Cule an zaten lengih a suahter hai hnuah, cu nu cu a kut in a vun kai ih, a ko, "Nute, tho aw," tiah a ti.
42008055	Cun a thlarau a ra kirsal ih, nunaunu cu a tho lohli. A ei ding rawl pe dingin thu a pe hai.
42008056	Cule a nu le a pa cu an khawruah a har zet. Asinan Jesu in a nu le a pa hnenah a thil tuah mi cu zohman sim lo dingin a cah hai.
42009001	Jesu in a dungthluntu hleihnih pawl cu hmunkhatah a kokhawm ih, khawsia hmuahhmuah parah le nathripawl damter theinak huham le thuneihnak a pe hai.
42009002	Pathian uknak thu phuang dingah le mina damter dingah anmah cu a thlah.
42009003	Cule anih in an hnenah, "Nan khualtlawnnak hrangah zianghman keng hlah uh, kianghrăwl siseh, zâl siseh, rawl siseh, paisa siseh, kâwrfual zun hnih siseh keng hlah uh.
42009004	Nan luhnak inn pauhpauh ah cām uhla, cutawk ihsin păwksuak uh.
42009005	Cule zokhal nanmah a lo cohlang lo tu cu, cuih khua nan suahsan tikah, anmah dokalhnak thutheihpinak ah nan ke ih leivut cu thingthla ta uh," tiah a ti.
42009006	Cule dungthluntupawl cu an păwksuak ih, khaw khat hnu khaw khat an feh, thuthangṭha an phuang ih, hmun kip ah mi an damter.
42009007	Cuih cān ah Herod Tetrak in, Jesu ih thil tuah mi hmuahhmuah hna ih a theih tikah, a khawruah a har zet, ziangahtile mi hrekkhat in, "John cu mithi lak ihsin a thosal a si," tiah an ti.
42009008	Mi hrekkhat in, "Elijah a rung langsal a si hi," an ti. Cun mi dangpawl in, "Khuahlan profet pakhat khat a thosal a si," an ti.
42009009	Herod in, "John-ih lu cu ka tán zo, asinan a thu ka theih rero mi pa cu zo a si pei?" tiah a ti. Cule Jesu hmuh ding a hiar zet.
42009010	Apostolpawl an ra tlungsal ih, an tuah mi hmuahhmuah kha Jesu an ra sim. Cule annih cu a hruai hai ih, Bethsaida khaw kiang ramṭhing ah anmah vial an feh.
42009011	Mipi in cuih thu an theih tikah, Jesu cu an thlun. Anmahpawl cu Jesu in a rak cohlang hai ih, Pathian uknak thu an hnenah a sim. Cule damnak a ṭul mipawl a damter hai.
42009012	Ni a tlak zik tikah, dungthluntu hleihnih pawl cu an ra ih Jesu hnenah, "Hi hmun hi ramṭhing a si ruangah mipi hi, hi kiangkap khuapawl le ló lakah rawl le riahnak hawl dingin thlah hai aw," tiah an ti.
42009013	Asinan Jesu in an hnenah, "Nanmah in an ei ding rawl pe uh," tiah a ti. Cule annih in, "Hi mipi hmuahhmuah hrangah va feh ih, rawl kan va leisak lo ah cun, kanmah cun sang hlawm nga le nga pahnih lawng kan nei," tiah an ti.
42009014	Ziangahtile cu tawkah patling 5000 hrawng an si. Cun Jesu in a dungthluntupawl kha, "Mipi hi 50 bur ciar in toter uh," tiah a fial hai.
42009015	A fial mi vekin an tuah ih, mipi zaten an to.
42009016	Cun Jesu in sang hlawm nga le nga pahnih cu a la ih, van lam hawiin lungawi thu a sim ih a phel. Cule mipi zĕm dingah a dungthluntupawl a pe.
42009017	An zaten an ei ih an khawp zet, cule an hlah mi nepnâwi cu an sar ih kho hleihnih a khat.
42009018	Cule hitin a si, Jesu amah te lawng thla a cam laiah, a dungthluntupawl in amah an hei fĭn. Cule anih in an hnenah, "Mipi in keimah hi zo in ti?" tiah a sut hai.
42009019	Annih in an sawn ih, "Baptisma petu John a si an lo ti, asinan mi hrekkhat in Elijah a si an lo ti. Cule mi dangpawl in khuahlan profet pakhat khat a thosal mi a si an lo ti," tiah an ti.
42009020	Jesu in an hnenah, "Nannih in teh kei hi zo in ti?" tiah a ti hai. Peter in a sawn ih, "Nangmah cu Pathian-ih Khrih na si," tiah a ti.
42009021	Cule Jesu in cuih thu cu zohman sim lo dingin, hnget zetin a tiam ih thu a pe hai.
42009022	Cule anih in, "Minung Fapa in thil tampi a tuar ding, miupapawl, puithiam sângpawl le Dānzirhtupawl in an hnáwng ding ih an that ding, cule a ni thumnak ah thawhtersal a si ding," tiah a ti.
42009023	Cun an zate hnenah, "Zokhal keimah i thlun duhtu cun amah le amah el aw in, ni tin amai khraws lain, i thlun seh.
42009024	Ziangahtile zokhal a nunnak humhim a duhtu cun a nunnak a hloh ding, asinan zokhal keimai ruangih a nunnak a hlohtu cun a nunnak a humhimngah ding.
42009025	Ziangahtile mi pakhat in leitlun pumpi hi neiin, amah siatrálin hlorál sehla, a hrangah ziang hlawknak so a um?
42009026	Ziangahtile zokhal keimah le ka kamsuakthupawl a zahpitu cu Minung Fapa in a ropitnak, a Paih ropitnak le a vancung mithianghlimpawlih ropitnak thawn a rat tikah, cu pa cu a zahpi ve ding.
42009027	Thungaiin ka lo sim, hitawk ih a ding mi, mi hrekkhat cu Pathian uknak an hmuh hlanlo, thihnak tep hrimhrim lo ding mi an um," tiah a ti.
42009028	Cule hitin a si, hi thu a sim hnu ni riat hrawngah, Jesu in Peter, John le James tla a hruai hai ih, thlacam dingin tlang parah a kai.
42009029	Thla a cam rero laiah, a hmel lăngdān a hung thlengaw, cule a kâwrfual cu a var tuk ih, a tletin a tle.
42009030	Cule ngai hnik, mi pahnih cu amah thawn an beaw rero, cute pahnih cu Mosi le Elijah an si.
42009031	Cute pahnih cu ropitnak thawn an rung lang ih, Jesu in Jerusalem ih a ṭhehfel ding mi a fehsuah ding thuhla an rel.
42009032	Asinan Peter le a rualpipawl cu an sĭng ngutngo. An hung ṭhang tikah, a ropitnak le a hnenih mi pahnih dîng an hmu.
42009033	Cule hitin a si, cute pahnih in Jesu an fehsan zawngah, Peter in Jesu hnenah, "Hotupa, hitawk ih um hi kan hrangah a ṭha; thlam pathum in kan sak pei: na hrangah pakhat, Mosi hrangah pakhat, Elijah hrangah pakhat," tiah a ti. Ziang ka ṭawng ti khal a rak thei lo.
42009034	Cutiih a ṭawng rero laiah, mero a rung zām ih a run hliap hai. Mosi le Elijah mero sungih an luh lai cu an ṭih.
42009035	Cule mero sung ihsin aw pakhat in, "Hihi ka duhdawt zet mi ka Fapa a si, a thu ngaithla uh!" tiah a run ti.
42009036	Cuih aw a reh tikah, Jesu lawng an hmu. Cuih cān ah cun, an hmuh mi thilpawl zianghman zohman sim loin, daiten an um.
42009037	Cule hitin a si, a thaisun tlang par ihsin an rung ṭum tikah, mipi tam zetin Jesu an rak hmuak.
42009038	Cule zoh hnik, mipi lak ihsin mi pakhat a au ih, "Zirhtupa, ka fapa i ra zohsak hram dingin ka lo dil a si, ziangahtile amah cu ka neihsŭn fapa a si.
42009039	Ngai hnik, thlarau in a kaihrem ih, a ausuak hruak ṭheu. A caihter ih a kâ ihsin cilbuanra a suak; cule harsa zetin a tuahmawh hnuah, nuamnaiten a suahsan ṭheu.
42009040	Cuih thlarau cu dawisuak dingin na dungthluntupawl ka dil hai nân, an dawisuak thei lo," tiah a ti.
42009041	Cun Jesu in a sawn ih, "Maw zumnak nei lo le fehpêng san minungpawl, ziang tik tiang so nan hnenah ka um ding ih, ziang tik tiang so ka lo zāwi ding? Na fapa cu hi tawkah rak hruai hnik," tiah a ti.
42009042	Nauhakpate cu a rat laiah, khawsia in a thlûk ih a caihter ciamco. Cule Jesu in thlarau bawrhhlawh cu a kawk ih, nauhakpate cu a damter. Cule nauhakpate cu a pa hnenah a pesal.
42009043	Cule Pathian-ih maksaknak ah cun an zaten an mang a bang zet. Asinan an zaten a thil tuah mipawl ih an mang a bang laiah, Jesu in a dungthluntupawl hnenah,
42009044	"Hi kamsuakthupawl hi ṭhaten ngai hnik uh, ziangahtile Minung Fapa hi mi kut ah phiarsawm a si zikte thlang," tiah a ti.
42009045	Asinan a sim mi cu an rak theithiam lo; an theihthiam theilonak dingin, cumi cu an hnen ihsin thuh a si, a sim mi thuhla ah amah suh an ngam lo.
42009046	Cun an lakah zo a thupibik ding tiin dungthluntupawl cu an rak êlaw rero.
42009047	Jesu in an thinlung ih khawruah mi a thei ih, nauhakte pakhat a cawi ih a kiangah a dinter.
42009048	Cule an hnenah, "Zokhal ka hmin ih hi nauhakte a cohhlangtu cun keimah i cohlang a si. Cule zokhal keimah i cohlangtu cun i thlahtu a cohlang a si. Ziangahtile nan zate lakih a thupilobik cu mithupi a si ding," tiah a ti.
42009049	John in a sawn ih, "Hotupa, kanmah in thlun lo tu mi pakhat na hmin in khawse dawisuaktu kan hmu ih, kanmah in thlun lo ruangah kan kham ta," tiah a ti.
42009050	Cule Jesu in a hnenah, "Kham hlah uh, ziangahtile in dodal lo tu cu kan lamṭang a si," tiah a ti.
42009051	Cule hitin a si, van ih laksoh a si ding cān a nâi thlang tikah, Jerusalem ih feh ding a tumhnget.
42009052	Cule a hmaiah palaipawl a thlah sung. Annihpawl cu a hrangih timtuah cia dingin an va feh ih, Samaria peng khawte pakhat ah an lut.
42009053	A mithmai cu Jerusalem lam pan dingih a lăng ruangah, cuih khawmipawl in an rak cohlang lo.
42009054	Cumi cu a dungthluntu James le John in an hmuh tikah, annih in, "Bawipa, Elijah ih a rak tuah dah vekin, hi mipawl kangrál thluhtu dingah van ihsin meisa rung tla dingin ko nungla na duh maw?" tiah an ti.
42009055	Asinan Jesu cu a her ih anmah cu a kawk hai, "Ziangvek thlarau nan nei ti nan thei lo.
42009056	Ziangahtile Minung Fapa cu minung nunnak siatsuah dingah a ra lo, rundam dingah a ra sawn a si," tiah a ti. Cule khaw dangah an feh.
42009057	Cun hitin a si, lamzin ih an feh rero laiah, mi pakhat in a hnenah, "Bawipa, na fehnak kip ah ka lo thlun ding," tiah a ti.
42009058	Cule Jesu in a hnenah, "Sihál in kua an nei ih, tlun zuang vâte in bu an nei, asinan Minung Fapa cun lu retnak ding hmun a nei lo," tiah a ti.
42009059	Cun mi pakhat hnenah Jesu in, "I thlun aw," tiah a ti. Asinan cu pa in, "Bawipa, va feh ih ka pa va phum hmaisak ta i siang hram aw," tiah a ti.
42009060	Jesu in a hnenah, "Mithipawl in anmai mithipawl cu phum hai seh, nang cu va feh awla, Pathian uknak thu va phuang sawn aw," tiah a ti.
42009061	Cule a dang pakhat khal in, "Bawipa, ka lo thlun ding, asinan ka inn ih umpawl damten maw, tiin ka va thlah hmaisa ta ding," tiah a ti.
42009062	Jesu in cu pa hnenah, "Zohman leilehnak hâl kai tahratih, dung lam a zohtu cu, Pathian uknak hrangah a tlak lo," tiah a ti.
42010001	Hih thilpawl hnuah, Bawipa in a dang 70 pawl khal a ruat hai ih, amah a fehnak ding khaw kip le hmun kip ah pahnih pahnih in a hmaiah a thlah hai.
42010002	Cun an hnenah, "Thungaiten, thlairawl khawm ding a tam tuk, asinan hnaṭuantu an mál. Curuangah thlairawl khawm ding neitu Bawipa hnenah a thlairawl khawmnak hmun ih hnaṭuantupawl a thlah theinak dingah thlacam uh.
42010003	Va feh uh, ngai hnik uh, cinghnia rual lakih tuufa no rual vekin ka lo thlah a si.
42010004	Paisa bawm siseh, zâl siseh, kedam siseh keng hlah uh. Cule lamzin ah zohman cibai va bûk hlah uh.
42010005	"Nan luhnak inn kip ah a hmaisabikah, 'Hi inn ah daihnak um hram seh,' tiah ti uh.
42010006	Cule cu tawkah daihnak fapa a um asile, nan daihnak cu a parah a um ding. A um lo asile, cumi cu nan hnenah a kirsal ding.
42010007	Cuih inn ah cun cām uh, an lo pek mi thilpawl kha ei uhla, in uh. Ziangahtile hnaṭuantu cu a ṭuan man hmutlak a si. Inn khat hnu inn khat ṭhawn dualdo hlah uh.
42010008	"Nan luhnak khua pauhpauh ah a lo cohlangtu in nan hmaiih an lo hŭn mi thilpawl kha ei uh.
42010009	Cule cuih khaw sungih minapawl cu damter uhla, an hnenah, 'Pathian uknak cu nan kiang nâite ah a thleng zo a si,' tiah sim uh.
42010010	Asinan a lo cohlang lo tu nan luhnak khua pauhpauh ah, an khaw sung kăwtthler ah fehsuak uhla,
42010011	'Kan parih a kăwp mi nan khaw leivut cu nanmah lo dokalhnak hminsinnak ah kan thingthla a si. Asinan hihi thei uh, Pathian uknak cu nan kiang nâite ah a thleng zo,' tiah va ti uh.
42010012	Asinan nan hnenah ka lo sim, cuih Ni ah cuih khua hnakin Sodom ih tuar mi cu a dêmsawn ding.
42010013	"Korazin, na hmakhua a pit! Bethsaida, na hmakhua a pit! Ziangahtile nan hnenih huham ih tuah mi thil tampi kha, Ṭaiar khua le Sidon khua ah tuah rak si sehla, buri sĭnin vutcâm lakih toin an lung an thlengnak a rei tuk zo ding.
42010014	Asinan thuṭhennak ah cun nan tuar mi hnakin, Ṭaiar khua le Sidon khua ih tuar mi cu a dêmdeuh sawn ding.
42010015	Cule van tiang khaisan mi, nang, Kapernaum khua, Mithi khua ah dirhthlak na si ding.
42010016	"Nan thu a lo ngaithlatu cu ka thu ngaithlatu a si. Nanmah a lo hnáwngtu cu, keimah i hnáwngtu a si. Cule keimah i hnáwngtu cu, i thlahtu a hnáwng a si," tiah a ti.
42010017	Cun mi 70 pawl cu lungawiten an ra tlungsal ih, "Bawipa, na hmin in khawsiapawl khal kan thuthu in an um," tiah an ti.
42010018	Cule anih in an hnenah, "Nimthlakau vekin van ihsin Setan a tlak ka hmu.
42010019	Ngai hnik uh, rulpawl le tlangkaikuangpawl păl theinak le nan ralpawlih huham hmuahhmuah neh theinak thuneihnak nan hnenah ka lo pe a si. Zianghman in an lo tuahmawh hrimhrim lo ding.
42010020	Sikhalsehla nan thuthu ih thlarau sualpawl an um ruangah lungawiaipuangin um hlah uh, cuhnakin nan hmin van ih ngan a si zo ruangah lungawiaipuangin um sawn uh," tiah a ti.
42010021	Cuih cān fang teah Jesu cu Thlarau ah lungawiaipuangin a um ih, "Maw ka Pa, lei le van ih Lal, ka lo thangṭhat, ziangahtile nang cun hih thilpawl hi mifim le mithiam pawl hnenah na thup ih, mi menmenpawl hnenah na phuanglang. A si, ka Pa, cutivekih na tuah mi cun na lung a lo hmuiter zet.
42010022	Ka Pa in thil ziang hmuahhmuah ka hnenah i pe zo. Ka Pa siarlo zohman in Fapa hi zo a si ti an thei lo. Fapa siarlo zo dang hman in, Pa an thei lo. Fapa in a hnenih Pa phuanlăng a duh mi pa khal in a thei ve," tiah a ti.
42010023	Cun Jesu cu a dungthluntupawl lamah a her ih, a hranten thu a sim hai, "Nan hmuh mi thilpawl a hmutu mit cu mit hualvanṭha a si.
42010024	Ziangahtile ka lo sim a si, profet tampi le siangpahrang tampi in nan hmuh mi thilpawl hi hmuh an rak hiar zet nân, an rak hmu lo. Nan hna ih nan theih mi thilpawl hi theih an rak hiar zet nân, an rak thei lo," tiah a ti.
42010025	Cule ngai hnik, Dānthiam pakhat cu Jesu hniksak dingin a ding ih, "Zirhtupa, kumkhaw nunnak co dingah ziang ka tuah ding?" tiah a ti.
42010026	Jesu in a hnenah, "Dān ah ziangso ngan a si? Cumi cu ziangtin na ruat?" tiah a ti.
42010027	Cule Dānthiampa cun a sawn ih, "Bawipa na Pathian cu na thinlung zaten, na nunnak zaten, na cahnak zaten le na ruahnak zaten na duhdaw pei. Cule nangmah na duhdawtawk vekin na innhnen na duhdaw pei," tiah a ti.
42010028	Cule Jesu in a hnenah, "Na sang dik a si. Cutivekin tuah awla, na nung ding," tiah a ti.
42010029	Asinan Dānthiampa cun midingfel a si ti lăngawkter a duh ruangah, "Ka innhnen cu zo a si?" tiah a ti.
42010030	Cun Jesu in a sawn ih, "Mi pakhat cu Jerusalem ihsin Jeriko khua ah a vung feh ih, suamhmangpawl a táwng dukdi hai, cule suamhmangpawl cun a hnipuan an hlihsak ṭheh, bese zetin an vuak, thi ziktein an tân ta ih an fehsan.
42010031	Cule puithiam pakhat cu cuih lamzin zawhin a vung feh ngelcel. Cu pa a hmuh tikah, khat lam kapin a hrial.
42010032	Cuvek ṭhiamṭhiamin cutawk hmun ah Levi-mi pakhat a va thleng ve. Cu pa cu a va zoh ta ih, khat lam kapin a hrial ve.
42010033	Asinan Samaria-pa pakhat cu khualtlawngin cu paih umnak hmun a va thleng. Cule cu pa a hmuh tikah, a parah lainatnak a nei.
42010034	A va pan ih a hriamhmapawl ah hriak le sabitzu a tawih hnuah, a tuamsak; amai ṭilva parah a toter ih, khualbûk ah a hruai. Cule a tuamhlawm.
42010035	A thaisun a fehsuah zawngah, dinari paisa pahnih a suah ih, khualbûk kiltu hnenah a pe. Cule a hnenah, 'Hi pa hi run tuamhlawm awla, na cembêt mi hmuahhmuah cu ka ra kirsal tikah ka lo rūlsal ding,' tiah a ti.
42010036	Hite pathum lakah suamhmangpawl kut sungih a thlengtupaih innhnen cu zo bik hi a si ding tiah na ruat?" tiah a ti.
42010037	Cule Dānthiampa cun, "A parih zahngainak neitupa hi a si," tiah a ti. Cun Jesu in a hnenah, "Feh awla, cutivekin va tuah ve aw," tiah a ti.
42010038	Cule hitin a si, Jesu cu a dungthluntupawl thawn khual an tlâwng vivo ih, khaw pakhat ah a lut. Martha ti mi nunaunu pakhat in Jesu cu a inn ah a cohlang.
42010039	Cu nu in Jesu ke hramih to ve ih a kamsuakthu ngaithlatu, Mary ti mi naunu a nei.
42010040	Asinan Martha cu ei le in tawlrelin a buai zet. Cule Jesu hnenah a feh ih, "Bawipa, ka naunu in keimah lawng ei le in tawlrel dingih i tŭn hi pawi na ti lo maw si? Curuangah i bawm dingin sim aw," tiah a ti.
42010041	Cule Jesu in a sawn ih a hnenah, "Martha, Martha, thil tampi thuhla ah dawnhar le thinbuaiin na um a si hi.
42010042	A ṭul mi cu thil pakhat lawng a si, cuih thil ṭha cu Mary in a hril zo. Cumi cu a hnen ihsin lawnsak a si lo ding," tiah a ti.
42011001	Cule hitin a rak si, Jesu cu hmun pakhat ah thla a cam rero ih, a ṭheh tikah, a dungthluntupawl lakih pakhat in, "Bawipa, John in a dungthluntupawl a zirh vekin thlacamdān in zirh ve aw," tiah a ti.
42011002	Cule Jesu in an hnenah, "Thla nan cam tikah, hitin cam uh: 'Vancung ih a um mi kan Pa, Na hmin thianghlim seh. Na uknak thleng hram seh. Vancung ih na duhnak tuah a si bangin, Leitlun khalah na duhnak tuah si hram seh.
42011003	Kan ni tin rawl ni tin in pe aw.
42011004	Kan parih leibatu kip kan ngaidam vekin, Kan sualpawl in ngaidam ve aw. Cule sualfawrhnak ah in hruai loin, Miṭha lo pa hnen ihsin in run sawn aw,' tiah nan ti pei," tiah a ti.
42011005	Cule Jesu in a dungthluntupawl hnenah, "Nan lakih mi pakhat in rualpi nei ta hnik sehla, cu pa cu zanṭim ah a rualpa hnenah feh tahratin, 'Ka rual, sang hlawm thum in i cawih hram aw;
42011006	ziangahtile ka rualpi pakhat a khualtlawnnak ihsin ka hnenah a ra thleng ih, zianghman pek ding ka nei lo,' tiah a va ti.
42011007	"Cule anih in inn sung ihsin a sâng ih, 'I tibuai hlah, sângka ka hren zo ih, ka falepawl thawn kan it zo, thil lo pe dingin ka tho thei nawn lo,' tiah a ti.
42011008	Nan hnenah ka lo sim, a rualpi a si ruangah thoin a pe lo ding. Asinan ningzak loih a dil hrat ruangah a tho ding ih, a ṭul zât in a pe ding.
42011009	"Cun nan hnenah ka lo sim, dil uhla, pek nan si ding; hawl uhla, nan hmu ding; king uhla, ăwnsak nan si ding.
42011010	Ziangahtile a diltu kip in an ngah, a hawltu cun a hmu, a kingtu cu sângka ăwnsak a si ding.
42011011	Nanmah lakah pa pakhat khat hnenah fapa in sang dil bang hnik sehla, lungto a pe pei maw? Asilole nga dil sehla, nga aiah rul a pe pei maw?
42011012	Asilole arti dil sehla, tlangkaikuang a pe pei maw?
42011013	Miṭha lo si na cingin nannih in, nan falepawl hnenah thilpek ṭhapawl pek nan thiam a si ahcun, van ih a um mi nan Pa cun amah diltupawl hnenah Thlarau Thianghlim cu ziang tlukin so a pek sinsin ding?" tiah a ti.
42011014	Cule Jesu in a ṭawng thei lo mi khawsia pakhat a dawisuak. Cun hitin a rak si, khawsia a suah tikah, ṭawng thei lo pa cu a rak ṭawngsuak, cule mipi an mang a bang.
42011015	Asinan mi hrekkhat in, "Khawsiapawlih lal Beelzabub thawngin khawsiapawl a dawisuak a si," tiah an ti.
42011016	Mi dangpawl in hniksaknak ah, van ihsin thilmak hminsinnak a hnenah an dil.
42011017	Asinan anih in an ruahnakpawl cu a thei ih, an hnenah, "Ziang ram khal ṭhenawih amah le amah a doawtu cu a siatrál ding. Cule innsang khal amah le amah a doawtu cu a tlu ding.
42011018	Setan khal in amah le amah doawin a ṭhenaw asile, ziangtin so a uknak cu a dĭnsuak thei ding? Ziangruangahtile nannih in Beelzabub thawngin khawsiapawl a dawisuak in ti.
42011019	Beelzabub thawngin khawsiapawl ka dawisuak asile, nan fapalepawl in teh zo thawngin so an dawisuak? Cumi ruangah anmah cu nan thuṭhentu an si ding.
42011020	Asinan kei in Pathian kutzung hmangin khawsiapawl ka dawisuak asile, Pathian uknak cu nan hnenah a rung thleng zo taktak a si.
42011021	Micakpa pakhat in hriamnâm thawi a inn a kilven laiah cun, a thilripawl cu an him a si.
42011022	Asinan amah hnakih caksawn mi pakhat in a ra do tikah, a ra neh ih a rinsan mi a ralthuam hmuahhmuah cu a lawnsak. Cule a ralthillawnpawl cu a zemdarh ṭheh.
42011023	Ka lamih a ṭang lo tu cu i dotu a si ih, i fĭnkhawmpi lo tu cun a ṭhekdarh a si.
42011024	"Mi pakhat sung ihsin thlarau bawrhhlawh a suah tikah, cuih khawsia cu cawlhnak hawlin ramcar hmunpawl ah a vâk rero ih, a hmu lo. Anih in, 'Ka suahsan mi inn ah ka kirsal ding,' tiah a ti.
42011025	Cule a va feh ih, cuih inn cu phiahfai le ceimawiin a hmu.
42011026	Cun a feh ih, amah hnakih sualrálsawn a dang khawsia pasarih a va hruai, cule cuih hmun ah cun an lut ih an cêng. Cu paih dinhmun neta cu a hmaisa hnakin a siasawn," tiah a ti.
42011027	Cule hitin a si, cuih thilpawl Jesu in a sim rero laiah mipi lakin nunaunu pakhat a au ih, Jesu hnenah, "Nangmah vunnak pum le na fawh mi hnawi cu hualvanṭha a si," tiah a ti.
42011028	Asinan Jesu in, "A si lo, Pathian kamsuakthu a ngaithla ih a thluntupawl sawn hi mihualvanṭha an si," tiah a ti.
42011029	Cule mipi pungkhawm an tam tuk tikah, Jesu in hitin thusim a thăwk, "Tuih san minungpawl hi miṭha lo an si. Hminsinnak an hawl. Sikhalsehla profet Jonah-ih hminsinnak siarlo hminsinnak dang pek an si lo ding.
42011030	Ziangahtile Jonah cu Nineveh khawmipawl hnenih hminsinnak a si vekin, Minung Fapa khal tuih san minungpawl hnenah hminsinnak a si ve ding.
42011031	Thlang lam siangpahrang bawinu khal thuṭhen ni ah tuih san minungpawl zawngah a tho ding ih, thiamlo a coh hai ding. Ziangahtile anih cu Solomon-ih fimnak ngaithla dingah leilung dĕng ihsin a ra. Ngai hnik uh, Solomon hnakih ropisawn hi tawkah hin a um a si.
42011032	Nineveh khawmipawl cu thuṭhen ni ah tuih san minungpawl zawngah an ding ding ih, thiamlo an coter hai ding. Ziangahtile Jonah in thu a sim tikah an lung an thleng. Cule ngai hnik, Jonah hnakih ropisawn hi tawkah hin a um a si.
42011033	"Mi zohman in meito vâng tahratin a thupnak hmun ah le kho hnuaiah an ret dah lo. Cuhnakin a ra luttupawl in tleu an hmuh theinak dingah, meitoṭhuam parah an ret sawn ṭheu a si.
42011034	Mit cu taksaruangpumih meito a si. Curuangah na mit a harhdam tikah, tleu in na taksaruangpum pumhlum a luahkhat ding. Asinan na mit in nat ṭhalo a neih tikah, thim in na taksaruangpum pumhlum a luahkhat ding.
42011035	Curuangah na sungih um tleu cu thim a silonak dingah fimkhur aw.
42011036	Na taksaruangpum pumhlum cu khuitawk hman thim loin, tleu in a luahkhat thluh asile, ziang hmuahhmuah cu a tleu a si. Cumi cu tleu a lo petu meito êng zet vek a si," tiah a ti.
42011037	Thusim a ṭheh tikah, Farasi mi pakhat in Jesu cu rawl ei a sawm. Cule Jesu cu a feh ih rawl a hil.
42011038	Jesu cu zanriah a ei hlanih a hnimpilawk hmaisak ta lo kha, Farasipa in a hmuh tikah a mang a bang.
42011039	Cun Bawipa in a hnenah, "Atu ah nannih Farasipawl cun no le khēng leng lam lawng nan khawlhfai ṭheu. Asinan nan sung lam cu duhhamnak le sualralnak in a khat.
42011040	Nannih mi-âpawl! Leng lam a tuahtu in sung lam khal a tuah a si lo maw?
42011041	Asinan nan neih mi thilpawl ihsin băwmnak thilpek pe uh. Cun ngai hnik uh, thil hmuahhmuah cu nan hrangah a fai a si.
42011042	"Asinan nannih Farasipawl nan hmakhua a pit a si! Ziangahtile kuṭinan, remhmui le thlai phun zakip ah ṭhen hra ṭhen khat nan pe ko. Asinan diknak le Pathian duhdawtnak lăngter ding cu nan ngaihthah. Cupawl cu rak tuah zo ding nan mawi a si, a dangpawl khal kha tuah ṭhulh cuang loin.
42011043	"Nannih Farasipawl nan hmakhua a pit a si! Ziangahtile sinakok sungah tonak pawimawhbik ih to le dawrhmunpawl ih upatnak pek nan ngaina.
42011044	Nannih midepde Dānzirhtupawl le Farasipawl nan hmakhua a pit a si! Ziangahtile nannih cu a lang lo mi thlān vek nan si. A parih a fehtupawl in thlān a um le um lo an thei lo," tiah a ti.
42011045	Cun Dānthiampawl lakih pakhat in Jesu cu a sawn ih, "Zirhtupa, hi thilpawl na sim mi hin kannih khal in mawhthluk ve a si," tiah a ti.
42011046	Cule Jesu in, "Nannih Dānthiampawl, nan hmakhua a pit a si! Ziangahtile nannih cun phurh a har zet mi phurrit zet kha mi parah nan sûang. Asinan nanmah cun nan kutzung pakhat te hman in cuih phur cu nan thâm lo.
42011047	"Nan hmakhua a pit a si! Ziangahtile nan pupápawl ih an rak thah mi profetpawl hrangah thlānpawl nan tuah.
42011048	Nan pupápawl ih tuah mi cu nan theihpi ih nan lungkimpi taktak. Ziangahtile annih in an rak that ih, nannih in an thlānpawl nan tuah.
42011049	Curuangah Pathian fimnak khal in, 'An hnenah profetpawl le apostolpawl ka run thlah ding. A hrekkhat cu an that ding ih, a hrekkhat cu an tiduhdah ding,' tiah a ti.
42011050	Curuangah leilung hramthăwk ihsin profetpawl hmuahhmuah ih thisen an suah mi cu, tuih san minungpawl hnenah hlam a si ding.
42011051	Thungaiin ka lo sim, Abel thisen ihsin temple le biakṭheng karlakih an thah mi Zekariah thisen tiang, tuih san minungpawl hnenah hlam a si ding.
42011052	"Nannih Dānthiampawl, nan hmakhua a pit a si! Ziangahtile theihnak tawhfung nan lahlo ih, nanmah ngai le nan lut fawn lo. A lut rero tupawl cu nan kham fawn si," tiah a ti.
42011053	Cuih thilpawl a sim hnuah, Dānzirhtupawl le Farasipawl in thinhengin Jesu thuel an thăwk. Thu tampi rel dingin nasazetih fawrh an tum.
42011054	Jesu cu sual an puh theinak dingah, a kâ ihsin a suak mi ṭawngkam ih awhdān ding an hawl ih, ṭha zetin an bawh ringring.
42012001	Cuih cān ah, mipi thawng tampi an pungkhawm ih pakhat le pakhat an palaw cupco. Cule Jesu in a hmaisabikah a dungthluntupawl hnenah hitin thusim a thăwk, "Farasipawlih thilnu hi va ralring uh, cumi cu depdetnak a si.
42012002	Ziangahtile lang leh lo dingih khuh mi zianghman a um lo ih, theih leh lo dingih thuh mi khal zianghman a um lo.
42012003	Curuangah thim lakih nan ṭawng mi pauhpauh kha tleu ah theih a si leh ding ih, pindan sungtabik ih hna kiang teih nan rak ṭawng thektho mi khal inn par ihsin phuan a si leh ding.
42012004	"Cule ka lo sim a si, ruallenuh, taksaruangpum an thah hnuah, tuah thei mi dang a nei nawn lo tupawl kha va ṭih hlah uh.
42012005	Nan ṭih ding mi sawn cu zo a si ti ka lo hmuh ding: Taksaruangpum a thah hnuah hell sungih mi hlăwn theinak thuneihnak neitu kha ṭih uh. A si, ka lo sim a si, cu pa cu va ṭih uh!
42012006	Sunṭam vâte panga cu assarion pahnih ah an zuar a si lo maw? An lakih pakhat te khal Pathian in a hngilh lo.
42012007	Cuhnakin Pathian cun nan lu parih sám hman a zaten a siar ṭheh sawn a si. Curuangah ṭih hlah uh, nannih cu sunṭam vâte tampi hnakin nan man a khungsawn a si.
42012008	"Ka lo sim a si, zokhal milai hmaiih i ṭantu cu Minung Fapa khal in Pathian vancungmipawl hmaiah a ṭan ve ding.
42012009	Asinan zokhal milai hmaiih i hnáwngtu cu, Pathian vancungmipawl hmaiah hnawn a si ve ding.
42012010	Cule zokhal Minung Fapa dokalhih ṭawngkam khat a ṭawngtu cu ngaidam a si ding, asinan Thlarau Thianghlim a thangsiattu cu ngaidam a si lo ding.
42012011	"Cun sinakokpawl ah le uktupawl le thuneitupawl hmaiih an lo hruai tikah, mah le mah humawknak dingah ziangtin tiin le ziang ka ṭawng ding tiin le ziang ka rel ding tiin nan dawnhar hlah uh.
42012012	Ziangahtile Thlarau Thianghlim in nan ṭawng ding mi cu, cuih tikcu teah a lo zirh ding a si," tiah a ti.
42012013	Cun mipi lakih mi pakhat in Jesu hnenah, "Zirhtupa, ro i zem ve dingin ka upa hi sim aw," tiah a ti.
42012014	Cule Jesu in cu pa hnenah, "Milaipa, zo in nanmai karlakih thuṭhentu le ro ṭhentu dingah i ruat?" tiah a ti.
42012015	Cule Jesu in an hnenah, "Fimkhur uhla, duhhamnak ihsin nanmah le nanmah kilveng aw uh. Ziangahtile mi pakhat ih nunnak cu a thil tampi neih mi ah a tel cih lo," tiah a ti.
42012016	Cun Jesu in an hnenah hih tahṭhimnak hi a sim: "Milian pakhat paih ló in thlairah tampi a suah.
42012017	Cule cuih milianpa cun amah ten khua a ruat ih, 'Ka thlairah retnak ding hmun ka neih lo ruangah, ziang ka tuah pei?' tiah a ti.
42012018	Cule anih in, 'Hitin ka tuah ding, ka thlairah khawlnak innpawl ka băl pei ih, tumdeuhin ka sak pei. Cu tawkah cun ka thlairah le ka thilri hmuahhmuah ka ret ding.
42012019	Cule ka thlarau hnenah, "Maw ka thlarau, nang cun kum tampi hrang daih thilri tampi na khawl zo, cawl huahhi men awla, in le ei in nuam zetin nung aw," ka ti ding,' tiah a ti.
42012020	Asinan Pathian in a hnenah, 'Mi-âpa! Tuihzan rori ah na thlarau cu laksak na si ding. Cule nangmah hrangih na rak khawl mi thilpawl hi zo in a co ding?' tiah a ti.
42012021	"Cutivekin mai hrang lawngah hlawnthil khawl ih, Pathian lamih lian lo tu cu, cu pa vek an si," tiah a ti.
42012022	Cun Jesu in a dungthluntupawl hnenah, "Curuangah nan hnenah ka lo sim, nan nunnak thu ah, ziang nan ei ding, tiah dawnhar hlah uh. Nan taksaruangpum thu ah, ziang nan hruk ding ti khal dawnhar hlah uh.
42012023	Rawl hnakin nunnak a thupisawn ih, hnipuan hnakin taksaruangpum a thupisawn.
42012024	Tlangâkpawl khi ruat hnik uh, ziangahtile thlaici an tuh lo ih an at fawn lo, thilri retnak inn le thlairawl retnak inn khal an nei lo. Asinan Pathian in a câwm hai. Nannih cu cuih vâtepawl hnakin alet tampi in nan man a khungsawn a si lo maw?
42012025	Nanmah lakah dawnharnak ruangin zo in so amai damsung ni dawng khat a bêt thei?
42012026	Cutivek thil fate men hman nan tuah thei lo asile, ziangahso thil dangdang hrangah nan dăwn a har?
42012027	"Lily parpawl tla khi ziangtin an ṭhang ti ruat hnik uh: hna an ṭuan lo, pat khal an hnûk lo, asinan ka lo sim a si, Solomon rori hman a ropitnak hmuahhmuah ih a thăwmawk lai hmanah, hi lily parpawl lakih pakhat te hman a tluk lo.
42012028	Maw nannih zumnak málpawl, tuihsun ah ramlak ah a um ih, thaisun ah thŭk sungih an paih mi hrampi hman Pathian in cutlukih a thăwm asile, nannih cu nasa sinsinin a lo thuam lo ding maw?
42012029	Ziang nan ei ding ih ziang nan in ding ti hawl hlah uh, cuih thu ah dawnharin um fawn hlah uh.
42012030	Ziangahtile leitlun miphunpawl in cuih thil hmuahhmuah cu an hawl ih, nan Pa in cuih thilpawl nan ṭul ti a thei.
42012031	Pathian uknak hawl sawn uhla, cuih thil hmuahhmuah cu pekbêt nan si ding.
42012032	"Tuurun fate tla, ṭih hlah uh, ziangahtile nan hnenih lalram lo pek cu nan Paih lunghmui zawng a si.
42012033	"Nan neih mipawl zuar uhla, miretheipawl hnenah băwmnak thilpek pe uh, a hlun thei lo mi paisa bawm nanmai hrangah tuah uh. Nan hlawnthil cu cemrál theilonak hmun, fifirpawl thlen theilonak hmun le tlâp ih a siatsuah theilonak hmun van ah ret uh.
42012034	Ziangahtile nan hlawnthil umnak hmun ah nan thinlung khal a um ve ding.
42012035	"Hnaṭuan dingih tiar cia bangin nan tai khap uhla, nan meitopawl alhter ringring uh.
42012036	An pu cu nupi ṭhitnak puai ihsin a ra tlung ih, sângka a king tikah áwng lohli dingih a hngaktupawl vekin um uh.
42012037	An pu a rat tikah rak hngak ringring ih a hmuh mi siahhlawhpawl cu mithlawsuak an si. Thungaiin ka lo sim, anih cu a tai a khap ding ih, rawl ei dingin a toter hai hnuah amah rori a ra ding ih, rawl a pe hai ding.
42012038	Zan sentari kil ṭum hnihnak ah simaw, ṭum thumnak ah simaw, an pu rat hngak ringring ih a hmuaktu siahhlawhpawl cu mithlawsuak an si.
42012039	Asinan hihi thei uh, intêkpa in fifir rat ding cān kha rak thei sehla cu, a kil ding ih fifir cu a inn sungah a lutter lo ding.
42012040	Curuangah nannih khal tiar ringring uh, ziangahtile nan rin lo cān ah Minung Fapa cu a ra ding," tiah a ti.
42012041	Cun Peter in a hnenah, "Bawipa, hi tahṭhimnak hi kanmah vial lawng maw in sim, asilole mi hmuahhmuah so?" tiah a sut.
42012042	Cule Bawipa in, "A tikcu teih an co ding mi rawl petu ding, a sungkuapawl parih uktu dingih a pu ih a ret ding mi sumkiltu rinsantlak le fim cu zo so a si?
42012043	A pu a rat tikah a ṭuan ding mi hna ṭuan rero ih a hmuh mi siahhlawh cu, mithlawsuak a si.
42012044	Thungaiin ka lo sim, cuih sál cu a pu in a thilri neih mi hmuahhmuah uktu ah a ret ding.
42012045	Asinan cuih siahhlawh in a thinlungtein, 'Ka bawipa cu a ra cing lo ding,' tiah a ti. Cule sál dangpawl mipa siseh, nunau siseh vuak a thăwk ih, in le ei le ri in a um.
42012046	Cuih sálpaih pu cu a rin lo ni le a theih lo cān ah a ra ding. Cule a pu cun a sálpa cu tan hnih ah a sattán ding ih, zumlotupawlih co vek a coter ding.
42012047	"Cule a pu-ih duh zawng a thei ko naih, rak timlamaw lo le a pu-ih duh zawng a tuah lo tu siahhlawh cu vei tampi vuak a si ding.
42012048	Asinan thei lo piin vuaktlak mi thilpawl a tuahtu cu málte lawng vuak a si ding. Ziangahtile zokhal tampi pek a si mi pa cu tampi dil a si ding ih, tampi kilter mi pa cu tampi an dil ding.
42012049	"Leitlun ah meisa thla dingin ka ra, rak alh thăwk zo sehla ka va duh tak ve!
42012050	Baptisma co ding mi pakhat ka nei, cumi tifel a si hlan sung cu ka van a sâng tuk!
42012051	Leitlun ah remnak thlĕn dingih ra ah in ruat maw? Ka lo sim a si, a si lamlam lo, ṭhenawknak thlĕn dingah a si sawn.
42012052	Ziangahtile tuihsi thăwkin inn pakhat ih um minung panga cu an ṭhenaw ding: pathum in pahnih an dokalh ding ih, pahnih in pathum an dokalh ding.
42012053	"Pa in a fapa a do ding ih, fapa in a pa a do ding. Nu in a fanu a do ding ih, fanu in a nu a do ding. Ni in a mo a do ding ih, mo in a ni a do ding," tiah a ti.
42012054	Cun Jesu in mipi hnenah, "Nitlaknak lam ihsin khawdur a rat nan hmuh tikah, 'Ruah a sur ding,' tiah nan ti lohli. Cule a sur ngaingai.
42012055	Cule thlang lam ihsin thli a hung hran nan hmuh tikah, 'Ni a sa ding,' nan ti ih a sa ngaingai.
42012056	Nannih midepdepawl! Nannih in lei le van lăngdān cu nan theithiam, asinan ziangtin so tuih cān hi nan theihthiam lo?
42012057	"A si, ziangahso nanmah rori in a dik mi cu thu nan ṭhen mai lo?
42012058	Na ralpa thawn thuṭhentu hnenih na feh laiah, na ti theipatawp suahin lamlak ah amah thawi remawk zuam aw. Culoasile na ralpa in thuṭhentu hmaiah a lo dir ding ih, thuṭhentupa in a kut hnuai bawi hnenah a lo thlĕn pang ding. Cule anih in thawnginn sungah a lo khum ding.
42012059	Ka lo sim a si, lepton tiang na pek ṭheh thluh lai hlanlo, cutawk ihsin ziangti lam khalin na suak lo ding," tiah a ti.
42013001	Cu laiah Galili-mipawl in raithawinak an hlăn laiah, Pilat in a that hai tiih Jesu hnenih simtu mi hrekkhat an rak um.
42013002	Cule Jesu in a sawn hai ih an hnenah, "Cuih Galili-mipawl in cuvek thilpawl an tuar ruangah, a dang Galili-mi hmuahhmuah hnakin an sualsawn tiah nan ruat maw?
42013003	Ka lo sim a si, an sualsawn cuang lamlam lo; cuhnakin nannih khal nan lung nan thleng lo asile, cutivekin nan zaten nan hlorál thluh ding.
42013004	Asilole Siloam ih dawlsâng in minung hleiriat a nĕn ih an thi, cupawl cu Jerusalem ih a um mi hmuahhmuah hnakin an sualsawn a si tiah nan ruat maw?
42013005	Ka lo sim a si, an sualsawn cuang lamlam lo; cuhnakin nannih khal nan lung nan thleng lo asile, cutivekin nan zaten nan hlorál thluh ding," tiah a ti.
42013006	Jesu in an hnenah hi tahṭhimnak khal a sim, "Mi pakhat in a sabit hmuan sungah theipi kung pakhat a phun. Cuih theipi kung lamah cun a va feh ih a parah a rah a hawl. Cule a rah zianghman a hmu lo.
42013007	Cutikah anih in a hmuan kiltupa hnenah, 'Zoh hnik, kum thum sung rori hih theipi kung ah a rah ka hawl ih, zianghman ka hmu lo. Hau men aw, ziangahso anih cun leiram a luah lak men?' tiah a ti.
42013008	Cule hmuan kiltupa in a sawn ih a hnenah, 'Bawipa, tuih kum te cu zuah hrih ko aw. A kimvelin ka lai ding ih, êkdâwm ka burh hrih ding.
42013009	Rah a rah khal a si men thei sokhaw. Asinan rah a rah lo thotho asile, nehhnu ah na hau leh ding,' " tiah a ti.
42013010	Sabbath ni ah sinakok pakhat ah Jesu cu thu a zirh.
42013011	Cule ngai hnik, nunau pakhat kum hleiriat sung ṭawnṭaihnak thlarau in a ngawrter mi a um. Cu nu cu a êl a kûn ih, dingten a um thei hrimhrim lo.
42013012	Jesu in cu nu a hmuh tikah, a hnenah a ko ih, "Nunaunu, na natnak ihsin thlah na si," tiah a ti.
42013013	Cule cu nu parah a kut a suang ih hmakhatteah cu nu cu dĭngten a um thei ih, Pathian a thangṭhat.
42013014	Jesu in Sabbath ni ah mi a damter ruangah sinakok uktupa cu a ai a thăwk ih, mipi hnenah, "Minung hrangah hnaṭuannak ding ni ruk a um; curuangah cumi sungah ra uhla, dam awter uh, Sabbath ni ah cun si hlah seh," tiah a sawn.
42013015	Cutikah Bawipa in a sawn ih a hnenah, "Nang, midepde! Nan zate in Sabbath ni ah nan câwcang le nan lāk pawl an rawl einak hmun ihsin phawih in, tidai pe dingin nan hruai ciar a si lo maw?
42013016	Cule ngai hnik uh, Abraham tesinfa hih nunaunu cu Setan in kum hleiriat sung a ṭawnhrem a si. Sabbath ni ah cu nu cu cuih ṭemṭawnnak ihsin phawihsak a si lo ding maw?" tiah a ti.
42013017	Cule hi thilpawl a sim ṭheh tikah, amah dotu hmuahhmuah cu an ning a zak. Cule mipi zaten thil ropi a tuah mi hmuahhmuah ruangah lungawiaipuangin an um.
42013018	Cun Jesu in, "Pathian uknak cu ziang thawn a bangaw? Ziang thawn ka khaikhin ding?
42013019	Mi pakhat in la tahratin a hmuan ih a vawrh mi anṭam ci pakhat thawn a bangaw a si. Cuih ci cu a ṭhang ih, kung tumpi ah a cang, cule a hngeṭêkpawl ah tlun zuang vâtepawl an riak," tiah a ti.
42013020	Cule Jesu in a simsal ih, "Pathian uknak cu ziang thawn ka khaikhin pei?
42013021	Vancung uknak cu nunau pakhat in thilnu keng tahratin sangphŭt saton thum sungah a phum ih, cuih thilnu in sangphŭt hmuahhmuah a thawhter vek a si," tiah a ti.
42013022	Cule Jesu cu Jerusalem lam panih a feh phahah khawpipawl le khawtepawl a pál ih thu a zirh vivo.
42013023	Cun mi pakhat in a hnenah, "Bawipa, mi málte lawng maw rundam an si ding?" tiah a sut.
42013024	Cutikah Jesu in an hnenah, "A fiak mi kăwtka ihsin luh ding zuam uh, ziangahtile ka lo sim a si, mi tampi in lut dingin an hawl ding nân, an lut thei lo ding.
42013025	Intêkpa cu vei khat a tho ih, sângka a khar hnuah, nannih cun leng lamih din le king nan thăwk ding ih, 'Bawipa, Bawipa, sângka in rak ăwn aw,' tiah nan ti ding. Cule anih in nan hnenah, 'Khui lam ihsi ra mi nan si ti ka lo thei lo,' tiah a lo sâng ding.
42013026	Cutikah nannih in, 'Na hnenah kan ei ih, kan in zo, nang in kan kăwtthler ah in rak zirh,' tiah ti nan thăwk ding.
42013027	Asinan anih in, 'Ka lo sim a si, khui lam mi nan si ti ka lo thei hai lo. Nannih ṭhatlonak a tuahtupawl hmuahhmuah ka hnen ihsin tlân uh,' tiah a lo ti ding.
42013028	Nannih cu a lengah hlăwnhlo nan si ding ih, Abraham, Isak, Jakob le profetpawl hmuahhmuah Pathian uknak sungih an um kha nan hmuh tikah, ṭah le hacâng rialnak a um ding.
42013029	Cule nisuahnak lam le nitlaknak lam, sak lam le thlang lam ihsin mi an ra ding ih, Pathian uknak ah an to ding.
42013030	Cule ngai hnik uh, a netabik a si mipawl hi a hmaisabik an si ding ih, a hmaisabik a si mipawl hi a netabik an si ding," tiah a ti.
42013031	Cuih ni ah Farasi hrekkhat Jesu hnenah an ra ih, "Hitawk ihsin fehhlo aw, ziangahtile Herod in lo thah a duh, hitawk hmun hi suahsan aw," tiah an ti.
42013032	Cule Jesu in an hnenah, "Va feh uhla, khaih sihál kha va sim uh, 'Ngai hnik, tuihsun le thaisun cu khawsiapawl ka dawisuak ding ih, minapawl ka damter lai ding, cule a ni thumnak ah ka hnaṭuan cu ka ṭhehfel ding a ti,' tiah va sim uh.
42013033	Sikhalsehla tuihsun, thaisun le tipsun cu ka feh vivo lai ding; ziangahtile Jerusalem khaw lengih profet thih ding cu thil cang thei a si lo.
42013034	"Maw Jerusalem, Jerusalem, profetpawl na that ih na hnenih Pathian in a thlah mipawl cu lungto in na dengthat! Arpi in a fātepawl a thla thuaiih a ăwp vekin, na falepawl cu vei ziang zat meng so lo khawmsak ka rak tum, asinan na rak duh lo!
42013035	Ngai hnik! Nan inn cu ṭhing reprepin tlansan a si: thungaiin ka lo sim, 'Bawipaih hmin ih ra cu thangṭhatin um seh,' tiih nan ti lai hlanlo tuihsi thăwkin in hmu nawn hrimhrim lo ding," tiah a ti.
42014001	Cun hitin a si, Sabbath ni ah Jesu cu Farasipawl lakih mipawimawh pakhat ih inn ah rawl ei dingin a feh. Cule Dānthiampawl le Farasipawl cun Jesu cu an thlingthla.
42014002	Cule ngai hnik, mithlingpa pakhat cu Jesu hmaiah a rak um.
42014003	Cule Jesu in Dānthiampawl le Farasipawl hnenah, "Sabbath ni ih mi tidam ding Dān in a siang maw?" tiah a sut hai.
42014004	Asinan cupawl cu daiten an rak um. Cule cu pa cu a vun kai ih a damter hnuah a fehter.
42014005	Cun Jesu in an hnenah, "Nanmai lakah nan lāk simaw, nan câwcang simaw Sabbath ni ah khur sungah tla sehla, a suah lohli lo tu ding nan um maw?" tiah a sâng hai.
42014006	Cule cuih thu ah zianghman an sawn thei lo.
42014007	Sawm mipawl in tonak ṭhabik bik an hril ti Jesu in a hmuh tikah, an hnenah hi tahṭhimnak hi a sim:
42014008	"Mi pakhat khat in mo lăwmnak puai ih a lo sawm tikah, tonak ṭhabik ah va to hlah uh, culole nangmah hnakih mithupisawn a rak sawm pang ding.
42014009	Nan pahnih a lo sawmtu intêkpa khan na hnenah ra tahratin, 'Hi pa hi na tonak rak kian aw,' a lo ti asile, a niambik tonak ah ningzak zetin na ṭhawn leh ding.
42014010	Asinan an lo sawm tikah, feh awla, tonak niambik ah to aw. Cutiih na um asile, nangmah a lo sawmtupa a rat tikah, 'Ka rual, tonak ṭhadeuh ah hung to aw,' tiah a lo ti ding. Cun nangmah cabuai a lo hilpitupawl hmaiah upatnak na co ding.
42014011	Ziangahtile zokhal amah le amah a khaisângawtu cu niamter a si ding ih, amah le amah hnuai a dawrtu cu cawisan a si ding," tiah a ti.
42014012	Cun Jesu in amah sawmtupa hnen khalah cun, "Thaithawh siseh, zanriah siseh na do tikah, na rualpipawl, na unaupawl, na sungkhatpawl, na innhnen milianpawl kha va sawm hlah. Culoasile annih khal in an lo sawm lehsal ve ding ih, an lo rūl leh ding.
42014013	Asinan rawl ei puai na tuah tikah, mifarahpawl, taksa kim lo pawl, kebáipawl le mitcawpawl kha va sawm hai aw.
42014014	Annih cun an lo rulhsal thei lo ding ruangah, nang cu mithlawsuak na si, ziangahtile midingfelpawl an thawhsal tikah nang cu rulhsal na si leh ding," tiah a ti.
42014015	Cuih thu cu amah cabuai hilpitupawl lakih mi pakhat in a theih tikah, Jesu hnenah, "Pathian uknak sungih rawl a eitu ding cu mithlawsuak a si," tiah a ti.
42014016	Cun Jesu in cu pa hnenah, "Mi pakhat in zanriah ropi a timtuah ih, mi tampi a rak sawm.
42014017	Zanriah ei a cût tikah a sawm cia mipawl hnenah, 'Ra thlang uh, thil ziangkim tiar cia thluh a si zo,' tiih sim dingin a siahhlawh a hei thlah.
42014018	Asinan an zaten lungkhat pu-in puhmawh ding tuah an thăwk. A pakhatnak in a hnenah, 'Ló ka rak lei ih, va feh ih ka va zoh a ṭul, i ngaithiam dingin ka lo dil a si,' tiah a ti.
42014019	Cule a dang pakhat in, 'Câwcang hâl nga ka rak lei ih, cupawl hniksak dingah ka feh ta ding, i ngaithiam dingin ka lo dil a si,' tiah a ti.
42014020	A dang pakhat in, 'Nupi ka rak ṭhi ih, curuangah ka ra thei lo ding,' tiah a ti.
42014021	Cuih siahhlawh cu a kir ih, cuih thilpawl cu a bawipa hnenah a sim. Cutikah intêkpa cu a thin a heng ih a siahhlawh hnenah, 'Zamrang zetin khaw sungih kăwtthler ah le innlak zinpawl ah va feh awla, mifarahpawl, taksa kim lo pawl, kebáipawl le mitcawpawl cu hi tawkah rak hruai hai aw,' tiah a fial.
42014022	Cule cuih siahhlawh cun, 'Bawipa na thupek vekin ka tuah ṭheh zo, asinan hmun lawng a um hrih lai,' tiah a ti.
42014023	Cun a bawipa in a siahhlawh hnenah, 'Khaw leng zinpi le ló zinpawl ah va feh awla, ka inn a khah theinak dingah hranhramin mi ratter aw.
42014024	Ziangahtile ka lo sim a si, ka rak sawm cia mipawl pakhat hman in ka zanriah an tep lo ding,' a ti," tiah a sim.
42014025	Mipi tampi in Jesu an thlun rero laiah, an lamah Jesu cu a her ih an hnenah,
42014026	"Zokhal ka hnenih ra cun a nu le a pa, a nupi le a fātepawl, a unaupawl le a farnulepawl, a si, amai nunnak khal a huat lo a si ahcun, ka dungthluntu a si thei lo ding.
42014027	Cule zokhal amai khraws pu lo ih, i thluntu cu ka dungthluntu a si thei lo ding.
42014028	Ziangahtile nanmah lakah pakhat khat in dawlsâng sak a duh asile, a hmaisabikah to ta in cumi sak ṭhehnak dingah a daih a nei maw nei lo tiin a man a tuak ta a si lo maw?
42014029	Cutiih a tuah lo asile, lungphum a phum hnuah, a sak ṭheh thei lo ding. Cule a hmutu hmuahhmuah in cu pa cu hmuhsuam an thăwk ding ih,
42014030	'Hi pa hin dawlsâng dawl a thăwk ve nân, a ṭheh thei lo a si hi!' tiah an ti ding.
42014031	Asilole siangpahrang pakhat cu a dang siangpahrang do ding a tum asile, minung 20000 thawn amah do dingih a ratu siangpahrang cu minung 10000 thawn a rak do thei ding le thei lo ding to hmaisa ih ruat ta loin a um ding maw?
42014032	A do thei lo asile, cuih siangpahrang cu hlapi ih a um laiah remawknak dil dingah palai a thlah ding a si.
42014033	Cutivek thothoin, zokhal nan lakah a neih mi hmuahhmuah a tān ta lo tu cu ka dungthluntu a si thei lo ding.
42014034	"Cite cu a ṭha, asinan cite in a alnak hloh ta hnik sehla, ziangtin so a alsal thei ding?
42014035	Leiram hrangah siseh, êkdâwm hrangah siseh a ṭha lo, mi in an hlăwn men a si. Theihnak hna a neitu cun thei seh!" tiah Jesu in a ti.
42015001	Siahkhawngtupawl hmuahhmuah le misualpawl cu a thu ngaithla dingin Jesu kiangah an ra.
42015002	Cule Farasipawl le Dānzirhtupawl cu an phunzai ruri ih, "Hi pa hin misualpawl a cohlang ih an hnenah rawl a ei a si," tiah an ti.
42015003	Cule Jesu in an hnenah hi tahṭhimnak thu hi a sim:
42015004	"Nanmah lakah mi pakhat in tuu 100 a nei ih, cumi lakih pakhat cu hlo bang sehla, tuu 99 pawl cu ramṭhing ah tân tain, a feh ding ih, a hlo mi tuu pakhat cu a hmuh lai hlanlo a hawl lo ding maw?
42015005	A hmuh tikah, lungawiaipuang zetin a liang parah a suang.
42015006	Cule a inn a va thlen tikah, a rualpipawl le a innhnenpawl kokhawm tahratin an hnenah, 'I aipuanpi uh, ziangahtile a hlo mi ka tuu cu ka hmu zo,' tiah a ti.
42015007	Nan hnenah ka lo sim, cutivekin lung thleng a ṭul lo mi, midingfel 99 hnakin, lung a thleng mi misual pakhat parah van ah aipuannak a tamsawn ding a si.
42015008	"Cun nunau pakhat in darakma pahra neiin pakhat hloter sehla, meito vâng tahratin a inn a phiat ding ih, a hmuhsal hlanlo ngunngaih zetin a hawl lo ding maw?
42015009	Cule a hmuh tikah, a rualpipawl le a innhnenpawl a kokhawm ih, 'I aipuanpi uh, ziangahtile ka hlohter mi darakma kha ka hmusal zo a si,' tiah a ti.
42015010	Nan hnenah ka lo sim, cutivek thothoin, lung a thlengtu misual pakhat ruangah Pathian vancungmipawl umnak ah aipuannak a um a si," tiah a ti.
42015011	Cun Jesu in hitin a sim, "Mi pakhat in fapa pahnih a nei.
42015012	A nautadeuh in a pa hnenah, 'Ka pa ka co ding mi rothilpawl kha i pe aw,' tiah a ti. Cule a pa cun a rothil hmuahhmuah cu a ṭhen ih a fapa pahnih te cu a zem hai.
42015013	"Cule ni rei lo teah, a fapa nautasawn cun a thilri neih mi hmuahhmuah cu a khawm ih, ram hlapi ah a feh. A lennak cu cutawk ram ah a duh duhin a hmangrál ṭheh.
42015014	A neih mi hmuahhmuah a hman ṭheh hnuah, cuih ram ah mangṭam nasazet a tlung ih tlaksăm a thăwk.
42015015	Cun cui ram mi, mi pakhat hnenah a hna ṭuansak dingah a feh ih, cu pa cun a ló ah văwk rawl petu dingah a hei kuat.
42015016	Cule văwk ih an ei mi rawl thawi a pum puarter a câk, asinan zohman in amah cu zianghman an pe lo.
42015017	"A hun theihfiangawk tikah, 'Ka pa ih sān mi hlawhfa tampi cun ei cawk loin rawl an nei, hi tawkah kei cu rilrâwngin ka thi ding!
42015018	Ka tho pei ih ka pa hnenah ka feh ding. Cule a hnenah, "Ka pa, kei cu van lakah le na hmaiah ka sual zo.
42015019	Na fapa tiih kawh ding khalah ka tlak nawn lo. Na sān mi hlawhfapawl lakih pakhat vekin i tuah aw," tiah ka va ti pei,' tin a ruat.
42015020	"Cule a tho ih a pa hnenah cun a feh. Asinan lam hlapi ih a rat rero lai kha a pa in a hei hmuh tikah, a lainat tuk ih a va tlân. A fapaih hngawng in a pawm ih a hnam.
42015021	Cule a fapa in a hnenah, 'Ka pa, van lakah le na mithmuhah ka sual zo, na fapa tiih kawh ding ka tlak nawn lo,' tiah a ti.
42015022	"Asinan a pa in a siahhlawhpawl hnenah, 'Kâwrfual ṭhabik rak keng uhla, hrukter uh. Zunghruk hrukter uhla, kedam bunter uh.
42015023	Cule cawmthau mi câwno kha rak hruai uhla, that uh. Cule kan ei ding ih, kan nuamaw ding.
42015024	Ziangahtile hi ka fapa cu a thi zo nân, a nungsal. A hlo zo nân, atu ka hmusal zo,' tiah a ti. Cule năwmawknak tuah an thăwk.
42015025	"A fapa upasawn cu ló ah a rak um. Ló ihsin a ra tlung ih, inn kiang a thlen tikah, awnmawi thawmvâng le lam thawmvâng a thei.
42015026	Cutikah siahhlawhpawl lakih pakhat a ko ih, 'Ziang thil so thleng?' tiah a sut.
42015027	Cule cuih siahhlawh cun a hnenah, 'Na naupa a ra tlungsal zo, damte le himtei a ra thlensal thei ruangah, na pa in cawmthau mi câwpa no a thah,' tiah a sim.
42015028	"Fapa upasawn cu a thin a heng tuk ih, inn sungah a lut duh lo. Curuangah a pa cu lengah a va suak ih, amah cu a va lēm.
42015029	Cule anih in a sawn ih a pa hnenah, 'Ngai hnik, kum hiti zât ka lo rian ih, na thupek mi vei khat hman ka pahbăl dah lo. Asinan ka rualpipawl thawi kan năwmawk venak dingah mepa no te pakhat khal i rak pe dah lo.
42015030	Asinan hlawhhlângpawl thawn kawmawin, na rothilpawl thehrál thluhtu hi na fapa a ra tlunkir veten, cawmthau mi câwno na thahsak hi!' tiah a ti.
42015031	"Cule a pa in a hnenah, 'Ka fapa, nang cu ka hnenah na um ringring ih ka neih mi hmuahhmuah hi nangmai ta a si.
42015032	Na naupa cu a thi ih a nungsal; a hlo ih, hmuhsal a si. Curuangah lungawiih năwmawknak tuah hi a dik hrimhrim a si,' a ti," tiah a ti.
42016001	Jesu thotho in a dungthluntupawl hnenah, "Milian pakhat in sumkiltu pakhat a nei ih, cuih sumkiltu cun na thilri a thehrál men a si tiah cuih milianpa hnenah an hêk.
42016002	Cule a sumkiltu cu a ko ih a hnenah, 'Na thuhla ka theih mi hi ziangtin a si? Sumkiltu na si thei nawn lo ding ruangah, na sumkilnak cazin i pe aw,' tiah a ti.
42016003	"Cun sumkiltu cun a thinlung sungin, 'Ka bawipa in ka hnaṭuan ihsin i bānter ding ruangah, ziang ka tuah pei? Leilung ka lai thei si lo, kutdawh ding le ka ning a zak fawn.
42016004	Sumkiltu sinak ihsin bānter ka si tikah, an innpawl ih in cohlan theinak dingah ziang ka tuah pei ti ka thei,' tiah a ti.
42016005	"Cule a bawipa hnenih leiba neitu hmuahhmuah cu a hnenah a kokhawm hai ih, a pakhatnak pa hnenah, 'Ka bawipa hnenah ziang zat leiba na nei?' tiah a sut.
42016006	Cule cu pa in, 'Hriak bath 100,' tiah a ti. Sumkiltupa in, 'Na leiba cazin cu rak kengin rung to awla, 50 tiin ngan zâng aw,' tiah a ti.
42016007	Cun sumkiltupa cun a dang pakhat hnenah, 'Nang teh ziang zat na bâk?' tiah a sut. Cule anih in, 'Sangvut kor 100,' tiah a ti. Cule sumkiltupa cun a hnenah, na leiba cazin cu rak keng awla, 80 tiin ngan aw,' tiah a ti.
42016008	Cuih sumkiltu diklopa cu fim zetih thil a ti ruangah a bawipa in a fak. Ziangahtile hi leitlun mipawl cu anmai san ah cun tleu fātepawl hnakin an fimsawn a si.
42016009	"Nan hnenah ka lo sim a si, nan sumpai a cem tikah, kumkhaw cēnnak hmun sungih lo cohlangtu ding rualpi nan neih theinak dingah, leitlun sumsaw in rualpi tuah uh.
42016010	Thil fatebik parih rinumtu cu thil tampi par khalah a rinum a si. Cule thil fatebik parih a diklo tu cu thil tampi par khalah a dik lo.
42016011	Curuangah leitlun sumsaw par hmanah nan rinum lo asile, lennak taktak cu zo in so nan hnenah a lo ap ding?
42016012	Cule mi dang thilri parih nan rinum lo asile, nanmai ta cu zo in so a lo pe ding?
42016013	"Siahhlawh zohman in bawi pahnih a riankăwp thei lo; ziangahtile pakhat a hua ding ih, pakhat a duh ding, asilole pakhat parah rinum tahratin pakhat deuh cu a nautat ding. Pathian le sumpai nan riankăwp thei lo," tiah a ti.
42016014	Paisa duhtu Farasipawl khal in cuih thilpawl hmuahhmuah hna in an thei ih, Jesu cu an hnihsan.
42016015	Cule Jesu in an hnenah, "Nannih cu minung hmaiih mah le mah thiamcoawter nan si. Asinan Pathian in nan thinlung a thei. Ziangahtile minung in thupi ih an ruah mi cu Pathian mithmuhah cun fihnungza a si.
42016016	"Dān thupawl le Profetpawlih thu cu John a ra thlen hlan sung ta an si. John san thăwk ihsin Pathian uknak thu cu phuan a si ih, mi kip in cuih Pathian uknak sungah cun hranhramin an lut.
42016017	Cule Dān sungih ngan mi thai khatte hlohral hnakin, lei le van hlohral a áwlsawn.
42016018	"Zokhal nupi ma ih mi dang ṭhitu cu uire a si. Cule zokhal a pasal ih mâk mi nu a ṭhitu khal a uire ve a si.
42016019	"Milian pakhat cu puan sendup le puan nem páte sĭnin ni tin nuam zetin a nung.
42016020	A taksa pumpuluk hmasia thawi a khat mi kutdawh pakhat, Lazaras an ti mi pa cu a kăwtka ah an ret.
42016021	Cuih milianpaih rawl einak cabuai par ihsi a tla mi rawl ṭilfuanpawl cu ei a hiar zet. Cuihtlunah uico an ra ih a hmasiapawl cu an liahsak.
42016022	"Cule hitin a rak si, cuih kutdawhpa cu a thi ih, vancungmipawl in Abraham ṭāng sungah an hruai. Milianpa khal cu a thi ve ih an phum.
42016023	Mithi khua ah cun tuarnak rapthlak zet tuar phahin van lam a hun zoh ih, hla zetah Abraham le a ṭāng sungih Lazaras kha a hun hmu.
42016024	Cun a au ih, 'Ka pa Abraham, ka parah zahngai hram awla, Lazaras kha a mehtawk zim tidai ah hnim ih ka lei daihter theinak dingah thlah aw. Ziangahtile hi meialh sungah hin ka tuar a nâ tuk a si,' tiah a ti.
42016025	"Asinan Abraham in, 'Ka fapa, nang cu na nun laiah na thil ṭhapawl na rak co zozia le cutivek thothoin Lazaras in thil ṭhalo pawl a rak cozia kha máng aw. Cule atu ah anih cu a nuam ih, nang cu hrem na si.
42016026	Cupawl hmuahhmuah hleiah, kannih le nanmai karlakah a kau zet mi hawrkuam a um. Curuangah hitawk hmun ihsin nan hnenih rat an duh khalle an ra thei lo ih, khatawk lam ihsin kan hnen lamih rat an duh a si khalle an ra thei lo,' tiah a ti.
42016027	"Cutikah, milianpa cun, 'Cuti asile ka pa, ka lo dil a si, ka paih inn ah Lazaras kha hei thlah hram aw.
42016028	Ziangahtile an hnenih thu a sim ding mi unau panga ka nei, culoahcun annih khal hi hremnak hmun ah an ra ve pang ding,' tiah a ti.
42016029	Abraham in a hnenah, 'Na unaupawl in Mosi cazualpawl le Profetpawlih cazualpawl an nei ko. An sim mi kha rak ngaithla hai seh,' tiah a ti.
42016030	Cule milianpa cun, 'A si lo, ka pa Abraham, mithi hnen ihsin an hnenah mi pakhat a va feh asile, an lung an thleng ding,' tiah a ti.
42016031	"Asinan Abraham in a hnenah, 'Mosi le Profetpawlih thu an rak ngaithlak lo ah cun, mithi lak ihsin mi pakhat thosal khal sehla an lung duh cuang lo ding,' a ti," tiah a sim.
42017001	Jesu in a dungthluntupawl hnenah, "Mi tlubahtertu thil cu ra thleng lo thei a si lo, asinan cuih tlûknak rak kengtu cu a hmakhua a pit a si!
42017002	Hi nauhaktepawl lakih pakhat a tlukter asile, a hngawng ah riallung thlaih tahratin tifinriat sungah hlăwn sehla, a hrangah a ṭhasawn.
42017003	Nanmah hrangah fimkhur uh. Na unaupa in na parah sual a tuah asile, kawk aw; a lung a thleng asile, amah cu ngaidam aw.
42017004	Cule na parah ni khat ah vei sarih sual a tuah ih, vei sarih rori na hnenah ra kirsalin, 'Ka lung ka thleng,' a ti a si ahcun, amah cu na ngaidam ding a si," tiah a ti.
42017005	Apostolpawl in Bawipa hnenah, "Kan zumnak pungter aw," tiah an ti.
42017006	Cule Bawipa in, "Anṭam ci vek zumnak nan neih asile, hi thingtheihmu kung hnenah, 'Na hram thawn phawng awla, tifinriat sungah va phunaw aw,' nan ti ding ih nan thu a lo lung ding.
42017007	"Nanmah lakih pakhat khat in siahhlawh pakhat neiin, cuih siahhlawh cun lei a let, asilole tuu khāl bang sehla, ló ihsin a ra tlun tikah, 'Ra awla, rawl ei cih aw,' tiah zo in so a ti ding.
42017008	Cuhnakin, 'Ka zanriah timtuah aw, tiar cia-in um awla, ka ei ih ka in laiah i rian aw. Cumi hnu lawngah na ei in na in leh ding,' a ti sawn lo ding maw?
42017009	Cuih siahhlawh in thu a pek mi thilpawl a tuah ruangah a siahhlawhpa hnenah cun lungawi thu a sim pei maw? A sim ding ka zum lo.
42017010	Cutivek thothoin nannih khal in thu ka lo pek mi cuih thil hmuahhmuah nan tuah ṭheh tikah, 'Kannih cu santlailo sál kan si. Kan ṭuanvo lawng kan ṭuan a si,' tiah ti uh," tiah a sim.
42017011	Cule hitin a rak si, Jesu cu Jerusalem lamih a feh phahah Samaria peng le Galili peng karlak a paltlăng.
42017012	Khaw pakhat ih a luh tikah, miphar pahra in Jesu cu an rak hmuak ih, hla nawnah an ding.
42017013	Cule an aw an suah ih, "Jesu, Hotupa, in zangfah aw!" tiah an ti.
42017014	Jesu in a hmuh hai tikah, an hnenah, "Va feh uhla, puithiampawl hnenah nanmah le nanmah va hmuhaw aw uh," tiah a ti. Cule hitin a rak si, an feh laiah an phārnat cu a thiang.
42017015	Anmah lakih pakhat in a dam ti a hmuhawk tikah, a kirsal ih aw ring zetin Pathian a thangṭhat.
42017016	Cu pa cu Jesu ke hramah a băwk ih, Jesu hnenah lungawi thu a sim. Cu pa cu Samaria-mi a si.
42017017	Cule Jesu in a sawn ih, "Mi pahra thianter an si lo maw? A dang pakua teh khuiah so an si?
42017018	Hih ram dang mi siarlo zohman Pathian thangṭhat dingah an ra kir lo," tiah a ti.
42017019	Cule Jesu in a hnenah, "Tho awla, feh aw. Na zumnak in a lo damter zo," tiah a ti.
42017020	Pathian uknak cu ziang tikah a ra thleng ding tiah Farasipawl in Jesu an sut. Cule anih in a sawn hai ih an hnenah, "Pathian uknak cu hmuh theih in a ra lo.
42017021	'Ngai hnik, hi tawkah a um,' asilole, 'Ngai hnik, khi tawkah a um khi,' an ti lo ding. Ziangahtile ngai hnik uh, Pathian uknak cu nan lakah a um a si," tiah a ti.
42017022	Cun a dungthluntupawl hnenah, "Minung Fapaih ni, ni khat tal nan hmuh duh zet cān a ra thleng leh ding. Asinan cumi cu nan hmu lo ding.
42017023	Cule annih in nan hnenah, 'Hi tawkah zoh hnik!' asilole, 'Khi tawk ah zoh hnik!' tiah an lo ti ding. Annihpawl cu an dung ihsin zul hlah uhla, thlun fawn hlah uh.
42017024	Ziangahtile nimthlakau cu van khat lam kap ihsin khat lam dĕng tiang a ensuak vekin, Minung Fapaih ni ah cun a si ve ding.
42017025	Asinan anih cu thil tampi a tuar hmaisa ta ding ih, tuih san minungpawl in an hnáwng ding.
42017026	Cule Noah san laiih a rak si vek khan, Minung Fapa san khalah a si ve ding.
42017027	Noah lăwng sungah a lut ih, tilik a tlung ih, mi hmuahhmuah an hlohral lai hlanlo minungpawl cu an ei, an in, an ṭhiaw ih an hamaw.
42017028	Lot san lai khalah cutivek thothoin a rak si. An ei an in, an lei, an zuar, an phun, inn an sak.
42017029	Asinan Sodom khua ihsin Lot a suah ni ah van ihsin meisa le kât a sur ih, cumi cun an zaten a run that ṭheh.
42017030	"Minung Fapa a rung lăng ni ah cun cutivek thothoin a si ding.
42017031	Cuih ni ah, inn parih um cun inn sungih a thilri la dingin rung ṭum hlah seh. Ló ih um khal cutivekin a thilri la dingin tlungkir hlah seh.
42017032	Lot nupi kha cîng ringring uh.
42017033	Zokhal a nunnak hum a duhtu cun a hloh ding ih, zokhal a nunnak a hlohtu cun a nunnak a humngah ding.
42017034	Ka lo sim a si, cuih zan ah ihkhun pakhat ah mi pahnih an ittlang ding: pakhat cu lâk a si ding ih, pakhat cu tān ta a si ding.
42017035	Nunau pahnih riallung an rialtlang ding: pakhat cu lâk a si ding ih, pakhat cu tān ta a si ding.
42017036	Mi pahnih ló ah an um ding: pakhat lâk a si ding ih, a dang pakhat cu tan ta a si ding," tiah a ti.
42017037	Dungthluntupawl cun an sawn ih a hnenah, "Bawipa, cumi cu khuitawkah a si ding?" tiah an ti. Cutikah Jesu in, "Mithi ruang umnak kip ah mulukawlh an fĭnkhawmaw ding," tiah a ti hai.
42018001	Jesu in beidawng loih thla an cam ringring nak dingah an hnenah tahṭhimnak pakhat a sim.
42018002	"Khaw pakhat ah Pathian ṭihzah lo le milai khal hmaizahnak nei lo thuṭhentu pakhat a rak um.
42018003	Cuih khua ah cun nuhmei pakhat a um. Cule cu nu cu a hnenah a ra ih, 'I dodaltu kha phulei i samsak aw,' tiah a ti.
42018004	Thuṭhentupa cun cān reipi sung cuih thu cu a relsak duh lo. Asinan cuihhnu ah thuṭhentupa cun a thinlung sungin, 'Pathian ṭihzahnak ka nei lo ih minung hmaizahnak khal ka nei lo.
42018005	Asinan hi nuhmeinu hin i ra tibuai ringring ruangah phulei ka samsak ding. Culoasile a ra ringring ding ih i cauter pang ding,' tiah a ruat," tiah a sim.
42018006	Cun Bawipa in, "Thuṭhentu diklopa ih sim mi hi ngai hnik uh.
42018007	A sun a zanih amah hnenih au, amai hril mipawl hrangah Pathian in phuba a laksak lo ding maw? An hrangah reipi a muansan hai ding maw?
42018008	Ka lo sim a si, zamrang zetin phulei a samsak ding. Sikhalsehla Minung Fapa a rat tikah, leitlun ah zumnak a hmu pei maw?" tiah a ti.
42018009	Jesu in hi tahṭhimnak khal hi mah le mah dingfel ih zumhngehawknak a neitu le mi dang nautattupawl hnenah a sim.
42018010	"Mi pahnih cu thlacam dingin temple kulh sungah an feh. Pakhat cu Farasi a si ih, a dang pakhat cu siahkhawngtu a si.
42018011	Farasipa cu amah tein a ding ih hitin thla a cam, 'Maw Pathian, kei cu mi dangpawl vekin, mi thil lawnhmang, midik lo le uire mi ka si lo ruangah le hi siahkhawngtu vek ka si lo ruangah na hnenah lungawi thu ka lo sim.
42018012	Zarh khat ah vei hnih rawl ka ul ih, ka ngah mi hmuahhmuah sung ihsin ṭhen hra ṭhen khat ka pe,' tiah a ti.
42018013	Asinan siahkhawngtupa cu hlat nawnah a ding ih, van lam hman hawi ngam loin, a ṭâng a cumaw ih, 'Maw Pathian, kei misual hi in zangfah aw!' tiah a ti.
42018014	Ka lo sim a si, cu pa cu Farasipa hnakin Pathian in thiam a coter sawn ih a inn ah a tlung. Ziangahtile zokhal mah le mah khaisângawtu cu niamter a si ding ih, zokhal mah le mah tăng a dawrtu cu khaisan a si ding," tiah a ti.
42018015	Cun Jesu ih tham dingah nausentepawl a hnenih an rak hruai kha a dungthluntupawl in an hmuh tikah, an rak kawk.
42018016	Asinan Jesu in nauhaktepawl a hnenah a ko hai ih, "Nauhakte tepawl kha ka hnenah ra hai seh, dawn hlah uh. Ziangahtile Pathian uknak cu hivek mipawlih ta a si.
42018017	Thungaiin ka lo sim, zokhal nauhakte in Pathian uknak a cohlan vekih a cohlang lo tu cu, cuih uknak sungah a lut hrimhrim lo ding," tiah a ti.
42018018	Uktu pakhat in Jesu kha, "Zirhtu ṭha, kumkhaw nunnak co dingah ziang ka tuah pei?" tiah a sut.
42018019	Cule Jesu in a hnenah, "Ziangah kei cu miṭha i ti? Pathian siarlo zohman miṭha an um lo.
42018020	Thupekpawl na thei ko a si lo maw: 'Uire hlah,' 'Lai that hlah,' 'Rûk ru hlah,' 'Theihpinak diklo rel hlah,' 'Na nu le na pa upat aw,' tipawl tla an si kha," tiah a ti.
42018021	Cule cu pa in, "Ka no lai ihsin hi thil hmuahhmuah cu ka rak thlun zo," tiah a ti.
42018022	Jesu in cuih thilpawl a theih tikah, a hnenah, "Thil pakhat na sam hrih lai. Na neih mi hmuahhmuah zuar ṭheh awla, na ngah mi tangka kha mifarahpawl zem aw, cule vanram ah hlawnthil na nei ding. Cule ra awla, i thlun aw," tiah a ti.
42018023	Asinan cuih thu a theih tikah, a riah a sia zet, ziangahtile cu pa cu milian zet a si.
42018024	Jesu in a riah a sia zet ti a hmuh tikah, "Milianpawl Pathian uknak sungih luh cu a har zet a si.
42018025	Pathian uknak sungih milian luh hnakin, ṭhim hnakua sungih kalauk luh a áwlsawn," tiah a ti.
42018026	Cuih thu a theitupawl in, "Cuti asile zo so rundam si thei ding?" tiah an ti.
42018027	Cule Jesu in, "Minung hrangih thil cang thei lo mipawl cu, Pathian hrangah cun a cang thei a si," tiah a ti.
42018028	Cun Peter in, "Ngai hnik, ziang hmuahhmuah tân tain nangmah kan lo thlun si khawh," tiah a ti.
42018029	Cutikah Jesu in an hnenah, "Thungaiin ka lo sim, zohman a inn siseh, a nu le a pa siseh, a unaupawl siseh, a nupi siseh, a falepawl siseh Pathian uknak ruangih a tlansantu cun,
42018030	tuih cān ah alet tampi hlawknak a ngah ding ih, a ra thleng lai ding mi san ah kumkhaw nunnak a ngah ding," tiah a ti.
42018031	Cun Jesu in a dungthluntu hleihnih pawl kha a hnenah a hruai hai ih an hnenah, "Ngai hnik uh, Jerusalem ah kan hung feh ding, cule profetpawl in Minung Fapaih thuhla an rak ngan mi thilpawl hmuahhmuah kha a kim ṭheh ding.
42018032	Ziangahtile Minung Fapa cu Zentelpawl kut ah thlĕn a si ding ih, annih in an zuamtai ding, an hmuhsuam ding ih, cil an phui ding.
42018033	An vaw ding ih an that ding. Cule a ni thumnak ah a thosal ding," tiah a ti.
42018034	Cuih thilpawl cu a dungthluntu hleihnih pawl in pakhat hman an theithiam lo. Cuih thu cu an hnenah thuh a si ih, a ṭawng mi thilpawl ziang a si ti khal an thei lo.
42018035	Cun hitin a rak si, Jesu cu Jeriko khua a thlen zik zawngah, mitcaw pakhat cu kutdawh in lamzin kapah a to.
42018036	Cuih mitcawpa in mi tampi feh thâwm a theih tikah, "Cucu ziang a si?" tiah a sut.
42018037	Cule annih in, "Nazareth Jesu a ra a si," tiah an sim.
42018038	Cule cu pa cun, "David Fapa, Jesu, ka parah zahngai hram aw!" tiah a au.
42018039	Cutikah hmaiih a fehtupawl in cu pa cu daiteih um dingin an rak kawk. Asinan anih cun, "David Fapa, ka parah zahngai hram aw!" tiah nasa sinsinin a au.
42018040	Cule Jesu cu a ding ih, cu pa cu a hnenih rak hruai dingin thu a pe. A kiang a ra thlen tikah, Jesu in thu a sut,
42018041	"Ziang lo tuahsak so na duh?" tiah a ti. Cule anih in, "Bawipa, khawhmuh ka duh," tiah a ti.
42018042	Cun Jesu in a hnenah, "Khua hmu aw, na zumnak in a lo damter zo," tiah a ti.
42018043	Cule cu pa cu hmakhatteah khua a hmu ih, Pathian thangṭhat phahin Jesu cu a thlun. Cumi cu mi hmuahhmuah in an hmuh tikah, Pathian an thangṭhat.
42019001	Jesu cu Jeriko khaw sungah a lut ih, a fehlan vivo.
42019002	Cule ngai hnik, cu tawkah a hmin Zakia an ti mi pa a rak um. Amah cu siahkhawngtu lubik a si ih, milian zet a si.
42019003	Jesu cu zo a si ti hmuh a duh nân, mi an tam tuk ruangah a hmu thei lo. Ziangahtile Zakia cu pa niamte a si.
42019004	Cule Jesu ih a zawh ding mi lamzin ah hmai lamah a rak tlân cia ih, Jesu hmu dingin sikamor kung parah a rak kai.
42019005	Cutawk hmun ih Jesu a thlen tikah, tlun lam a hun zoh ih, Zakia cu a hmu. Cule a hnenah, "Zakia, zamrangin rung ṭum aw, ziangahtile tuihsun na inn ah ka thleng ding," tiah a ti.
42019006	Cule Zakia cu zamrang zetin a rung ṭum ih, aipuang zetin Jesu cu a cohlang.
42019007	Asinan mipi in cumi an hmuh tikah, an zaten an phunzai ih, "Misualpa hnenih thleng dingin a feh zo khi," tiah an ti.
42019008	Cun Zakia cu a ding ih, Bawipa hnenah, "Zoh hnik, Bawipa, ka neih mi thilri ih a hrek cu mifarahpawl ka pe ding, cule zo hnen ihsi khalin ziangkhal diklo ih ka rak lâk asile, alet li in ka rūlsal ding," tiah a ti.
42019009	Cule Jesu in a hnenah, "Tuihsun ah hi inn ah rundamnak a thleng zo, ziangruangahtile hi pa khal Abraham tesinfa a si ve.
42019010	Ziangahtile Minung Fapa cu a hlo mipawl hawl ding le rundam dingah a ra a si," tiah a ti.
42019011	Cuih thilpawl an rak ngaithlak laiah, Jesu in a dang tahṭhimnak pakhat a simbêt, ziangruangahtile amah cu Jerusalem a naih thlang ih, mipi in Pathian uknak lang lohli dingah an ruat.
42019012	Curuangah anih in, "Bawi pakhat cu ram hlapi ah amai hrangah lalram va cohlang tahratih, ra tlungkirsal dingin a feh.
42019013	Cule a siahhlawh pahra pawl kha a ko hai ih, mina khat hrawng fingfing a pe hai. Cule an hnenah, 'Ka ra kirsal hlanlo, hi tangka thawn sum rak dawng uh,' tiah a ti.
42019014	Asinan cuih bawi cu amai ram sung mipawl in an hua ih, 'Hi pa ih in uk ding cu kan duh lo,' tiah a simtu ding palai a dangin an hei thlah.
42019015	"Cule hitin a rak si, cuih bawi cun lalram cohlangngahin a ra tlunkirsal tikah, paisa a rak pek mi a siahhlawhpawl khan an sumdawnnak in ziang zat ciar an rak ngah ti theih duh ah a hnenih ko dingin thu a pe.
42019016	Cun a pakhatnak pa cu a hnenah a ra ih, 'Bawipa, mina khat i pek mi in a dang mina hra a hlêp ka ngah,' tiah a ti.
42019017	Cuih bawi cun a hnenah, 'Na tiṭha riai, nang cu siahhlawh ṭha na si, thil fate zet parih na rinum ruangah khaw hra tlunah thuneihnak na nei ding,' tiah a ti.
42019018	Cule a pahnihnak pa a ra ih, 'Bawipa, mina khat i pek mi in a dang mina nga a hlêp ka ngah,' tiah a ti.
42019019	Cu pa hnen khalah cuih bawi cun, 'Nang khal khaw nga na uk ding,' tiah a ti.
42019020	"Cun a dang pakhat a ra ih, 'Bawipa, ngai hnik, hi tawkah na mina a um, pavua in ka tuam ih ka retṭha.
42019021	Nang cu mitikherkher na si ruangah ka lo ṭih. Na rak ret lo mi na lasuak ih, na tuh lo mi na at,' tiah a ti.
42019022	Cule cuih bawi cun a hnenah, 'Nang cu siahhlawh sualrál na si. Nangmai ṭawng mi in thu ka lo ṭhen ding. Mitikherkher ka si ih ka rak ret lo mi ka lasuak, ka tuh lo mi ka at ti na thei.
42019023	Cuti asile ziangah ka paisa cu paisa retnak bān ih na rak ret lo? Rak ret ta cila cu ka ra tlunkirsal tikah, ka tangka cu a ṭhang thawn ka rak la ding nân,' tiah a ti.
42019024	"Cule cuih bawi cun a kiangih a ding mipawl hnenah, 'A hnen ihsin mina khat cu la uhla, mina hra neitupa hnenah pe uh,' tiah a ti.
42019025	Annih in a hnenah, 'Bawipa, anih cun mina hra a nei zo si!' tiah an ti.
42019026	'Ziangahtile nan hnenah ka lo sim, a neitu cu pekbêt an si ding. A nei lo tu cu a neihsunte hman a hnen ihsin laksak a si ding.
42019027	Asinan ka uk ding a duh lo tu ka doralpawl cu hi tawkah rak hruai uhla, ka hmaiah hin that uh,' a ti," tiah Jesu in a sim.
42019028	Jesu in hi thu a sim hnuah, a dungthluntupawl hmaiah Jerusalem lam panin a feh.
42019029	Cule hitin a rak si, Jesu cu Olif Tlang kiang, Betfat khaw kiang le Bethany khaw kiang a thlen tikah, a dungthluntu pahnih a hei thlah ih,
42019030	an hnenah, "Nan hmaiih khua ah khin va feh uh. Cutawk ih nan va luh tikah, zohman ih to dah lo mi lākfāno an hren mi nan hmu ding. Cumi cu a hri phawih uhla, rak hruai uh.
42019031	Mi pakhat khat in, 'Ziangah so nan phawih?' tiah a lo suh asile, 'Bawipa in a hai,' tiah va ti uh," tiah a ti.
42019032	Cule a thlah mi mi pahnih te cu an feh ih, Jesu ih a sim vek cekci in ziangkim an va hmu.
42019033	Lākfāno cu an phawih rero laiah a neitupawl in, "Ziangah so lākfāno cu nan phawih?" tiah an ti.
42019034	Cule annih in, "Bawipa in a hai," tiah an ti.
42019035	Cun lākfāno cu Jesu hnenah an hei hruai ih, a parah an puanpawl an rak phah. Cule a parah Jesu cu an toter.
42019036	Cutiih a feh laiah, a fehnak lamzin ah mipi in an puan an phah vivo.
42019037	Olif Tlang ihsin a suknak zawn an thlen tikah, a dungthluntu mipi zate lungawiaipuangih um an thăwk. Cule an rak hmuh zo mi huham ih tuah mi thil hmuahhmuah ruangah aw ring zetin Pathian an thangṭhat.
42019038	"Bawipaih hmin ih ra Siangpahrang cu mithlawsuak a si! Vancung ah daihnak um sehla, cungnungbik hmun ah thangṭhatnak um seh!" tiah an ti.
42019039	Cule mipi lakih Farasi hrekkhat in Jesu hnenah, "Zirhtupa, na dungthluntupawl hi kawk hai aw," tiah an ti.
42019040	Cule Jesu in a sawn hai ih, an hnenah, "Ka lo sim a si, hipawl daiteih an um asile, hmakhatteah lungtopawl an ausuak ding," tiah a ti.
42019041	Jerusalem khawpi kiang a thlen tikah, khua cu a hei zoh ih a ṭah,
42019042	"Tuihni nangmai ni talah hin na hrangih daihnak a lo tuahsaktu thilpawl hi thei awla maw! Asinan cupawl cu na mithmuh ihsin thuh an rak si zo.
42019043	Ziangahtile na ralpawl in na kimvelah ralkulh tuahin an lo kulh ding ih, hmun kip ihsin an lo kharkhum cān a ra thleng ding.
42019044	Nangmah le na phăr kulh sungih a um mi na falepawl leilung ah an lo thlu ding. Cule na hnenah lungto pakhat parah a dang pakhat suangawin an tân lo ding, ziangruangahtile Pathian in a lo vehvaih cān na rak thei lo a si," tiah a ti.
42019045	Cun Jesu cu temple kulh sungah a lut ih, thil zuartupawl le leitupawl dawisuah a thăwk.
42019046	An hnenah, "Anih in, 'Ka inn cu thlacamnak inn a si,' tiih ngan a si. Asinan nannih in suamhmangpawl pûk ah nan canter a si," tiah a ti.
42019047	Ni tinten Jesu cun temple kulh sungah thu a zirh. Asinan puithiam sângpawl, Dānzirhtupawl le mipi hruaitupawl in Jesu thahdān ding an hawl.
42019048	Cule mi hmuahhmuah in a thusim mi ṭha tukih an ngaithlak ruangah a tidān ding zianghman an hmu thei lo.
42020001	Cule hitin a si, ni khat cu Jesu in temple kulh sungah mipi thu a zirh ih, thuthangṭha a sim rero laiah puithiam sângpawl le Dānzirhtupawl cu miupapawl thawn a hnenah an ra.
42020002	Cule a hnenah, "In sim hnik, ziang thuneihnak in so hih thilpawl hi na tuah? Hi thuneihnak na hnenih lo petu cu zo a si?" tiah an ti.
42020003	Cutikah anih in a sawn hai ih an hnenah, "Kei khal in thu pakhat ka lo sut ve ding ih, in sâng uh:
42020004	John ih baptisma hi van ihsin maw, milai hnen ihsin so a si?" tiah a ti hai.
42020005	Cule anmah ten an relkhawm ih, "Kannih in, 'Van ihsin a si,' kan ti asile, 'Cuti asile ziangahso amah cu nan zum lo?' in ti ding.
42020006	'Milai hnen ihsin a si,' kan ti asile, mi hmuahhmuah in lungto in in deng ding, ziangahtile John cu profet a si tiah an zumhngeh mi a si fawn," tiah an tiaw.
42020007	Cule annih in, "Khui ihsin a si ti kan thei lo," tiah an sawn.
42020008	Jesu in an hnenah, "Kei khal in ziang thuneihnak in hih thilpawl hi ka tuah ti ka lo sim ve lo ding," tiah a ti hai.
42020009	Cun Jesu in hi tahṭhimnak hi mipi hnenah sim a thăwk, "Mi pakhat in sabit hmuan a tuah, cuih a sabit hmuan cu hmuan ṭuanhlawh a duhtupawl hnenah a pe ta ih, ram hlapi ah reipi khualtlawngin a feh.
42020010	Cule sabit rah lawh a cût tikah, hmuan ṭuanhlawhtupawl in sabit rah hrekkhat amah an rak pek theinak dingah anih in a siahhlawh pakhat cu an hnenah a hei thlah. Asinan hmuan ṭuanhlawhtupawl in cu pa cu an vuak ih, a kut lawngin an thlah.
42020011	Cun siahhlawh dang pakhat a thlahsal, asinan cu pa khal cu an vuak ih, ningzakzaih an tuah hnuah, kut lawngin an thlah lala.
42020012	A pathumnak a thlahsal. Cu pa khal cu an rak tuahmawh ih an rak dawisuak thotho.
42020013	"Cutikah sabit hmuan neitupa cun, 'Ziangtin ka tuah pei? Ka duhdawt mi ka fapa hi ka hei thlah ding ih, amah an hmuh tikah an rak ṭihzah na hman maw!' tiah a ti.
42020014	Asinan hmuan ṭuanhlawhtupawl in a fapa an rak hmuh tikah, pakhat le pakhat an relkhawm ih, 'Hi pa hi ro cotupa a si, ra uh, that uhsi, cutin a co ding mi ro cu kan ta a si ding,' tiah an tiaw.
42020015	Cule anih cu sabit hmuan lengah an hlăwn ih an rak that. Cuti asile sabit hmuan neitupa in hmuan ṭuanhlawhtupawl parah ziang a tuah pei?
42020016	A ra ding ih hmuan ṭuanhlawhtupawl cu a that ding, cule a sabit hmuan cu hmuan ṭuanhlawhtu dang hnenah a pe ding a si," tiah a ti. Cumi cu mipi in an theih tikah, "Cuvek cu thleng hrimhrim hlah seh!" tiah an ti.
42020017	Cun Jesu in anmah cu a zoh hai ih, " 'Inn saktupawl ih an hnawn mi lungto kha, A kilih lungto pawimawhbik ah a cang,' tiih ngan mi kha a sullam ziang a si?
42020018	"Zokhal cuih lungto parih a tlatu cu a kekkuai ding ih, cuih lungto ih a tlakngah mi cu, leivut vekin a cip nêknêk ding," tiah a ti.
42020019	Cu laifangah puithiam sângpawl le Dānzirhtupawl in Jesu kaihdān ding lamzin an hawl. Hi tahṭhimnak cu anmah a ṭawngsăn a si ti an theih ruangah a si, asinan mipi an ṭih fawn.
42020020	Hruaitupawl in Jesu cu an thlingthla ih, amai kamsuakthupawl ih awk dingin le amah cu ram uktuih uknak le thuneihnak ih an thlĕn theinak dingah midik vekih umawter thlingthlatupawl an hei thlah.
42020021	Cun thlingthlatupawl in Jesu cu, "Zirhtupa, nang cun minung mithmai zoh loin, dik zetin thu na sim ih na zirh ṭheu. Pathian lamzin cu thutak a sinak vekin na zirh ti kan thei.
42020022	Kaisar hnenih ngunkhuai pek hi Dān in a siang maw, siang lo?" tiah an sut.
42020023	Asinan Jesu in an hrăwkhrawlnak cu a thei ih an hnenah, "Ziangah so in hniksak rero?
42020024	Dinari paisa cu i rak hmuh hnik uh. Hihi zo-ih zuk a si ih ziang a ngan aw?" tiah a sut hai. Cule annih in, "Kaisar-ih zuk le hmin," tiah an sawn.
42020025	Cule Jesu in an hnenah, "Kaisar-ih thilpawl cu Kaisar hnenah pe uhla, Pathian-ih thilpawl cu Pathian hnenah pe uh," tiah a ti.
42020026	Mipi hmaiah amai kamsuakthupawl in Jesu cu an awk thei hrimhrim lo. A thulehnak ah an mang a bang ih daiten an um.
42020027	Cun thawhsalnak a um lo titu Sadusi hrekkhat, Jesu hnenah an ra ih thu an sut,
42020028	"Zirhtupa, Mosi in kan hrangah hitin a rak ngan, 'Mi pakhat cu nupi a nei ih, fāte nei loin a thih asile, a nupi cu a naupa in a ṭhi pei ih a u hrangah ci a thlahsak pei,' tiah a ti.
42020029	Cuti asile unau pasarih an rak um. Upabik in nupi a ṭhi ih, fāte nei loin a thi.
42020030	Cule a pahnihnak pa in cu nu cu a ṭhi ih, fa nei loin a thi ve.
42020031	A pathumnak ihsin a pasarihnak tiang cutivek thothoin cu nu cu an run ṭhi vivo nân, fāte nei loin an thi ṭheh.
42020032	Cule netabikah cu nu khal a thi ve.
42020033	Cuti a si ruangah, thawhsalnak ah cu nu cu zo bikih nupi a si ding? Ziangahtile an pasarih ten cu nu cu nupi ah an nei cio fawn," tiah an ti.
42020034	Cule Jesu in a sawn hai ih an hnenah, "Tuih san minungpawl cu an ṭhiaw ih, ṭhitumnak khal an tuah.
42020035	Asinan a ra thleng lai ding mi san le mithi lak ihsin thawhsalnak cotlakih ruah mipawl cu an ṭhiaw lo ding ih, ṭhitawknak khal a um nawn lo ding.
42020036	An thi thei nawn lo ding, ziangahtile vancungmipawl thawn an bangaw ding. Annih cu thawhsalnak fāte an si ruangah Pathian fāte an si.
42020037	Mithi an thosal ti cu Mosi khal in Bawipa kha 'Abraham Pathian, Isak Pathian le Jakob Pathian' tiin thingbŭk ih a kawhnak khan a langter zo.
42020038	Ziangahtile anih cu mithipawlih Pathian si loin, a nung mipawlih Pathian a si sawn, ziangahtile amah ah mi hmuahhmuah cu an nung thluh a si," tiah a ti.
42020039	Dānzirhtu hrekkhat in an sawn ih, "Zirhtupa, na sim ṭha zet a si," tiah an ti.
42020040	Cuih hnu cun ziang thu hman amah an sut ngam nawn hrimhrim lo.
42020041	Cule Jesu in an hnenah, "Ziangtin so Khrih cu David Fapa tiah mi in an ti thei?
42020042	David amah rori in Sam cazual sungah, 'Bawipa in ka Bawipa hnenah, "Na ralpawl na keretnak ih ka tuah hlanlo,
42020043	Ka vawrh lamah to aw," a ti,' tiah a ti.
42020044	"Cutiih David in Khrih cu Bawipa tiih a kawh asile, ziangtin amah cu David Fapa a si thei ding?" tiah a ti.
42020045	Cun mi hmuahhmuah in a thu an ngaithlak laiah, Jesu in a dungthluntupawl hnenah,
42020046	"Dānzirhtupawl khi va ralring uh, annih cu an kâwrfual thawi tawihvah le dawr tluanah mi ih upatnak pek ding an ngaina, sinakok sungah tonak pawimawhbik ah to an duh ih, puai hmun ah hmun sângbik an duh.
42020047	Nuhmeipawlih inn an láwng ih, mi bumnak ah rei zetzet thla an camawter. Hipawl hin thuṭhennak nasasawn an tuar ding," tiah a ti.
42021001	Cule Jesu in a hun zoh ih milianpawl in thawhhlawm bawm sungih an thawhhlawm an thlak lai kha a hmu.
42021002	Nuhmei farah pakhat in lepton pahnih a thlak mi cu a hei hmu.
42021003	Cule Jesu in, "Thungaiin ka lo sim, hi nuhmei farahnu hin mi dang hmuahhmuah hnakin a thla tamsawn a si.
42021004	Ziangahtile hipawl hmuahhmuah cun an neih hleifuan lawng Pathian thawhhlawm ah an thla, asinan anih cun a retheihnak sung ihsin a nunnak dingih a neih mi zaten a thla a si," tiah a ti.
42021005	Cun mi hrekkhat in temple thuhla ah lungto mawi zetzet le thawhhlawm thawi ceimawi a sizia thupawl an rel.
42021006	Cule Jesu in, "Nan hmuh mi thilpawl hi lungto pakhat parih lungto suangaw mi pakhat hman tâng loin hlăwn ṭheh an si leh ding," tiah a ti.
42021007	Cule annih in Jesu cu an sut ih, "Zirhtupa, cuih thilpawl cu ziang tikah a thleng ding? Cuih thilpawl a ra thlen zik tikah ziang hminsinnak so a um ding?" tiah an ti.
42021008	Cule Jesu in, "Zohman ih an lo bumlonak dingah va fimkhur uh. Ziangahtile ka hmin in mi tampi an ra ding ih, 'Keimah hi Khrih ka si,' tiin le, 'A cān khal a nâi zo,' tiah an ti ding. Cutikah an dung va thlun hlah uh.
42021009	Ral doawknak thupawl le uknak cuhbuaiawknak thupawl nan theih tikah, ṭih hlah uh; ziangahtile cuih thilpawl cu a ra thleng hmaisa ding, asinan a cemnetnak cu a thleng lohli lo ding,' tiah a ti.
42021010	Cun anih in an hnenah, "Miphun pakhat in a dang miphun pakhat a do ding ih, ram in a dang ram a do ding.
42021011	Cule hmun dangdangah ling nasazetin a hnîn ding ih, hmun dangdangah mangṭam a tlung ding, cule nathrisia a suak ding. Cun van ihsin thil ṭihnungpawl le hminsinnak rapthlak taktakpawl a lang ding.
42021012	"Asinan cuih thil hmuahhmuah a thlen hlanah an lo kai ding ih, an lo tiduhdah ding. Sinakok le thawng sungah an lo thlĕn ding. Ka hmin ruangah siangpahrangpawl le uktupawl hmaiah an lo hruai ding.
42021013	Asinan cumi cun nan hrangah an hnenih thutheitu sinak cān remcâng a lo pe ding.
42021014	Curuangah ziangtin kan sawn ding tiih ngunngaih zetih ngaihtuah cia lo dingin nan thinlung hngetter uh.
42021015	Ziangahtile nan ralpawl in an lo elneh ih an lo dokalh theilonak dingah, ṭawng thiamnak le fimnak ka lo pe ding.
42021016	Nan nu le nan pa, nan unaupawl, nan sungkhatpawl le nan rualpipawl in an lo phiarsawm ding ih, mi hrekkhat cu an lo that ding.
42021017	Cule ka hmin ruangah mi hmuahhmuah in an lo hua ding.
42021018	Sikhalsehla nan lu parih sám phang pakhat hman a hlorál hrimhrim lo ding.
42021019	Tuarfainak in nan nunnak nan kilhim ding.
42021020	"Asinan ralkappawl in Jerusalem an kulh nan hmuh tikah, a siatnak a nâi a si ti thei uh.
42021021	Cun Judia peng ih a um mipawl cu tlang parah tlân hai seh, khaw sungih a umtupawl khal tlânsuak thluh hai seh, cule khaw lengih a um mipawl cu khaw sungah lut hlah hai seh.
42021022	Ziangahtile hipawl cu an rak ngan mi thil hmuahhmuah a tlamtlinnak phuba lâk ni an si.
42021023	Cuih cān ih favun mipawl le nausen hnawifawp neitupawl cu an hmakhua a pit a si! Ziangahtile Judia ram ah vansannak nasazet a thleng ding ih, cuih minungpawl parah thinlingnak a thleng ding.
42021024	Cule annih cu ralnâm hriam in an tlu ding ih, miphun zakip hnenah ralkaih ih hruaihlo an si ding. Zentelpawl cān a kim hlanlo Jerusalem cu an ke hnuaiah an palbĕt ding.
42021025	"Ni, thlapi le arsipawl parah hminsinnakpawl an lang ding. Cule leilung tlunah miphunpawl cu vansangin an um ding, tifinriat hrûm le tisuarpawl in mipi a buaiter ding.
42021026	Ṭihnak le leitlun ih a ra thleng ding mi thilpawl beiseinak in, milai thinlung cu cak loin a um, ziangahtile vanpawlih huhampawl cu an hnîn ṭheh ding.
42021027	Cun Minung Fapa cu huham le ropitnak nasazetzet thawn mero parih a rat an hmu ding.
42021028	Cuih thilpawl thlen a thăwk tikah, tlun lam zoh uhla, nan lu sângter uh, ziangruangahtile nan tlennak cu a nâi thlang," tiah a ti.
42021029	Cun Jesu in an hnenah tahṭhimnak pakhat a rak sim, "Theipi kung le thingkung hmuahhmuah khi zoh hnik uh.
42021030	Hnah note an suah nan hmuh tikah, ṭhâl cān a nâi thlang ti nan thei.
42021031	Cuvekin cuih thilpawl a ra thlen nan hmuh tikah, Pathian uknak a nâi thlang ti thei uh.
42021032	Thungaiin ka lo sim, cuih thil hmuahhmuah a kim thluh lai hlanlo tuih san minungpawl hi an hlorál hrimhrim lo ding.
42021033	Lei le van an hlorál ding, asinan ka kamsuakthupawl cu an hlorál hrimhrim lo ding.
42021034	"Nanmah hrangah fimkhur uh, culoasile zu hmun năwmcēnnak, zurîtnak le himi damsung nun hrang khawruahharnak in nan thinlung lo phurritter in, nan parah rinlopiin cuih Ni cu a thleng pang ding.
42021035	Ziangahtile cuih ni cu leilung vangdâp pumpi parih cêng minung hmuahhmuah parah tháng vekin a thleng ding.
42021036	Curuangah nannih cu a ra thleng ding mi cuih thil hmuahhmuah lak ihsin luat dingih siartlak nan si theinak dingah le Minung Fapa hmaiih nan din theinak dingah catbang loin ralring uhla, thlacam ringring uh," tiah Jesu in a ti.
42021037	Cuih cān ah, sun ah Jesu in temple kulh sungah thu a zirh, asinan zan ah a suak ih, Olif Tlang tiih an kawh mi ah a va riak.
42021038	Cun mi hmuahhmuah cu zingpit ah a kamsuakthu ngaithla dingin temple kulh sungah an ra.
42022001	Lanta Puai an ti mi Thilnu telh lo Sang Puai cu a nâi thlang.
42022002	Cule puithiam sângpawl le Dānzirhtupawl in mipi an ṭih ruangah, Jesu thah theidān ding lamzin an hawl.
42022003	Cun dungthluntu hleihnih lakih a tel ve mi, Judas Iskariot sungah Setan a lut.
42022004	Cule Judas cu puithiam sângpawl le temple kiltupawl hnenah a feh ih, an hnenih Jesu a thlenter theidān ding thu a va răwn hai.
42022005	Cule annih cu an lung a awi zet ih, amah cu paisa pe dingin an lung a kim.
42022006	Judas khal a lung a kim ve. Cule mipi an um lo lai cān teah Jesu phiarsawmdān ding cān remcâng a hawl.
42022007	Lanta Puai tuufa no thahnak ding, Thilnu telh lo Sang Puai Ni cu a thleng.
42022008	Cule Jesu in Peter le John kha a thlah ih an hnenah, "Va feh uhla, kan ei ding hrangah Lanta Puai rawl va timlam uh," tiah a ti.
42022009	Annih in a hnenah, "Cumi cu khuitawk ih lo timlamsak so na duh?" tiah an sut.
42022010	Cule anih in an hnenah, "Ngai hnik uh, khawpi sungih nan luh tikah, tibel cawipa in a lo táwng ding ih, amah cu a luhnak inn tiang va thlun uh.
42022011	Cun intêkpa hnenah, 'Zirhtupa in na hnenah, "Ka dungthluntupawl thawn Lanta Puai rawl ka einak ding mikhual pindan cu khuitawkah a si?" a lo ti,' tiah va ti uh.
42022012	Cun intêkpa in inn tlunta pindan tumpi, kan ṭul mi tinkim thawn a lo hmuh ding. Cu tawkah cun Lanta Puai rawl va timlam cia uh," tiah a ti.
42022013	Cule dungthluntupawl cu an feh ih, Jesu in an hnenih a rak sim cia vek cekci in an va hmu, cule cu tawkah Lanta Puai rawl an timtuah.
42022014	A tikcu a kim tikah, Jesu cu apostol hleihnih pawl thawn cabuai a hil.
42022015	Cule anih in an hnenah, "Ka tuar hlanah himi Lanta Puai rawl hi nanmah thawn eitlang ding ka duh zet.
42022016	Ziangahtile nan hnenah ka lo sim a si, Pathian uknak sungah Lanta Puai a tlamtlin lai hlanlo, hih rawl hi ka eisâl nawn lo ding," tiah a ti.
42022017	Jesu in no cu a la ih, lungawi thu a sim ih, "Hihi la uhla, zem aw uh.
42022018	Ziangahtile nan hnenah ka lo sim, Pathian uknak a ra thlen hlanlo, sabit ti cu ka in nawn hrimhrim lo ding," tiah a ti.
42022019	Cule sang a la ih, lungawi thu a sim hnuah, a phel ih a pe hai. Cule, "Himi hi nan hrangih ka pek mi ka taksa a si, keimah in cīn ringring nak dingah himi hi run tuah uh," tiah a ti.
42022020	Cuvek thothoin zanriah an ei ṭheh hnuah, no cu a la ih, "Hi no hi nan hrangih thlet mi ka thisen thukham thar a si.
42022021	Asinan ngai hnik uh, keimah i phiarsawmtupaih kut cu ka zawngah hi cabuai parah a um a si.
42022022	Pathian khawkhan cia mi vekin, Minung Fapa cu a feh ko ding, asinan Minung Fapa phiarsawmtupaih hmakhua cu a pit a si!" tiah a ti.
42022023	Cun a dungthluntupawl cu an lakih zo bik in cumi cu a tuah ding tiah anmah le anmah lakah suhawk an thăwk.
42022024	Cun dungthluntupawl lakah zo so mithupibik ih ruah ding a si, tiin anmai lakah an êlaw rero.
42022025	Cule Jesu in an hnenah, "Zentelpawlih siangpahrangpawl cu an uk mipawl parah an lal zet. Cutiih mipi parih thuneihnak neitupawl cu mi bawmtupawl tiah an ko.
42022026	Asinan nannih lakah cun cutivekin si hlah seh, cuhnakin nan lakih mithupibik cu nautasawn vekin um sehla, hruaitu a si mi cu riantu vekin um sawn seh.
42022027	Ziangahtile cabuai hiltupa maw, rawl zemtupa so a thupisawn? Cabuai hiltu a thupisawn a si lo maw? Asinan kei cu nan lakah riantu vekin ka um a si.
42022028	Nannih cu hniksaknakpawl ka tawn cān ah ka hnenih a umtu nan si.
42022029	Cun ka Pa in ka hnenih i rak pek bangtukin, kei khal in nan hnenah lalram ka lo pe ve a si.
42022030	Ka lalram sungih ka cabuai ah nan ei ih nan in theinak dingah le laltokhampawl parah toin Israel hnám hleihnih pawl thu nan ṭhen theinak dingah, cuih thuneihnak cu nan hnenah ka lo pe a si," tiah a ti.
42022031	Cule Bawipa in, "Simon, Simon! Ngai hnik, Setan in sangvut khei vekih lo khei dingin nanmah lo neih a duh a si.
42022032	Asinan na zumnak cak loih a umlonak dingah na hrangah thla ka cam. Cule keimah lamih na hawikirsal leh tikah, na unaupawl hngetter aw," tiah a ti.
42022033	Simon in a hnenah, "Bawipa, na zawngah thawnginn sungah le thihnak khalah siseh feh dingin ka tiar a si," tiah a ti.
42022034	Cutikah Jesu in, "Peter, ka lo sim a si, anih cu ka thei lo tiah, vei thum i phatsan hlanlo, tuihni ah ar a khuang hrimhrim lo ding," tiah a ti.
42022035	Cule Jesu in a dungthluntupawl hnenah, "Paisa bawm, zâl le kedam keng loih ka lo thlah laiah khan ziang tal tlaksăm mi nan nei maw?" tiah a sut hai. Cule annih in, "Tlaksăm mi zianghman kan nei lo," tiah an ti.
42022036	Cun Jesu in an hnenah, "Atu cu paisa bawm neitu cun keng seh, cuvek thothoin zâl a neitu khal in keng seh, ralnâm a nei lo tu cun a sinfen zuar sehla pakhat lei seh.
42022037	Ziangahtile nan hnenah ka lo sim a si, 'Amah cu dānpahbăltupawl lakah siartel a si,' tiih ngan mi cu keimah ah a tlamtling tengteng ding. Ziangahtile keimah thawi pehparaw mi thilpawl cu a cemnetnak an thleng zikte thlang," tiah a ti.
42022038	Cule annih in, "Bawipa, zoh hnik, hi tawkah ralnâm pahnih a um," tiah an ti. Cule anih in an hnenah, "Cucu a tawk a si," tiah a ti.
42022039	Jesu cu a fehsuak ih, a ti ṭheu dankēl vekin, Olif Tlang ah a feh, cule a dungthluntupawl khal in amah cu an rak thlun ve.
42022040	Cutawk hmun a thlen tikah, an hnenah, "Sualfawrhnak sungih nan luhlonak dingah thlacam uh," tiah a ti.
42022041	Cule an hnen ihsin lung dēn băn tluk a hlatnak hmun ah a va feh ih, a khukbil tahratin thla a cam.
42022042	"Ka Pa, na duh asile, hi tuarnak no hi ka hnen ihsin lahlo hram aw. Sikhalsehla keimai duhnak vekin si loin, nangmai duhnak vekin si sawn seh," tiah a ti.
42022043	Cun van ihsin vancungmi pakhat a hnenah a rung lang ih, Jesu cu tha a rung pe.
42022044	A thin a har tuk ruangah nasa sinsinin thla a cam. Cun a thlan cu nasazetih thisen leilung parih fawr mi vekin a fawr.
42022045	A thlacamnak ihsin a tho ih a dungthluntupawl hnenah a va feh, an riahsiat ruangih an ihthah ṭheh kha a va hmu.
42022046	Cun an hnenah, "Ziangah so nan itthat? Sualfawrhnak ih nan luhlonak dingah tho uhla thlacam uh," tiah a ti.
42022047	Cutiih Jesu a ṭawng rero laiah, ngai hnik, an kiang nâite ah mipi an ra thleng. Hleihnih lakih pakhat Judas an ti mi pa in mipi cu a hruai hai ih, Jesu hnam dingin a hei pan.
42022048	Cutikah Jesu cun a hnenah, "Judas, Minung Fapa hi hnămnak in maw na phiarsawm?" tiah a ti.
42022049	Jesu kimvelih um dungthluntupawl in ziang a cang ding ti an hmuh tikah a hnenah, "Bawipa, ralnâm thawn kan do pei maw?" tiah an ti.
42022050	Cule anmah lakih pakhat in puithiam lubikih siahhlawhpa cu a sat ih, a vawrh lam hna a sahthlak.
42022051	Cutikah Jesu in a sawn ih, "Tawk seh," tiah a ti. Cule a hna cu a thâm ih a damter.
42022052	Cun Jesu in a hnenih a ra mi puithiam sângpawl, temple kiltu bawipawl le miupapawl hnenah cun, "Suamhmang kai ding bangin ralnâm le talhtum thawn maw nan rat?
42022053	Temple kulh sungah ni tinten nan hnenah ka rak um nân, in kai lo. Asinan atu hi nanmai cān le thim thuneihnak cān a si," tiah a ti.
42022054	Cule Jesu cu an kai ih, puithiam lubikih inn sungah an hruai. Peter cun hlat nawnin a rak thlun.
42022055	Tual laiah meisa an tik ih, hmunkhatah an tokhawm, Peter khal an lakah a rak to ve.
42022056	Cutiih Peter meisa kiangih a to lai cu hnenumnu pakhat in a hmuh tikah, ṭhaten a zohhliah ih, "Hi pa khal hi Jesu hnenih tel ve mi a si," tiah a ti.
42022057	Asinan Peter in, "Nunau, cu pa cu ka thei lo," tiah a phat.
42022058	Cuih hnu málte rei ah a dang pakhat in Peter cu a hmu ih, "Nang khal an lakih mi pakhat na si ve," tiah a ti. Cutikah Peter cun, "Milaipa, ka si lo sokhaw!" tiah a ti.
42022059	Cun nazi pakhat hrawng a rei hnuah, a dang mi pakhat in, "Hi pa hi Jesu hnenih rak um ve mi rori a si, ziangahtile anih khal hi Galili peng-mi a si," tiah hngetkhoh zetin a ti.
42022060	Cutikah Peter in, "Milaipa, ziang na ṭawng ti ka thei lo!" tiah a ti. Cutiih a ṭawng rero laiah hmakhatteah ar a khuang.
42022061	Cule Bawipa cu a her ih, Peter cu a zoh. Cule Peter cun, "Ar a khuan hlanah nang in, ka thei lo, tiah vei thum i phatsan ding," tiih Bawipaih kamsuakthu kha a vun máng.
42022062	Cule Peter cu lengah a suak ih, nasazetin a ṭap.
42022063	Cun a kiltupawl in Jesu cu an hmuhsuam ih an tháwng.
42022064	A hmai an tuam hnuah, a hmaiah an bēng ih, "Profet vekin phuang hnik! A lo veltu hi zo a si?" tiah an ti.
42022065	Cule amah dokalhin thangsiatnak a dang thil tampi khal an ṭawng.
42022066	Khua a van veten miupapawl, puithiam sângpawl le Dānzirhtupawl cu an táwngawkhawm ih, Jesu cu Sanhedrinpawl hnenah an hruai,
42022067	cule, "Khrih na si le, in sim aw," tiah an ti. Cutikah Jesu in an hnenah, "Ka lo sim asile, nan zum hrimhrim lo ding.
42022068	Kei khal in thu ka lo suh asile, ziangti lam khal in in sâng lo ding ih in thlah cuang fawn lo ding.
42022069	Atu thăwkin Minung Fapa cu Pathian-ih huham kut vawrh lamah a to thlang ding," tiah a ti.
42022070	Cun an zaten, "Cuti asile Pathian Fapa na si maw?" tiah an ti. Cule anih in an hnenah, "Nan ti mi cu ka si ko," tiah a ti.
42022071	Cule annih in, "Thutheihpitu dang kan ṭul nawn maw si? Ziangahtile amai ṭawngkam rori kanmah rori in kan thei zo," tiah an ti.
42023001	Cun mipi cu an zaten an tho ih, Jesu cu Pilat hnenah an hruai.
42023002	Cule Jesu cu sualpuh an thăwk ih, "Hi pa hin ram mipi a hruaipêng ti kan hmu, Kaisar hnenih ngunkhuai pek ding a kham ih, amah le amah Siangpahrang Khrih ka si a tiaw," tiah an ti.
42023003	Cun Pilat in a hnenah, "Jew-pawlih Siangpahrang na si maw?" tiah a sut. Jesu in a sawn ih a hnenah, "Na sim vek khan a si ko," tiah a ti.
42023004	Cutikah Pilat in Puithiam sângpawl le mipi hnenah, "Hi paih mawhsualnak zianghman ka hmu lo," tiah a ti.
42023005	Sihmansehla annih cun ṭan an la sinsin ih, "Hi pa hin Galili peng ihsin a thăwk ih, hitawk hmun tiang, Judia peng hmuahhmuah ah thu a zirh ih, mipi a căwktho thluh," tiah an ti.
42023006	Pilat in Galili ti mi hmin a theih tikah, hi pa hi Galili-mi a si maw si lo ti a sut.
42023007	Cule Pilat in Jesu cu Herod-ih thuneihnak sungih mi a si ti a theih tikah, Herod hnenah a hei kuat, cu laifangah amah Herod cu Jerusalem ah a rak um.
42023008	Herod in Jesu a hmuh tikah, a lung a awi zet; ziangruangahtile a thuhla tampi a rak thei zo ih, amah hmuh a duhnak a rei zo. Jesu ih tuah mi thilmak hrekkhat tal hmuh ding a rak câk.
42023009	Cun Herod in Jesu cu ṭawngkam tam zetin thu tam zet a sut nân, anih in zianghman a rak sawn lo.
42023010	Cule Puithiam sângpawl le Dānzirhtupawl cu an ding ih, nasazetin Jesu cu sual an puh.
42023011	Jesu cu Herod le a ralkappawl in hnihsuahsainak ah an hmang ih, an hmuhsuam, kâwrfual mawi zet an hrukter ih, Pilat hnenah an kuatkirsal.
42023012	Cuih ni rori ah Herod le Pilat cu rualpi ah an cang, ziangahtile cuih hlanah cun pakhat le pakhat doral an rak si.
42023013	Cun Pilat in puithiam sângpawl, mipi hruaitupawl le mipi a kokhawm.
42023014	Cule an hnenah, "Hi pa hi mipi hruaipêngtu pakhat vekin sual nan puh ih, ka hnenah nan rak hruai. Ngai hnik uh, nan hmaiah hi pa cu ka zingzăwifel zo, amah dokalhih sual nan puhnak hmuahhmuah ah hi paih mawhsualnak pakhat hman ka hmu lo.
42023015	Herod khal in a hmu lo, amah cu kan hnenah a run thlahkirsal. Cule ngai hnik uh, anih khal in thihnaktlak a tuah mi zianghman a hmu riai lo.
42023016	Curuangah amah cu ka hrem hnuah, ka thlah ding," tiah a ti.
42023017	Ziangahtile cuih Lanta Puai ah Pilat in mipi hnenah mi pakhat khat a suah tengteng a ṭul.
42023018	Asinan mipi cu rual zetin an au ih, "Kha pa kha that awla, Barabbas kha in suahsak aw," tiah an ti.
42023019	Barabbas cu khawpi sungih helnak ih a tel vetu le lai a thah ruangih thawngthlak mi a si.
42023020	Pilat in Jesu suah a duh ruangah mipi hnenah a simsal.
42023021	Asinan annih in, "Kha pa kha khengbĕt aw, khengbĕt aw!" tiah an au.
42023022	Cun a vei thumnak Pilat in an hnenah, "Ziangruangah anih cu ka khengbĕt ding, ziang thil ṭhalo so a tuah? Amah ah thihnaktlak zianghman ka hmu lo. Curuangah amah cu ka hrem ding ih, ka thlah ding," tiah a ti.
42023023	Asinan mipi in aw ring zetin, Jesu cu khengbĕt dingin nasazetin an dil. Mipi auaw le puithiam sângpawlih auaw cun a neh.
42023024	Cule Pilat in an dil vekih tuah dingin thu a ṭhen.
42023025	Helnak le laithah ruangih thawng an thlak mi pa cu suahsak an duh vekin, Pilat cun a suahsak hai. Cule an duhdān vekin Jesu cu an hnenah a pe.
42023026	Cule Jesu an hruai laiah, khawte ihsin a ra mi Sairin rammi Simon an ti mi mi pakhat an kai ih, Jesu thlun ih pu dingin a parah khraws cu an ṭhum.
42023027	Cule mipi in Jesu cu an thlun, cupawl lakah âwm cūm tahratih, Jesu a ṭah rero tu nunau hrekkhat an tel.
42023028	Jesu cu an lamah a her ih, "Jerusalem fanupawl, ka hrangah ṭap hlah uh, nanmah hrang le nan fāte hrangah ṭap sawn uh.
42023029	Ziangahtile ngai hnik uh, 'Micingpawl cu mithlawsuak an si, favun dah lo mi pum le naute ih fawh dah lo mi hnawipawl cu hualvanṭha an si,' tiih an ti cān a thleng leh ding.
42023030	Cun mi in tlangpawl hnenah, 'In nĕn uh!' tiin le tlangmualpawl hnenah, 'In khuh uh!' ti an thăwk ding.
42023031	Ziangahtile a hring mi thingkung parah hivek thilpawl an tuah asile, a ro mi thingkung parah teh ziang tuah hai pei maw?" tiah a ti.
42023032	A dang misualrál pahnih khal that dingin, Jesu zawngah an hruai ve.
42023033	Kalvary an ti mi hmun an va thlen tikah, Jesu zawngah cuih misualrál pahnih cu a vawrh lamah pakhat, a keh lamah pakhat an khengbĕt.
42023034	Cun Jesu in, "Ka Pa, annihpawl hi ngaidam aw, ziangahtile ziang an tuah ti an thei lo," tiah a ti. Cule a sinfen cu an thlek ih, camcawhfung zûkin an zemaw.
42023035	Mipi cun dingin an thlir cuahco. Cule hruaitupawl hman in cupawl zawngah Jesu cu an nautat ve ih, "Mi dang hmuah a run hai, anih cu Pathian hril mi Khrih asile amah le amah run aw hen seh," tiah an ti.
42023036	Ralkappawl khal in Jesu cu an hmuhsuam ve. A hnenah an va feh ih, sabitzu thûr an pe.
42023037	Cule, "Nangmah cu Jew-pawlih Siangpahrang na si le, nangmah le nangmah runaw aw hmen!" tiah an ti.
42023038	A lu tlunah, "HI PA HI JEW-PAWLIH SIANGPAHRANG A SI," tiah Grik ṭawng, Laṭin ṭawng le Hebru ṭawng pawlih ngan mi ca an tar.
42023039	Cun cutawk ih an thlai mi misualrál pahnih lakih pakhat in, "Nangmah cu Khrih na si le, nangmah le nangmah runaw awla, kannih khal in run hmen!" tiah Jesu cu a thangsiat.
42023040	Asinan a dang pakhat in cu pa cu a sâng ih kawk phahin, "Pathian na ṭih lo maw si, hi pa thawi thiamlo coternak bangrep na co hi?
42023041	Kannih cun kan thil tuah mi thawn phuawin kan tuar ih, dik zetin kan tuar taktak, asinan hi pa cun thilsual zianghman a tuah lo," tiah a ti.
42023042	Cule anih cun Jesu hnenah, "Bawipa na lalram ih na rat tikah, i máng hram aw!" tiah a ti.
42023043	Cule Jesu in a hnenah, "Thungaiin ka lo sim, tuihni ah Paradise ah ka hnenah na um ding," tiah a ti.
42023044	Cuih cān cu sun nazi hleihnih hrawng a si ih, sîm lam nazi pathum tiang leilung tlun hmuahhmuah ah thimkhawzing a tlung.
42023045	Ni a thim ih, temple hmun thianghlim sungih puanzar cu ṭhen hnih ah a tlek.
42023046	Cule Jesu cu ring zetin a au ih, "Ka Pa, na kut ah ka thlarau ka lo ap," tiah a ti. Cutiih a ti hnuah, a thlarau a thlah.
42023047	Cuih cān ah, ralkap 100 hotu in thil cang mi a hmuh tikah, Pathian a thangṭhat ih, "Hi pa cu midingfel rori a si!" tiah a ti.
42023048	Cule hi thil zoh dingih a ratlangkhawmtu mipi hmuahhmuah in, thil cang mipawl an hmuh tikah, an âwm an cūm ih an tlungkir.
42023049	Amah Jesu a theitu hmuahhmuah le Galili peng ihsin a thluntu nunaupawl cu hla nawnah an ding ih, cuih thilpawl cu an thlir.
42023050	Cule zoh hnik, cu tawkah Judia peng Arimathia khawmi Joseph an ti mi pa a rak um, amah cu khawnsil sungtel a si ih, miṭha le midingfel a si.
42023051	Anih cun khawnsil thu relcat mi le an thil ti mi cu a lung a kim lo. Amah cu Pathian uknak rak hngaktu khal a si.
42023052	Cu pa cu Pilat hnenah a feh ih, Jesu-ih ruang cu a va dil.
42023053	Cun Joseph in Jesu-ih ruang cu a lathla ih, puan nem páte in a tuam. Cule zohman an phum dah lonak lungpi a virh mi thlān sungah a ruang cu a phum.
42023054	Cuih ni cu timlamawk ni a si ih, Sabbath ni a thăwk zikte.
42023055	Galili peng ihsi Jesu thawi a ratlangtu nunaupawl khal in an thlun ih, thlān le Jesu-ih ruang hlŭmdān cu an hmu.
42023056	Cun an tlungkir ih, rimhmui le hriak rimhmui pawl an timtuah. Cule thupek vekin Sabbath ni cu an cawl.
42024001	Zarh khat ih a ni khatnak zingthlapit khawfingcah zawngah, cuih nunaupawl cu a dang nunaupawl thawn an rak timtuah cia mi hriak rimhmuipawl tla kengin, thlān ah an va feh.
42024002	Lung cu thlān ihsin hrilh a si zo ti kha an hmu.
42024003	Cun a sungah an vung lut ih, Bawi Jesu-ih ruang cu an hmu lo.
42024004	Cule hitin a si, cuih thuhla ih khawruahhar zetih an um laiah, ngai hnik, mi pahnih cu sinfen tle hruhin an kiangah an rung ding.
42024005	Cun nunaupawl cun an ṭih tuk ih, lei ah an băwk, cuih mi pahnih cun, "Ziangah so a nung mi cu mithi lakih nan hawl?
42024006	Anih cu hi tawkah a um lo, a tho zo! Galili peng ih a um laiah nan hnenih a lo sim mi thu kha cīng uh.
42024007	'Minung Fapa hi misualpawl kut ah pek a si ding ih, an khengbĕt ding. Cule a ni thumnak ah a thosal ding,' a ti kha," tiah an ti.
42024008	Cule nunaupawl cun a kamsuakthupawl kha an vun máng.
42024009	Cun thlān ihsin an kirsal ih, cuih thil hmuahhmuah cu apostol hleikhat hnenah le mi dang hmuahhmuah hnenah an sim.
42024010	Apostolpawl hnenih cuih thilpawl va simtu cu: Mary Magdalin le Joana, James nu Mary le an hnenih rak um ve a dang nunaupawl tla an si.
42024011	An ṭawngkampawl cu apostolpawl in thulolak menah an ruat ih, an rak zum lo.
42024012	Asinan Peter cu a tho ih, thlān ah a va tlân. Cule kûn tahratin a vun zoh ih, puan nem páte tān mi lawng a hmu. Cule thil cang mi thu ah mangbang zetin inn ah a tlung.
42024013	Cun ngai hnik, cuih ni thotho ah Jerusalem ihsin peng sarih hrawng a hla mi Emmaus ti mi khaw lamah an lakih mi pahnih cu an rak feh.
42024014	Cule cuih thil cang mi hmuahhmuah cu an reltlang vivo.
42024015	Cule hitin a si, cuih thu cu an ṭawng ih an ruahtlang rero laiah, Jesu amah rori in a hei naih hai ih an zawngah a feh ve.
42024016	Asinan amah an theihthiamlonak dingah an mit cu huhsak an si.
42024017	Cule Jesu in an hnenah, "Feh phahih nan reltlang rero mi kha ziang thu so a si? tiah a sut hai, cule annih cu thinnuam loin an um.
42024018	Cun an lakih mi pakhat Kleopas an ti mi pa in a sawn ih a hnenah, "Nangmah lawng hi maw tuhrawngih thil cang mi thei lo mikhual Jerusalam ih um?" tiah a ti.
42024019	Cule Jesu in an hnenah, "Ziang thilpawl saw?" tiah a ti. Cutikah annih in a hnenah, "Nazareth Jesu thuhla, amah cu Pathian le minung hmuahhmuah hmaiah thil ti ah le ṭawngkam ah a nasazet mi profet a si.
42024020	Puithiam sângpawl le kan hruaitupawl in amah cu thi ko thiamlo coter dingin an ap ih amah cu an rak khengbĕt.
42024021	Asinan kannih cun amah cu Israel tlentu ding a si tiah kan rak ruahsan. Cuih thil hmuahhmuah tlunah, tuihsun cu cuih thilpawl a cannak ih a ni thumnak a si.
42024022	A si, kan lakih nunau hrekkhat, zingthlapitih thlān va thlengtupawl in khawruahhar ko in tuah.
42024023	A ruang an hmuh lo tikah anih cu a nung zo titu vancungmi larawpawl an hmuh thu relin an ra tlung.
42024024	Cule kan lakih mi hrekkhat cu thlān ah an va feh ih, nunaupawl ih an sim mi vekin an va hmu, asinan amah Jesu taktak cu an va hmu lo," tiah an ti.
42024025	Cun Jesu in an hnenah, "Mi-âpawl, profetpawl ih an rak sim mi hmuahhmuah hi nan va zum har lawmmam ve!
42024026	Khrih cun cuih thilpawl cu a tuar tengteng ding ih, a ropitnak sungah a lut ding a si lo maw?" tiah a ti.
42024027	Cule Mosi cazualpawl ihsin a thăwk ih, profet cazualpawl hmuahhmuah sungih amai thuhla an ngan mi, Cathianghlim hmuahhmuah kha an hnenah a simfiang.
42024028	Cun an feh tumnak khua an thlen zik zawngah, Jesu cu hladeuh feh hrih ding vekin a umawter.
42024029	Asinan annih in, "Kan hnenah riak aw, khua a sim ih a thim thlang fawn," tiah an kai. Cule an hnenah riak dingin a lut.
42024030	Cule hitin a si, an hnenih cabuai a hil laiah, sang cu a la ih lungawi thu a sim, cule a phel ih an hnenah a pe hai.
42024031	Cun an mit a hung vâng ih amah Jesu a si kha an theithiam, cule an mithmuh ihsin a hlo.
42024032	Cule anmah le anmah, "Lamzin ih kan hnenih a ṭawng le Cathianghlim in rak simfiang laiah khan, meisa kāng vekin kan sungah kan thinlung a um tho a si lo maw?" tiah an tiaw.
42024033	Annih cu cuih cān rori ah an tho ih, Jerusalem ah an kirsal. Cule cu tawkah mi hleikhat pawl le an hnenih um mipawl an rak umkhawm kha an va hmu.
42024034	Cupawl cun, "Bawipa cu a thosal taktak, Simon hnenah a lang zo," tiah an rak ti.
42024035	Cule annih in lamzin ih thil cang mipawl le sang a phel tikih amah an rak theihthiam thu an sim ve.
42024036	Cuih thilpawl an rel rero laiah, Jesu amah rori cu an lakah a rung ding ih an hnenah, "Nan hnenah hnangamdaihnak um hram seh," tiah a ti.
42024037	Asinan annih cu an lâu tuk ih ṭihnak in an khat, thlarau hmu-ah an ruataw.
42024038	Cule anih in an hnenah, "Ziangah so nan thin a phan? Ziangahso nan thinlung ah rinhlelhnak a suah?
42024039	Ka kut le ka ke pawl hi zoh hnik uh, keimah rori kha ka si ko. I thâm hnik uhla, i zoh hnik uh, ziangahtile thlarau cun titsa le ruh a nei lo, kei cun in hmuh vekin titsa le ruh ka nei a si," tiah a ti.
42024040	Cutiih a ṭawng ṭheh hnuah, a kut le a ke pawl a hmuh hai.
42024041	Cule annih cun an aipuan tuknak ah an zum thotho lo, cule mangbangih an um laiah, anih in an hnenah, "Hi tawkah rawl ziang tal nan nei maw?" tiah a ti.
42024042	Cule annih in amah cu ngasa em hmin cia le khuaithlar thlar khat an pe.
42024043	Cule cumi cu a la ih, an hmaiah a ei.
42024044	Cule anih in an hnenah, "Nan hnenih ka um laiah Mosi Dān bu sungah siseh, Profetpawlih cazual sungah siseh, Sam bu sungah siseh keimai thuhla an rak ngan mi hmuahhmuah cu a tlamtling thluh ding tiih ka lo sim mi kamsuakthupawl cu hipawl hi an si," tiah a ti.
42024045	Cule Cathianghlim an theihthiam theinak dingah, an theihthiamnak a ăwnsak hai.
42024046	Cun anih in an hnenah, "Khrih in a tuar tengteng ding ih, a ni thumnak ah mithi lak ihsin a thosal ding tiih ngan a si.
42024047	Lungthlengnak le sualpawl ngaidamnak thu cu Jerusalem ihsi thăwkin, miphun hmuahhmuah hnenah amai hmin in sim a si ding.
42024048	Cule nannih cu hi thupawl theihpitu nan si.
42024049	Ngai hnik uh, ka Paih thutiam cu nan parah ka run thlah; asinan tlun lam ihsin huham thawi thăwm nan si lai hlanlo, Jerusalem ah rak um uh," tiah a ti.
42024050	Cule Jesu in Bethany khua tiang a hruaisuak hai, cule a kut a thlir ih anmah cu thlawsuah a pe.
42024051	Cule hitin a si, mal a sawm hai laiah, an hnen ihsin anih cu ṭhen a si ih, van ah laksohin a um.
42024052	Cule amah an biak hnuah, Jerusalem ah aipuang zetin an tlungkir.
42024053	Cule an tikcu hmuahhmuah cu temple kulh sungah Pathian thangṭhatnak le Pathian hnenih lungawi thu simnak ah an hmang. Amen.
43001001	A hramthăwkin Thu a um, cuih Thu cu Pathian hnenah a um ih, cuih Thu cu Pathian a si.
43001002	Cuih Thu cu a thăwkin Pathian hnenah a um.
43001003	Thil hmuahhmuah hi amah ih sersiam ṭheh mi an si ih, thil sersiam mi lakah amah ih sersiam lo mi thil zianghman a um lo.
43001004	Amah ah nunnak a um ih, cuih nunnak cu minungpawlih tleu a si.
43001005	Cule cuih tleu cu thim lakah a êng nân, thim in a theithiam lo.
43001006	Pathian thlah mi pakhat a um, a hmin cu John a si.
43001007	Amai zarah mi hmuahhmuah ih an zum theinak dingah, tleu thuhla theihter dingin, anih cu theihpitu dingah a ra.
43001008	Anih cu cuih tleu cu a si lo, cuih tleu theihter dingih thlah mi a si sawn.
43001009	Cuih tleu cu mi hmuahhmuah hnenih tleu petu dingah leitlun ih a ra mi tleu diktak a si.
43001010	Amah cu leitlun ah a um ih, leitlun hi amah ih sersiam a si, cuticingin leitlun mipawl in amah cu an thei lo.
43001011	Amai mipawl hnenah a ra nân, amai mipawl in amah cu an cohlang lo.
43001012	Asinan amah cohlangtu hmuahhmuah cu, an hnenah Pathian fāte ih can theinak a pe hai, a hmin zumtupawl hnenah cun:
43001013	annih cu thisen ih hrin an si lo, tisa duhnak ih hrin khal an si lo, mipa duhnak ih hrin khal an si lo, Pathian ih hrin mi an si sawn.
43001014	Cuih Thu cu milai ah a rung cang ih, kan lakah a cêng, cule zangfahnak le thutak ih khat Paih Fapa neihsŭnih ropitnak, amai ropitnak cu kan hmu.
43001015	John in cu pa cu a theihpi ih, " 'Anih cu ka hlanih a rak um zo ruangah, ka hnuih a ratupa cu, keimah hnakin a ropisawn a si,' tiih ka lo sim mi kha amai thu ka sim mi a si," tiah a au.
43001016	Cule a famkimnak ihsin zangfahnak tlunih zangfahnak cu kan zaten kan co cio.
43001017	Ziangahtile Dān cu Mosi hmangin pek a si, asinan zangfahnak le thutak cu Jesu Khrih hmangin a ra.
43001018	Zohman in Pathian cu ziang tik hmanah an hmu dah hrih lo. Paih ṭāng sungih a um mi, Fapa neihsŭn in amah cu a thăn zo.
43001019	"Zo na si?" tiih amah sut dingah Jerusalem ihsin Jew-pawl in puithiampawl le Levi-mipawl John hnenih an hei thlah tikah, John in thu a theihter mi cu hihi a si,
43001020	pheh lo tein a phuangaw ih, "Keimah cu Khrih ka si lo," tiah a phuangaw.
43001021	Cule annih in, "Asile zo na si? Elijah teh na si maw?" tiah an sut. Anih in, "Ka si lo," tiah a ti. "Cuih profet kha teh na si maw?" tiah an sut lala ih, anih in, "Ka si lo," tiah a let hai.
43001022	Cun annih in a hnenah, "In rak thlahtupawl kan va simkir theinak dingah, zo so na si? Nangmah le nangmah teh zo na tiaw?" tiah an ti.
43001023	Anih in, "Keimah cu, profet Isaiah in, 'Ramṭhing ih mi pakhat auaw cun, Bawipaih lamzin dĭngter uh,' tiah a ti ti ih a rak sim mi kha ka si," tiah a ti.
43001024	Cuih an rak thlah mipawl cu Farasipawlih milai an si.
43001025	Cule annih in John hnenah, "Nangmah cu Khrih le na si lo, Elijah le na si lo ih, cuih Profet le na si fawn lo ah cun, ziangahso baptisma na pek?" tiah an sut.
43001026	John in an hnenah, "Kei cun ti ah baptisma ka pe, asinan nan theih lo mi nan lakah mi pakhat a ding a si.
43001027	Ka hnuah ra ih, keimah hnakih mithupisawnpa cu amah hi a si, a kedam hri phawihsaktu ding hmanah ka tlak lo," tiah a sawn hai.
43001028	Cuih thilpawl a cannak hmun cu John in baptisma a pek rero nak Jordan tiva khat lam ral Bethabara khua ah a si.
43001029	A thaisun ah John in Jesu a hnen lam panih a rat kha a hmu ih, "Zoh hnik uh, leitlun sual phurhlotu Pathian Tuufano khi!
43001030	'Mi pakhat cu ka hnuah a ra ih, anih cu ka hlanih a rak um zo ruangah keimah hnakin a thupisawn,' tiih ka ti mi pa cu amah hi a si.
43001031	Amah cu ka rak thei lo, asinan amah cu Pathian in Israel-mipawl hnenih a lăngternak dingah ti ah baptisma pe-in ka ra a si," tiah a ti.
43001032	Cule John in a theihpinak thu cu hitin a sim, "Vancung ihsin Thlarau cu thuro vekin a rung ṭum ih, a parih a fut ringring kha ka hmu.
43001033	Amah cu ka rak thei lo, asinan ti ah baptisma pe dingih keimah i thlahtu in, 'Thlarau a rung ṭum ding ih, a parih a fut ringring na hmu ding, cu pa cu Thlarau Thianghlim ih baptisma petupa a si,' tiah ka hnenih i ti vekin,
43001034	ka hmu zo ih, hihi Pathian Fapa a si tiah ka theihter a si," tiah a ti.
43001035	A thaisun ah John cu a dungthluntupawl lakih mi pahnih thawn hmunkhatah an dingtlangsal.
43001036	Cutawk ih Jesu a feh rero lai kha a hmu ih, John cun, "Zoh hnik uh, Pathian Tuufano khi!" tiah a ti.
43001037	Cule cuih dungthluntu pahnih cun John-ih ṭawng cu an thei ih, Jesu cu an thlun.
43001038	Cun Jesu cu a her ih amah an thlun kha a hmuh tikah, an hnenah, "Ziang nan hawl?" tiah a sut hai. Cule annih in, "Rabbi, khuitawkah na câm?" tiah an ti. Rabbi tiih sullam cu 'Zirhtu' tinak a si.
43001039	Anih in an hnenah, "Ra uhla zoh uh," tiah a ti. An feh ih, a camnak cu an va hmu, cuih cān cu zan lam nazi pali hrawng a si ruangah, cuih ni cu a hnenah an cam ta.
43001040	John-ih ṭawng rak theitu le a thluntu mi pahnih lakih pakhat cu Simon Peter-ih naupa Andru a si.
43001041	Cu pa cun a hmaisabikah amai upa Simon a hmu ih, a hnenah, "Messiah kan hmu zo sokhaw," tiah a sim. Messiah tiih sullam cu 'Khrih' tinak a si.
43001042	Cule Andru in Simon cu Jesu hnenah a hruai. Jesu in amah cu a zoh ih, "Nangmah cu Jonah-ih fapa Simon na si. 'Kefas' tiih kawh na si ding," tiah a ti. Kefas tiih sullam cu 'Peter' tinak a si.
43001043	A thaisun ah Jesu cu Galili peng ih feh a duh, cule Jesu in Filip a táwng ih a hnenah, "I thlun aw," tiah a ti.
43001044	Filip cu Andru le Peter ih khua, Bethsaida khawmi a si.
43001045	Filip in Nathanael a táwng ih a hnenah, "Mosi in a Dān bu sungih a thuhla a ngan mi le Profetpawl khal in an rak ngan mi pa kan táwng zo. Amah cu Nazareth, Joseph-ih fapa Jesu a si," tiah a sim.
43001046	Cule Nathanael in a hnenah, "Nazareth ihsin thil ṭha a suak thei ding maw?" tiah a ti. Filip in a hnenah, "Ra awla, ra zoh hnik hman!" tiah a ti.
43001047	Jesu in a hnen lam panih Nathanael a rat kha a hmuh tikah, "Zoh hnik uh, Israel-mi diktak khi! Amah ah mi bum duhnak a um lo!" tiah a thuhla a rak rel.
43001048	Nathanael in a hnenah, "Ziangtin saw nang in kei i theih?" tiah a ti. Jesu in a sâng ih a hnenah, "Filip in a lo kawh hlan, theipi kung hnuaiih na rak um laiah khan ka lo hmu," tiah a ti.
43001049	Nathanael in a sawn ih, a hnenah, "Rabbi, nang cu Pathian Fapa na si! Israel-mipawlih Siangpahrang na si!" tiah a ti.
43001050	Jesu in a sawn ih a hnenah, " 'Theipi kung hnuaiah ka lo hmu,' tiah ka lo ti ruangah maw na zum? Cupawl hnakih ropisawn thilpawl na hmu lai ding," tiah a ti.
43001051	Cule Jesu in Nathanael hnenah, "Thungaiin, thungaiin ka lo sim, hi hnuah van áwngawin, Pathian vancungmipawl Minung Fapa parih an kai le an ṭum nan hmu leh ding," tiah a ti.
43002001	Cule a ni thumnak ah Galili peng Kana khua ah ṭhitumnak a um ih, cu tawkah Jesu-ih nu a tel.
43002002	Jesu le a dungthluntupawl khal cuih ṭhitumnak ah cun an sawm.
43002003	Cule sabitzu a cem tikah, Jesu-ih nu in a hnenah, "Sabitzu an nei nawn lo," tiah a sim.
43002004	Jesu in a hnenah, "Nunau, nang le kei hi ziang pehtlaihawknak so kan neih? Ka cān a thleng hrih lo," tiah a ti.
43002005	A nu in siahhlawhpawl hnenah, "Nan hnenih a lo sim mi pauhpauh tuah uh," tiah a ti hai.
43002006	Cule cutawk hmun ah Jew-pawl in an tithianhlimawknak ih an hman ṭheu mi lung tibel paruk an ret. Bel khat in kalān 20 ihsin 30 tiang a dâwl thei.
43002007	Jesu in an hnenah, "Tibelpawl cu a khat in ti thun uh," tiah a ti. Cule annih in a khat in an thun.
43002008	Cule anih in an hnenah, "Atu ah vun suak uhla, mo puai hotupa hnenah hei keng uh," tiah a ti. Cule annih in a hnenah an hei keng.
43002009	Cule mo puai hotupa in sabitzu ih cang mi ti cu a teh tikah, khuitawk ihsi ra mi a si ti a thei lo. Asinan ti khaitu siahhlawhpawl cun an thei. Mo puai hotupa cun mo neitupa cu a ko.
43002010	Cule a hnenah, "Mi kip in a thăwk ah sabitzu ṭha an suah ih, an rît hnuah sabitzu ṭhalo deuh an suah ṭheu. Asinan nang cun atu tiangin sabitzu ṭha na retṭha hrih lai a si hi!" tiah a ti.
43002011	Jesu in hi hminsinnak hmaisabikpawl hi Galili peng Kana khua ah a tuah ih, a ropitnak a langter, cule a dungthluntupawl in amah cu an zum.
43002012	Cumi hnuah Jesu cu Kapernaum khua ah a vung feh. A nu, a naupalepawl le dungthluntupawl khal a zawngah an feh ve, cu tawkah ni tampi an câm lo.
43002013	Jew-pawlih Lanta Puai a nâi thlang ih, Jesu cu Jerusalem ah a hung so.
43002014	Cule temple kulh sungah câwcangpawl, tuupawl, thuropawl zuartu le paisa thlengtupawl tla toin a hmu.
43002015	Vuaknak hrihrual a tuah ih, temple kulh sung ihsin an zaten a dawisuak ṭheh, tuupawl le câwcangpawl khal a dawisuak. Paisa thlengtupawlih paisa a bungdarhsak ṭheh ih, an cabuaipawl a linglet ṭheh.
43002016	Cule thuro zuartupawl hnenah, "Hi thilpawl hi hitawk ihsin lahlo uh. Ka Paih inn cu thil zuarnak le leinak ah cangter hlah uh," tiah a ti hai.
43002017	Cun a dungthluntupawl in, "Na inn hrangih ṭhahnem ka ngainak in i ei thluh," tiih ngan mi cu an vun máng.
43002018	Cule Jew-pawl in an sawn ih a hnenah, "Hi thilpawl na tuahnak hin, ziang hminsinnak so in hmuh?" tiah an ti.
43002019	Jesu in a sâng ih an hnenah, "Hi temple hi ṭhiatbăl uhla, ni thum sungah ka dĭnsal ding," tiah a ti.
43002020	Cun Jew-pawl in, "Hi temple saknak ah kum 46 a rei zo ih, ni thum sungah na dĭnsal thei ding maw si?" tiah an ti.
43002021	Asinan Jesu cun amai taksa temple thu a sim mi a si.
43002022	Curuangah mithi lak ihsin Jesu thawhter a si hnuah, a dungthluntupawl in hi thu cu an hnenah Jesu in a rak sim zo a si ti an vun máng. Cule Cathianghlim le Jesu ih a sim mi ṭawngkam cu an zum.
43002023	Lanta Puai cān ah Jerusalem ih Jesu a um laiih hminsinnak a tuah mipawl an hmuh tikah, mi tampi in Jesu hmin an zum.
43002024	Asinan mi hmuahhmuah a theih hai ruangah, Jesu cu an hnenah amah le amah a peaw lo.
43002025	Milai sungah ziang a um ti a theih ruangah, milai thu cu zohman ih theihter a ṭul lo.
43003001	Farasipawl lak ihsin mi pakhat a hmin Nikodemas an ti mi a rak um, amah cu Jew-pawl lakih hruaitu pakhat a si.
43003002	Cu pa cu zan ah Jesu hnenah a feh ih, a hnenah, "Rabbi, nangmah cu Pathian hnen ihsin a ra mi zirhtu na si ti kan lo thei. Ziangahtile Pathian in a umpi lo a si ahcun, na tuah mi hminsinnakpawl hi zohman in an tuah thei lo ding," tiah a ti.
43003003	Jesu in a sawn ih a hnenah, "Thungaiin, thungaiin ka lo sim, mi pakhat cu hrinsal a si lo ahcun, Pathian uknak a hmu thei lo ding," tiah a ti.
43003004	Nikodemas in a hnenah, "Ziangtin mi pakhat cu a upat hnuah hrin a si thei ding? A nuih pum sungah a vei hnihnak lutin hrin a si thei ding maw?" tiah a ti.
43003005	Jesu in, "Thungaiin, thungaiin ka lo sim, mi pakhat cu ti le Thlarau ih hrin a si lo ahcun, Pathian uknak sungah a lut thei lo ding.
43003006	Taksa ih hrin mi cu taksa a si ih, Thlarau ih hrin mi cu thlarau a si.
43003007	Na hnenah, 'Hrinsal nan si tengteng ding a si,' ka lo ti ruangah na mangbang hlah.
43003008	Thli cu a duhduhnak ah a hrang ih, a thâwm cu na thei, asinan khuitawk ihsin a ra ih, khuiah a feh ti cu na rel thei lo. Cuvekin Thlarau ih hrin mi pauhpauh cu a si," tiah a ti.
43003009	Nikodemas cun a sawn ih a hnenah, "Ziangtin cuih thilpawl cu a cang thei ding?" tiah a ti.
43003010	Jesu in a sawn ih a hnenah, "Nangmah cu Israel-mipawlih zirhtu na si lo maw, cuih thilpawl na theih lo?
43003011	Thungaiin, thungaiin ka lo sim, kan theih mi kan sim ih, kan hmuh mi kan theihter, cule nannih in kan thutheihpinak cu nan cohlang lo.
43003012	Leitlun thilpawl ka lo sim ih nan zum lo asile, vanram thuhlapawl ka lo sim ah cun, ziangtin so nan zum thei ding?
43003013	Vanram ihsin a rung ṭumtu vanram ih a um mi Minung Fapa siarlo, zohman vanram ih kai an um lo.
43003014	Cule Mosi in ramṭhing ah rul a tar bangin, Minung Fapa khal tar a si ve ding.
43003015	Cutin zokhal amah a zumtu cu siathlorál loin kumkhaw nunnak a neihnak ding hrang sawnah a si.
43003016	Ziangahtile Pathian in leitlun mipawl a duhdawtzia cu a Fapa neihsŭn a pe, cutin zokhal Fapa a zumtu cu a siathlorál lo ding ih, kumkhaw nunnak a nei sawn ding.
43003017	Ziangahtile leitlun mipawl thiamlo coter dingah Pathian in leitlun ah a Fapa a thlah a si lo, cuhnakin amah thawngin leitlun mipawl rundam an si theinak dingah a si sawn.
43003018	"Amah a zumtu cu thiamlo coter a si lo, asinan a zumlotu cu thiamlo coter a si zo, ziangruangahtile Pathian Fapa neihsŭn hmin a zum lo a si.
43003019	Cule thiamlo coternak cu hihi a si, leitlun ah tleu a ra thleng zo ih, mi in tleu hnakin thim an duh sawn, ziangruangahtile an thil ti mipawl a ṭhat lo ruangah a si.
43003020	Ziangahtile zokhal thil ṭhalo a tuahtu cun tleu a hua ih, a thil ti mipawl lăngter a silonak dingah tleu ah a ra lo.
43003021	Asinan thutak nunpitu cu a thil ti mipawl Pathian hmaiih tuah a si ti lăngter a si theinak dingah, tleu ah a ra a si," tiah a ti.
43003022	Cuih thilpawl hnuah Jesu le a dungthluntupawl cu Judia peng ah an feh. Cu tawkah an hnenah Jesu cu a cām ih, baptisma mi a pe.
43003023	Salim khaw kiang Aenon ah ti tampi a um ruangah, John khal in baptisma a pe rero. Cule mi an ra ih, baptisma an co.
43003024	Ziangahtile John cu thawngthlak a si hrih lo.
43003025	Cun John-ih dungthluntu hrekkhat le Jew-pawl kha thianfaiawknak thu ah elawk an thăwk.
43003026	Cule John hnenah an feh ih a hnenah, "Rabbi, Jordan tiva ralkhat ih na hnenih a rak umtu a thuhla na rak theihter mi pa khan, zoh hnik, baptisma mi a pe rero, mi hmuahhmuah a hnenah an feh rero a si," tiah an ti.
43003027	John in a sawn ih, "Van ihsin pek a si lo ahcun, mi in zianghman a ngah thei lo.
43003028	'Kei cu Khrih ka si lo,' asinan, 'Pathian in amai hlanah i thlah a si,' tiih ka sim mi kha nanmah rori hi i theihpitu nan si.
43003029	Mo neitu cu mo neitupa a si, asinan mo neitupaih rualpa, dingih a aw ngaitu cun mo neitupaih aw a theih ruangah lungawiaipuang zetin a um. Curuangah hi ka aipuannak hi a tlamtling a si.
43003030	Anih cu a ropi deuhdeuh ding, asinan kei cu ka ṭumsuk deuhdeuh ding.
43003031	"Tlun lam ihsin a ratu cu ziang hmuahhmuah tlunah a um; leitlun ih mi cu leitlun mi a si ih, leitlun thu a sim. Vanram ihsin a ra mi cu ziang hmuahhmuah tlunah a um.
43003032	Anih cun a hmuh zo mi le a theih zo mi thu a theihter, asinan zohman in a thutheihter mi cu an pawm lo.
43003033	A thutheihter mi a cohlangtu cun Pathian cu a dik a si tiah nĕmhngehnak tacik a khĕn.
43003034	Ziangahtile Pathian ih thlah mi cun Pathian kamsuakthu a phuang, ziangahtile Pathian in cu pa hnenah a Thlarau cu leitek um loin a pe.
43003035	Pa in Fapa cu a duhdaw ih, a kut ah thil hmuahhmuah a pe thluh zo.
43003036	Fapa a zumtu in kumkhaw nunnak a nei, cule Fapa a zumlotu cun nunnak a hmu lo ding, Pathian thinlingnak a parah a um ringring sawn a si," tiah a ti.
43004001	Curuangah John hnakin Jesu in dungthluntu tamsawn a tuah ih, baptisma a pe tamsawn ti Farasipawl in hna in an thei ti Bawipa in a theih tikah
43004002	(amah Jesu rori cun baptisma a pe lo nân, a dungthluntupawl in an pe sawn),
43004003	Jesu in Judia peng a fehsan ih, Galili peng ah a fehsal.
43004004	Cule Samaria peng a paltlăng tengteng a ṭul.
43004005	Cule Jakob in a fapa Joseph hnenih a rak pek dah mi hmunram kiangih um, Samaria peng ih khaw pakhat Saikar an ti mi cu a thleng.
43004006	Cu tawkah Jakob-ih tikhur a um. Jesu cu a khualtlawnnak ruangah a bāng tuk ih tikhur kiangah a to. A tikcucān cu sun nazi hleihnih hrawng a si.
43004007	Samaria nunau pakhat cu ti khai dingin a ra. Jesu in a hnenah, "Ka in dingah ti i pe aw," tiah a ti.
43004008	Ziangahtile a dungthluntupawl cu rawl lei dingah khaw sungah an rak fehhlo zo.
43004009	Cun Samaria nunaunu in a hnenah, "Nang cu Jew-mi na si ih, kei cu Samaria nunau ka si. Ziangtin saw in ding ti i dil?" tiah a ti. Jew-pawl cu Samaria-mipawl thawn pehtlaihawknak an neih lo ruangah cutiih a tinak a si.
43004010	Jesu in a sawn ih a hnenah, "Pathian thilpek le, 'Ka in dingah ti i pe aw,' tiih a lo titupa hi zo a si ti thei cila cu, amah cu na rak dil zo ding ih, na hnenah nunnak ti a lo pe zo ding nân," tiah a ti.
43004011	Nunaunu in a hnenah, "Bawipa, ti khainak ding zianghman na nei lo ih, tikhur le a thûk fawn si, khuitawk ihsin himi nunnak ti cu na neih?
43004012	Tikhur in petu kan pa Jakob hnakin nang cu na ropisawn maw si? Amah le a fapapawl le a sumhnámpawl cu himi ihsin ti an in," tiah a ti.
43004013	Jesu in a sawn ih a hnenah, "Zokhal hih tidai a intu cu a ti a hâlsal ding.
43004014	Asinan zokhal a hnenih ka pek ding mi ti a intu cu a ti a hâl dah nawn lo ding. Ka pek ding mi ti cu a sungah kumkhaw nunnak tiangin a pûtsuak ringring mi tihna nung ah a cang sawn ding," tiah a ti.
43004015	Nunaunu in a hnenah, "Bawipa, ka ti a hāllonak dingah le hi tawkah ti khaiin ka ratsal nawn lonak dingah, cuih ti cu i pe aw," tiah a ti.
43004016	Jesu in a hnenah, "Feh aw, na pasal va kota awla, hi tawkah ra kirsal aw," tiah a ti.
43004017	Nunaunu in a sawn ih, "Pasal ka nei lo," tiah a ti. Jesu in a hnenah, " 'Pasal ka nei lo,' na ti mi cu thudik a si,
43004018	ziangahtile pasal panga na nei zo ih, atu ih na neih mi pa hi na pasal a si lo; cumi cu dik zetin na rel a si," tiah a ti.
43004019	Nunaunu in a sâng ih a hnenah, "Bawipa, nangmah cu profet na si ti ka lo thei.
43004020	Kan pupápawl cun hi tlang parah Pathian an bia ih, nannih Jew-pawl cun mi in Pathian an biaknak ding hmun cu Jerusalem a si ding nan ti," tiah a ti.
43004021	Jesu in a hnenah, "Nunau, i zum aw, hi tlang par le Jerusalem ih Pa nan biak lo ding cān a thleng leh ding.
43004022	Nannih cun nan theih lo mi nan bia, kannih cun kan biak mi kan thei, ziangahtile rundamnak cu Jew-pawl ta a si.
43004023	A diktakih a betupawl in Pa cu thlarau le a taktakih an biak cān a thleng ding, cucu tuih cān hi a si; ziangahtile Pa in amah betu dingah cuvek mipawl cu a hawl.
43004024	Pathian cu Thlarau a si ih, a betupawl in thlarau le a taktakin an be tengteng ding a si," tiah a ti.
43004025	Nunaunu in a hnenah, "Khrih an ti mi, Messiah a ra ding ti ka thei. Amah a rat tikah, thil hmuahhmuah in sim ding," tiah a ti.
43004026	Jesu in a hnenah, "A lo be rero tu keimah hi amah cu ka si," tiah a ti.
43004027	Cu laifangah a dungthluntupawl an ra thleng ih, nunaunu thawi an biakawk rero cu an mang a bang. Asinan, "Ziang na duh?" tiin simaw, "Ziangah hi nu na bia?" tiin simaw zohman in an ti lo.
43004028	Cule cu nu cu a tibel a tan ta ih, khaw sungah a feh, cule mipi a va sim.
43004029	"Ra uh, ka thil tuah zo mi hmuahhmuah i sim thluh theitupa hi ra zoh hnik uh. Cu pa cu Khrih a si ko lo maw?" tiah a ti.
43004030	Cun khaw sung ihsin an suak ih, Jesu hnenah an feh.
43004031	Cu laifangah dungthluntupawl in, "Rabbi, rawl ei aw," tiah an ngen.
43004032	Asinan anih in an hnenah, "Nan theih lo mi rawl ei ding ka nei," tiah a ti.
43004033	Curuangah dungthluntupawl cu, "A hrangah mi in rawl ei ding an rak keng zo teh a si pei maw?" tiah pakhat le pakhat an tiaw.
43004034	Jesu in an hnenah, "I thlahtupaih duh zawng tuah le a hnaṭuan ṭhehsuak ding hi ka rawl a si.
43004035	Nannih in, 'Thlairawl khawmnak dingah thla li a duh hrih lai,' nan ti a si lo maw? Zoh hnik uh, ka lo sim a si, cuan uhla, lópawl khi zoh hnik uh, khawm cu in thlairawl an thar zo!
43004036	A tuhtu le a attu lungawiaipuangih an umtlang theinak dingah, fâng attu cun a hlawhman a ngah ih, kumkhaw nunnak tiang thlairah a khawm.
43004037	Ziangahtile, 'Mi pakhat in a tuh ih, a dang pakhat in a at,' tiih an sim mi cu a dik a si.
43004038	Nan ṭuanlonak ih fâng at dingin ka lo thlah; mi dang in hna an ṭuan ih, an ṭuan cia mi ah nannih nan lut," tiah a ti.
43004039	Cule nunaunu in, "Ka thil tuah zo mi hmuahhmuah i sim thluh," tiih a theihtertu nunaunuih ṭawngkam ruangah, cuih khua ih Samaria-mi mi tampi in Jesu an zum.
43004040	Samaria-mipawl Jesu hnenih an feh tikah, an hnenih cām dingin an ngen. Cule an hnenah ni hnih a câm.
43004041	A kamsuakthu ruangah mi tamsin in an zum.
43004042	Cun annih in nunaunu hnenah, "Nangmai sim mi ruangah si loin kanmah rori in kan hna ih kan theih zo ruangah, atu ah kan zum a si, amah cu leitlun Rundamtu, Khrih rori a si ti kan thei," tiah an ti.
43004043	Cule ni hnih hnuah Jesu cu, cutawk ihsin a fehsuak ih, Galili peng ah a feh.
43004044	Ziangahtile Jesu amah rori in, profet cu amai khua ah upat a hlawh lo tiah a theihter.
43004045	Galili a thlen tikah Galili-mipawl in amah cu an cohlang, Galili-mipawl khal puai ah an rak feh ve ih, cutawk Jerusalem puai laiih Jesu ih thil tuah mi hmuahhmuah an rak hmuh zo ruangah a si.
43004046	Cule Jesu cu tidai sabitzu ih a canternak hmun Galili peng Kana khua ah a thlengsal. Cuih cān ah, bawi pakhat a um ih, a fapa cu Kapernaum khua ah a nâ.
43004047	Cu pa in Jesu cu Judia peng ihsin Galili peng ah a ra ti hna ih a theih tikah, a hnenah a feh ih, a fapa a thih zikte ruangah cu pa cun a fapa hnenih rung ih damter dingin Jesu cu a ngen.
43004048	Cun Jesu in a hnenah, "Hminsinnakpawl le mangbangzapawl hmu hlah uhla, nan zum hrimhrim lo ding," tiah a ti.
43004049	Cuih bawi cun a hnenah, "Bawipa, ka fapate a thih hlanah rung aw!" tiah a ti.
43004050	Jesu in a hnenah, "Va tlung aw, na fapa a nung a si," tiah a ti. Cule cu pa cun Jesu in a hnenih a sim mi kamsuakthu cu a zum ih a tlung.
43004051	A vung feh rero laiah, a siahhlawhpawl in an rak hmuak ih, "Na fapa a nung a si!" tiah an sim.
43004052	Cun anih in a fapa ziang tikcucān ah a damdeuh ti thu a sut hai. Cule annih in a hnenah, "Mizan sunhnu nazi pakhat ah a khawsiknat a reh," tiah an ti.
43004053	Cuih cān cu Jesu in, "Na fapa a nung a si," tiih a rak ti cānte kha a si ti a pa cun a thei. Cule amah rori le a sungkua hmuahhmuah in Jesu an zum.
43004054	Himi cu Judia peng ihsin Galili peng ih Jesu a feh hnuih a vei hnihnak hminsinnak a tuah lehsal mi a si.
43005001	Cumi hnuah Jew-pawlih puai pakhat a um ih, Jesu cu Jerusalem ah a hung so.
43005002	Jerusalem khua ih tuu kăwtka kiangah tili pakhat a um ih, cumi cun deubûk panga a nei. Cuih tili cu Hebru ṭawng in, 'Bethesda,' tiah an ti.
43005003	Cuih deubûkpawl ah cun ti căng ding hngakin midamlo, mitcaw, kebái le zeng pawl mi tampi an it reirei.
43005004	Ziangahtile a cāncānah vancungmi cu cuih tili sungah a rung ṭum ih ti kha a hnînter ṭheu; vancungmi in ti a hninter hnuih, zokhal ti sungih a lut hmaisabiktu cu ziang vek nathri a neih khalle a dam.
43005005	Cuih hmun ah kum 38 sung nat a tuar mi pa pakhat a rak um.
43005006	Cutawk ih a ih kha Jesu in a hmuh tikah, cuih hmun ah kum reipi rak um zo mi a si ti a thei. Jesu in a hnenah, "Tidam na duh maw?" tiah a ti.
43005007	Minapa in a hnenah, "Bawipa, ti a hnin tikah tili sungih rettu ding ka nei lo; ka feh sungah mi dang in in rak ṭum khelh ringring," tiah a sawn.
43005008	Jesu in a hnenah, "Ding awla, na ihphah lain feh aw," tiah a ti.
43005009	Cule cu pa cu hmakhatteah tidamin a um, a ihphah a la ih a feh. Cuih ni cu Sabbath ni a si.
43005010	Curuangah tidam mipa hnenah Jew-pawl in, "Tuihsun hi Sabbath ni a si ih, na ihphah na thiar a thiang lo," tiah an ti.
43005011	Anih in an hnenah, "I damtertupa in, 'Na ihphah la awla, feh aw,' i ti," tiah a sawn hai.
43005012	Cun annih in a hnenah, " 'Na ihphah la awla, feh aw,' a lo titu cu zo a si?" tiah an sut.
43005013	Asinan cuih hmun ah mipi an tam ruangah le Jesu a fehhlo zo ruangah damter mi pa cun zo a si ti a thei lo.
43005014	Cuihhnu ah cu pa cu Jesu in temple kulh sungah a hmu ih, a hnenah, "Ngai hnik, tidam na si zo. Na parih thil ṭhalo sinsin a thlenlonak dingah va sual nawn hlah," tiah a ti.
43005015	Cu pa cu a fehsuak ih amah damtertu cu Jesu a si tiah Jew-pawl a sim.
43005016	Cuih thilpawl cu Sabbath ni ih a tuah ruangah, Jew-pawl in Jesu cu an tiduhdah ih thah theidān ding lamzin an hawl.
43005017	Asinan Jesu in an hnenah, "Atu tiang ka Pa cu hna a ṭuan ih, kei khal ka ṭuan ve," tiah a sawn hai.
43005018	Curuangah anih cun Sabbath ni a pahbăl lawng si loin, Pathian cu amai Pa ah retin amah le amah Pathian thawn tlukawih a tuahawk ruangah, Jew-pawl in a thahdān ding lamzin an hawl sinsin.
43005019	Cun Jesu in a sawn hai ih an hnenah, "Thungaiin, thungaiin ka lo sim, Pa ih tuah mi a hmuh mi siarlo, Fapa hin amah tein zianghman a tuah thei lo; ziangahtile Pa in a tuah mi pauhpauh cu, cutivekcun Fapa khal in a tuah ve a si.
43005020	Ziangahtile Pa in Fapa hi a duhdaw ih, amah rori ih tuah mi thil hmuahhmuah cu a hmuh, nan mang a băngnak dingah, hipawl hnakih thil ti ropisawn a hmuh lai ding.
43005021	Ziangahtile Pa in mithipawl a thoter ih, nunnak a pek hai bangin, Fapa khal in a duh mi hnenah nunnak a pe.
43005022	Ziangahtile Pa in zohman thu a ṭhen lo, Fapa hnenah thuṭhennak hmuahhmuah cu a hlan thluh zo sawn a si,
43005023	cutin mi hmuahhmuah in Pa an upat bangin Fapa khal an upat ding a si. Fapa a upat lo tu cun a thlahtu a Pa khal a upat lo.
43005024	"Thungaiin, thungaiin ka lo sim, ka kamsuakthu a thei ih, i thlahtu a zumtu cun kumkhaw nunnak a nei ih, thuṭhennak a táwng lo ding, thihnak ihsin nunnak ah a lut sawn a si.
43005025	Thungaiin, thungaiin ka lo sim, mithipawl in Pathian Fapa aw an theih ding cān a thleng ding, cuih cān cu atu hi a si, cule a theitupawl cu an nung ding.
43005026	Ziangahtile Pa in amah teih nun a neih bangin, Fapa hnen khalah amah teih nun neih theinak ding a pe,
43005027	cule anih cu Minung Fapa a si ruangah, thuṭhen dingih thuneihnak khal a pe zo.
43005028	Cumi ah mangbang hlah uh, ziangahtile a cān a thleng ding. Cuih cān ah cun thlān sungih a um mipawl hmuahhmuah in a aw an thei ding.
43005029	Cule thil ṭha a tuahtupawl cu nunnak ih hruaitu thawhsalnak ah le thil ṭhalo a tuahtupawl cu thuṭhennak ih hruaitu thawhsalnak ah thlān sung ihsin an ra suak ding.
43005030	Keimai thu in zianghman ka tuah thei lo. Hna ih ka theihdān vekin thu ka ṭhen, cule keimai duhnak ka hawl lo ih, i thlahtu ka Paih duhnak ka hawl sawn ruangah ka thuṭhen mi cu a dik a si.
43005031	"Ka thuhla keimah tein rel ningla, ka thurel mi cu diklo ih pawm a si ding.
43005032	Mi dang pakhat in keimai thuhla a theihter ih, cuih ka thuhla a theihter mi cu a dik a si ti ka thei.
43005033	Nannih in John hnenah mi nan thlah ih, John in thutak a theihter.
43005034	Asinan minung hnenin theihpinak ka co lo, rundam nan sinak dingah hi thilpawl hi ka rel sawn a si.
43005035	John cu a alh mi le a êng mi meito a si, a tleu ah cān tawite sung lungawiaipuangih um nan duh.
43005036	Asinan John-ih theihpitu hnakih ropisawn theihpitu ka nei. Pa in ka ṭuan ṭheh dingah i pek mi ka ṭuan mipawl rori hin, Pa in i thlah ti a theihter.
43005037	Cule i thlahtu ka Pa in ka thuhla a theihter zo. Ziang tik hmanah a aw nan thei lo ih, a pianhmang khal nan hmu lo.
43005038	Cule a thlah mi nan zum lo ruangah, a kamsuakthu khal nanmah ah a um ringring lo.
43005039	"Cathianghlim sungah kumkhaw nunnak a um tiih nan ruah ruangah, Cathianghlim ngan mi ṭha zetin nan hawl ciamco; cucu ka thuhla theihtertu a si.
43005040	Asinan nunnak nan neihnak dingah ka hnenih rat nan duh lo.
43005041	"Minung hnen ihsin upatnak ka cohlang lo.
43005042	Asinan nanmah ah Pathian duhdawtnak nan nei lo ti ka lo thei.
43005043	Ka Paih hmin in ka ra ih, nannih in in cohlang lo; mi dang cu amai hmin in ra sehla, nan rak cohlang ding.
43005044	Nannih pakhat le pakhat hnen ihsin upatnak cohlangawtăwntu le Pathian hnen lawng ihsin a ra mi upatnak hawl lo tu cun ziangtin nan zum thei ding?
43005045	"Pa hnenah kei in sual ka lo puh ding tiah ruat hlah uh; sual lo puhtu mi pakhat a um, cucu nan rinsan mi Mosi a si.
43005046	Ziangahtile Mosi nan zum asile, kei khal in zum ding; ziangahtile Mosi in ka thuhla a ngan.
43005047	Asinan a ngan mi nan zum lo asile, ziangtin ka kamsuakthupawl cu nan zum thei ding?" tiah a ti.
43006001	Hi thilpawl hnuah Jesu cu Ṭaiberias Tili an ti mi, Galili Tili khat lam ralah a va feh.
43006002	Cun midamlopawl parih a rak tuah mi hminsinnakpawl kha an hmuh ruangah, mipi in amah an thlun.
43006003	Cule Jesu cu tlang parah a hung kai ih, cu tawkah a dungthluntupawl thawn an totlang.
43006004	Jew-pawlih puai, Lanta Puai cu a nâi thlang.
43006005	Cule Jesu cu khua a cuan ih a hnen lam panin mipi ra luihlo kha a hmuh tikah, Filip hnenah, "Hipawl ih ei dingah sang khuiah kan lei ding?" tiah a ti.
43006006	Asinan cumi cu Filip hniksaknak ih a ṭawng mi a si, ziangahtile a tuah ding mi cu amah in a thei.
43006007	Filip in a hnenah, "Mi pakhat in málte ciar co ding hmanah dinari paisa 200 man sang in a daih lo ding," tiah a sawn.
43006008	A dungthluntu lakih pakhat, Simon Peter-ih naupa Andru in Jesu hnenah,
43006009	"Barli sangvut sang hlawm nga le nga fate pum hnih neitu nauhakpate hi tawkah a um, asinan hi tluk minung tampi hrangah ziang a si tham cuang ding?" tiah a ti.
43006010	Cun Jesu in, "Mipi kha toter hnik uh," tiah a ti. Cuih hmun ah hrampi tampi a um. Cule mipi cu an to, an zaten patling 5000 hrawng an si.
43006011	Cule Jesu in sang hlawmpawl cu a la ih, lungawi thu a sim hnuah, dungthluntupawl hnenah a zem. Cule dungthluntupawl in cutawk ih a to mipawl hnenah an zemsin. Cuvek thothoin nga khal cu mipi duh zât in an zem.
43006012	An khawh hnuah Jesu in a dungthluntupawl hnenah, "Zianghman hlorál lak men lo dingin, hlah mi nepnawi cu sarkhawm uh," tiah a ti.
43006013	Curuangah barli sangvut sang hlawm nga ihsin an hlah mi nepnawi cu an sarkhawm ih, kho hleihnih a khat.
43006014	Cun mipi in Jesu ih tuah mi hminsinnak an hmuh tikah, "Lei tlunih a ra ding mi profet cu hi pa hi a si rori," tiah an ti.
43006015	An ra ding ih hranhramin siangpahrang siter dingah in ra hruai ding ti Jesu in a theih ruangah, tlang parah amah te lawng a fehsal.
43006016	Cule khua a sim tikah, a dungthluntupawl cu tili ah an vung suk.
43006017	Cule lăwng sungah an lut ih, tili fehtlăngin Kapernaum khaw lam panin an feh. Khua a thim zo nân, Jesu cu an hnenah a ra thleng hrih lo.
43006018	Cun thlipi nasazetin a hrang ih tilet a tho ciamco.
43006019	Cule peng thum peng li hrawng an hei hlau hnuah, tili parah an lăwng lam panih Jesu a rat rero kha an hmu ih, an ṭih.
43006020	Asinan anih in an hnenah, "Keimah sokhaw ka si; ṭih hlah uh," tiah a ti.
43006021	Cun lăwng sungah Jesu cu lungawi zetin an toter ih, hmakhatteah an lăwng khal an fehnak ding ram ah a thleng lohli.
43006022	A thaisun ah, tili khat lam ralih a ding mi mipi in a dungthluntupawl an luhnak siarlo cu tawkah a dang lăwng fate a um lo ti le Jesu cu a dungthluntupawl thawn lăwng fate in a feh lo, a dungthluntupawl lawng an feh ti kha an thei.
43006023	Asinan Bawipa in lungawi thu a sim hnuih sang an eikhawmnak hmun kiang, Ṭaiberias khaw lam ihsin a dang lăwng fatepawl an ra thleng.
43006024	Mipi in Jesu le a dungthluntupawl kha cu tawkah an um lo ti an hmuh ruangah, cuih lăwngpawl sungah an lut ih, Jesu hawl dingin Kapernaum khua ah an feh.
43006025	Jesu cu tili khat lam ralih an hmuh tikah, annih in a hnenah, "Rabbi, ziang tikah so hitawk ih na rat?" tiah an ti.
43006026	Jesu in a sawn hai ih an hnenah, "Thungaiin, thungaiin ka lo sim, hminsinnakpawl nan hmuh ruangah si loin, sang nan ei ih nan puar ruangah in hawl a si sawn.
43006027	A siatrál thei mi rawl hrangah hna ṭuan hlah uh, cuhnakin Minung Fapa in a lo pek ding mi kumkhaw nunnak tiangih a daih mi rawl hrangah ṭuan sawn uh. Ziangruangahtile Minung Fapa parah Pa Pathian in a tacik a khĕn zo," tiah a ti.
43006028	Cun annih in a hnenah, "Pathian hna kan ṭuan theinak dingah ziang kan tuah ding?" tiah an ti.
43006029	Jesu in a sawn hai ih an hnenah, "Pathian hnaṭuan ti mi cu a thlah mi pa zum hi a si," tiah a ti.
43006030	Curuangah annih in a hnenah, "Cumi cu kan hmu ih, nangmah kan lo zumnak dingah ziang hminsinnak in hmuh ding? Ziang hna so na tuah ding?
43006031	'An ei dingah van ihsin sang a pek hai,' tiih ngan vek khan, kan pupápawl cun ramṭhing ah manna an ei a si," tiah an ti.
43006032	Cun Jesu in an hnenah, "Thungaiin, thungaiin ka lo sim, Mosi in van sang a lo pe lo, asinan ka Pa cun van sang ngaingai a lo pe a si.
43006033	Ziangahtile Pathian sang cu van ihsin a rung mi a si ih, leitlun mipawl hnenah nunnak a pe," tiah a ti.
43006034	Cun annih in a hnenah, "Bawipa cuih sang cu in pe ringring ṭheu aw," tiah an ti.
43006035	Cule Jesu in an hnenah, "Keimah cu nunnak sang ka si. Ka hnenih a ratu cu a ril a râwng dah hrimhrim lo ding ih, keimah i zumtu cu ziang tik khalah a ti a hâl dah hrimhrim lo ding.
43006036	Asinan nan hnenah ka lo sim, nannih khal in in hmu zo nân in zum lo.
43006037	Ka Pa in ka hnenih in pek mi hmuahhmuah cu ka hnenah an ra ding. Cule ka hnenih ratu cu ka dawisuak hrimhrim lo ding.
43006038	Ziangahtile keimai duh zawng tuah dingah si loin, i thlahtupaih duh zawng tuah ding sawnah, van ihsin ka rung ṭum a si.
43006039	I thlahtu ka Paih duhzawng cu hihi a si, i pek mipawl hmuahhmuah pakhat hman hloter loin, ni netabikih anmah ka thawhter ding hi a si.
43006040	Cule Fapa a hmutu le a zumtu kip in kumkhaw nunnak an neih ding le ni netabikih anmah ka thawhter ding cu, i thlahtupaih duh zawng a si," tiah a ti.
43006041	Jesu in, "Kei cu van ihsin a ra mi sang ka si," a ti ruangah, Jew-pawl cu amai thuhla ah an phunzai ruri.
43006042	Cule annih in, "Hi pa cu Joseph fapa Jesu, a nu le a pa kan theih mi kha a si lo maw? Ziangtin, 'Van ihsin ka rung ṭum,' tiah a ti thei," tiah an ti.
43006043	Curuangah Jesu in a sawn hai ih an hnenah, "Nan lakah phun rero hlah uh.
43006044	I thlahtu Pa in a hip lo ah cun, ka hnenah zohman an ra thei lo, cule ni netabikah amah cu ka thoter ding.
43006045	Profetpawlih cazual sungah, 'An zaten Pathian in a zirh ding,' tiih ngan a si. Pa hnen ihsin hna ih a rak theitu le a rak zirngahtu cu ka hnenah a ra.
43006046	Zohman in Pa an hmu dah lo, Pathian hnen ihsin a ratu lawngin Pa a hmu a si.
43006047	Thungaiin, thungaiin ka lo sim, keimah i zumtu cun kumkhaw nunnak a nei.
43006048	Keimah hi nunnak sang ka si.
43006049	Nan pupápawl cu ramṭhing ah manna an ei ih, an thi.
43006050	Himi hi van ihsi a rung ṭum mi sang a si, cumi cu mi in an ei ding ih, an thi lo ding.
43006051	Kei cu van ihsi a rung ṭum mi sang nung ka si. Zokhal hi sang a ei asile, kumkhuain a nung ding. Cule ka pek ding mi sang cu leitlun mipawl nunnak an ngah theinak ding hrangih ka pek mi ka titsa hi a si," tiah a ti.
43006052	Curuangah Jew-pawl in, "Kan ei dingah a titsa cu ziangtin in pe thei ding?" tiah pakhat le pakhat an êlaw.
43006053	Cun Jesu in an hnenah, "Thungaiin, thungaiin ka lo sim, Minung Fapaih titsa nan ei lo ih a thisen nan in lo a si ahcun, nanmah tein nunnak nan nei lo.
43006054	Zokhal ka titsa a ei ih, ka thisen a intu cun kumkhaw nunnak a nei, cule ni netabikah amah cu ka thoter ding.
43006055	Ziangahtile ka titsa cu rawl ngaingai a si ih, ka thisen khal in ding taktak a si.
43006056	Ka titsa a ei ih, ka thisen a intu cu, keimah ah a um ringring ih, kei khal amah ah ka um ringring.
43006057	A nung mi Pa in i thlah ih, Pa zarih nung ka si vekin, keimah i eitu cu, keimah zarin a nung ve ding.
43006058	Himi hi van ihsi a ra mi sang a si. Nan pupápawl in manna an rak ei ih, an thih vek kha a si lo. Hi sang a eitu cu kumkhuain a nung ding," tiah a ti.
43006059	Hi thilpawl cu Kapernaum khua sinakok ih thu a zirh laiih a sim mipawl an si.
43006060	Curuangah a dungthluntu tampi in hna in cuih thu an theih tikah, "Hih thu cu thu har a si, zo in a theithiam thei ding?" tiah an ti.
43006061	Jesu in cumi thu ah a dungthluntupawl an phunzai ti a theih tikah, an hnenah, "Himi in a lo bahter maw si?
43006062	Minung Fapa hi a hlanih a rak umnak hmun ih a kaisoh hmu si ula, ziang nan bang pei?
43006063	Nunnak petu cu Thlarau a si, taksa cu zianghman a ṭhahnem lo. Nan hnenih ka sim mi kamsuakthupawl hi thlarau a si ih, nunnak khal a si.
43006064	Asinan nanmah lakah mi hrekkhat cun nan zum lo," tiah a ti. Jesu in a tir ihsin a zumlotu cu zo an si ti le zo in a phiarsawm ding ti a theih ruangah cutiih a tinak a si.
43006065	Cule anih in, "Curuangah ka lo sim a si, ka Pa in a hnenah ti theinak a pek lo ah cun, zohman ka hnenah an ra thei lo ding," tiah a ti.
43006066	Cuih cān thăwkin, a dungthluntu tampi cu an kir ih, amah an thlun nawn lo.
43006067	Cun Jesu in a dungthluntu hleihnih pawl hnenah, "Nannih teh fehhlo nan duh maw?" tiah a ti hai.
43006068	Cule Simon Peter in a hnenah, "Bawipa, zo hnenah so kan feh ding? Nang in kumkhaw nunnak kamsuakthupawl na nei.
43006069	Nangmah cu Khrih, a nung mi Pathian Fapa na si ti kan lo zum zo ih, kan lo thei zo," tiah a sawn.
43006070	Jesu in an hnenah, "Nannih dungthluntu hleihnih pawl hi ka lo hril mi nan si lo maw? Asinan nan lakih pakhat cu Diabol a si," tiah a sawn hai.
43006071	Simon-ih fapa, Judas Iskariot thuhla a simnak a si, ziangahtile anih cu dungthluntu hleihnih lakih pakhat amah phiarsawmtu ding pa a si.
43007001	Hih thilpawl hnuah Jesu cu Galili peng a hrut vivo. Jew-pawl in amah that dingin an hawl ruangah, Judia peng hrut cu a duh lo.
43007002	Cuih cān ah Jew-pawlih Bûkte Puai cu a nâi thlang.
43007003	Curuangah a naupalepawl in a hnenah, "Na dungthluntupawl in na tuah mi thilpawl an hmuhnak dingah hi hmun hi suahsan awla, Judia peng ah feh aw.
43007004	Ziangahtile mipi ih theih mi si a duhtu zohman in athupten thil zianghman a tuah dah kêl lo. Hi thilpawl na tuah asile cu, leitlun mipawl hnenah nangmah le nangmah langawter hmen!" tiah an ti.
43007005	Ziangahtile a naupalepawl hman in amah an zum lo.
43007006	Cun Jesu in an hnenah, "Ka cān a ra thleng hrih lo, asinan nannihih cān cu a remcâng ringring.
43007007	Leitlun mipawl in an lo hua thei lo, asinan kei cu in hua, an thil ti mipawl a ṭha lo a si tiih ka theihter ruangah a si.
43007008	Hi puai ah cun va feh uh. Ka cān a kim hrih lo ruangah, kei cu hi puai ah ka feh hrih lo ding," tiah a ti hai.
43007009	An hnenih cuih thilpawl a sim hnuah, Jesu cu Galili ah a tāng ta.
43007010	Asinan a naupalepawl puai ih an feh hnuah, anih khal puai ah cun langhngan loin, athupten a feh ve.
43007011	Cun Jew-pawl in puai ah amah cu an hawl, "Amah cu khuiah a um?" tiah an ti.
43007012	Cule mipi cu amai thuhla ah an phunzai supso. Mi hrekkhat in, "Anih cu miṭha a si," an ti. Mi dangpawl in, "Miṭha a si lo, mipi a fehpêngter," tiah an ti.
43007013	Sikhalsehla Jew-pawl an ṭih ruangah zohman in a thuhla cu langhnganin an rel lo.
43007014	Puai cān laifang hrawngah Jesu cu temple kulh sungah a hung so ih, thu a zirh.
43007015	Jew-pawl cu Jesu parah an mang a bang zet, cule, "Ziangtin so hi pa hin zir loin, ca a siar thei?" tiah an ti.
43007016	Jesu in a sawn hai ih an hnenah, "Ka zirh mi hi keimai ta a si lo, i thlahtuih ta a si.
43007017	Mi zokhal i thlahtuih duh zawng tuah a duh asile, ka zirhnak cu Pathian hnen ihsin maw, keimai palung in ka sim ti a thei ding.
43007018	Mai palungsuak mi thu a simtu cun amah le amah sunlawihawk a duh; asinan a thlahtu sunlawih a duhtu cu midik a si ih, amah ah dingfellonak a um lo.
43007019	Mosi in Dān a lo pe ko nain, nanmah lakah pakhat hman in Dān nan thlun lo a si lo maw? Ziangah that dingin in hawl?" tiah a ti hai.
43007020	Mipi in an sawn ih, "Khawsia na nei a si, zo in so that dingin a lo hawl?" tiah an ti.
43007021	Jesu in a sawn hai ih an hnenah, "Hna pakhat ka ṭuan ih, nan zaten nan mang a bang.
43007022	Mosi in nan hnenah serh zim tán dingin thu a lo pe ih, Sabbath ni ah mipa serh zim nan tán. Asinan serh zim tannak cu Mosi hnen ihsin a si lo ih, pupápawl hnen ihsin a si sawn.
43007023	Sabbath ni ah mi in serh zim an tan a si khalle Mosi Dān a pahbăl si lo ah cun, Sabbath ni ah mi pakhat dam verver ko ka tuah ruangah ziangah ka parah nan thin a heng?
43007024	A lăngdānin thuṭhen hlah uh, dingfelnak thuṭhennak in thuṭhen sawn uh," tiah a ti.
43007025	Jerusalem ihsin mi hrekkhat in, "Himi hi that dingih an hawl mi pa kha a si lo maw?
43007026	Asinan zoh hnik uh! Anih cun ralṭha zetin thu a sim rero ih, a hnenah zianghman an ṭawng lo. Hruaitupawl in hi pa hi Khrih taktak a si tiah an theingah ngaingai teh a si pei maw aw?
43007027	Sikhalsehla khuitawkin hi pa a ra ti kan thei fawn. Asinan Khrih a rat tikah cun, zohman in khuitawkin a ra ti an thei lo ding," tiah an ti.
43007028	Cun Jesu in temple kulh sungih thu a zirh laiah a au ih, "Keimah cu in thei ih, khuitawk ihsin ka ra ti khal nan thei; keimai palung in ka ra lo, asinan i thlahtu cu a dik a si, amah cu nan thei lo.
43007029	Asinan kei cun amah cu ka thei, ziangahtile keimah cu amah hnen ihsi ra ka si ih, amah in i thlah," tiah a ti.
43007030	Curuangah amah kaihdān ding lamzin an hawl; asinan amai cān a thlen hrih lo ruangah, zohman in amah cu an kai lo.
43007031	Cule mipi sung ihsin mi tampi in amah an zum ih, "Khrih a rat tikah, hi pa ih hminsinnak a tuah mipawl hnakin tamdeuh a tuah cuang pei maw?" tiah an ti.
43007032	Jesu-ih thuhla ah mipi an phunzai ruri ti Farasipawl in hna in an thei, cule amah kai dingah Farasipawl le puithiam sângpawl in temple kiltupawl an hei thlah.
43007033	Cun Jesu in an hnenah, "Nan hnenah málte sung ka um hrih ding, cule i thlahtu hnenah ka feh ding.
43007034	In hawl ding ih in hmu lo ding, cule ka umnak hmun ah nan ra thei lo ding," tiah a ti.
43007035	Cun Jew-pawl cu anmah le anmah lakah, "Kan hmuh theilonak ding hmun khuitawkah so feh a tum? Grikmipawl zirh dingin Grikmipawl lakih um ram dangih Jew-pawl hnenih feh teh a tum a si pei maw?
43007036	'In hawl ding ih in hmu lo ding, cule ka umnak ding hmun ah nan ra thei lo ding,' a ti mi hi ziang a tinak a si pei?" tiah an tiaw.
43007037	Ni ropi a si mi puai ni netabikah, Jesu cu a ding ih a au, "Zokhal a ti a hāl asile, ka hnenah ra sehla in seh.
43007038	Keimah i zumtu cu Cathianghlim ih a sim vekin, 'A sungril ihsin a nung mi tiva a luangsuak ding,' " tiah a ti.
43007039	Asinan himi cu amah zumtupawl ih an co cing ding mi, Thlarau thu a sim mi a si; ziangahtile Jesu cu sunlawih a si hrih lo ruangah, Thlarau Thianghlim cu pek a si hrih lo.
43007040	Curuangah mipi lak ihsin mi tampi in cuih ṭawngkam an theih tikah, "Hi pa cu profet a si rori," tiah an ti.
43007041	Mi dangpawl in, "Hi pa hi Khrih a si," an ti. Asinan a dangpawl in, "Galili ihsin Khrih cu a ra suak ding maw?
43007042	Cathianghlim in Khrih cu David cithlah ihsin a ra ding ih, David a rak um dahnak Bethlehem khua in a ra ding, tiah a ti a si lo maw?" tiah an ti.
43007043	Cule amai ruangah mipi lakah ṭhenawknak a um.
43007044	Mi hrek in amah cu kaih an duh, asinan zohman in amah cu an kai lo.
43007045	Cun temple kiltupawl cu puithiam sângpawl le Farasipawl hnenah an kirsal. Cule annih in temple kiltupawl hnenah, "Ziangah so amah cu nan rak hruai lo?" tiah an ti.
43007046	Temple kiltupawl in, "Zohman in hi pa vekin thu an sim dah lo," tiah an let.
43007047	Cun Farasipawl in an hnenah, "Nannih khal a lo bum zo maw si?
43007048	Hruaitupawl lakah le Farasipawl lakah pakhat tal in amah an zum maw?
43007049	Asinan Dān thei lo, hi mipi cu camsiat mi an si," tiah an sawn.
43007050	Zan ih Jesu hnenih a fehtu, Nikodemas khal kha anmah Farasipawl lakih mi pakhat a si.
43007051	Anih in an hnenah, "Kan Dān in mi pakhat amai kamsuak thu thei hmaisa ta lo le ziang a tuah ti thei hmaisa ta loin, thu a ṭhen dah kēl maw si?" tiah a ti.
43007052	Annih in an sawn ih a hnenah, "Nangmah teh Galili peng-mi na si maw si? Hawlin zoh hnik hman, ziangahtile Galili ihsin profet a suak lo ti na hmu ding," tiah an ti.
43007053	Cule mi kip anmai inn cio ah an tlung.
43008001	Olif Tlang ah Jesu a feh.
43008002	Khawvan zawngah Jesu cu temple kulh sungah a fehsal ih, a hnenah mi hmuahhmuah an ra; cule a to ih thu a zirh hai.
43008003	Cun Dānzirhtupawl le Farasipawl in a uiret lai an kaih mi nunau pakhat a hnenah an rak hruai ih, a laiah an ret.
43008004	Cule annih in Jesu hnenah, "Zirhtupa, hi nu hi a uiret lai rori ih kaih mi a si.
43008005	Dān sungah hivek mi cu lung ih dengthat dingin, Mosi in thu in pe. Asinan nang in teh ziangtin na ti?" tiah an ti.
43008006	Hitiih an suhnak cu Jesu kha sual an puh theinak dingah an hniksak a si. Asinan Jesu cu an ṭawng mi thei lo vekin a kûn ih, a kutzung in leilung ah ca a ngan.
43008007	Thu an suhpeh rero thotho ruangah, Jesu cu a hun dĭngaw ih an hnenah, "Nan lakih sual nei lo tu in a hmaisabikah nunaunu cu lungto in deng seh," tiah a ti.
43008008	Cule a kûnsal ih, leilung ah ca a ngansal lala.
43008009	Cun hna in cuih thu an theih tikah, an sia le ṭha theihnak in thilsual an tuahzia a theihter hai ih, upabik ihsin nautabik tiang pakhat hnu pakhat an suak. Jesu amah lawng a tang ih, nunaunu cu a laiah a ding.
43008010	Jesu a hun dĭngawk tikah, nunaunu lawng a hmu. Cule a hnenah, "Nunau, sual a lo puhtupawl kha khuiah so an um? Zohman in thiamlo an lo coter lo maw?" tiah a ti.
43008011	Nunaunu in, "Bawipa zohman in thiamlo in coter lo," tiah a ti. Cule Jesu in a hnenah, "Kei khal in thiamlo ka lo coter lo, feh awla, va sual nawn hlah," tiah a ti.
43008012	Cun Jesu in mipi hnenah, "Keimah cu leitlun tleu ka si. Keimah i thluntu cu thim ah a feh dah lo ding ih, nunnak tleu a nei sawn ding," tiah a ti.
43008013	Curuangah Farasipawl in a hnenah, "Nangmai thu nangmah in na theihter; na theihter mi thu cu a dik lo," tiah an ti.
43008014	Jesu in a sawn hai ih an hnenah, "Keimai thu cu keimah in theihter khal ningla, ka theihter mi thu cu a dik a si, ziangahtile khuitawkin ka ra ti le khuitawkah ka feh ding ti ka thei. Asinan nannih cun khuitawkin ka ra ih, khuitawkah ka feh ding ti nan thei lo.
43008015	Nannih cun minung dān in thu nan ṭhen, kei cun zohman thu ka ṭhen lo.
43008016	Cule thu ka ṭhen asile, ka thuṭhen mi cu a dik a si, ziangahtile keimah lawng ka si lo ih, i thlahtu ka Pa thawn kan si sawn a si.
43008017	Nan Dān sung khalah theihpitu pahnih an um asile, a dik a si tiah ngan a si.
43008018	Keimah cu keimai thutheihtertu ka si ih, i thlahtu ka Pa khal in ka thu a theihter ve a si," tiah a ti.
43008019	Cun annih in a hnenah, "Na Pa cu khuiah a um?" tiah an ti. Cule Jesu in, "Nannih in keimah siseh, ka Pa khal siseh nan thei lo. Keimah in thei uhla cu, ka Pa khal nan rak thei zo ding," tiah a sawn hai.
43008020	Hi ṭawngkampawl Jesu in temple kulh sungih a rel tikah, amah cu thawhhlawm retnak pindan hmaiah a um. Amai cān a thlen hrih lo ruangah zohman in an kai lo.
43008021	Cun Jesu in an hnenah, "Ka fehhlo ding ih, nannih in in hawl ding, cule nan sualnak ah nan thi ding. Ka fehnak ding hmun ah nan ra thei ve lo ding," tiah a tisal.
43008022	Cutikah Jew-pawl in, "Anih in, 'Ka fehnak hmun ah nan ra thei lo ding,' tiah in ti mi hi, amah le amah a thataw ding a si pei maw?" tiah an ti.
43008023	Cule anih in an hnenah, "Nannih cu thuai lam mi nan si; kei cu tlun lam mi ka si. Nannih cu leitlun mi nan si ih, kei cu hi leitlun mi ka si lo.
43008024	Curuangah nan sualpawl ah nan thi ding tiah nan hnenah ka lo sim a si; ziangahtile keimah cu amah ka si ti nan zum lo asile, nan sualpawl ah nan thi ding," tiah a ti.
43008025	Cun annih in a hnenah, "Zo na si?" tiah an ti. Cule Jesu in an hnenah, "Keimah cu a tir ihsin nan hnenih ka lo sim vek cekci kha ka si.
43008026	Nanmai thuhla ah rel ding le thuṭhen ding tampi ka nei, asinan keimah i thlahtu cu midik a si; cule amai hnen ihsin ka theih mi thilpawl cu leitlun mipawl hnenah ka sim," tiah a ti.
43008027	Paih thuhla an hnenih a sim mi cu an theithiam lo.
43008028	Cun Jesu in an hnenah, "Nannih in Minung Fapa nan thlai hnuah, keimah cu amah ka si ti nan thei ding. Cule keimai palung in zianghman ka tuah lo ih, ka Pa ih i zirh vekin cuih thilpawl cu ka sim sawn a si ti nan thei ding.
43008029	Cule keimah i thlahtu cu ka hnenah a um. Amai lunghmui zawng thilpawl ka tuah ringring ruangah, Pa cun keimah lawngin i tân lo," tiah a ti.
43008030	Cuih ṭawngkampawl a sim tikah, mi tampi in amah an zum.
43008031	Cun Jesu in amah zumtu Jew-pawl hnenah, "Ka kamsuakthu ih nan um ringring asile, ka dungthluntu taktak nan si ding.
43008032	Cule thutak nan thei ding ih, thutak cun a lo luatter ding," tiah a ti hai.
43008033	Annih in, "Kannih cu Abraham cithlah kan si, zo-ih sál hmanah kan tāng dah lo. Ziangtin saw, 'Nan luat ding,' na ti thei?" tiah an sawn.
43008034	Jesu in an hnenah, "Thungaiin, thungaiin ka lo sim, zokhal sual a tuahtu cu sualih sál a si.
43008035	Sál cu inn ah kumkhua a um ringring lo, asinan Fapa cu kumkhuain a um ringring.
43008036	Curuangah Fapa in a lo luatter asile, nan luat ngaingai ding.
43008037	Abraham cithlah nan si ti ka lo thei, asinan nan sungah ka kamsuakthu in hmunram a neih lo ruangah that dingin in hawl a si.
43008038	Ka Pa hnenih ka hmuh mi ka sim a si, nannih cun nan pa hnenih nan hmuh mi nan tuah," tiah a sawn hai.
43008039	Annih in an let ih a hnenah, "Kan pa cu Abraham a si," tiah an ti. Jesu in an hnenah, "Nanmah cu Abraham tesinfa nan si le, Abraham ih tuah mi nan tuah ve ding a si.
43008040	Keimah cu Pathian hnen ihsin ka theih mi thutak nan hnenih lo simtupa ka si, asinan atu ah nannih cun thah in duh. Abraham cun cuvekin a tuah lo.
43008041	Nannih cu nan pa ih tuah mi nan tuah a si," tiah a ti hai. Cun annih in a hnenah, "Kannih cu nunau-mipa sualnak ih hrin mi kan si lo; Pa pakhat Pathian kan nei a si," tiah an ti.
43008042	Jesu in an hnenah, "Pathian cu nan Pa asile, keimah in rak duhdaw ding, ziangahtile kei cu Pathian hnen ihsin ka ra suak ih, leitlun ah ka ra a si. Keimai thuneihnak in ka ra lo, anih in i thlah sawn a si.
43008043	Ziangahso ka sim mi hi nan theihthiam lo? Ka kamsuakthu nan ngaithlak thei lo ruangah a si.
43008044	Nannih cu nan pa Diabol-ih ta nan si ih, nan paih câkhiarnak tuah nan duh. Anih cu a thăwk ihsin laithat a si ih, thutak ah a ding lo, ziangruangahtile amah ah thutak a um lo. Thuphan a rel tikah, amai sinak vekin a rel, ziangahtile anih cu thuphan pertu le thuphanih pa a si.
43008045	Asinan thutak ka sim ruangah nannih cun keimah in zum lo.
43008046	Nanmah lakah zo tal in ka sualnak in theihter thei maw? Cule thutak ka sim asile, ziangahso in zum lo?
43008047	Pathian-ih ta cun Pathian kamsuakthupawl a ngaithla; Pathian-ih ta nan si lo ruangah, nannih cun nan ngaithla lo," tiah a ti.
43008048	Cun Jew-pawl in Jesu cu an sawn ih, "Nang cu Samaria-mi, khawsia nei na si kan lo ti hi kan tidik a si lo maw?" tiah an ti.
43008049	Jesu in, "Khawsia ka nei lo, cuhnakin ka Pa ka cawimawi sawn a si, nannih cun in cawimawi ve lo.
43008050	Cule keimai ropitnak ding ka hawl lo; mi pakhat in ka ropitnak ding a hawl ih, amah cu thuṭhentu a si.
43008051	Thungaiin, thungaiin ka lo sim, zokhal ka kamsuakthu a thlun asile, thihnak a hmu dah hrimhrim lo ding," tiah a sâng.
43008052	Cun Jew-pawl in Jesu hnenah, "Tu cun khawsia na nei ti kan lo thei! Abraham le profetpawl cu an thi zo; cule nang in, 'Zokhal in ka kamsuakthu a thlun asile, thihnak a tep dah hrimhrim lo ding,' tiah na ti.
43008053	Nang cu a thi zo mi kan pa Abraham hnakin na ropisawn maw si? Profetpawl khal an thi zo. Zo ah so nangmah le nangmah na tuahawk?" tiah an ti.
43008054	Jesu in, "Keimah le keimah ka cawimawiawk asile, cawimawi ka sinak cu zianghmanlo a si. Ka Pa cu keimah i cawimawitu a si, nannih in amah cu kan Pathian a si tiah nan ti.
43008055	Nannih in amah cu nan thei lo, asinan kei cun amah cu ka thei. 'Amah cu ka thei lo,' ka ti asile, nanmah vekin kei khal thuphan per ka si ding; asinan amah cu ka thei ih a kamsuakthu ka thlun.
43008056	Nan pa Abraham cu ka ni hmu dingah a ai a puang zet, cule a hmungah ih a lung a awi," tiah a sâng hai.
43008057	Cun Jew-pawl in a hnenah, "Nang cu kum 50 hman na kim hrih lo ih, Abraham cu na hmu dah zo maw si?" tiah an ti.
43008058	Jesu in an hnenah, "Thungaiin, thungaiin ka lo sim, Abraham um hlanah ka rak um zo," tiah a ti.
43008059	Cun amah dēng dingah lungto an sar; asinan Jesu cu a thupaw ih, temple kulh sungin an lak ihsin a suak ih, a fehhlo.
43009001	Jesu cu cutiih a feh rero laiah, suahkeh mitcawpa pakhat a hmu.
43009002	Cule a dungthluntupawl in a hnenah, "Rabbi, hi pa in sual a tuah ruangah maw, a nu le paih sual ruangah saw a suah ihsin a mit a câwt?" tiah an sut.
43009003	Jesu in, "Hi paih sual ruangah a si lo ih, a nu le paih sual ruang khalah a si lo, amah ah Pathian hnaṭuanpawl lăngter a sinak dingah a si sawn.
43009004	Sun a si laiah i thlahtuih hna ka ṭuan tengteng a ṭul; zohman hna an ṭuan thei lo cān, zan a thleng ding.
43009005	Leitlun ih ka um sung cu, keimah hi leitlun mipawlih tleu ka si," tiah a ti.
43009006	Cuih thupawl a rel hnuah, leilung ah a cil a phui ih, a cil in leibêk a tuah, cule cuih leibêk cu mitcawpaih mit ah a măn.
43009007	Cule mitcawpa hnenah, "Feh awla, Siloam tili ah na mit va khawlh aw," tiah a ti. Siloam ih sullam cu 'Thlah' tinak a si. Cu pa cu a feh ih a va khawlh, cule khawhmu in a tlungkir.
43009008	Curuangah cutawk ih cu pa mitcaw ih a rak hmu dahtu le a innhnenpawl in, "Hi pa cu tohmun ih kutdawhpa kha a si lo maw?" tiah an ti.
43009009	Mi hrekkhat in, "Amah hi a si ko," tiah an ti. Asinan mi dangpawl in, "Amah hi kha pa a bang men," tiah an ti. Mitcawpa in, "Keimah hi amah kha ka si ko," tiah a ti.
43009010	Curuangah annih in a hnenah, "Ziangtin na mit a vang?" tiah an ti.
43009011	Anih in a let ih, "Jesu an ti mi pa in leibêk a tuah ih ka mit ah in măn, cule ka hnenah, 'Siloam tili ah feh awla, na mit va khawlh aw,' tiah i ti. Ka va feh ih ka khawlh tikah, khua ka hmu thei," tiah a ti.
43009012	Cun annih in, "Cu pa cu khuitawkah a um?" tiah an ti. Anih in, "Ka thei lo," tiah a ti.
43009013	Annih in hi hlanih mitcaw dah pa cu Farasipawl hnenah an hruai.
43009014	Jesu in leibêk tuah tahratih, a mit a vanter ni cu Sabbath ni a si.
43009015	Cun Farasipawl khal in cu pa cu thu an sutsal. "Ziangtin khua na hmu thei?" tiah an ti. Cule anih in an hnenah, "Anih in ka mit ah leibêk i măn, cule ka khawlh ih khua ka hmu," tiah a ti.
43009016	Curuangah Farasi-mi mi hrekkhat in, "Hi pa cu Sabbath ni a ulh lo ruangah, Pathian hnen ihsi ra mi a si lo," tiah an ti. A dangpawl in, "Hivek hminsinnakpawl cu misual cun ziangtin a tuah thei ding?" tiah an ti. Cule anmai lakah ṭhenawknak a um.
43009017	Mitcawpa hnenah cun, "Na mit a lo vanter ruangah hin amah cu, ziangtin na ruat?" tiah an tisal. Anih in, "Anih cu profet a si," tiah a ti.
43009018	Asinan Jew-pawl in mit ra vâng paih nu le pa an kawh hlan sung cu a mit a rak caw dah ih a mit a vangsal a si ti amai thuhla cu an zum lo.
43009019	Cule annih in an hnenah, "Hi pa hi nan fapa, a suah ihsi mitcaw nan ti mi pa kha a si maw? Ziangtin atu ah khua a hmu thei?" tiah an sut.
43009020	A nu le pa in an hnenah, "Hi pa hi kan fapa, a suah ihsi mitcaw a si ti khal kan thei.
43009021	Asinan atu ah ziangtin khua a hmu thei ti le zo in a mit a vângter ti kan thei lo. Upa a si ve thlang, amah sut uh. Amai thuhla cu amah in a rel ding," tiah an sawn.
43009022	Jew-pawl an ṭih ruangah a nu le a pa in cuih thilpawl an ṭawngnak a si, ziangahtile Jew-pawl cun zokhal Jesu cu Khrih a si tiih a pawm asile, sinakok sung ihsin kan dawisuak ding tiah lungkimtlangnak an nei zo.
43009023	Cumi ruangah a nu le a pa in, "Upa a si ve thlang, amah sut uh," tiah an tinak a si.
43009024	Cun hi hlanih a mit a rak caw dah pa cu a vei hnihnak an kosal ih, a hnenah, "Pathian thangṭhat aw! Hi pa cu misual a si ti kan thei," tiah an ti.
43009025	Anih in a sawn hai ih, "Misual a si le si lo ka thei lo. Thil pakhat ka thei: mitcaw ka rak si dah ih, atu ah khua ka hmu," tiah a ti.
43009026	Cun annih in a hnenah, "Anih in na parah ziang a tuah? Ziangtin na mit a lo vângter?" tiah an sutsal.
43009027	Anih in an hnenah, "Ka lo sim zo nân, nan rak ngaithla lo. Ziangahso theihsal nan duh? Nannih khal hi Paih dungthluntu si ve nan duh maw si?" tiah a sawn hai.
43009028	Cun annih in amah cu an zăwkzet ih, "Nangmah cu hi Paih dungthluntu na si, kannih cu Mosi dungthluntu kan si.
43009029	Pathian in Mosi a bia ti kan thei; asinan hi pa cu khuitawk ihsin a ra ti kan thei lo," tiah an ti.
43009030	Cu pa cun a sawn hai ih an hnenah, "Ziangah so, khuitawk ihsin a ra ti nan theih lo hi mangbangza thil cu a si, anih in ka mit a vângter fawn si!
43009031	Atu ah Pathian in misualpawlih aw a ngai lo, asinan zokhal Pathian a bia ih a duh zawng a tuah asile, Pathian in cu pa cu a ngaithla a si ti kan thei.
43009032	Leilung um thăwk ihsin suahkeh mitcaw zohman in a mit an vângter ti theih a si dah lo.
43009033	Hi pa hi Pathian hnen ihsin a si lo ahcun, zianghman a tuah thei lo ding," tiah a ti.
43009034	Annih in an sawn ih a hnenah, "Nang cu sual pumhlum ih suak na si ih, nang in thu in zirh ve ding maw si?" tiah an ti. Cule cu pa cu lengah an dawisuak.
43009035	Jesu in cu pa cu lengah an dawisuak ti a thei, cule cu pa a va tawn tikah, a hnenah, "Pathian Fapa na zum maw?" tiah a ti.
43009036	Anih in a sawn ih, "Bawipa, amah ka zumnak dingah, cu pa cu zo a si?" tiah a ti.
43009037	Cule Jesu in a hnenah, "Amah cu na hmu zo, a lo be rero tu hi a si," tiah a ti.
43009038	Cun anih in, "Bawipa, ka zum a si!" tiah a ti. Cule Jesu hmaiah a băwkkhup.
43009039	Cule Jesu in, "Khawhmu lo pawl in khua an hmuhnak dingah le khawhmupawl an mit a câwtnak dingah, hi leitlun ah thuṭhen dingin ka ra a si," tiah a ti.
43009040	Jesu hnenih um Farasi-mi mi hrekkhat in cuih ṭawngkampawl an theih tikah, a hnenah, "Kannih teh mitcaw maw kan si ve?" tiah an ti.
43009041	Jesu in an hnenah, "Mitcaw rak si uhla cu, sual nan nei lo ding; asinan atu ah, 'Khua kan hmu a si,' tiah nan ti. Curuangah nan sualnak cu a tāng lai a si.
43010001	"Thungaiin, thungaiin ka lo sim, tuu hruang sungah sângka ihsin si loin, hmun dang sawn ihsi a kailuttu cu, fifir le suamhmang a si.
43010002	Asinan sângka ihsin a luttu cu tuukhāltu a si.
43010003	Sângka kiltu in a hrangah sângka a ăwnsak ih, tuupawl in a aw an thei. Amai tuupawl cu an hmin ciar in a ko hai ih, lengah a hruaisuak hai.
43010004	Cule amai tuupawl a suah hai tikah amah cu an hmaiah a feh; a aw an theihthiam ruangah tuupawl in amah cu an thlun.
43010005	Mi dangpi cu an thlun hrimhrim lo ding, anih cu an tlansan sawn ding, ziangahtile mi dangpawlih aw cu an theithiam lo," tiah a ti.
43010006	Jesu in hi tahṭhimnak thu hi an hnenah a sim, asinan an hnenih a sim mi thilpawl cu an theithiam lo.
43010007	Cun Jesu in an hnenah, "Thungaiin, thungaiin ka lo sim, keimah cu tuupawlih sângka ka si.
43010008	Ka hlanih a ratu hmuahhmuah cu fifir le suamhmang an si, asinan tuupawl in an aw an thei lo.
43010009	Keimah cu sângka ka si. Zokhal keimah ihsin hruang sungih a luh a si ahcun, rundam a si ding. Anih cu a lut a suak ding ih, tlimno a hmu ding.
43010010	Fifir cu ru ding, that ding le siatsuah ding lawngah a ra. Kei cu nun an neih ih, nun luangliam an neih theinak dingah ka ra a si.
43010011	"Keimah cu tuukhāl ṭha ka si. Tuukhāl ṭha cun tuupawl hrangah a nunnak a pe.
43010012	Asinan tuukhāltu a si lo mi, tuu neitu si lo, sancawp cun cinghnia a rat kha a hmuh tikah, tuupawl cu a tān ta ih a tlân. Cule cinghnia in tuupawl cu a deh ih a ṭekdarhter ṭheh.
43010013	Sancawp mi cu sancawp a si ruangah tuupawl a ngaihsak lo ih, a tlansan men.
43010014	"Keimah cu tuukhāl ṭha ka si, ka tuupawl cu ka thei hai ih, annih in kei khal in thei ve.
43010015	Pa in keimah i theih vekin, kei khal in Pa cu ka thei ve. Tuupawl hrangah ka nun ka pe.
43010016	Cule himi tuu hruang sungih um lo mi tuu dang ka nei lai; cupawl khal ka hruailuh hai tengteng a ṭul. Annih in ka aw an thei ding, cule tuukhāl pakhat hnuaiih tuu run pakhat ah an cang ding.
43010017	Ka lâksal dingah ka nunnak ka pek ruangah, ka Pa in i duhdawt.
43010018	Zohman in ka hnen ihsin ka nunnak an la lo, keimah rori in ka pe sawn a si. Ka nunnak pek ding le lâksal ding thuneihnak ka nei. Cuih thupek cu ka Pa hnen ihsin ka ngah," tiah a ti.
43010019	Cuih ṭawngpawl ruangah, Jew-pawl lakah ṭhenawknak a umsal.
43010020	Cule an lakih mi tampi in, "Anih cu khawsia a nei ih a â a si. Ziangahso amah cu nan ngaithlak?" tiah an ti.
43010021	Mi dangpawl in, "Hi ṭawngkampawl hi khawse nei miih ṭawng an si lo. Khawsia in mitcawpawlih mit a vângter thei ding maw?" tiah an ti.
43010022	Jerusalem ah hlănawknak puai a um ih, cucu thlatâng cān a si.
43010023	Cule Jesu cu temple kulh sungih Solomon-ih hulhliap ah a tawivâk rero.
43010024	Cun Jew-pawl in Jesu cu an ra kulh ih, a hnenah, "Ziangtik tiang awlăwksăwng ko in tuah ding? Nangmah cu Khrih na si le, fiangten in sim lawlaw aw," tiah an ti.
43010025	Jesu in, "Ka lo sim ih, nan rak zum lo. Ka Paih hmin ih ka tuah mipawl in ka thuhla cu an theihter a si.
43010026	Nan hnenih ka lo sim zo vekin, nannih cu ka tuu run lak ihta nan si lo ruangah, nan zum lo a si.
43010027	Ka tuupawl cun ka aw an thei ih, kei khal in anmah cu ka thei hai. Cule annih in keimah in thlun.
43010028	Cule an hnenah kumkhaw nunnak ka pe, an hlorál dah hrimhrim lo ding ih, zohman in ka kut sung ihta in lawng dah fawn lo ding.
43010029	Anmahpawl ka hnenih i petu ka Pa cu ziang hmuahhmuah hnakin a ropisawn; zohman in ka paih kut sung ihta an lawng thei lo ding.
43010030	Ka Pa le kei cu pumkhat kan si," tiah a sawn hai.
43010031	Cun lungto in Jesu deng dingin, Jew-pawl in lungto an sarsal.
43010032	Jesu in an hnenah, "Ka Pa hnen ihsin hnaṭuan ṭha tampi ka lo hmuh zo. Cupawl lak ihsin khui mi bik ruangah so lungto ih in dēn ding?" tiah a sawn hai.
43010033	Jew-pawl in an sawn ih, "Hnaṭuan ṭha ruangah lungto ih lo dēn kan tumnak a si lo, Pathian na thangsiat le nang cu milai si ve na cingin, nangmah le nangmah Pathian ih na tuahawk ruang sawnah a si," tiah an ti.
43010034	Jesu in an hnenah, " 'Nannih cu pathianpawl nan si tiah ka lo ti,' tiah nan Dān sungah ngan a si lo maw?
43010035	Pathian kamsuakthu an hnenih thleng mipawl hman pathianpawl tiih a kawh a si ahcun, Cathianghlim cu ṭhiatbăl theih a si si lo.
43010036	'Keimah cu Pathian Fapa ka si,' tiih ka ti ruangah maw, Pa in a serhhran mi le leitlun ih a thlah mi cu, 'Nang, Pathian thangsiatpa,' in ti?
43010037	Ka Paih hna ka ṭuan lo asile, in zum hlah uh.
43010038	Asinan ka ṭuan asile, keimah in zum lo hmanah ka hnaṭuan mipawl tal zum uh. Cutiih nan zum asile, Pa cu keimah ah a um ih, Fapa khal Pa ah a um a si ti nan thei ding ih nan zum ding," tiah a sawn hai.
43010039	Curuangah amah kaih theinak ding lamzin an hawlsal, asinan an kut ihsin a tlânsuak.
43010040	Cule Jordan tiva ralkhat lam, John in baptisma a pek hmaisakbiknak hmun ah a fehsal ih, cu tawkah a câm.
43010041	Cun mi tampi a hnenah an ra ih, "John in hminsinnak zianghman a tuah lo, asinan John in hi paih thuhla a sim mi hmuahhmuah cu a dik a si," tiah an ti.
43010042	Cule cu tawkah mi tampi in amah cu an zum.
43011001	Bethany khawmi Lazaras an ti mi pa cu a nâ, cuih khua cu Mary le a unu Martha teih umnak a si.
43011002	Cuih Mary cu, hriak rimhmui Bawipa hnih ih a sám ih a ke hnulsaktu kha a si, a ṭapa Lazaras cu a dam lo.
43011003	Curuangah a farnulepawl in Jesu hnenah thu an hei cah ih, "Bawipa, ngai hnik, na duhdawt mi pa a dam lo sokhaw," tiah an ti.
43011004	Jesu in cumi a theih tikah, "Cuih natnak cu thihnak dingah a si lo, Pathian sunlawinak ding hrangah a si sawn. Himi ihsin Pathian Fapa cu sunlawihin a um ding," tiah a ti.
43011005	Jesu in Martha le a naunu Mary le Lazaras te cu a duhdaw hai.
43011006	Jesu in Lazaras a nâ ti a theih tikah, a umnak hmun kēl ah ni hnih a cam ta.
43011007	Cuihhnu ah a dungthluntupawl hnenah, "Judia peng ah fehsal uhsi," tiah a ti.
43011008	A dungthluntupawl cun a hnenah, "Rabbi, kan dung rei lo teah Jew-pawl in lungto ih lo deng dingin an lo hawl ih, cu tawkah na va fehsal ding maw?" tiah an ti.
43011009	Jesu in, "Ni khat ah nazi hleihnih sung khawvâng a um a si lo maw? Zokhal sunvâng ih a feh ah cun, hi leitlun tleu a hmuh ruangah a bah lo.
43011010	Asinan mi pakhat cu zan ih a feh asile, amah ih tleu a um lo ruangah a bah a si," tiah a ti.
43011011	Cuih thilpawl a sim hnuah, an hnenah, "Kan rual Lazaras cu a itthat, cuti sikhalsehla amah va ṭhang dingah ka feh a si," tiah a ti.
43011012	Cun a dungthluntupawl in, "Bawipa, a itthat asile, a damṭha leh ko ding," tiah an ti.
43011013	Sikhalsehla Jesu in Lazaras-ih thih thu a sim, asinan a dungthluntupawl in itthat ih a cawlh thu a sim a si hmang tiah an ruat.
43011014	Cun Jesu in an hnenah, "Lazaras cu a thi a si.
43011015	Cule nan zumnak dingah nanmai hrangah cutawk ih ka rak um lo cu ka lung a awi. Sikhalsehla a hnenah feh ko uhsi," tiah fiangten a sim hai.
43011016	Cun Thomas in a rualpi dungthluntupawl hnenah, "A zawngih thi dingin feh ve uhsi," tiah a ti. Thomas cu Diduma tiih an kawh mi a si.
43011017	Jesu a va thlen tikah, Lazaras cu thlān sungah ni li a rak um zo ti a thei.
43011018	Bethany cu Jerusalem khaw kiangte peng hnih hrawngah a um.
43011019	Cule an ṭapa thuhla ah anmah hnem dingin Jew-mi mi tampi in Martha le Mary kiangkapih um mi nunaupawl an ra fĭn.
43011020	Cun Martha in Jesu a ra ti a theih leveten, a va feh ih amah cu a hmuak, asinan Mary cu inn sungah a to ringring.
43011021	Cun Martha in Jesu hnenah, "Bawipa, hi tawkah rak um ta cila cu, ka ṭapa hi a thi lo ding.
43011022	Asinan atu rori khalah Pathian na dil mi pauhpauh cu, Pathian in a lo pe ding ti ka thei," tiah a ti.
43011023	Jesu in a hnenah, "Na ṭapa cu a thosal ding," tiah a ti.
43011024	Martha in a hnenah, "Ni netabik thawhsalnak ni ah a thosal ding ti ka thei," tiah a ti.
43011025	Jesu in a hnenah, "Keimah cu thawhsalnak le nunnak ka si. Keimah i zumtu cu, thi khal sehla, a nung ding.
43011026	Cule zokhal nungdamih keimah i zumtu cu a thi dah hrimhrim lo ding. Cucu na zum maw?" tiah a ti.
43011027	Martha in a hnenah, "A si, Bawipa, nang cu leitlun ih a ra ding mi, Pathian Fapa, Khrih na si ti ka lo zum," tiah a ti.
43011028	Cule cuih thilpawl a rel hnuah, Martha cu a feh ih, a naunu Mary kha athupten a ko, cule a hnenah, "Zirhtupa a ra thleng ih a lo ko a si," tiah a ti.
43011029	Mary in cumi a theih leveten, zamrang zetin a tho ih a hnenah a feh.
43011030	Cuih cān ah Jesu cu khua a ra thleng hrih lo, Martha ih a va hmuahnak hmun ah a um hrih lai.
43011031	Mary zawngih inn sungih a umtu le amah hnemtu Jew-pawl in Mary zamrang zetin a ding ih a fehsuak ti an hmuh tikah, an hei thlun. "Thlān ah ṭap dingin a feh a si hi," tiah an ti.
43011032	Cun Mary cu Jesu umnak hmun a va thleng ih, amah a hmuh tikah, a ke hramah a băwk ih a hnenah, "Bawipa, hi tawkah rak um ta cila cu, ka ṭapa hi a thi lo ding nân," tiah a ti.
43011033	Jesu in Mary le amah rak thluntu Jew-pawl an ṭah ciamco a hmuh tikah, a thin a na zet ih a riah a sia.
43011034	Cule, "A ruak cu khuiah nan ret?" tiah a ti. Annih in a hnenah, "Bawipa, ra awla, zoh aw," tiah an ti.
43011035	Jesu a ṭap.
43011036	Cun Jew-pawl in, "Zoh uh, Lazaras cu a va rak duhdaw lawmmam ve," tiah an ti.
43011037	Cule mi hrekkhat in, "Hi pa hin mitcawpawlih mit a vângter thei, Lazaras thi lo dingin teh a tuah thei lo maw si?" tiah an ti.
43011038	Cun Jesu cu thlān a thlen tikah, a lung sungin riahsiain a hrûmsal. Thlān cu pûk a si ih, a kâ cu lungto in an khar.
43011039	Jesu in, "Lungto kha ṭhawn uh," tiah a ti. Mithipaih farnu Martha in a hnenah, "Bawipa, a thu zo ding, ziangahtile a thihnak ni li lai a rei zo," tiah a ti.
43011040	Jesu in a hnenah, "Na zum ah cun Pathian ropitnak na hmu ding ka lo ti a si lo maw?" tiah a ti.
43011041	Cun mithi an retnak hmun ihsin lungto cu an ṭhawn. Cule Jesu cu tlun lam a zoh ih, "Ka Pa, i ngaithlak ṭheu ruangah lungawi thu ka lo sim.
43011042	Cule nang in i ngaithla ṭheu a si ti ka thei, asinan hitawk ih ding mipi in nang in i thlah a si ti an zumnak dingah, hi thu hi ka sim a si," tiah a ti.
43011043	Cuih thilpawl a sim ṭheh tikah, aw ring zetin, "Lazaras ra suak aw!" tiah a au.
43011044	Cule mithipa cu a kut le a ke ruak tuamnak puan thawi tuamawpiin le a hmai cu hmai hnulnak puante ih tuamawin a ra suak. Jesu in an hnenah, "Phelh uhla, fehter uh," tiah a ti.
43011045	Cun Mary hnenih a ratu Jew-mipawl lakih mi tampi in Jesu ih tuah mi thilpawl an hmu ih, amah cu an zum.
43011046	Asinan mi hrekkhat cu Farasipawl hnenah an feh ih, Jesu ih tuah mi thilpawl cu an va sim.
43011047	Cun puithiam sângpawl le Farasipawl cu thuṭhen dingin an to ih, "Ziangtin kan tuah ding? Ziangahtile hi pa in hminsinnak tampi a tuah.
43011048	Hitiih kan thlah men asile, mi hmuahhmuah in amah an zum ding, cule Rom-mipawl an ra ding ih, kan ram le kan miphun an lahlo ding," tiah an ti.
43011049	Cule an lakih mi pakhat Kaiafas, cuih kum ih puithiam lubik a si lai mi in, an hnenah, "Zianghman nan thei lo.
43011050	Jew miphun hmuahhmuah hlohral hnakin mi pakhat mipi hrangih thih cu kan hrangah a ṭhasawn a si ti khal nan ruat fawn lo," tiah a ti.
43011051	Cuih thu cu amai lungsuakih a sim mi a si lo, cuih kum ah puithiam lubik a si ih, Jew miphunpawl hrangih Jesu a thih ding thu a rak phuang cia sawn hi a si.
43011052	Jew miphun hrang lawngah si loin, a ṭekdarh mi Pathian fātepawl pumkhat si dingih hruaikhawm ding thu khal a phuang a si.
43011053	Cun cuih ni ihsi thăwkin Jesu that dingah thu an relkhawm.
43011054	Curuangah Jesu cu Jew-pawl lakah langhnganin a vâksuak nawn lo; cuih hmun ihsin ramṭhing kiangih a um mi khawte Efraim an ti mi ah a feh riangri ih, cu tawkah a dungthluntupawl hnenah a câm.
43011055	Cule Jew-pawlih Lanta Puai cu a nâi thlang ih, Lanta Puai hlanah mi tampi cu anmah le anmah thianfaiaw dingin, an khawte ihsin Jerusalem ah an fehso.
43011056	Cun Jesu cu an hawl ih, "Ziangtin nan ruat, anih hi puai tuahnak ah teh a ra ngai pei maw?" tiah temple kulh sungah dingin pakhat le pakhat an tiaw.
43011057	Puithiam sângpawl le Farasipawl in amah an kaih theinak dingah a umnak theitu pauh in a rel pei, tiah thupek an suah.
43012001	Cun Lanta Puai hlan ni ruk ah Jesu cu Bethany khua ah a feh, cu tawkah mithi zo, a thawhter mi pa Lazaras kha a um.
43012002	Cu tawkah Jesu hrangah zanriah an timtuah, Martha in tuang a tim ih, Lazaras cu amah cabuai a hilpitupawl lakih pakhat a si ve.
43012003	Cun Mary in a mankhung zet mi hriak rimhmui spaiknard litra khat a la ih, Jesu-ih ke ah a culh, cule a ke cu a sám in a hnulsak. Cule cuih inn cu hriak rimhmui rim in a khat.
43012004	Cun Jesu dungthluntupawl lakih pakhat amah phiarsawm cingtu ding, Simon fapa, Judas Iskariot in,
43012005	"Ziangah so hi hriak rimhmui cu dinari 300 ah zuarin, a tangka cu mifarahpawl an pek lo?" tiah a ti.
43012006	Cutiih a ti cu mifarahpawl zawn a ruah ruangah a si lo, amah cu fifir a si ih, paisa kuang kiltu a si; cule paisa kuang sungih ret mipawl a lâk ṭheu ruangah a si sawn.
43012007	Cun Jesu in, "Um ko seh, hi nu in keimah in vui ding ni hrangah hriak rimhmui cu a rak retṭha a si.
43012008	Ziangahtile mifarahpawl cu nan hnenah an um ringring ding, asinan kei cu nan hnenah ka um ringring lo ding," tiah a ti.
43012009	Cun Jew-mi mi tamtak in Bethany ah Jesu a um ti an thei, cule Jesu ruang lawngah si loin, mithi lak ihsin a kaihthawh mi Lazaras khal hmu ve dingah cu tawkah an va feh.
43012010	Asinan puithiam sângpawl cu Lazaras khal that ve dingin thu an relkhawm.
43012011	Lazaras ruangah Jew-mi mi tampi in an fehsan ih, Jesu an zum.
43012012	A thaisun ah puai zawh dingih ra, mipi tampi in Jerusalem ah Jesu a ra ti hna in an thei ih,
43012013	ṭhulhfau hnah an khiak, cule amah hmuak dingah an feh. "Hosana! Bawipaih hmin ih ra cu mi thlawsuak a si! Israel Siangpahrang cu!" tiah an au.
43012014	Cun Jesu in lāknote a táwng ih, a parah a to.
43012015	Cumi cu, "Zion fanu, ṭih hlah, Ngai hnik, na Siangpahrang cu lākfāno parah toin a rat khi!" tiih ngan vek khan a si.
43012016	Cuih thilpawl cu a thăwk ah cun a dungthluntupawl in an theithiam lo; asinan Jesu sunlawihih a um hnuah, amai thuhla cu, cuvekin ngan a si ti le cuih thilpawl cu a parah an tuah a si ti an vun máng.
43012017	Curuangah thlān sung ihsin Lazaras a kawhsuak lai le mithi lak ihsin a thawhter laiih a hnenih um mipi in an theihpinak thu an phuang.
43012018	Cumi ruangah mipi khal in amah cu an ra táwng, ziangruangahtile hi hminsinnak hi a tuah a si tiah an thei.
43012019	Curuangah Farasipawl cu pakhat le pakhat, "Zianghman nan tisuak thei lozia hi nan thei maw? Zoh hnik uh, leitlun mi hmuahhmuah in a dung an thlun thluh zo hi," tiah an tiaw.
43012020	Pathian be dingin puai ih a fehsopawl lakah, Grikmi mi hrekkhat an tel.
43012021	Cun Galili peng, Bethsaida khawmi Filip hnenah an feh ih, "Bawipa, Jesu hmuh kan duh," tiah an ngen.
43012022	Filip cu a feh ih, Andru a sim, cule Andru le Filip in Jesu an simsin.
43012023	Asinan Jesu in a sawn hai ih, "Minung Fapa hi sunlawihih a um cān a thleng zo.
43012024	Thungaiin, thungaiin ka lo sim, sangvut fáng cu leilung ah a tlak ih a thih ta lo ah cun, amah kēltein a um; asinan a thih a si ahcun, rah tampi a suah.
43012025	A nunnak a duhdawtu cun a nunnak a hloh ding, cule hi leitlun ih a nunnak a huatu cun kumkhaw nunnak hrangah a nunnak a kilhim ding.
43012026	Zokhal keimah i rian asile, i thlun seh; cule ka siahhlawh cu ka umnak ah a um ve ding a si. Zokhal keimah i riantu cu, Pa in a cawimawi ding.
43012027	"Atu hi ka thinlung a buai, ziangso ka sim ding? 'Ka Pa, himi cān ihsin i humhim aw,' ka ti ding maw? Asinan tuih cān ah himi hrangih ra ka si fawn.
43012028	Ka Pa, na hmin sunlawih aw," tiah a ti. Cule van ihsin aw a rung thang ih, "Ka hmin cu ka sunlawih zo ih, ka sunlawihsal leh ding," tiah a ti.
43012029	A kiangih mipi dingpawl in cumi cu an thei ih, "Khawpi a ri," tiah an ti. Mi dangpawl in, "Vancungmi in a run bia," tiah an ti.
43012030	Jesu in a let ih an hnenah, "Keimai ruangah si loin, nanmai ruang sawnah cuih aw cu a rung thleng a si.
43012031	Atu ah leitlun minungpawl hi thuṭhen an si, atu ah hi leitlun uktu cu hlăwnsuak a si ding.
43012032	Cule kei cu leilung ihsin khaikān ka si tikah, mi hmuahhmuah ka hnenah ka hip ding," tiah a ti hai.
43012033	Cutiih a sim tikah, ziangti vekin a thi ding ti a lăngternak a si.
43012034	Mipi in, "Dān cazual sung ihsin Khrih cu kumkhuain a um tlaitluan ding tiah hna in kan rak thei, cule nang in ziangtin, 'Minung Fapa cu an khaikâng ding?' tiah na ti thei. Hih Minung Fapa cu zo so a si?" tiah an sawn.
43012035	Cun Jesu in an hnenah, "Tleu cu nan hnenah cān tawite sung lawng a um. Tleu nan neih laiah thim in a lo manlonak dingah, tleu ah feh uh. Thim ih a fehtu cun khuitawkah a feh ti a thei lo.
43012036	Tleu nan neih laiah tleu fāte nan si theinak dingah, tleu cu zum uh," tiah a ti. Cuih thilpawl a sim ṭheh hnuah Jesu cu a fehhlo ih, an hnen ihsin a relh.
43012037	An hmaiah hminsinnak tampi a tuah ko nân, amah cu an zum cuang lo.
43012038	Cumi cu profet Isaiah in, "Bawipa, zo in so kan thuthan mi a zum? Cule zo hnenah so Bawipaih bân lăngter a si?" tiih a rak phuan mi a ṭawngkam a kim theinak dingah a si.
43012039	Curuangah Isaiah thotho in,
43012040	"Amah in an mit a câwtter ih, an thinlung a ruhter. An mit ih an hmuhlonak dingah le an thinlung ih an theihthiamlonak dingah cucu a tuah a si. Cuti a si lo ahcun, an hawikir ding ih, Ka tidam hai pang ding," tiah a simsal. Curuangah an rak zum thei lo.
43012041	Isaiah in Bawipaih ropitnak a hmuh ruangah hi thilpawl hi a rel ih, a thuhla khal a phuang.
43012042	Sikhalsehla hruaitupawl lak ihsin mi tampi in Jesu cu an zum. Asinan Farasipawl in sinakok sung ihsin in dawisuak pang ding ti an phan ruangah, Jesu an zum thu cu langhnganin an phuang ngam lo.
43012043	Ziangahtile annih cun Pathian ih lăwm hnakin, minung ih lăwm an duh sawn.
43012044	Cun Jesu cu a ausuak ih, "Keimah i zumtu cu keimah i zum si loin, i thlahtu a zum sawn a si.
43012045	Cule keimah i hmutu cun i thlahtu a hmu a si.
43012046	Keimah i zumtu zokhal thim ih a tānlonak dingah, leitlun ah tleu vekin ka ra zo.
43012047	"Cule zokhal ka kamsuakthupawl a thei ih a zum lo asile, thu ka ṭhensak lo, ziangahtile leitlun mipawl thuṭhen dingah ka ra lo, leitlun mipawl rundam dingah ka ra sawn a si.
43012048	I hnáwng ih ka kamsuakthupawl a cohlang lo tu cu, thuṭhensaktu a nei. Ka phuan mi kamsuakthu in ni netabikah amah cu thu a ṭhen ding.
43012049	Ziangahtile keimai palungsuak thu ka sim lo. I thlahtu ka Pa in ka sim ding mi le ka phuan ding mi thu i pe sawn a si.
43012050	Cule a thupek cu kumkhaw nunnak a si ti ka thei. Curuangah ka sim mi pauhpauh cu Pa ih i sim vek cekci in, ka phuang a si," tiah a ti.
43013001	Lanta Puai hlanah Jesu in hi leitlun suahsan ih, Pa hnenih a feh tikcucān a thleng zo ti a thei. Leitlun ih amai ta a si mipawl cu a rak duhdaw hai ih, a cemnet tiangin a duhdaw hai.
43013002	Cule zanriah an ei laiah, Diabol in Simon fapa, Judas Iskariot thinlung ah Jesu phiarsawm dingin hna a rak ṭuan zo.
43013003	Jesu in Pa in a kut ah thil ziangkim a pek thluh zozia le amah cu Pathian hnen ihsin a ra ti le Pathian hnenah a feh thlang ding ti a theih ruangah,
43013004	zanriah an einak ihsin a tho ih a sinfen a hlît, hnulawknak puan a la ih a tâi ah a vĕl.
43013005	Cuihhnu ah, cawhtawlh sungah tidai a thle ih, dungthluntupawlih ke khawlh a thăwk, cule a tâi ih a vĕl mi puante in a hnulsak hai.
43013006	Simon Peter hnen a thlen tikah, Peter in, a hnenah, "Bawipa, nang in, ka ke i khawlh ding maw?" tiah a ti.
43013007	Jesu in a sawn ih a hnenah, "Ka tuah mi hi atu ah cun na theithiam lo, asinan nehhnu ah na thei leh ding," tiah a ti.
43013008	Peter in a hnenah, "Ka ke cu ziang tik hmanah na khawlh hrimhrim lo ding," tiah a ti. Jesu in, "Ka lo khawlh lo asile, ka hnenah zianghman covo na nei lo ding," tiah a sawn.
43013009	Simon Peter in a hnenah, "Bawipa, ka ke lawng si loin, ka lu le ka kutpawl khal khawlh lawlaw aw," tiah a ti.
43013010	Jesu in a hnenah, "Ti a khawlhaw zotu cu a ke siarlo khawlh a ṭul lo, anih cu a fai ṭheh a si; nannih cu nan fai, asinan nan zate cun nan fai thluh lo," tiah a ti.
43013011	Ziangahtile Jesu in zo in i phiarsawm ding ti a thei; curuangah, "Nan zaten nan fai thluh lo," tiah a ti.
43013012	Cun an ke a khawlhsak ṭheh hnuah, a sinfen a hruh ih a tosal, an hnenah, "Nan parih ka thil tuah mi hi nan theithiam maw?
43013013	Nannih in Zirhtupa tiin le Bawipa tiin in ko, cucu ka sinak a si ruangah nan tiṭha a si.
43013014	Cun kei, nan Bawipa le nan Zirhtupa in nan ke ka lo khawlh asile, nannih khal in pakhat le pakhat nan ke nan khawlhsakawk ding cu a mawi a si.
43013015	Ziangahtile nan hnenih ka tuah mi vekin, nan tuah ve dingah zohṭhim ding ka lo pe zo.
43013016	Thungaiin, thungaiin ka lo sim, siahhlawh cu a pu hnakin a ropisawn lo ih, a thlahtu hnakin thlah mi a ropisawn fawn lo.
43013017	Hi thilpawl nan theih ih nan tuah asile, mithlawsuak nan si.
43013018	"Nan zate thuhla ka sim a si lo. Ka hril mi cu ka thei; asinan, 'Keimah thawi sang a eitlangtu in keimah dokalhin a kedil a khai zo,' ti mi Cathianghlim a famkimnak dingah a si.
43013019	Cumi a thlen hlanah atu ihsin ka lo sim cia, cumi a thlen tikah, keimah cu amah ka si ti nan zumnak dingah a si.
43013020	Thungaiin, thungaiin ka lo sim, ka thlah mi a cohlangtu cun keimah i cohlang a si; cule keimah i cohlangtu cun, keimah i thlahtu khal a cohlang," tiah a ti.
43013021	Jesu in cuih thilpawl a sim hnuah, a thinlung a buai ih, "Thungaiin, thungaiin ka lo sim, nan lakih mi pakhat in i phiarsawm ding," tiah a theihter ih a sim hai.
43013022	Cun a dungthluntupawl cu pakhat le pakhat an zohaw ih, a tisăn mi zo a si pei tiah an awlăwk a săwng.
43013023	A dungthluntu lakih mi pakhat, Jesu ih a duhdawt mi cun Jesu-ih ṭâng a hngauhsan.
43013024	A sim mi cu zo a si tiih sut dingah Simon Peter in cu pa cu theihthiamnak a hei pe.
43013025	Cun Jesu ṭâng hngauhsantupa in a hnenah, "Bawipa, cu pa cu zo a si?" tiah a ti.
43013026	Jesu in, "Khēng sungah sang phel ka hnim ding ih, ka pek mi pa hi a si," tiah a let. Cule Jesu in sang phel a hnim hnuah Simon fapa Judas Iskariot hnenah a pek.
43013027	Judas in cuih sang phel a lâk hnuah, a sungah Setan a lut. Cun Jesu in a hnenah, "Na tuah ding mi cu zamrangten tuah aw," tiah a ti.
43013028	Asinan cabuai hiltu zohman in ziangruangah Judas hnenah cutin a sim ti an thei lo.
43013029	Ziangahtile Judas cu paisa bawm kiltu a si ruangah dungthluntu hrekkhat cun Jesu in, "Puai hrangih kan ṭul mipawl lei aw," a ti, asilole mifarahpawl thil va pek a fial si hmang tiah an ruat.
43013030	Judas cu sang phel a cohlan hnuah, lengah a suak lohli; cucu zan a si.
43013031	Cule Judas leng a suah hnuah, Jesu in, "Atu ah Minung Fapa cu sunlawih a si zo ih, amah ah Pathian in sunlawihnak a co zo.
43013032	Amah ah Pathian in sunlawihnak a co zo asile, Pathian khal in anih cu amah ah a sunlawih ding ih, a sunlawih vurvo ding.
43013033	"Fahniangletla, rei lo te sung lawng nan hnenah ka um ding. Nannih in in hawl ding ih, Jew-pawl hnenih, 'Ka fehnak hmun ah nan ra thei lo ding,' ka ti hai vek khan nannih hnen khalah cuvek thothoin atu ah ka lo sim a si.
43013034	"Pakhat le pakhat nan duhdawtawknak dingah nan hnenah thupek thar ka lo pe a si. Kei ih ka lo duhdawt vekin, nannih khal pakhat le pakhat duhdaw aw uh.
43013035	Pakhat le pakhat tlunah duhdawtnak nan neih a si ahcun, himi in mi hmuahhmuah in ka dungthluntu nan si ti an lo thei ding.
43013036	Simon Peter in a hnenah, "Bawipa, khuitawkah na feh ding?" tiah a ti. Jesu in a hnenah, "Ka fehnak dingah nang in atu ah cun i thlun thei hrih lo, asinan nehhnu ah i thlun leh ding," tiah a sawn.
43013037	Peter in a hnenah, "Bawipa, ziangahso atu ih ka lo thlun thei lo? Na hrangah ka nunnak ka thāp ding a si," tiah a ti.
43013038	Jesu in a hnenah, "Na nunnak cu ka hrangah na thāp ngaingai pei maw? Thungaiin, thungaiin ka lo sim, vei thum tiang i phatsan hlanlo, ar a khuang hrimhrim lo ding.
43014001	"Nan thinhar hlah seh; Pathian nan zum, kei khal i zum uh.
43014002	Ka paih inn ah cēnnak hmun tampi a um; rak um lo si sehla, ka lo sim zo ding. Nan hrangah hmun timtuah dingah ka feh ding.
43014003	Cule ka feh ih nan hrangah hmun ka timtuah asile, ka rasal ding ih ka hnenah ka lo hruai ding, cutin ka umnak ah nan um ve ding.
43014004	Cule khuitawkah ka feh ding ti nan thei ih, a lamzin khal nan thei," tiah a sâng.
43014005	Thomas in a hnenah, "Bawipa, na fehnak ding hmun kan thei lo, ziangtin saw cuih zin cu kan theih thei ding?" tiah a ti.
43014006	Jesu in a hnenah, "Keimah hi lamzin, thutak le nunnak ka si. Keimah ihsi lo cun zohman Pa hnenah an thleng lo.
43014007	"Keimah in thei zo uhla cu, ka Pa khal nan thei zo ding; atu ihsi thăwkin amah cu nan thei ih, nan hmu zo," tiah a ti.
43014008	Filip in a hnenah, "Bawipa, Pa cu in hmuh aw, cule cumi cu kan hrangah a tawk ding," tiah a ti.
43014009	Jesu in a hnenah, "Filip, nan hnenah hi tluk cān rei ka um zo ih, nang in in rak thei hrih lo maw si? Keimah i hmutu cun Pa a hmu; ziangtin, 'Pa cu in hmuh aw,' na ti thei?
43014010	Keimah cu Pa ah ka um ih, Pa cu keimah ah a um ti na zum lo maw si? Nan hnenih ka phuan mi kamsuakthupawl hi keimai palung ih sim ka si lo; keimah ih cêng Pa ih hnaṭuan an si sawn.
43014011	Keimah cu Pa ah ka um ih, Pa cu keimah ah a um ti kha zum uh, culole ka thil tuah mipawl ruang talah i zum uh.
43014012	Thungaiin, thungaiin ka lo sim, keimah i zumtu cu ka thil tuah mipawl a tuah ve ding; ka Pa hnenih ka feh ruangah hipawl hnakih nasasawn khal a tuah ding.
43014013	Cule ka hmin ih nan dil mi pauhpauh cu, Fapa ah Pa sunlawih a sinak dingah ka tuah ding.
43014014	Ka hmin in ziangkhal nan dil asile, cumi cu ka tuah ding.
43014015	"In duhdaw asile, ka thupekpawl thlun uh.
43014016	Cule Pa ka ngen ding ih, anih in nan hnenih kumkhua um dingah, a dang Bawmtu a run lo pe ding.
43014017	Amah cu thutak Thlarau a si, amah cu leitlun mipawl in an hmu lo ih an theih fawn lo ruangah amah cu leitlun mipawl in an cohlang thei lo. Asinan amah cu nan hnenah a cêng ih, nan sung khalih a cēn ding ruangah amah cu nan thei.
43014018	Nu le pa nei lo bangin ka lo tân ta lo ding; nan hnenah ka ra leh ding.
43014019	Rei lo teah leitlun mipawl in in hmu nawn lo ding, asinan nannih cun in hmu ding. Ka nun ruangah nannih khal nan nung ve ding.
43014020	Cuih ni ah keimah cu ka Pa ah ka um ti le nannih cu keimah ah nan um ih, kei cu nanmah ah ka um ti nan thei ding.
43014021	Ka thupekpawl a nei ih a thluntu cu keimah i duhdawtu a si. Keimah i duhdawtu cu ka Pa in a duhdaw ding, cule kei khal in amah cu ka duhdaw ve ding ih, a hnenah keimah rori ka langawter ding," tiah a ti.
43014022	Iskariot a si lo mi, Judas in Jesu hnenah, "Bawipa, ziangtin so leitlun mipawl hnenah si lo ih, kan hnenih nangmah le nangmah na langawkter ding?" tiah a ti.
43014023	Jesu in a sawn ih a hnenah, "Zokhal keimah i duhdaw asile, ka kamsuakthu a thlun ding. Cule ka Pa in anih cu a duhdaw ding ih, a hnenah kan ra ding, cule a hnenah umhmun kan khuar ding.
43014024	Keimah i duhdaw lo tu cun ka kamsuakthupawl a thlun lo; nan theih mi kamsuakthu hi keimai ta a si lo, i thlahtu ka paih ta a si sawn.
43014025	"Nan hnenih ka um laiah hi thilpawl cu ka lo sim zo.
43014026	Asinan ka hmin in Pa in a run thlah ding mi Bawmtu, Thlarau Thianghlim in thil hmuahhmuah a lo zirh ding ih, ka lo sim zo mi thu hmuahhmuah khal a lo mángter thluh ding.
43014027	Nan hnenah hnangamdaihnak ka lo tăn ta, keimai hnangamdaihnak ka lo pe; leitlun in hnangamdaihnak a pek vekin ka lo pe lo. Nan thinlung buai hlah seh, a ṭih khal ṭih hlah uh.
43014028	"Nannih in, 'Ka feh ding ih nan hnenah ka rasal ding,' tiih nan hnenih ka ti mi cu nan thei. In duhdaw asile, 'Pa hnenah ka feh ding,' ka ti mi hi lungawiaipuangin nan um ding, ziangruangahtile ka Pa cu keimah hnakin a ropisawn.
43014029	Cule cumi a thlen tikih nan zum theinak dingah, atu ah a thlen hlan ihsin ka lo sim cia a si.
43014030	Nan hnenah thu tampi ka sim nawn lo ding, ziangahtile hi leitlun uktupa a ra lai rero, anih cun keimah ah neih mi zianghman a nei lo.
43014031	Asinan leitlun mipawl in Pa ka duhdaw ti le Pa in thu i pek vekin ka tuah ti an theihnak dingah a si. Tho uh, hitawk ihsin feh uhsi.
43015001	"Keimah cu sabit hri ngaingai ka si ih, ka Pa cu hmuan tuahtu a si.
43015002	Keimah ih rah a rah lo mi hngeṭêk kip cu anih in a hlăwnhlo, cule a rah mi hngeṭêk kip in rah tamsin a rah theinak dingah a thianfai.
43015003	Nannih cu nan hnenih ka sim zo mi kamsuakthu hmangin thenfai nan si zo.
43015004	Keimah ah um ringring uhla, kei khal nanmah ah ka um ringring ding. A hnge cu sabit hri ih a um ringring lo asile, rah a rah thei lo bangin, keimah ih nan um ringring lo asile, nannih khal rah nan rah thei lo ding.
43015005	"Keimah cu sabit hri ka si, nannih cu a hnge nan si. Keimah ah a um ringring ih amah ah ka um ringring asile, rah tampi a rah; ziangahtile keimah tel loin zianghman nan tuah thei lo.
43015006	Zokhal keimah ih a um ringring lo asile, hnge bangtukin hlăwn a si ding ih a ro ding; cule mi in an khawm ding ih meisa sungah an hlăwn ding, cule an kāng ding.
43015007	Keimah ah nan um ringring ih, ka kamsuakthupawl nanmah ih a um ringring asile, nan duh mi nan dil ding ih, cumi cu tisak nan si ding.
43015008	Rah tampi nan rah mi hin ka Pa a sunlawih, cutin ka dungthluntu nan si ding.
43015009	"Pa in i duhdawt vekin, kei khal in ka lo duhdawt ve; ka duhdawtnak ah um ringring uh.
43015010	Ka paih thupekpawl ka thlun ih a duhdawtnak ih ka um ringring vekin ka thupekpawl nan thlun asile, ka duhdawtnak ah nan um ringring ding.
43015011	Ka aipuannak nanmah ih a um ringring nak dingah le nan aipuannak a famkimnak dingah, nan hnenah hi thilpawl hi ka rak lo sim a si.
43015012	Ka thupek cu hihi a si, ka lo duhdawt vekin pakhat le pakhat duhdaw aw uh.
43015013	Mi pakhat in a rualpipawl hrangih a nunnak a liam hnakih ropisawn duhdawtnak zohman in an nei lo.
43015014	Thu ka lo pek mi hmuahhmuah nan tuah asile, nannih cu ka rualpi nan si ding.
43015015	Siahhlawh tiah ka lo ko nawn lo, ziangahtile siahhlawh cun a pu in ziang a tuah ti a thei lo; cuhnakin rualpi tiah ka lo ko hai sawn a si, ziangahtile ka Pa hnen ihsin ka theih mi thil hmuahhmuah cu nan hnenah ka lo theihter zo.
43015016	Nannih in in hril lo, keimah sawnin nan feh ih rah nan suahnak dingah le nan rah a um ringring nak dingah le ka hmin in Pa hnenih nan dil mi pauhpauh anih in a lo peknak dingah ka lo hril ih ka lo ruat hai a si.
43015017	Pakhat le pakhat nan duhdawtawknak dingah hi thilpawl hi thu ka lo pe a si.
43015018	"Leitlun mipawl in an lo huat asile, an lo huat hlanah keimah in hua zo ti thei uh.
43015019	Leitlun ta si uhla cu leitlun mipawl in anmai minungpawl cu an duhdaw ding. Asinan nannih cu leitlun ta nan si lo, leitlun mipawl lak ihsin ka lo hril zo ruangah, leitlun mipawl in an lo hua a si.
43015020	'Siahhlawh cu a pu hnakin a ropisawn lo,' tiih ka lo sim mi kamsuakthu kha cîng ringring uh. Kei in tiduhdah a si ahcun, nannih khal an lo tiduhdah ding. Ka kamsuakthu an thlun asile, nan ṭawngkam khal an thlun ve ding.
43015021	Asinan ka hmin ruangah hi thil hmuahhmuah hi nan parah an tuah leh ding, ziangruangahtile annih in keimah i thlahtu an thei lo.
43015022	An hnenah ra loin thusim lo ningla, sual an nei lo ding, asinan atu ah cun an sual thu ah puhmawh ding an nei lo.
43015023	Keimah i huatu cun, ka Pa khal a hua a si.
43015024	An lakah zohman ih an tuah dah lo mi hna ṭuan lo ningla cu, sual an nei lo ding; asinan atu ah cun keimah le ka Pa cu in hmu zo ih, a huat khal in hua zo.
43015025	'Săn um lopiin in hua,' tiih an Dān cazual sungih ngan mi kamsuakthu a famkim theinak dingah in hua a si.
43015026	"Asinan Pa hnen ihsin nan hnenih ka run thlah ding mi Bawmtu a rat tikah, keimai thu a theihter ding, anih cu Pa hnen ihsi suak mi thutak Thlarau a si.
43015027	Cule a thăwk ihsin nannih cu ka hnenih nan um ruangah, nannih khal in ka thu nan theihter ve ding.
43016001	"Nan bahlonak dingah hi thilpawl hi ka lo sim cia a si.
43016002	Sinakok lengah an lo dawisuak ding; a si, nanmah a lo thattu pauhpauh in Pathian hna ka ṭuan tiih a ruahawk cān a ra thleng ding.
43016003	Cule Pa siseh, keimah siseh in theih lo ruangah, hi thilpawl cu nan parah an tuah ding.
43016004	A cān a ra thlen tikah, cuih thilpawl cu nan hnenih ka lo sim cia zo mi a si ti nan cinkennak dingah, hi thilpawl hi nan hnenah ka lo sim. Nan hnenih ka um ruangah, hi thilpawl cu a thăwk ah ka lo sim lo.
43016005	"Asinan atu cu i thlahtu hnenah ka feh ding, cule zohman in, 'Khuiah na feh ding?' tiah in sut lo.
43016006	Asinan hih thilpawl nan hnenih ka sim zo ruangah, riahsiatnak in nan thinlung a lo luahkhat.
43016007	Sikhalsehla thungaiin ka lo sim, 'Ka feh ding cu nan hrangah a ṭha; ziangahtile ka feh lo asile, nan hnenah Bawmtu a rung lo ding, asinan ka feh asile amah cu nan hnenah ka thlah ding.
43016008	Cule amah a rat tikah, leitlun mipawl sual thu, dingfelnak thu le thuṭhennak thu a theifiangter hai ding.
43016009	Keimah in zum lo ruangah, sual thu a theifiangter hai ding.
43016010	Ka Pa hnenah ka feh ding ih in hmuh nawn lo ding ruangah, anih in dingfelnak thu a theifiangter ding.
43016011	Hi leitlun uktupa thuṭhensak a si zo ruangah, thuṭhennak thu a theifiangter ding.
43016012	"Nan hnenah thil tampi sim ding ka nei lai hrih, asinan nannih in atu ah cun nan tlin hrih lo.
43016013	Sikhalsehla thutak Thlarau a rung thlen tikah, anih in thutak hmuahhmuah ah a lo hruai ding; ziangahtile amai palungsuakin thu a sim lo ding, a theih mi thu a lo sim sawn ding ih, nan hnenah thil ra thleng ding mipawl a phuang ding.
43016014	Anih cun keimah i sunlawih ding, ziangahtile anih cun ka ta a la ding ih, nan hnenah a thăn ding.
43016015	Paih neih mi thil hmuahhmuah cu ka ta a si. Curuangah, 'Thlarau cun ka ta cu a la ding ih, nan hnenah a phuang ding,' ka tinak a si.
43016016	"Rei lo teah in hmu nawn lo ding; cule rei lo te hnuah in hmusal leh ding, ziangruangahtile Pa hnenah ka feh ding," tiah Jesu in a ti.
43016017	Cun a dungthluntu hrekkhat in, "Anih in, 'Rei lo te hnuah in hmu nawn lo ding ih, rei lo te hnuah in hmusal leh ding'; 'Ziangruangahtile Pa hnenah ka feh ding,' tiih in ti mi hi a tican ziang a si pei?" tiah pakhat le pakhat an tiaw.
43016018	Curuangah annih in, " 'Rei lo teah,' a ti mi hi ziang a si? A ti duhsăn kan thei lo," tiah an ti.
43016019	Jesu in amah thusuh an duh ti a thei ih, an hnenah, " 'Rei lo teah in hmu nawn lo ding ih, rei lo te hnuah in hmusal leh ding,' ka ti mi thu ah pakhat le pakhat nan sutaw rero maw si?
43016020	Thungaiin, thungaiin ka lo sim, nannih cu nan ṭap nan râk ding nain, leitlun mipawl cu lungawiaipuangin an um ding; nannih cu nan riah a se ding, asinan nan riahsiatnak cu aipuannak ah a cang ding.
43016021	Nunau in fahrinnat a tuar tikah, a riah a sia. Asinan nau a hrin ṭheh tikah cun a ānhainak cu a cîng nawn lo. Ziangahtile leitlun ah fāte a hringngah zo ih a aipuan ruangah a si.
43016022	Curuangah nannih khal atu ah nan riah a sia; asinan ka lo hmusal leh ding ih, nan thinlung cu lungawiaipuangin a um ding, cule nan aipuannak cu nan hnen ihsin zohman in an lo laksak lo ding.
43016023	"Cule cuih ni ah zianghman in dil lo ding. Thungaiin, thungaiin ka lo sim, ka hmin in Pa hnenih nan dil mi pauhpauh cu, anih in a lo pe ding.
43016024	Atu tiangah ka hmin in thil zianghman nan dil dah lo. Nan aipuannak a famkimnak dingah dil uhla nan ngah ding.
43016025	"Cuih thilpawl cu nan hnenah tahṭhimnak in ka lo sim; asinan nan hnenih tahṭhimnak ih ka sim lo cān a thleng ding, asinan paih thu cu nan hnenah fiang zetin ka phuang ding.
43016026	Cuih ni ah ka hmin in nan dil ding, cule nan hrangah Pa hnenah ka dil ding ka lo ti lo;
43016027	ziangahtile keimah in duhdaw ih, Pathian hnen ihsin ka ra ti nan zum ruangah, Pa amah rori in a lo duhdaw hai a si.
43016028	Pa hnen ihsin ka ra suak ih, leitlun ah ka ra. Leitlun tân tain, Pa hnenah ka fehsal ding," tiah a ti.
43016029	A dungthluntupawl in a hnenah, "Zoh hnik, atu cun tlăng zetin thu na rel, tahṭhimnak na hmang lo!
43016030	Tu cun ziang hmuahhmuah na thei ti kan thei, zohman in thu an lo suh a ṭul nawn lo. Cumi in Pathian hnen ihsi ra suak na si ti kan zum," tiah an ti.
43016031	Jesu in an hnenah, "Atu ah in zum maw?
43016032	Ngai hnik uh, a cān a ra thleng rero, a si, atu ah a ra thleng zo. Cuih cān ah cun mi kip mai umnak cio ah nan ṭekdarh ding ih, keimah lawng in tân ding. Pa cu ka hnenih a um ruangah keimah lawng ka si cuangce lo.
43016033	"Keimah ah hnangamdaihnak nan neihnak dingah nan hnenah hi thilpawl hi ka lo sim a si. Leitlun ah harsatnak nan nei ding, asinan ṭih hlah uh, kei in leitlun ka neh zo," tiah a sawn hai.
43017001	Jesu in hih kamsuakthupawl hi a sim ih, van lam a zoh. Cule, "Ka Pa, a tikcu a thleng zo. Na Fapa in a lo sunlawih theinak dingah, na Fapa hi sunlawih aw.
43017002	A hnenih na pek mipawl hmuahhmuah hnenah kumkhaw nunnak a peknak dingah, anih cu mi hmuahhmuah tlunih thuneihnak na pe.
43017003	Cule nang Pathian dik pakhat lawng le na thlah mi Jesu Khrih theih hi, kumkhaw nunnak cu a si.
43017004	Leilung tlunah ka lo sunlawih zo. Ṭuan dingih i pek mi hna ka ṭuan ṭheh zo.
43017005	Cule atu ah maw ka Pa, leilung a um hlanih na hnenih ka neih mi sunlawinak khan na hnenah i sunlawih aw.
43017006	"Leitlun mipawl lak ihsin ka hnenih in pek mipawl hnenah na hmin ka langter. Annih cu nangmai ta an si ih, ka hnenah in pe zo, cule annih in na kamsuakthu an thlun.
43017007	Ka hnenih in pek mi thil hmuahhmuah hi nangmai hnen ihsin a si ti an thei zo.
43017008	Ziangahtile nangmah in ka hnenih in pek mi kamsuakthu hmuahhmuah cu an hnenah ka pe ih, an cohlang; cule na hnen ihsin ra suak ka si ti an thei taktak ih, nang in i thlah ti khal an zum.
43017009	"Anmai hrangah thla ka cam. Leitlun mipawl hrangah thla ka cam lo, ka hnenih in pek zo mipawl hrangah thla ka cam sawn a si, ziangahtile annih cu nangmai ta an si.
43017010	Cule ka ta hmuahhmuah hi na ta an si ih, na ta cu ka ta an si, cule anmah ah sunlawih ka si zo.
43017011	Leitlun ah ka um nawn lo ding, asinan annih cu leitlun ah an um hrih ding, kei cu na hnenah ka ra ding. Thianghlim ka Pa, ka hnenih in pek zo mipawl hi kanmah vekih pumkhat an si venak dingah, na hmin in kil hai aw.
43017012	Leitlun ah anmah hnenih ka um laiah annih cu na hmin in ka kil hai a si, ka hnenih in pek zo mipawl cu ka kil hai ih, Cathianghlim a famkim theinak dingah siatralnak fapa siarlo, pakhat hman an hlorál lo.
43017013	"Cule atu cun na hnenah ka ra thlang ding, ka aipuannak anmah ih a famkimnak dingah, hi thilpawl hi leitlun ah ka sim a si.
43017014	Na kamsuakthu cu an hnenah ka pe hai zo; cule kei cu leitlun ta ka si lo vekin, annih khal leitlun ta an si lo ruangah, leitlun mipawl in anmah cu an hua.
43017015	Leitlun ihsin lasuak hai aw tiah thla ka cam lo, miṭha lopa lak ihsin kil hai aw tiah thla ka cam sawn a si.
43017016	Kei cu leitlun ta ka si lo vekin, annih khal leitlun ta an si lo.
43017017	Na thutak in thiangter hai aw. Na kamsuakthu cu thutak a si.
43017018	Nang in leitlun ih i thlah vekin, kei khal in leitlun ah anmah cu ka thlah ve hai.
43017019	Cule anmah cu thutak ih tithianhlim an sinak dingah, anmai ruangah keimah le keimah ka tithianghlimaw a si.
43017020	"Anmai hrang lawngah thla ka cam lo, an ṭawngkam hmangin keimah i zumtu dingpawl hrang khalah thla ka cam.
43017021	Ka Pa, nang keimah ah na um ih, kei nangmah ih ka um vekin, an zaten pumkhat an sinak dingah le kanmah ah pumkhat an sinak ding hrang khalah siseh, leitlun mipawl in nang in i thlah ti an zumnak dingah thla ka cam.
43017022	Cule pumkhat kan si vekin, annih khal pumkhat an si venak dingah, ka hnenih i pek mi sunlawinak kha an hnenah ka pe hai.
43017023	Pumkhat ih tuah famkim an sinak dingah le nang in i thlah ih, in duhdawt vekin annih khal na duhdaw ve hai ti leitlun mipawl in an theihnak dingah, kei cu anmah ah ka um ih, nang cu keimah ah na um.
43017024	"Ka Pa, ka hnenih i pek mipawl in i pek mi ropitnak an hmuhnak dingah, ka umnak hmun ih an um ve ding ka duh; ziangahtile leilung sēm hlan ihsin nang cun i duhdaw zo.
43017025	"Maw a dingfel mi ka Pa! Leitlun mipawl in an lo thei lo, asinan kei cun ka lo thei; cule hipawl hin nang in i thlah ti an thei.
43017026	Cule nang in kei i duhdawtnak duhdawtnak kha, anmah ih a umnak dingah le keimah kha anmah ih ka umnak dingah, an hnenah na hmin cu ka thăn zo ih, ka thăn vivo lai ding," tiah a ti.
43018001	Jesu cu hi kamsuakthupawl a sim hnuah, a dungthluntupawl thawn khaw sung ihsin hmuan umnak Kidron Tivate ralah a feh, cule amah le a dungthluntupawl cu cuih hmuan sungah an lut.
43018002	Cule cuih hmun cu Jesu le a dungthluntupawl an feh ṭheu nak a si ruangah, Jesu phiarsawmtu Judas khal in cuih hmun cu a thei ve.
43018003	Cun Judas cun puithiam sângpawl le Farasipawl hnen ihsin ralkap bur khat le temple kiltupawl a ngah hnuah, cu tawkah meifarpawl, meitopawl le hriamhreipawl thawn an ra.
43018004	Curuangah Jesu in a parih thleng ding mi thil hmuahhmuah cu a thei, hmaiah a va feh ih an hnenah, "Zo nan hawl?" tiah a ti hai.
43018005	Annih in, "Nazareth Jesu," tiah an sawn. Jesu in an hnenah, "Keimah hi ka si," tiah a ti. Cule a phiarsawmtu Judas khal anmah zawngah a rak ding ve.
43018006	An hnenih, "Keimah hi ka si," a ti tikah, dung lamah an sīp ih leilung ah an tlu.
43018007	Cun Jesu in, "Zo nan hawl?" tiah a sut hai lala. Cule annih in, "Nazareth Jesu," tiah an ti.
43018008	Jesu in, "Keimah hi ka si, tiah ka lo ti zo. Curuangah keimah in hawl asile, hipawl hi tlungter uh," tiah a ti.
43018009	"Ka hnenih i pek mipawl pakhat hman ka hloh lo," tiih a rak ti mi a kim theinak dingah, cutiih a tinak a si.
43018010	Cun Simon Peter in a neih mi ralnâm cu a zûksuak ih, puithiam lubikih siahhlawh cu a sat, cule a vawrh lam hna a sahthlak. Cuih siahhlawhih hmin cu Malkas a si.
43018011	Jesu in Peter hnenah, "Na ralnâm kha a kawm sungah thun aw. Ka Pa ih i pek mi no cu ka in tengteng a ṭul a si lo maw?" tiah a ti.
43018012	Cun ralkap bur khat le ralbawi le Jew-pawlih temple kiltupawl in Jesu cu an kai ih an ṭem.
43018013	Cule a hmaisabikah Annas hnenah an fehpi, ziangahtile Annas cu cuih kum ih puithiam lubik a ṭuantu, Kaiafas nupi-ih pa a si.
43018014	Kaiafas cu mipi hrangah mi pakhat thih cu a ṭhasawn a si, tiih Jew-pawl ruahnak petu a si.
43018015	Cule Simon Peter le a dang dungthluntu pakhat in Jesu kha an thlun. Cuih dungthluntu cu puithiam lubik ih mitheih a si ih, puithiam lubikih inn tual ah Jesu hnenah a lut.
43018016	Asinan Peter cu sângka kiang lengah a ding. Cun puithiam lubik ih a rak theih mi cuih dungthluntu cu lengah a va suak ih, sângka kiltu siahhlawhnu cu a bia, cule Peter cu a sungah a hruailut.
43018017	Cun sângka kiltu siahhlawhnu in Peter hnenah, "Nang khal hi Paih dungthluntu lakih mi na si ve ko lo maw?" tiah a ti. Peter in, "Ka si lo," tiah a ti.
43018018	Khua a daih ruangah siahhlawhpawl le temple kiltupawl cu meihol in meisa an muah ih, cu tawkah an ding, cule meisa an ai. Peter khal cu an hnenah dingin meisa a ai ve.
43018019	Puithiam lubik in Jesu cu a dungthluntupawlih thu le a zirh mi thupawl a sut.
43018020	Jesu in, "Leitlun mipawl hnenah langhnganin thu ka sim. Jew-pawl an tawnkhawmawk ṭheu nak sinakok le temple kulh sungah ka zirh ringring a thupin ziang thu hman ka sim dah lo.
43018021	Ziangah thu i sut? Ka thusim hna ih theitupawl kha sut aw. Ngai hnik, annih in ka sim mi an theithiam ṭheh ko," tiah a sawn.
43018022	Cule cuih thilpawl a sim tikah, a kiangih a ding mi temple kiltupawl lakih pakhat in Jesu cu, "Cuvekin puithiam lubik na sawn ngam maw si?" a ti ih, a kut zaphak in a beng.
43018023	Jesu in a hnenah, "A ṭha lo mi ka ṭawng asile, a ṭha lo mi cu theihter aw; a dik asile, ziangah i beng?" tiah a sawn.
43018024	Cun Jesu cu an ṭem hnuah, Annas in puithiam lubik Kaiafas hnenah a kuat.
43018025	Cu laiah Simon Peter cu dingin meisa a rak ai. Cule annih in a hnenah, "Nang khal a dungthluntupawl lakih pakhat na si ve ko lo maw?" tiah an ti. Peter in, "Ka si lo," tiah a phat.
43018026	Puithiam lubikih siahhlawhpawl lakih pakhat, Peter in a hna a sahtan mi paih sungkhatpa in, "Hi pa thawn hmuan sungah ka lo hmu a si lo maw?" tiah a ti.
43018027	Peter in a phatsâl lala; cuveten ar a khuang.
43018028	Cun zingpit teah Jesu cu Kaiafas hnen ihsin praetorium sungah an hruai. Asinan anmah taktak praetorium sungah cun an lut lo, culole an bawrhhlawh pang ding, ziangahtile annih cu Lanta Puai rawl ei ding an si.
43018029	Pilat cu an hnenah a va suak ih, "Hi pa dokalhin sualpuh ding thu ziang nan keng?" tiah a ti.
43018030	Annih in an sawn ih, "Hi pa hi thil ṭhalo tuahtu si lo sehla, na hnenah kan rak thlĕn lo ding," tiah an ti.
43018031	Cun Pilat in an hnenah, "Amah cu hruai uhla, nan Dān bangtukin amah cu thuṭhen uh," tiah a ti hai. Curuangah Jew-pawl in a hnenah, "Mi thah cu Dān in in siang lo," tiah an ti.
43018032	Jesu in ziangvekin a thi ding ti a sim mi thu a kimnak dingah a si.
43018033	Cun Pilat cu praetorium sungah a lutsal ih, Jesu a ko. Jesu hnenah, "Jew-pawlih Siangpahrang na si maw?" tiah a ti.
43018034	Jesu in, "Hi thu i suh mi hi nangmai palung in a si maw, mi dang in ka thuhla an lo sim mi saw a si?" tiah a sawn.
43018035	Pilat in, "Kei cu Jew-mi maw ka si? Nangmai mipawl le puithiam sângpawl in nangmah cu ka hnenah an lo thlĕn. Ziangso na rak tuah ih?" tiah a sâng.
43018036	Jesu in, "Ka lalram cu hi leitlun ta a si lo. Ka lalram cu hi leitlun ta si sehla, Jew-pawl hnenih thlĕn ka silonak dingah, ka siahhlawhpawl in an do ding; asinan ka lalram cu hitawk hmun ihsin a si lo," tiah a sâng.
43018037	Curuangah Pilat in a hnenah, "Cuti asile siangpahrang maw na si?" tiah a ti. Jesu in, "Na ti vekin siangpahrang ka si ko. Himi hrangah ka suak ih, thutak theihter dingah leitlun ah ka ra a si. Thutak ta a si mi pauhpauh cun ka aw an thei," tiah a sawn.
43018038	Pilat in a hnenah, "Thutak cu ziang a si?" tiah a ti. Cumi a suh hnuah, Pilat cu Jew-pawl hnenah a va suaksal ih, an hnenah, "A parah mawhsualnak zianghman ka hmu lo.
43018039	"Asinan Lanta Puai ah mi pakhat nan hnenih lo thlahsak dingin dān nan nei. Curuangah Jew-pawlih Siangpahrang hi nan hnenah thlah ningla nan duh maw?" tiah a ti hai.
43018040	Cun an zaten an ausal ih, "Hi pa cu si hlah seh, Barabbas si sawn seh," tiah an ti. Barabbas cu suamhmang a si.
43019001	Cule Pilat in Jesu cu a hruai ih, a vuakter hai.
43019002	Cun ralkappawl in hling ih phiar mi lukhum a lu ah an khumter ih, kâwrfual sendup an hruhter.
43019003	"Jew-pawlih Siangpahrang, salam kan lo pe," tiah an ti ih an beng.
43019004	Pilat cu a va suaksal ih an hnenah, "Ngai hnik uh, a parah mawhsualnak zianghman ka hmu lo ti nan theihnak dingah, nan hnenah ka rak hruai," tiah a ti.
43019005	Cun Jesu cu hling lukhum khumin le kâwrfual sendup hruhin a ra suak. Pilat in an hnenah, "Zoh hnik uh, hi pa hi!" tiah a ti.
43019006	Puithiam sângpawl le temple kiltupawl in an hmuh tikah, an au ih, "Khengbĕt aw, khengbĕt aw!" tiah an ti. Pilat in an hnenah, "Amah cu nanmah in hruai uhla, khengbĕt uh, ziangahtile amah ah mawhsualnak zianghman ka hmu lo," tiah a ti.
43019007	Jew-pawl in, "Dān kan nei ih, kan Dān vekin anih cu thitlak a si ziangruangahtile amah le amah Pathian Fapa ah a tuahaw," tiah an sawn.
43019008	Pilat in cuih thu a theih tikah, a ṭih sinsin.
43019009	Pilat cu praetorium sungah a lutsal ih, Jesu hnenah, "Khui tawk ihsin na si?" tiah a ti. Asinan Jesu in a sawn lo.
43019010	Cun Pilat in a hnenah, "I sawn lo ding maw? Nangmah lo khengbĕt ding le lo suah ding thupek theinak thuneihnak ka nei ti na thei lo maw?" tiah a ti.
43019011	Jesu in, "Tlun lam ihsin pek na si lo ah cun, ka tlunah thuneihnak zianghman na nei thei lo. Curuangah na hnenih i thlĕntupa cu sual nasasin a nei a si," tiah a sâng.
43019012	Cuihsi cun Pilat in Jesu suah theinak ding lamzin a hawl, asinan Jew-pawl cu an au ih, "Hi pa na suah asile Kaisar-ih rualpi na si lo ding. Zokhal siangpahrang ka si a tiawtu cu Kaisar dokalhin a ṭawng a si," tiah an ti.
43019013	Curuangah Pilat in cuih ṭawngkam a theih tikah, Jesu cu lengah a hruaisuak ih, 'Lungphahzial' an ti mi hmun ih, thuṭhennak tokham parah a to. Cuih hmun cu Hebru ṭawng in 'Gabbatha' an ti.
43019014	Cule cuih ni cu Lanta Puai hrangih timlamawk ni a si ih, zing nazi paruk hrawngah Pilat in Jew-pawl hnenah, "Zoh hnik uh, nan Siangpahrang hi!" tiah a ti.
43019015	Asinan annih in, "Amah cu lahlo aw, lahlo aw! Khengbĕt aw!" tiah an au ciamco. Pilat in an hnenah, "Nan Siangpahrang cu ka khengbĕt ding maw?" tiah a ti hai. Puithiam sângpawl in, "Kaisar siarlo siangpahrang dang kan nei lo," tiah an sawn.
43019016	Cun Pilat in an hnenah Jesu cu khengbĕt dingin a pe hai. Cule ralkappawl in Jesu cu an la ih, an hruai.
43019017	Cule a khraws pu-in Jesu cu 'Lu Ruh Hmun' an ti mi lamah a feh, cuih hmun cu Hebru ṭawng in 'Golgotha' an ti.
43019018	Cu tawkah Jesu cu an khengbĕt, khat lamah pakhat, khat lamah pakhat amah zawngah mi pahnih an khengbĕt ih, Jesu cu a laiah a si.
43019019	Pilat in catar a ngan ih, khraws parah a tar. Cuih ca a ngan mi cu, "NAZARETH JESU, JEW-PAWLIH SIANGPAHRANG," tiin a si.
43019020	Cun Jesu an khĕnbetnak hmun cu khawpi ihsin a nai ruangah, Jew-mi mi tampi in cuih catar cu an siar, Hebru ṭawng, Latin ṭawng le Grik ṭawng ih ngan a si.
43019021	Cun Jew-pawlih puithiam sângpawl in Pilat hnenah, " 'Jew-pawlih Siangpahrang,' tin ngan hlah, 'Anih in, "Jew-pawlih Siangpahrang ka si," a ti,' tiah ngan sawn aw," tiah an ti.
43019022	Pilat in, "Ka ngan zo mi cu, ka ngan zo mi a si mai," tiah a sâng hai.
43019023	Cun ralkappawl in Jesu an khĕnbet hnuah, a sinfen an lâk ih, ralkap pakhat ciar hrangah ṭhen li ah an ṭhen. A kâwrfual sunghruh lawng a tâng, cuih kâwrfual cu ṭhit lo mi a pum in a tahih tah mi a si.
43019024	Curuangah annih in, "A sinfen cu thlek hlah uhsi, zo in a co pei ti theihnak ah camcawhfung kan zûk sawn pei," tiah pakhat le pakhat an tiaw. Cumi cu Cathianghlim sungah, "Anmah lakah ka sinfen an rak ṭhenaw ih, Ka hnipuan hrangah camcawhfung an zûk," a ti mi a kim theinak dingah a si. Curuangah hi thilpawl cu ralkappawl in an tuah a si.
43019025	Cule Jesu-ih khraws kiangah a nu, a nuih naunu, Kleopas nupi Mary le Mary Magdalin tla an ding.
43019026	Jesu in a nu le a duhdawt mi dungthluntupa cutawk ih an din kha a hmuh tikah, a nu hnenah, "Nunau, zoh hnik na fapa kha!" tiah a ti.
43019027	Cun a dungthluntupa hnenah, "Zoh hnik na nu kha!" tiah a ti. Cuih cān ihsin cuih dungthluntupa in cu nu cu amai inn ah a hruai.
43019028	Cumi hnuah, Jesu in atu cun thil hmuahhmuah ṭhehfel a si zo ti a thei ih, Cathianghlim a kim theinak dingah, "Ka ti a hâl!" tiah a ti.
43019029	Cu tawkah sabitzu thûr ih khat bêl a um; cuih sabitzu thûr sungah tihawp an hnim ih hissop fung zimah an ṭawn, cule a kâ ah an hun ret.
43019030	Jesu in sabitzu thûr a teh hnuah, "Ṭheh a si zo!" tiah a ti. Cule a lu a kûn ih, a thlarau a thlah.
43019031	Cuih ni cu Sabbath ni hrangih timlamawk ni a si. Cuih Sabbath ni cu ni ropi a si. Curuangah an ruangpawl cu Sabbath ni ah khraws parih tān an silonak dingah an khĕnbet mipawlih ke khiak dingin le lathla dingin Jew-pawl in Pilat hnenah an dil.
43019032	Cun ralkappawl an ra ih, Jesu thawi an khĕnbettlang mi pakhat paih ke cu an khiak ih, a dang pakhat ih ke khal an khiak.
43019033	Asinan Jesu hnen an thlen tikah, a thi zo ti an hmu ih a ke an khiak lo.
43019034	Asinan ralkappawl lakih pakhat in Jesu-ih hnak kha a feipi in a hun dawt ih, hmakhatteah thisen le ti a suak.
43019035	Cule cumi a hmutu in hi thu cu a theihter, a theihter mi thu hi a dik a si; nan zum theinak dingah a theihter mi thu cu a dik a si ti a thei.
43019036	Ziangahtile Cathianghlim sungih, "A ruh pakhat hman khiah a si lo ding," tiih ngan mi a kim theinak dingah, cuih thilpawl cu tuah a si.
43019037	Cule Cathianghlim sung hmun dang ah, "An dawh mi pa cu an zoh ding," tiin a um.
43019038	Himi hnuah, Arimathia khawmi Joseph, Jew-pawl ṭih ruangih a thupteih Jesu dungthlungtu a si mi in, Jesu-ih ruang lathla dingin Pilat a va dil; cule Pilat in a rak siang. Curuangah anih cu a ra ih Jesu-ih ruang cu a lathla.
43019039	Cule hi hlanih Jesu hnenah zan ih a rak feh dahtu Nikodemas khal a ra ve ih mura le aloe rawi mi litra 100 hrawng rit a run keng.
43019040	Cun Jesu-ih ruang cu an la ih Jew-pawl phumawkdān vekin, rimhmui hriak thawn puan nem páte in an tuam.
43019041	Jesu an khĕnbetnak hmun ah hmuan pakhat a um ih, cuih hmuan ah mithi ruang an phum dah hrih lonak thlān thar pakhat a um.
43019042	Jew-pawlih timlamawk ni a si ruangah le thlān a nai ruangah Jesu-ih ruang cu, cuih thlān ah an phum.
43020001	Zarh khat ih a ni khatnak, khua a thim hrih laiah Mary Magdalin cu zingpit teah, thlān ah a va feh ih, lungto cu thlān ihsin ṭhawnaw cia-in a va hmu.
43020002	Cun anih cu a tlân ih, Simon Peter le Jesu ih a duhdawt mi a dang dungthluntu pakhat hnenah a feh ih an hnenah, "Bawipa cu thlān ihsin an la zo, khuitawkah an hlum ti kan thei lo," tiah a ti.
43020003	Curuangah Peter le cuih dungthluntu dang cu an păwksuak ih, thlān ah an feh.
43020004	Cule an pahnih in an tlântlang ih, a dang dungthluntu cu Peter hnakin tlan a cahdeuh ruangah thlān ah a rak thleng hmaisa.
43020005	Cule a vung kûn ih a bih tikah, cutawk ih um puan nem páte cu a vun hmu; asinan thlān sungah cun a lut lo.
43020006	Cun a hnuah Simon Peter cu a ra thleng. Thlān sungah a lut ih, cutawk ih um puan nem páte le,
43020007	a lu tuamnak puante cu puan nem pátepawl thawn hmunkhatah um loin, zualawin hmun dangih um cu a hmu.
43020008	Cun thlān ih thleng hmaisatu a dang dungthluntu khal a sungah a lut ve, cule a hmu ih a zum.
43020009	Ziangahtile mithi lak ihsin a thosal ding ti mi Cathianghlim cu an theithiam hrih lo.
43020010	Cun dungthluntupawl cu anmai umnak hmun ah an tlungsal.
43020011	Asinan Mary cu thlān lengah dingin a ṭap rero, ṭap phahin a kûn ih, thlān sung cu a vun bih.
43020012	Cule vancungmi pahnih hnipuan var hruhin, Jesu ruang an rak ret dahnak ah a lu lamah pakhat, a ke lamah pakhat toin a vun hmu.
43020013	Cun annih in a hnenah, "Nunau, ziangah saw na ṭah rero?" tiah an ti. Anih in an hnenah, "Ka Bawipa an lakhlo ruangah ka ṭap, khuitawkah an hlum ti ka thei lo," tiah a ti.
43020014	Cutiih a ti hnuah, Mary cu a heraw ih, cu tawkah Jesu cu dingin a hmu, asinan Jesu a si ti a thei lo.
43020015	Jesu in a hnenah, "Nunau, ziangah saw na ṭah rero? Zo so na hawl?" tiah a sut. Mary in anih cu hmuan kiltu ah a ruat ih, a hnenah, "Bawipa, nangmah in amah cu na rak lahlo asile, na hlumnak hmun i sim awla, ka la ding," tiah a ti.
43020016	Jesu in a hnenah, "Mary!" tiah a ti. Mary cu a her ih a hnenah, "Rabboni," tiah a ti. A sullam cu 'Zirhtu' tinak a si.
43020017	Jesu in a hnenah, "I pawmbĕt hlah, ziangahtile ka Pa hnenah ka feh hrih lo; ka unaupawl hnenah va feh sawn awla, 'Ka Pa le nan Pa, ka Pathian le nan Pathian hnenah ka kaiso ding,' a ti, tiah va sim hai aw," tiah a ti.
43020018	Mary Magdalin cu a feh ih, dungthluntupawl hnenah Bawipa a hmuh thu le cuih thilpawl cu Bawipa in a hnenih a sim mi a si thu a sim hai.
43020019	Cun cuih ni thotho, zarh khat ih a ni khatnak zan lamah, Jew-pawl an ṭih ruangah dungthluntupawl cu hmunkhatih an umkhawmnak sângka an khar, Jesu a ra thleng ih an lakah a ding, cule an hnenah, "Nan hnenah hnangamdaihnak um seh," tiah a ti.
43020020	Cumi a ṭawng ṭheh hnuah, a kut le a hnak a hmuh hai. Cun Bawipa an hmuh tikah, dungthluntupawl cu an lung a awi zet.
43020021	Cule Jesu in an hnenah, "Nan hnenah hnangamdaihnak um seh! Ka Pa in kei i thlah vekin, nannih khal ka lo thlah ve a si," tiah a tisal.
43020022	Cule cumi a ṭawng ṭheh hnuah, an parah a thaw a thawt ih, an hnenah, "Thlarau Thianghlim co uh.
43020023	Zo-ih sualpawl khal nan ngaidam mi cu, ngaidam a si ding; Zo-ih sualpawl khal nan ngaidam lo mi cu, ngaidam a si lo ding," tiah a ti.
43020024	Asinan dungthluntu hleihnih lakih pakhat a si mi 'Diduma' an ti mi, Thomas cu Jesu a rat laiah an hnenah a rak um lo.
43020025	A dang dungthluntupawl in a hnenah, "Bawipa kan hmu zo," tiah an rak ti. Cutikah Thomas in an hnenah, "A kut ah tlawngkhen ih an khennak hmasi ka hmu ih, tlawngkhen ih an khennak hmasi ah ka kutzung ka ret ih a hnak kha ka kut in ka tham lo ah cun, ka zum hrimhrim lo ding," tiah a ti.
43020026	Ni riat hnuah a dungthluntupawl cu inn sungah an umsal, Thomas khal cu an zawngah a um. Sângka an khar ko nân, Jesu cu a ra thleng ih an lakah a ding. Cule, "Nan hnenah hnangamdaihnak um seh!" tiah a ti.
43020027	Cun Thomas hnenah, "Na kutzung in thâm awla, ka kutpawl hi zoh hnik; cule na kut suah awla, ka hnak hi thâm aw. Zum loin um hlah, zum aw," tiah a ti.
43020028	Cule Thomas in a sawn ih a hnenah, "Ka Bawipa le ka Pathian!" tiah a ti.
43020029	Jesu in a hnenah, "Thomas, i hmuh ruangah na zum. Hmu lo ih, a zumtu cu mithlawsuak an si," tiah a ti.
43020030	Cule thungaiten hih cazual sungih ngan lo mi a dang hminsinnak tampi a dungthluntupawl hmaika-ah Jesu in a rak tuah.
43020031	Asinan Jesu cu Khrih, Pathian Fapa a si ti nan zumnak dingah le nan zum tikah a hmin in nunnak nan neihnak dingah hipawl hi ngan an si.
43021001	Cuih thilpawl hnuah Jesu cu Ṭaiberias Tili kiangah a dungthluntupawl hnenah a lăngawtersal, a langawkterdān cu hitin a si:
43021002	Simon Peter, 'Diduma' tiih an kawh mi Thomas, Galili peng Kana khawmi Nathanael, Zebedi-ih fapapawl le a dungthluntu a dang pahnih te cu hmunkhatah an um.
43021003	Simon Peter in an hnenah, "Kei cu nga kai ah ka feh ding," tiah a ti. Annih in a hnenah, "Kannih khal na zawngah kan feh ve ding," tiah an ti. An fehsuak ih, lăwng sungah an lut lohli. Cuih zan ah cun zianghman an kai lo.
43021004	Zing a thlen tikah, Jesu cu ti kapah a ding; asinan dungthluntupawl in Jesu a si ti an rak thei lo.
43021005	Cun Jesu in an hnenah, "Falenuh, ei ding ziang tal nan nei maw?" tiah a ti hai. Annih in, "Nei lo," tiah an sawn.
43021006	Cule an hnenah, "Nan sûr kha lăwng vawrh lamah vawrh hnik uh, cule nga nan ngah ding," tiah a ti. Cule an sûr cu an hei vawrh ih, nga a tam tuk ruangah an sûr an dir thei lo.
43021007	Curuangah Jesu ih duhdawt mi dungthluntu in Peter hnenah, "Bawipa sokhaw a si!" tiah a ti. Simon Peter in Bawipa a si ti a theih tikah, a sinfen lengta a rak phawih ruangah a sinfen lengta kha a hruh ih, tili sungah a dawp lohli.
43021008	Asinan dungthluntu dangpawl cu khawmual ihsin hla lo pi 300 hrawngah an um, sûr in nga dir phah rero in lăwng fate in an ra.
43021009	Cun khawmual an hung thlen tikah, meihol ling le a parih em mi nga le sang an hmu.
43021010	Jesu in an hnenah, "Atu teih nan kaih mi nga hrekkhat kha rak keng uh," tiah a ti.
43021011	Simon Peter cu a feh ih, nga tûmzet zet 153 thawi a khat mi sûr cu lei parah a dirsuak; nga a tam zet ko nân, sûr cu a tlek lo.
43021012	Jesu in an hnenah, "Ra uh, thawhhlam ra ei uh," tiah a ti. Bawipa a si ti an theih ruangah dungthluntu zohman in, "Zo na si?" tiah an sut ngam lo.
43021013	Jesu cu a va feh ih, sang a la ih anmah a pe hai, cuvek thothoin ngasa khal cu a pe hai.
43021014	Pathian in mithi lak ihsin Jesu a thawhter hnuah hihi a dungthluntupawl hnenih a langawkternak a vei thumnak a si.
43021015	An ei ṭheh hnuah, Jesu in Simon Peter hnenah, "Jonah fapa Simon, hipawl hnakin i duhdaw sawn maw?" tiah a ti. Simon in a hnenah, "A si, Bawipa, ka lo duhdaw ti na thei," tiah a ti. Jesu in a hnenah, "Ka tuufa nopawl câwm aw," tiah a ti.
43021016	Jesu in a vei hnihnak a hnenah, "Jonah fapa Simon, i duhdaw maw?" tiah a ti. Simon in a hnenah, "A si, Bawipa, ka lo duhdaw ti na thei ko," tiah a ti. Jesu in a hnenah, "Ka tuupawl khāl aw," tiah a ti.
43021017	A vei thumnak Jesu in a hnenah, "Jonah fapa, Simon, i duhdaw maw?" tiah a ti. Jesu in vei thum tiang rori a hnenah, "I duhdaw maw?" a ti ruangah, Peter cu a thin a nâ. Cule Jesu hnenah, "Bawipa, ziangkim na thei, ka lo duhdawtzia khal na thei ko," tiah a ti. Jesu in a hnenah, "Ka tuupawl câwm aw.
43021018	Thungaiin, thungaiin ka lo sim, na no laiah cun nangmah le nangmah na tâi na ṭawnaw ih, na duhnak kip ah na feh; asinan na upat tikah cun, na kut na phar ding ih, mi dang in na tâi an lo ṭawn ding, cule na feh duhlonak hmun ah an lo hruai ding," tiah a ti.
43021019	Hih thu a sim mi in ziang vek thihnak in Peter in Pathian a sunlawih ding ti a langter. Jesu in cuih thu a hnenih a sim hnuah, "I thlun aw," tiah a ti.
43021020	Cun Peter cu a her ih, Jesu ih duhdawt mi dungthluntu in an dung ihsin a thlun kha a hmu, cu pa cu zanriah an ei laiih Jesu-ih ṭâng hngauhsan tahratih, "Bawipa, a lo phiarsawmtu ding cu zo a si?" tiih Jesu suttupa kha a si.
43021021	Peter in cu pa a hmuh tikah, Jesu hnenah, "Bawipa, hi pa teh?" tiah a ti.
43021022	Jesu in a hnenah, "Ka ratsal tiang tāng dingih ka duh mi a si ahteh, na hrangah a pawinak ziang a um? Nang cun i thlun aw," tiah a ti.
43021023	Cun cuih ṭawngkam cu cuih dungthluntu cu a thi lo ding tiah unaupawl lakah a thang. Sikhalsehla Jesu in, "Cu pa cu a thi lo ding," tiah a ti lo. "Ka rat tiang tang dingih ka duh mi a si ahteh, na hrangah a pawinak ziang a um?" a ti a si.
43021024	Cuih dungthluntu cu hi thilpawl theihtertu le ngantu hi a si; cule a thu theihter mi cu a dik a si ti kan thei.
43021025	Cule Jesu ih a tuah mi a dang tampi a um hrih lai, pakhat hnu pakhat ngan vivo sehla, ngan mi cazualpawl cu leitlun pumpi ah hin a tlem lo ding tiah ka ruat. Amen.
44001001	Maw Theofilas, Jesu in tuah ding le zirh dingih a rak thăwk zo mi hmuahhmuah,
44001002	tlun lamih laksoh a si ni tiangih, Jesu ih tuah mi kha na hrangah ka ca hmaisa sungah khan ka rak ngan. A hril cia zo mi apostolpawl cu Thlarau Thianghlim hmangin thu a pe hai.
44001003	A tuar hnuah cuih a hril mipawl hnenah amah rori a phuanglangaw ih, a nung rori a si ti nĕmhngehnak tampi pein ni 40 sung an hnenah a lang. Pathian uknak thu thawi pehparaw mi thilpawl a sim.
44001004	Cule hmunkhatih an tawnkhawmawk laiah, an hnenah, Jerusalem suahsan loin, paih thutiam mi rak hngak sawn dingin thu a pe hai. Anih in, "Himi cu ka hnen ihsi nan rak theih mi thutiam a si,
44001005	ziangahtile John cun tidai ah baptisma a pe taktak ko, asinan atu ihsin ni rei lo teah Thlarau Thianghlim ah baptisma pek nan si ding," tiah a ti.
44001006	Curuangah hmunkhatih an tawnkhawmawk ṭum ah, dungthluntupawl in, "Bawipa, tuih cān ah hin Israel-mi hnenah lalram cu na dĭntharsal ding maw?" tiah an sut.
44001007	Cule an hnenah, "Cuih tikcucān le ni cu Pa in amai thuneihnak in a khiah mi a si ih, nannih ih theih ding a si lo.
44001008	Asinan Thlarau Thianghlim nan parih a rung thlen tikah, huham nan ngah ding; cule Jerusalem ah, Judia peng pumpi ah, Samaria peng pumpi ah le leilung tlun dĕng tiangin ka thutheitu nan si ding a si," tiah a ti.
44001009	Cun hi thilpawl a sim hnuah, an zoh keukeu laiah anih cu laksoh a si ih, mero in a tuam ih an hmu thei nawn lo.
44001010	Cule a kaisoh laiah le van lam zoh cuahco ih an um laiah, ngai hnik, mi pahnih puan var sĭnin an kiangah an rung ding.
44001011	Annih in, "Nannih Galili-mipawl, ziangahso hi tawkah van lam zoh cuahco ih nan um? Nan hnen ihsin van ih laksoh mi, hih Jesu rori hi atu van ih a kaisoh lai nan hmuh vekin, a ra kirsal ding a si," tiah an ti.
44001012	Cun annih cu Sabbath ni feh sian zât fáng a si mi, Jerusalem kiangih um, Olif Tlang an ti mi ihsin Jerusalem ah an kir.
44001013	Cule inn ah an va lut ih, Peter, James, John, Andru, Filip, Thomas, Bartholomeo, Mathai, Alfia fapa James, Zilot an ti mi pa Simon, James-ih fapa Judas tepawl cu an umnak hmun pindan tlunta ah an hung kai.
44001014	Cuih mipapawl hmuahhmuah cu nunau hrekkhat le Jesu-ih nu Mary le Jesu-ih naupalepawl thawn lungrualten catbang loih thlacam le dil in an um.
44001015	Cule cuih cān ah Peter cu mipum 120 hrawng umnak dungthluntupawl lakah a hung ding ih,
44001016	"Pulepawl le unaupawl, Thlarau Thianghlim in David kâ ihsin hlanih a rak sim cia mi Jesu kaitupawl hruaitu Judas-ih thuhla Cathianghlim ih a sim cia mi cu a kim tengteng a ṭul a si.
44001017	Ziangahtile anih cu kan lakih tel ve mi pakhat a si ih, himi rawngbawlnak ah covo a nei ve.
44001018	"Hi pa hin a thilsual tuah mi man ih a ngah mi in ló a lei; cule cu tawkah a linglet in a tla, a laifangin a kuai ih, a sungrilpawl hmuahhmuah an pawt thluh.
44001019	Cule Jerusalem ih cêng mi hmuahhmuah in hi thu cu an thei ṭheh. Cun anmai ṭawng in cuih ló cu Akeldama tiah an ti. A sullam cu, 'Thisen ló,' tinak a si.
44001020	"Ziangahtile Sam Cazual sungah, 'A cēnnak hmun cu lawnglakin um sehla, A sungah zohman um hlah hai seh,' tiin le, 'A dinhmun cu mi dang in luah seh,' tiih ngan a si.
44001021	"Curuangah kan hnenih um mi lak ihsin mi pakhat kan hril a ṭul. Cu pa cu Bawi Jesu kan lakah suak le lut ih a um sung hmuahhmuah ih kan hnenih um ringring vetu a si pei.
44001022	John in Jesu baptisma a pek ihsin Jesu kan hnen ihsin laksoh a si ni tiang kan hnenih umtu a si pei, an lakih pakhat cu kan zawngih Jesu-ih thawhsalnak theihpitu pakhat a si pei," tiah a ti.
44001023	Cule mi pahnih: Jusṭas tiih an kawh mi Barsabas an ti mi Joseph le Mathias an hril.
44001024	Cule annih in, "Mi hmuahhmuah thinlung theitu Bawipa, amai hmun ih a feh theinak dingah Judas in a tluksăn mi hi rawngbawlnak le Apostol hna luah dingin hi mi pahnih lakah zo deuh na hril ti in hmuh aw," tiah thla an cam.
44001026	Cule an pahnih hrangah camcawhfung an zûk ih, cuih fung cu Mathias parah a tla. Cule amah cu apostol hleikhat lakih siartel a si.
44002001	Pentikos ni a thlen tikah, an zaten hmunkhatah lungrualten an umkhawm.
44002002	Cule hmakhatteah van ihsin thlipi nasazet hrang vek awnthawm a rung thleng ih, an tokhawmnak inn a khat ṭheh.
44002003	Cun meisa alh vek a si mi, a ṭhenaw mi leipawl cu an hnenah an lang ih, mi pakhat par cio ah an ṭhumaw.
44002004	Cule an zaten Thlarau Thianghlim in an khat ih, Thlarau in ṭawng phun dangdangih ṭawng theinak a pek vekin ṭawng an thăwk.
44002005	Cule van rāng hnuaiih miphun zakip lak ihsin a ra mi, sakhawmi, Jew-pawl Jerusalem ih an cēn laifang a si.
44002006	Cuih thawmvâng an theih tikah, mipi an rakhawm. A ra mipawl in an ṭawng mi cu anmai ṭawng ciar ih ṭawng in an theih ruangah an thin a buai.
44002007	Cun cuih thil cang mi ruangah, an zaten khawruahhar le mangbang zetin an um ih, pakhat le pakhat, "Zoh hnik, a ṭawng rero tupawl hi Galili-mi an si thluh ko lo maw?
44002008	Ziangtin saw kanmai suahkeh ṭawng cio ih kan theih?
44002009	Kannih cu Parthian ram, Media ram, Elam ram le Mesopotamia ram ih umpawl, Judia ram le Kappadosia ram, Ponṭas ram le Asia ram,
44002010	Frizia ram le Pamfilia ram, Izip ram le Libia ram sung Sairin khaw kiang ihsin a ra mi, Rom ihsin a ra mi Jew-pawl le an biaknaksakhua ih a lut mipawl,
44002011	Khirit tikulhmi le Arabia rammi tla kan si. Pathian ih thilmak tuah mipawl an sim tikah, kanmai ṭawng cio in kan rak thei," tiah an tiaw.
44002012	An zaten cuih thil cang mi ah cun an mang a bang zet ih, an thin a buai. Pakhat le pakhat, "Hihi a sullam ziang a si pei?" tiah an tiaw.
44002013	Asinan mi dangpawl cun hmuhsuam phahin, "Hipawl hi sabitzu thar an ri a si hi!" tiah an ti.
44002014	Peter cu apostol hleikhat pawl zawngah a hung ding, aw ring zetin thu a sim ih an hnenah hitin a ti, "Judia mipapawl le Jerusalem khaw sungih cêngpawl hmuahhmuah, hihi theihter si uhla, ka ṭawngkampawl ngai hnik uh.
44002015	Ziangahtile atu hi zing nazi pakua lawng a si lai ih, nan ruah vekin hipawl hi an ri lo.
44002016	Cuhnakin, hihi profet Joel in:
44002017	'Ni netabik cān ah hih thilpawl hi a cang ding, Pathian in a ti, Mi hmuahhmuah parah ka Thlarau ka burh ding. Nan fapapawl le nan fanupawl cun profet thuphuan in thu an phuang ding, Nan minopawl in larnak an hmu ding, Nan patarpawl in mang an man ding.
44002018	Cule ka siahhlawh mipapawl le ka siahhlawh nunaupawl tlun khalah, Cuih cān ah cun ka Thlarau ka burh ding ih, Profet vekin thu an phuang ding.
44002019	Tlun van ah, mangbangzapawl le Thuai lam lei parah hminsinnakpawl ka langter ding. Cuih hminsinnakpawl cu thisen, meisa le Meikhu sah zet an si ding.
44002020	Bawipaih Ni ropi le maksak a thlen hlanah, Ni khi thim ah le thla khi thisen ah a cang ding.
44002021	Cule hitin a si ding, Zokhal Bawipaih hmin a kotu cu rundam a si ding,' tiih a rak sim mi kha a si.
44002022	"Israel-mipawl, hi ṭawngkampawl hi ngai hnik uh, Pathian in Nazareth Jesu cu nan lakah thilmakpawl, mangbangzapawl le hminsinnakpawl amah Jesu hmangih Pathian ih a tuah mipawl in nanmah rori ih nan theih vek khan a nĕmhnget a si.
44002023	Pathian khawkhan cia vek le ziang a cang ding ti a theih cianak vekin, Pathian in Jesu cu nan hnenah a lo pe a si. Nannih in dān nei lo pawl kut in nan kai, nan khengbĕt ih, nan that.
44002024	Asinan Pathian in thihnakih tuarharnak cu a cemter ih, a thotersal zo. Ziangruangahtile a parah thihnak in kaihtān theinak huham a nei lo.
44002025	Ziangahtile amah thawn pehparawin David in, 'Bawipa cu ka hmaiah ka hmu ringring. Amah cu ka vawrh lamih a um ruangah ka hnîn lo ding.
44002026	Curuangah ka thinlung cu lungawiaipuangin a um ih ka lei cu a lung a awi. Cuihhleiah ka taksa khal ruahsannak ah a cawlhahdam ding.
44002027	Ziangahtile ka thlarau cu Mithi khua ah na tân ta lo ding ih, Na Mi Thianghlim cu a ṭawihrál khal na siang lo ding.
44002028	Nang cun nunnak lamzin i hmuh zo; Na hmaika-ah aipuannak in i khatter ding,' tiah a ti a si.
44002029	"Pulepawl le unaupawl, purêng David a thih thu le an phum thu ngam zetin lo sim ning. Tuihni tiang a thlān cu kan hnenah a um.
44002030	Profet a si ruangah le taksa dān ih a rilrah lak ihsin amai laltokham parih to dingin Khrih cu a thoter ding ti Pathian in a hnenah thutiamkam thawn sia a săm ti a theih ruangah,
44002031	anih in hihi hmu cia-in Khrih thawhsalnak thu cu a rak sim cia, Pathian in a thlarau cu Mithi khua ah a tân ta lo. A titsa khal a ṭawihrál lo tiah a ti.
44002032	Cuih Jesu cu Pathian in a thoter a si ti cu kan zate hin a theihpitu kan si.
44002033	Curuangah Pathian in Jesu cu a khaisâng ih a vawrh lamah a ret. Cule Pa in a tiamkam mi Thlarau Thianghlim cu a hnenah a pe, atu ih nan hmuh le nan theih mi hi Jesu ih thletbung mi a si.
44002034	"Ziangahtile David cu van ah a hung kai lo, asinan amah rori in, 'Bawipa in ka Bawipa hnenah, "Na ralpawl na keretnak ih ka tuah hlanlo,
44002035	Ka vawrh lamah to aw," a ti a si,' tiah a ti.
44002036	"Curuangah Israel sungza hmuahhmuah in hihi fiangfaiten thei uh, nan khĕnthat mi Jesu kha Pathian in Lal le Khrih ah a tuah zo a si," tiah a ti.
44002037	Mipi in cuih thu an theih tikah, an thin a sunna tuk ih, Peter le apostol dangpawl hnenah, "Pulepawl le unaupawl, ziangso kan tuah ding?" tiah an ti.
44002038	Cun Peter in an hnenah, "Nan sualpawl ngaidam a si theinak dingah nan lung thleng uh, cule nan zaten Jesu Khrih hmin in baptisma co uh, cule Thlarau Thianghlim thilpek nan co ding.
44002039	Ziangahtile thutiamkam cu nanmah, nan fāte le hlapi ih a um mipawl hrang khalah a si. Bawipa kan Pathian ih a kawh ding mipawl hmuahhmuah hrang khalah a si," tiah a ti.
44002040	Cule Ṭawngkam dang tampi in a theihter hai ih an hnenah, "Tulai misualrálpawl lak ihsin thiarfihlim aw uh," tiah tha a pe hai.
44002041	Cun lungawi zetih a ṭawngkam a rak cohlangtupawl in baptisma an co ih, cuih ni ah mi 3000 hrawngin an hnenah an ra bêt.
44002042	Cule apostolpawlih zirhnak ah le pawlkawmawknak ah, sang phel le thlacamin fekten an umpeh vivo.
44002043	Cun mi hmuahhmuah parah ṭihnak a thleng, cule apostolpawl in mangbangza le hminsinnak tampi an tuah.
44002044	A zumtu hmuahhmuah cu hmunkhatah an umkhawm ih, thil ziangkim an neih mi an ṭawmaw.
44002045	Cule an thil neih mipawl le an thilripawl an zuar ih, an ṭuldān cio vekin, an zuar man sum cu an zaten an zemaw.
44002046	Ni tin lungrualten temple kulh sungah an tawngkhawmaw. Inn khat hnu inn khat ah sang an phel ih, lungawinak le tăngdawrnak thinlung thawn rawl an eikhawm.
44002047	Pathian an thangṭhat ih, mi hmuahhmuah hnenin duhsaknak an ngah. Cule ni tin Bawipa in rundam mipawl cu kawhhran ah a bêt vivo.
44003001	Ni khat cu Peter le John kha thlacam tikcu sîm lam nazi pathum ah temple kulh sungah an feh.
44003002	Cule a suahkeh ihsin a ke a bái mi pa pakhat cu Mawi tiih an kawh mi, temple kulh kăwtka ah băwmnak thilpek dil dingah ni tin an ret. Temple kulh sungih lutpawl hnenah băwmnak thilpek a dil.
44003003	Anih in temple kulh sungih Peter le John an luh zik kha a hmuh tikah, băwmnak thilpek a dil hai.
44003004	Cule Peter cun John thawn cu pa cu mit ṭhep loin ṭhaten a zoh ih, "In zoh hnik," tiah a ti.
44003005	Anih cun an hnen ihsin thil pakhat khat ngah ding beiseiin, ṭha zetin a zoh hai.
44003006	Cun Peter in, "Sui le ngun ka nei lo, asinan ka neih mi ka lo pe, Nazareth Jesu Khrih hmin in ding awla, feh aw," tiah a ti.
44003007	Cule Peter cun cu paih vawrh lam kut in a kai ih, a dinter. Hmakhatteah cu paih ke le a kemit ruhpawl cu an cak.
44003008	A hung tho ih a ke in a ding, cule a feh. Cutin feh phah, khir phahin Pathian a thangṭhat ih, anmai zawngah temple kulh sungah a lut.
44003009	Cutiih feh phahih Pathian a thangṭhat cu mi hmuahhmuah in an hmu.
44003010	Cun Mawi tiih an kawh mi temple kulh kăwtka ih to i băwmnak thilpek diltu a si ti kha an theih tikah, a parih thil cang mi ruangah an mang a bang ih an khawruah a har ngaingai.
44003011	An damter mi kebáipa cu Peter le John hnenih a um ringring kha an hmuh tikah, mi hmuahhmuah cu an mang a bang zet ih, Solomon hulhliap an ti mi ah, an hnenah an ra tlânkhawm.
44003012	Cumi cu Peter in a hmuh tikah, an hnenah, "Israel-mipawl, ziangahso himi ah nan mang a bang ih, kanmah riangri mit ṭhep loih in zoh? Kanmai huham le kanmai Pathian ngaihsaknak in hi pa kan fehter ah maw nan ruah?
44003013	Abraham, Isak le Jakob ih Pathian, kan pupápawlih Pathian cun a Siahhlawh Jesu cu a sunlawih zo. Anih cu Pilat in suah dingih thu a relcatsak cia zo mi, mipi hnenih nan pek mi pa, Pilat hmai rori ah nan rak phatsan mi pa kha a si.
44003014	Mi Thianghlim le Mi Dingfel cu nan rak hnáwng ih, laithatpa nan hnenih suah dingin nan dil riangri.
44003015	Cule nunnak Búlhrampi cu nan that. Asinan Pathian in anih cu mithi lak ihsin a thoter zo ih, cuih thu a theihpitu cu kanmah hi kan si.
44003016	Nan hmuh le nan theih mi, hi kebáipa hi Jesu hmin zumnak in cahter a si. Jesu thawngih a ra mi zumnak in nan zate hmaiah hih damngah ververnak hi amah cu pek a si.
44003017	"Sikhalsehla ka u le ka nau tla, nan hruaitupawl khal in thutak thei lo piin cuih thilpawl cu an rak tuah vekin nannih khal in nan tuah a si ti ka thei.
44003018	Asinan cuih thilpawl cu Pathian in a profetpawl hmuahhmuah ih kâ in Khrih in a tuar ding tiih thăn cia zo mi cu, Jesu in a tlamtlingter thluh zo.
44003019	Curuangah Bawipa hnen ihsin thawsuah cān a thlennak dingah le nan sualpawl thaihloh a sinak dingah, nan lung thleng uhla, Pathian lamah hawikir uh,
44003020	cule a hlanih nan hnenih an rak sim zo mi, Khrih Jesu cu nan hnenih a run thlahnak dingah a si.
44003021	Pathian ih thil ziangkim a rĕmthar cān a thlen hlanlo, Jesu cu van ah a um ding ti mi cu Pathian in a thianghlim mi profetpawl hmuahhmuah ih kâ in leilung um thăwk ihsin a rak tiamkam cia zo.
44003022	Ziangahtile Mosi in pupápawl hnenah a rak sim ngai a si, 'Bawipa nan Pathian in keimah vek Profet pakhat nan unaupawl lak ihsin nan hrangah a suakter ding. Nan hnenih a sim mi pauhpauh, ziangkim in amah cu ngaithla uh.
44003023	Cule hitin a si ding, cuih Profet thu a ngaithla lo tu cu mipi lak ihsin sahthlak lellel a si ding,' tiah a ti.
44003024	A si, profet Samuel ihsin cumi hnuih a ra mi profetpawl hmuahhmuah in tuih san thupawl hi an rak sim cia a si.
44003025	Nannih cu profetpawlih tefa le Pathian in kan pupápawl hnenih a tuah mi thukham ro cotu nan si. Abraham hnenah, 'Na cithlah ah leilung tlunih hrin hmuahhmuah thlawsuah an si ding,' tiah a sim.
44003026	Nan ṭhatlonak ihsin hawikirsalnak thlawsuah a lo pek cio nak dingah, Pathian in a Siahhlawh Jesu a thawhter hnuah, a hmaisabikah nan hnenah a thlah a si," tiah a let hai.
44004001	Mipi hnenih thu an sim rero laiah, an hnenah puithiampawl, temple kiltu bawi le Sadusipawl an ra thleng.
44004002	Apostolpawl in Jesu thawngin mithi thawhsalnak a um ding ti an zirh le an thăn ruangah hruaitupawl cu an thin a buai.
44004003	Cule Peter le John cu an kai ih, khua a tlai zo ruangah thawnginn ah a thaisun tiang an khum.
44004004	Sikhalsehla kamsuakthu a theitu mi tampi in an zum ih, patling hlir 5000 hrawng an si.
44004005	Cule hitin a si, a thaisun ah hruaitupawl, miupapawl le Dānzirhtupawl Jerusalem ah an tawngkhawmaw.
44004006	Cu tawkah puithiam lubik Annas, Kaiafas, John, Alexander le puithiam lubikih sungkhat dangpawl khal an um.
44004007	Peter le John cu an hruai ih an laiah an ret, "Ziang huham in asilole ziang hmin in hihi nan tuah?" tiah an sut.
44004008	Cun Peter cu Thlarau Thianghlim in a khat ih an hnenah, "Mipi hruaitupawl le Israel upapawl,
44004009	midamlopa parih thil ṭha tuah mi thu ah tuihsun ah ziangtin damter a si ti in sut asile,
44004010	nan zaten hihi thei uh, Israel mipi hmuahhmuah khal in thei uh. Nan khĕnbet mi, Pathian in mithi lak ihsin a kaihthawh mi, Nazareth Jesu Khrih hmin in hi pa cu damngah verver in, nan hmaiah a ding a si.
44004011	Cuih Jesu cu, nannih inn saktupawl ih nan hnawn mi lungto, a kilih lungto pawimawhbik ih ra cang mi a si.
44004012	Rundamnak cu zo dang hnen hmanah a um lo, ziangahtile van rāng hnuaiih minung lakah rundam kan si theinak dingah pek mi hmin dang a um lo," tiah a ti.
44004013	Peter le John ih ralṭhatzia an hmu ih, tlawngkai lo le zirnak nei lo an si ti an theih tikah, an mang a bang zet. Annih cu Jesu hnenih rak um dah rero mi an si ti an thei.
44004014	Cule damter mi pa cu an hnenih a din kha an hmu ih, dodalnak zianghman an ṭawng thei lo.
44004015	Cule Sanhedrin thuṭhennak ihsin suak dingin thu an pe ih, anmah te lawng thu an rel,
44004016	"Hipawl hi ziangtin kan tuah pei? Anmah hmangih hminsintlak thilmak tuah mi cu Jerusalem khaw sungih a cêng mi hmuahhmuah hnenah a fĕng tuk zo ruangah, kan êl thei lo.
44004017	Asinan hih thu mipi hnenih a karhzailonak dingah, Jesu hmin in zo hnen hmanah thusim nawn lo dingin, nasazetin kan hro pei," tiah an ti.
44004018	Cule an ko hai ih, Jesu hmin ih thusimsal le thuzirhsal nawn hrimhrim lo dingin thu an pe.
44004019	Asinan Peter le John cun an sâng ih an hnenah, "Nanmai thulun maw, Pathian thulun so, Pathian mithmuhah dik sawn ti hi nanmah in ṭhencat hnik uh.
44004020	Ziangahtile kan hmuh mi le kan theih mi thilpawl hi sim loin kan um thei lo a si," tiah an ti.
44004021	Cule anmah cu an hrobêt ih an thlah, mi hmuahhmuah in Pathian ih thil tuah mi ruangah Pathian an thangṭhat. Curuangah anmah cawhkuan pek theinak lamzin an hmu thei lo.
44004022	Ziangahtile himi damnak hminsinnak tuahsak a si mi pa cu kum 40 tlun mi a si.
44004023	Peter le John cu thlah an si tikah, an rualpipawl hnenah an feh ih, puithiam sângpawl le miupapawl ih an sim mi thupawl cu an va sim.
44004024	Cuih thu cu hna ih an theih tikah, Pathian hnenah aw suahin lungrualten, "Maw Bawipa, nang cu lei le van le tifinriat le a sungih um mi hmuahhmuah a tuahtu Pathian na si.
44004025	Na siahhlawh David kâ in, nang cun thu na sim, 'Ziangah so miphunpawl an thin a rak heng ih, Minungpawl hin thil ṭhahnem lo phiarsawmnak an tuah?
44004026	Bawipa le Khrih dokalh dingin, Lei siangpahrangpawl an ding ih, Hruaitupawl hmunkhatah an pungkhawm a si,' tiah na rak ti.
44004027	"Ziangahtile hriak na thih mi na Siahhlawh thianghlim Jesu dokalh dingah Herod le Ponṭias Pilat cu Zentelpawl le Israel-mipawl thawn an rak pungkhawm ngaingai.
44004028	Na kut cak le na remruahnak in cangsuak leh dingih na rak khiah cia mi kimter dingah a si.
44004029	Atu ah, Bawipa, zoh hnik, an mihro rero nak hi hminsin aw, na siahhlawhpawl in ralṭha zetih na kamsuakthu an phuan theinak dingah bawm hai hram aw.
44004030	Na Siahhlawh thianghlim Jesu hmin in mi damter dingah le hminsinnakpawl le mangbangzapawl tuah dingah na kut pharh hram aw," tiah thla an cam.
44004031	Nasa zetih thla an cam ṭheh tikah, an umkhawmnak hmun cu a hnîn. Cule an zaten Thlarau Thianghlim in an khat ih, ralṭha zetin Pathian kamsuakthu an phuang.
44004032	Zumtu mipi cu an zaten thinlung le ruahnak hmunkhatten an um. Zohman in an neih mi thil kha ka bul ta a si ti loin an neih mi thil hmuahhmuah an ṭawmaw.
44004033	Huham nasazet thawn apostolpawl cun Bawi Jesu thawhsalnak thu cu an theihter. Cule an zate parah zangfahnak nasazetin a um.
44004034	An lakah a tlasam zohman an um lo, ziangahtile ló neitu le inn neitu pawl in an ram le an inn pawl an zuar ih, an ngah mi tangka cu an rak keng,
44004035	cule apostolpawlih ke hramah an ret. Cun cuih tangka cu mi kip an ṭuldān vek cio in, apostolpawl in an zem.
44004036	Saipras tikulh ih a um mi Levi-mi Joses cu a ra. Apostolpawl in amah cu Barnabas tiah hmin an sak. A tican cu 'Tha Petu' tinak a si.
44004037	A neih mi a ló a zuar ih, a paisa cu kengin apostolpawlih ke hramah a ret.
44005001	Mi pakhat Ananias an ti mi pa in a nupi Safira thawn an neih mi thil an zuar.
44005002	Cule a nupi ih theihpinak in a ló man hrekkhat cu a sūp ih, a hrekkhat lawng kengin apostolpawlih ke hramah a ret.
44005003	Asinan Peter in, "Ananias, Thlarau Thianghlim hnenah thuphan per ding le na ló man hrekkhat sūp dingin ziangahso Setan in na thinlung a lo luahkhat?
44005004	Na ló na zuar hlanah, na ló cu na ta a si lo maw? Na zuar hnu khalah, a man cu nangmai thuneihnak hnuaiah a um thotho a si lo maw? Ziangahso hitivekih ti dingin na thinlung sung ihsin na tum? Milai hnenah thuphan na per a si lo ih, Pathian hnenah thuphan na per sawn a si," tiah a ti.
44005005	Ananias in cuih ṭawngkampawl a theih tikah, a tlu ih a thi. Cule hih thilpawl a theitu hmuahhmuah parah ṭihnak nasazet a thleng.
44005006	Cule tlangvalpawl an tho ih Ananias-ih ruang cu an tuam, lengah an zawnsuak ih an phum.
44005007	Cuih hnu nazi pathum hrawng rei ah ziang thil a cang ti thei loin, a nupi cu tawnkhawmawknak hmun ah a ra lut.
44005008	Cule Peter in a hnenah, "Hi zât hi nan ló nan zuar man zate a si maw?" tiah a sawn. Anih in, "A si, kan ló man zate a si," tiah a ti.
44005009	Cun Peter in a hnenah, "Bawipaih Thlarau hniksak dingah ziangtin so nan lung a rual? Zoh hnik, na pasal phumtupawlih kepawl cu sângka hramah an um, nang khal an lo zawnsuak ding," tiah a ti.
44005010	Hmakhatteah anih khal Peter-ih ke hramah a tlu ih a thi. Cule tlangvalpawl an rung lut ih, a thi zo ti kha an hmu. Cule an zawnsuak ih a pasal kiangah an phum.
44005011	Cule kawhhran mipi hmuahhmuah le cuih thu a theitu hmuahhmuah tlunah ṭihnak nasazet a thleng.
44005012	Apostolpawl in mipi lakah hminsinnak tampi le mangbangza tampi an tuah. Zumtupawl hmuahhmuah cu Solomon Hulhliap ah lungrualten an tawngkhawmaw ṭheu.
44005013	Mipi in an zohsang zet hai nân, zohman an hnenah an tel ngam taktak lo.
44005014	Cule mipa le nunau zumtu tampi cu Bawipa hnenah bêt deuhdeuh an si.
44005015	Cumi ruangah, minapawl cu kăwtthler ah an run hruai ih, Peter an kiangih a feh tikah a thlam talin a hliahngah hai theinak dingah tiin ihkhun parah le pher parah an hlum.
44005016	Jerusalem ah a kiangkapih khuapawl ihsin mipi an ra ih, minapawl le thlarau bawrhhlawhpawl ih zăwnzaihter mipawl an rak hruai. Cule an zaten damnak an ngah.
44005017	Cun Puithiam lubik le a hnenih umtu Sadusipawl hmuahhmuah cu an ding ih, annih cu aithawknak in an khat.
44005018	Cule Apostolpawl cu an kai ih, mipi thawnginn ah an khum.
44005019	Asinan Bawipaih vancungmi in cuih zan ah thawnginn sângkapawl cu a áwng ih, lengah a suah hai.
44005020	Cule an hnenah, "Feh uhla, temple kulh sungah va dingin, hi nunnak kamsuakthu hmuahhmuah hi mipi hnenah va sim uh," tiah a ti hai.
44005021	Cule apostolpawl in cuih thu an theih hnuah, zingpit teah temple kulh sungah an lut ih, mipi thuzirh an thăwk. Cu laifangah puithiam lubik le a hnenih um mipawl cu an ra ih, Sanhedrin thuṭhentu le Israel tefapawlih upapawl hmuahhmuah cu thu relkhawm dingin an kokhawm. Thawnginn ihsin Apostolpawl hruai dingah mi an hei thlah.
44005022	Asinan thawnginn an va thlen tikah, temple kiltupawl cun apostolpawl cu an hmu lo. An kirsal ih, thawng an thăn.
44005023	"Thawnginn cu ṭhaten a hrenaw ko, sângka hmaiah a kiltupawl an ding. Asinan sângka kan ăwn tikah, a sungah zohman kan hmu lo," tiah an ti.
44005024	Cuih thu an theih tikah, puithiam lubik le temple kiltu bawi le puithiam sângpawl cu ziang a cang a si pei tiah khawruahhar zetin an um.
44005025	Cule mi pakhat a ra thleng ih, "Zoh hnik uh, thawng sungih nan thlak mipawl kha temple kulh sungah dingin, mipi thu an zirh rero," tiah a ti.
44005026	Cun temple kiltu bawi cu temple kiltupawl thawn an va feh ih, apostolpawl cu an run hruai. Mipi in lungto in an deng pang ding ti an ṭih ruangah, hranhram cun an hruai lo.
44005027	Cule apostolpawl cu an run hruai, Sanhedrin hmaiah an dinter ih, puithiam lubik in thu a sut hai.
44005028	An hnenah, "Hi paih hmin in thuzirh nawn lo dingin khoh zetin thu kan lo pe zo a si lo maw? Zoh hnik uh, Jerusalem cu nan zirhnak in nan khatter ṭheh zo. Hi paih thisen mawh kan parih tlakter nan duh a si!" tiah a ti hai.
44005029	Cule Peter le apostol dangpawl cun an sâng ih, "Milai thu hnakin Pathian thu kan lung sawn ding.
44005030	Thing parih nan thlaithat mi Jesu cu kan pupápawlih Pathian in a thoter zo.
44005031	Pathian in Israel-mipawl lungthlengnak a pe ih, an sualpawl a ngaidamnak dingah, Pathian in anih cu a vawrh lam kapah Lal ah le Rundamtu ah a khaisâng zo.
44005032	Kannih cu cuih thilpawl a theihpitu kan si ih, Pathian in amai thu lungtupawl hnenih a pek mi, Thlarau Thianghlim khal cuih thilpawl theihpitu a si ve," tiah an ti.
44005033	Cuih thu an theih tikah, an thin a so ih, apostolpawl cu that dingin thu an relcat.
44005034	Asinan Sanhedrin lakih tel Farasi, a hmin Gamaliel, Dān zirhtu le mi hmuahhmuah ih upat mi pa cu a hung ding ih, apostolpawl cu cān málte sung a lengih suakter dingin thu a pe.
44005035	Cule an hnenah, "Nannih Israel-mipawl, hipawl parih tuah nan tum mi hi fimkhur uh.
44005036	Ziangahtile hi hlanah Theudas a suak ih, amah le amah mithupi pakhat ka si a tiaw ih, patling 400 hrawngin amah cu an thlun. Asinan amah cu an that ih amah thluntu hmuahhmuah cu an ṭekdarh ṭheh ih an cem.
44005037	Cu pa hnuah, mipum siar laiah Galili-mi Judas a hung suak ih, mi tampi a hnenah a hip. Cu pa khal cu a hlorál ih, amah rinsantupawl khal an ṭekdarh ṭheh.
44005038	Atu ah hih thu thawn pehparawin nan hnenah ka lo sim a si, hipawl lak ihsin hnûkdawk aw uh, tibuai duh hlah uh. Ziangahtile hih hnaṭuannak le khawkhannak cu milai hnen ihsi ra asile, zianghmanlo ah a cang ding.
44005039	Asinan Pathian hnen ihsin a si ahcun, nan siatsuah thei cuang lo ding. Pathian dokalh rero tu ah nan cang riangri sawn thei a si," tiah a ti.
44005040	Cule Sanhedrinpawl in an lungkimpi ih, Apostolpawl cu an ko, cule an vuak hnuah Jesu hmin ih thusim nawn lo dingin thu an pe ih an thlah.
44005041	Jesu hmin ruangih ningzahnak tuartlak ih ruah an si ruangah apostolpawl cu Sanhedrin thuṭhennak ihsin aipuang zetin an fehsuak.
44005042	Cule ni tinten temple kulh sungah le inn khat hnu inn khat ah, Jesu cu Khrih a si ti zirh le phuan an cawl lo.
44006001	Cu laiah, dungthluntupawl an karhzai vivo tikah, ni tin rawl zĕmnak ah Grik ṭawng hmangpawlih nuhmeipawl cu thlauthlak an si ruangah, Jew-mi Grik ṭawng hmang zumtupawl cu Hebru ṭawng hmang zumtupawl parah an phunzai.
44006002	Cun hleihnih pawl in dungthluntu mi tampi an hnenah an kokhawm ih, "Pathian kamsuakthu thlauthlain cabuai hna kan ṭuan ding cu kan hrangah thildik a si lo.
44006003	Curuangah u le nau pawl, nan lak ihsin mi pasarih mi hminṭha, Thlarau Thianghlim le fimnak ih khat hril uhla, hih ṭuanvo hi kan pe ding;
44006004	kannih tu cu thlacamnak ah le kamsuakthu rawngbawlnak ah kan peaw lan vivo ding," tiah an ti.
44006005	Cule cuih thu cun mipi hmuahhmuah lung a hmuiter ih, zumnak le Thlarau Thianghlim ih khat Stefen, Filip, Prokoras, Nikanor, Timon, Parmenas le Anṭiok khawmi Jew biaknaksakhua ih a lut mi Nikolas pawl an hril.
44006006	Cupawl cu apostolpawl hmaiah an run hruai ih, apostolpawl in thla an camsak hnuah, an parah an kut an suang.
44006007	Cun Pathian kamsuakthu cu a darhzai ih, Jerusalem ah dungthluntu mipum khal nasazetin an karhzai. Cule Puithiam tampi in zumnak thu cu an thlun.
44006008	Cule Stefen cu zumnak le huham in a khat ih, mipi lakah a nasazet mi mangbangzapawl le hminsinnakpawl a tuah.
44006009	Cun miluatpawlih sinakok an ti mi sung ihsin dodalnak a suak. Cuih dodalnak ah cun Sairin ram, Alexandria khua, Silisia ram le Asia ram ih Jew-mi an tel. Cupawl cun Stefen thu an êl.
44006010	Cule fimnak le Thlarau ih a ṭawng mi cu an dokalh thei lo.
44006011	Cun, "Mosi le Pathian dokalhin thangsiatnak ṭawngkampawl a ṭawng kan thei a si," tiih thuphan per dingin mi hrekkhat athupten nawhthuh an pe.
44006012	Cule mipi, miupapawl le Dānzirhtupawl kha an căwkphur; cun Stefen hnenah an ra ih amah cu an kai. Cun Sanhedrin thuṭhentu hmaiah an hruai.
44006013	Theihpitu diklopawl an ret ih, cupawl cun, "Hi pa hin hi hmun thianghlim le Dān dokalhin thangsiatnak ṭawngkampawl ṭawng a bāng dah lo;
44006014	ziangahtile Nazareth Jesu in hi hmun hi a ṭhiatbăl ding ih, Mosi ih in pek mi nunphungpawl a thleng ṭheh ding tiih a ṭawng lai kan thei," tiah an ti.
44006015	Cule Sanhedrin thuṭhentu sungih a totu hmuahhmuah in, Stefen cu ti keukeuin an zoh ih, a hmai cu vancungmi hmai vekin an hmu.
44007001	Cun puithiam lubik in, "Hi thilpawl hi cutivekcun an si ngaingai maw?" tiah a ti.
44007002	Cule Stefen in, "U le nau pawl le palepawl, i ngai hnik uh! Kan pa Abraham cu Mesopotamia ram ih a um lai, Haran khua ih a um hlanah ropitnak Pathian cu a hnenah a rung lang ih,
44007003	a hnenah, 'Na ram le na sungkhat hnen ihsin suak awla, ka lo hmuh ding mi ram ah feh aw,' tiah a ti.
44007004	"Cun Kaldia rammipawl cu a suahsan hai ih, Haran khua ah a cêng. A pa a thih hnuah atu ih nan cēnnak ram ah hin Pathian in a ṭhawnter.
44007005	Cule cu tawkah ro zianghman a pe lo, a ke palnak ding hrang daihtawk hmun hman a pe lo. Asinan Abraham in fāte a neih lo laiah, Pathian in hi ram hi amah le amai hnuih a cithlahpawlih ta si dingin thu a tiamkam.
44007006	Pathian in hitin a sim, 'Na cithlahpawl cu anmai ta a si lo mi ram ah a langte sung an cêng ding. Uktupawl in sál ah an tuah ding ih kum 400 sung nasazetin an palbĕt ding.
44007007	Cule sál ih a tuahtu miphun cu thu ka ṭhen ding.' 'Cuihhnu ah cuih ram ihsin an suak ding ih, hi hmun ah keimah in rian ding,' tiah Pathian in a rak ti.
44007008	Cun Pathian in Abraham hnenah serh zim tannak thukham a pe, cutin Abraham cu Isak a hrin hnu ni riatnak ah Isak-ih serh a tansak. Cule Isak in Jakob a hring ih, Jakob in purêng hleihnih pawl a hring.
44007009	"Purêngpawl in Joseph an iksik ruangah, Izip ram ah an zuar. Asinan Joseph cu Pathian in a umpi.
44007010	A buainak hmuahhmuah ihsin Pathian in anih cu a runsuak ih, Izip Siangpahrang Faro-ih mithmuhah duhsaknak le fimnak a pek. Faro in Joseph cu a ram pumpi tlunah le a inn hmuahhmuah tlunih uktu ah a tuah.
44007011	Izip ram le Kanaan ram pumpi ah mangṭam le buainak nasazet a tlung ih, kan pupápawl cun rawl zianghman an nei lo.
44007012	Jakob in Izip ah sangvut a um ti hna in a theih tikah, kan pupápawl cu a vei khatnak a hei thlah hai.
44007013	Cule a vei hnihnak an fehnak ah Joseph in a ulepawl hnenah zo a si ti a phuangaw ih, Joseph sungkuapawl cu Faro ih mi theihah an rung cang.
44007014	Cun Joseph in a pa Jakob le a sungkuapawl hmuahhmuah a ko ih, an zaten minung 75 an si.
44007015	Cule Jakob cu Izip ram ah a vung feh ih, cuih ram ah a thi. Kan pupápawl khal cuih ram ah an thi.
44007016	An ruang cu Shekem khua ah an thiar ih, Shekem-ih pa, Hamor-ih fapapawl hnen ihsin Abraham in paisa ih a rak lei mi thlān ah an phum hai.
44007017	"Pathian in Abraham hnenih sesămaw ih thu a kam mi a thlenkimnak ding tikcu a nâi vivo tikah, Izip ram ah cuih minungpawl cu an ṭhang ih, an karhzai.
44007018	Cule Joseph thei lo tu siangpahrang dang a ra suah tiangin an karh sinsin.
44007019	Cu pa cun kan unaupawl hnen ihsin fim hrăwkhrawl zetin hlawknak a la ih, kan pupápawl cu a palbĕt hai. An fa suak tharpawl cu thi dingin a hlăwnter hai.
44007020	Cuih cān ah Mosi a suak ih, Pathian mithmuhah Mosi cu naute mawi zet a si. Thla thum sung a paih inn ah an kilkhawi.
44007021	Mosi an hlăwn tikah, Faro Siangpahrang fanu in a sar ih amai fapa dingah a kilkhawi.
44007022	Mosi cu Izip fimnak hmuahhmuah zirter a si ih, a ṭawngkampawl le a hnaṭuanpawl ah huham nasazet a nei.
44007023	"Mosi cu kum 40 a kim tikah a unau, Israel-mipawl va leng dingin thu a ruatcat.
44007024	An lakih mi pakhat diklo zetih a tuar lai a hmu ih a va hum, cule sawisat tuartupa cu phuba a laksak ih Izippa cu a that.
44007025	Ziangahtile amai kut hmangin Pathian in anmahpawl runsuak a tum ti a unaupawl in an theithiam si hmang tiah a ruat, asinan an rak theithiam lo.
44007026	A thaisun ah Mosi cu a sualaw rero mi Israel-mi pahnih hnenah a va ih, remawkter tumin, 'Milaipawl, nannih cu unau nan si. Ziangahso nannih cu pakhat le pakhat diklo zetih nan tiawk rero?' tiah a ti.
44007027	Asinan a innhnenpa diklo zetih a titupa cun Mosi cu a tûl ih, 'Zo in kan tlunih uktu ding le thuṭhentu dingah a lo tuah?
44007028	Mizansun ih Izippa na thah vekin, thah ve i duh maw si?' tiah a ti.
44007029	Cun Mosi in cumi a theih tikah, Midian ram ah a tlân. Cu tawkah mikhual in a va cêng ih, fapa pahnih a nei.
44007030	"Cule kum 40 a kim hnuah, Sinai Tlang kiang ramṭhing ah Bawipaih vancungmi cu thingbŭk meialh in Mosi hnenah a rung lang.
44007031	Mosi in cumi a hmuh tikah, a hmuh mi ah a mang a bang. Zohhliah dingin a va naih ih, Bawipaih aw cun a hnenah,
44007032	'Kei cu na pupápawlih Pathian, Abraham Pathian, Isak Pathian le Jakob Pathian ka si,' tiah a ti. Cule Mosi cu a khūr ih a zoh ngam lo.
44007033	Cun Bawipa in a hnenah, 'Na kedam phawih aw, ziangahtile na dinnak hmun hi lei thianghlim a si.
44007034	Thungaiin, Izip ram ih um, ka mipawl ih palbĕt an tuarnak cu ka hmu a si. An aihramnak ka thei ih, anmah runsuak dingah ka ra. Atu ra aw, Izip ram ah ka lo thlah ding,' tiah a ti.
44007035	" 'Zo in so kan tlunih uktu ding le thuṭhentu dingah a lo tuah?' tiih an hnawn dah mi pa Mosi cu thingbŭk ih a rung langtu vancungmi kut in hruaitu le runsuaktu dingah Pathian in a thlah mi pa kha a si.
44007036	Anih cun Izip ihsin annih cu a hruaisuak hai ih, Izip ram ah le Tipi Sen sungah mangbangza le hminsinnakpawl tla a tuah. Kum 40 sung ramṭhing ah mangbangzapawl le hminsinnakpawl a tuah.
44007037	"Israel-mipawl hnenah, 'Bawipa nan Pathian in nan unaupawl lak ihsin nan hrangah keimah vek Profet a suakter ding. A ṭawngkam nan ngaithla pei,' tiih a titu kha hih Mosi hi a si.
44007038	"Sinai Tlang parih a hnenih thu a simtu vancungmi thawi ramṭhing ih mipi-umkhawm lakih rak umtu le kan pupápawl thawn kan hnenih pek ding mi a nung mi thusim mipawl dawngtupa cu amah hi a si.
44007039	Kan pupápawl in a thu lung duh loin, amah cu an hnáwng riangri. Cule an thinlung cu Izip ram ah a kirsal.
44007040	Aaron hnenah, 'Kan hmaiih fehtu ding pathianpawl in tuahsak aw, ziangahtile Izip ram ihsin in hruaisuaktu hi Mosi cu ziang a cang ti kan thei lo,' tiah an ti.
44007041	Cuih cān ah câwno lem an tuah ih, cuih câwno lem hmaiah raithawinak an tuah. An kut ih tuahcawp mi thil ah lungawiaipuangin an um.
44007042	Cun Pathian in a hawisan hai ih, profetpawlih cazual sungih ngan vekin van ih thilmak rual be dingin a thlahthlam hai. Profetpawlih cazual sungah, 'Maw nannih Israel sungza, Kum 40 sung ramṭhing ah ran nan thah mi raithawinakpawl le a dang raithawinakpawl nan pek tikah, ka hnenah in pe a si lo maw?
44007043	Molok ih biakbûk le nan Refan pathian-ih arsi nan keng. Cuih milempawl cu nan biak dingah nan tuah. Curuangah nannih cu Babilon pawn lamah ka lo kuathlo ding,' tiih ngan a si.
44007044	"A pianhmang a rak hmuh mi bangtukih tuah dingah, Mosi hnenih thusimtu Pathian ih thu a pek vekin, kan pupápawl in ramṭhing ah theihpinak biakbûk an nei.
44007045	Cumi cu annih in an dawngsáwngsin, kan pupápawl hmaika-ah Pathian in miphunpawl a dawisuak, an ram an lâk laiah cumi cu kan pupápawl in Joshua thawn an run kenglut ih, David-ih san tiangin a um.
44007046	David cun Pathian duhsaknak a co ih, Jakob-ih Pathian cēnnak ding hmun ngah duhin a dil.
44007047	Asinan Pathian hrangah Solomon in inn a sak.
44007048	"Sikhalsehla Cungnungbik Pathian cu minung kut ih sak mi temple-pawl ah a cêng lo. Profet in:
44007049	'Bawipa in van hi ka laltokham a si ih, Leilung cu ka keretnak a si. Ka hrangah ziang vek inn so in saksak ding? Asilole ka cawlhnak ding hmun cu khuiah so a um?
44007050	Hipawl hi ka kut ih tuah mi an si lo maw?' tiih a ti vek khan a si.
44007051	"Nannih cu nan pupápawl vek nan si. Nannih lungruhpawl le thinlung le hna serh tan lo pawl, Thlarau Thianghlim nan dokalh ringring a si.
44007052	Nan pupápawl in profet pakhat tal an tiduhdah lo mi an um maw? Midingfel Pa rat ding phuangtupawl an rak that. Atu ah nannih cu cu Pa zuartu le thattu,
44007053	vancungmipawl băwmnak in Dān cohlâng ih cuih Dān a thlun lo tu ah nan cang," tiah a ti.
44007054	Sanhedrin thuṭhentupawl in cuih thilpawl an theih tikah an thin a heng tuk ih, an hacâng an rialhnawh.
44007055	Asinan Stefen cu Thlarau Thianghlim in a khat ih, van lam a hun zoh ngernger. Cule Pathian ropitnak le Pathian kut vawrh lamah Jesu dingin a hmu.
44007056	Cule anih in, "Zoh hnik uh, vanpawl áwngaw le Pathian kut vawrh lamah Minung Fapa dingin ka hmu," tiah a ti.
44007057	Cun Sanhedrin thuṭhentupawl cu ring zetin an au ih, an hna an phit, cule lungrualten Stefen cu an va zuanhnawh.
44007058	Cule amah cu khaw lengah an dirsuak ih, lungto in an dêng. Theihpitupawl in an hnipuan cu Saul an ti mi mino pakhat paih ke hramah an ret.
44007059	Cule Stefen cu lungto in an dēn rero laiah, Bawipa hnenah a au ih, "Bawi Jesu, ka thlarau cohlang aw," tiah a ti.
44007060	Cun a khuk a bil ih, "Bawipa, hi sual hi a mawh phurter hai hlah aw," tiah ring zetin a au. Cutiih a ti ṭhehin a itthat.
44008001	Stefen an thah cu Saul a lung a kim ve. Cuih ni ihsin Jerusalem kawhhran parah tiduhdahnak nasazet thlen a thăwk. Cule apostolpawl siarlo zumtupawl cu Judia peng le Samaria peng ah an ṭekdarh ṭheh.
44008002	Cule Pathian ṭihzahtupawl in Stefen cu an phum ih, nasazetin an ṭah.
44008003	Saul cun nasazetin kawhhran siatsuah a thăwk, inn khat hnu inn khat a lut ih, mipa siseh, nunau siseh a dirsuak, cule thawng ah a thlak hai.
44008004	Curuangah a ṭekdarh mipawl cu an fehnak kip ah kamsuakthu an phuang.
44008005	Cun Filip cu Samaria khua ah a vung feh ih, an hnenah Khrih thu a phuang.
44008006	Cule Filip ih thilmak tuah mipawl cu mipi in an thei ih an hmu. Lungrualten Filip ih thusim cu ṭha zetin an ngai.
44008007	Ziangahtile thlarau bawrhhlawhpawl cu ring zetih au phahin mi tampi sung ihsin an suak. Mizéng tampi le kebáipawl an dam.
44008008	Cule cuih khaw sungah aipuannak nasazet a um.
44008009	Cuih cān ah miropi ka si tiaw ih a hlanah cuih khaw sungah dawithiamnak rak hmangin Samaria rammipawl khawruahharter ṭheu tu Simon an ti mi pa a rak um.
44008010	Mi hmuahhmuah in, mithupibik in misantlailobik tiang, ṭha zetin a thu an ngai, "Hi pa hi Pathian-ih huham ropi a si," tiah an ti.
44008011	Cān reipi a dawithiamnak thawn mipi an khawruah a harter ṭheh ruangah, a thu ṭha zetin an ngai.
44008012	Filip cun Pathian uknak le Jesu Khrih hmin thawi pehparaw mi thuthangṭha a sim. Filip ih thusim mi an zum tikah, mipapawl le nunaupawl in baptisma an co.
44008013	Cun Simon rori khal in a zum ve; cule baptisma a co ih, amah cu Filip hnenah a umlan vivo. Cule Filip ih a tuah mi thilmakpawl le hminsinnakpawl a hmuh tikah a mang a bang zet.
44008014	Jerusalem ih a um mi apostolpawl in, Samaria-mipawl in Pathian kamsuakthu an cohlang ti an theih tikah, an hnenah Peter le John an thlah.
44008015	An va thlen tikah, Thlarau Thianghlim an co theinak dingah thla an camsak hai.
44008016	Ziangahtile Thlarau Thianghlim cu zo hnen hmanah a thleng hrih lo. Bawi Jesu hmin in baptisma an co lawng hi a rak si.
44008017	Cun Peter le John in an parah an kut an suang ih, Thlarau Thianghlim an co.
44008018	Cule apostolpawl ih kut suannak hmangin Thlarau Thianghlim pek a si kha Simon in a hmuh tikah an hnenah paisa a pe,
44008019	cule, "Ka kut suan mi pauhpauh in Thlarau Thianghlim an co theinak dingah, hih huham hi in pe ve uh," tiah a ti.
44008020	Cutikah Peter in a hnenah, "Pathian thilpek cu paisa ih lei thei dingih na ruah ruangah na tangka cu nangmai zawngah riarál seh!
44008021	Pathian mithmuhih na thinlung a diklo ruangah hi rawngbawlnak ah nang in telnak na nei lo ih, covo khal na nei lo.
44008022	Curuangah hi na sualralnak ihsin na lung thleng awla, Pathian hnenah dil aw, na thinlung ih na tumtah mi cu a lo ngaidam mahna.
44008023	Ziangahtile hnit vekih khâtnak in a lo luahkhat ti le dingfellonak in a lo ṭemṭawn ti ka hmu a si," tiah a ti.
44008024	Cun Simon in a sawn ih, "Na sim mi thil zianghman ka parih a thlenlonak dingah Bawipa hnenah i dilsak aw," tiah a ti.
44008025	Cule annih in Bawipaih kamsuakthu an theihter ih an phuang, cule Samaria khaw tampi ah thuthangṭha sim phah vivo in Jerusalem ah an kirsal.
44008026	Cule Bawipaih vancungmi in Filip hnenah, "Tho awla, Jerusalem ihsin Gaza khua ih a suk mi zin zawhin thlang lamah feh aw," tiah a ti. Cuih lamzin cu ramṭhing zin a si.
44008027	Cun Filip cu a tho ih a feh. Cule ngai hnik, Ethiopia-pa pakhat, Ethiopia siangpahrang bawinu Kandake-ih hlawnthil hmuahhmuah kilkhawitu, thuneihnak sâng zet nei mi tilperpa cu Pathian be dingin Jerusalem ah a ra.
44008028	A kir lamah, a ránglêng ah toin profet Isaiah cazual a siar rero.
44008029	Cun Thlarau in Filip hnenah, "Hi ránglêng hi va naih awla, a kiangin feh aw," tiah a ti.
44008030	Filip cu cu pa hnenah a va tlân ih, profet Isaiah cazual siar rero in a theih tikah, "Na siar rero mi hi a sullam na theithiam maw?" tiah a sut.
44008031	Cule Ethiopia-pa cun, "Zo talih in simfiang lo ah cun, ziangtin saw ka theihthiam thei ding?" tiah a ti. Cule cu pa in Filip cu a ránglêng parah kaiin a hnenih to dingin a sawm.
44008032	A siar rero mi Cathianghlim cu: "Anih cu ranthattu hnenih tuu an hruai bangin an hruai. Tuu fano a hmul mettu hmaiih daiteih a um bangin a kâ a âng lo.
44008033	Zahthlak zetin an tuah ih, thuṭhensaknak dik a co lo. A cithlahpawlih thuhla zo in a thăn nawn ding? Ziangahtile a nunnak cu leitlun ihsin an laksak," ti a si.
44008034	Tilperpa in Filip cu a sawn ih, "Hi profet ih sim mi hi zo-ih thu a si ti i sim dingin ka lo ngen a si, amai thu maw mi dangih thu so a si?" tiah a ti.
44008035	Cun Filip cu a kâ a âng ih, cuih Cathianghlim in a thăwk ih, Jesu-ih thuthangṭha cu a hnenah a sim.
44008036	Cutin lamzin ah an feh vivo ih, tidai umnak hmun an thleng. Cule tilperpa cun, "Ngai hnik, hi tawkah tidai a um! Baptisma co dingah ziang in so i kham?" tiah a ti.
44008037	Cun Filip in, "Na thinlung zateih na zum ah cun, baptisma na co thei ko," tiah a ti. Cule tilperpa cun a sâng ih, "Jesu Khrih cu Pathian Fapa a si ti ka zum," tiah a ti.
44008038	Cule anih in ránglêng cu cawl dingin thu a pe. Cun Filip le tilperpa cu an pahnih in ti sungah an vung ṭum ih, Filip in baptisma a pek.
44008039	Ti sung ihsin an hung suah tikah, Bawipaih Thlarau in Filip cu a lahlo, cutin tilperpa in amah cu a hmu nawn lo. Cule anih cu aipuang zetin lamzin zawhin a feh vivo.
44008040	Asinan Filip cu Azoṭas khua ah an hmu. Cule Filip cu a lan vivo ih, Sisaria khua a thlen tiang khaw kip ah thuthangṭha a sim vivo.
44009001	Cule Saul cun Bawipaih dungthluntupawl kha that dingin a hro rero thotho, puithiam lubik hnenah a va feh ih,
44009002	Lamzin zawhtupawl mipa siseh, nunau siseh a tawn mi pauhpauh ṭawn ih Jerusalem ih a hruai theinak dingah, Damaskas sinakokpawl ih va pek ding ca a hnenah a dil.
44009003	Cutiih khual a tlawn lai, Damaskas khua a hei naih tikah, hmakhatteah van ihsin tleu in a kimvel a run tlet.
44009004	Cun lei ah a tlu ih, "Saul, Saul, ziangahso i tiduhdah rero?" tiih a hnenih run titu aw a thei.
44009005	Cule anih in, "Bawipa, zo so na si?" tiah a ti. Cun Bawipa in, "Na tiduhdah rero mi Jesu ka si. Na hrangah fung zum sit cu a har a si," tiah a ti.
44009006	Saul cun khūr le khawruahharin, "Bawipa, ziang tuahter i duh?" tiah a ti. Cun Bawipa in a hnenah, "Tho awla, khawpi sungah lut aw, cule na tuah ding mi sim na si ding," tiah a ti.
44009007	Saul thawi khual a tlawng mipawl cu ṭawng loin, cu tawkah cun an ding, aw cu an thei nân, zohman an hmu lo.
44009008	Cun Saul cu leilung ihsin a hung tho ih a mit a hun meng, asinan zohman a hmu thei lo. Cule a kut in an hruai ih, Damaskas khaw sungah an fehpi.
44009009	Ni thum sung khua a hmu lo ih, ziangkhal ei lo le in loin a um.
44009010	Cuih cān ah Damaskas khaw sungah dungthluntu pakhat Ananias ti mi pa a um. Larnak ah Bawipa in a hnenah, "Ananias," tiah a ti. Cule anih in, "Ngai hnik, hinah ka um, Bawipa," tiah a ti.
44009011	Cule Bawipa in a hnenah, "Tho awla, 'Zin Dĭng' an ti mi ah va feh aw. Judas inn ah Tarsas khua ihsin a ra mi Saul kha va hawl aw: ziangahtile ngai hnik, anih cu thla a cam lai rero.
44009012	Khua a hmuhsal theinak dingah, Larnak ah Ananias an ti mi pa a rung lut ih a parah a kut suangin a hmu," tiah a ti.
44009013	Cun Ananias in, "Bawipa, mi tampi hnenin hi paih thuhla hi ka thei zo, Jerusalem ih na mithiangpawl hnenah thil ṭhalo tampi a tuah.
44009014	Na hmin kotu hmuahhmuah ṭawn dingin, Puithiam lubik hnen ihsin thuneihnak thawn hi tawkah a ra a si," tiah a sâng.
44009015	Asinan Bawipa in a hnenah, "Feh aw, ziangahtile anih cu Zentelpawl hmaiah le siangpahrangpawl hmaiah le Israel-mipawl hmaiih ka hmin kengtu ding ka hmanrua ah hril a si zo.
44009016	Ziangahtile ka hmin ruangih a tuar ding mi thil tam zet amah ka hmuh ding," tiah a ti.
44009017	Cule Ananias cu a feh ih, inn sungah a lut; cule Saul parah a kut a suang ih, "Unaupa Saul, na rat laiih lamzin ih na hnenih rung lang Bawi Jesu in khua na hmuhsal ih, Thlarau Thianghlim ih na khahnak dingah i thlah a si," tiah a ti.
44009018	Hmakhatteah a mit ihsin phawhir vek a tla ih, khua a hmu theisal lohli, cule a tho ih baptisma a co.
44009019	Cule rawl a ei hnuah, a tha a caksal. Cun Damaskas khua ah Saul cu dungthluntupawl hnenah ni tampi a câm.
44009020	Hmakhatteah Saul in sinakokpawl ah Khrih cu Pathian Fapa a si ti thu a sim.
44009021	Cun a theitu hmuahhmuah an mang a bang zet ih, "Hi pa cu Jerusalem ih hih hmin kotupawl siatrálter ding tumtupa kha a si lo maw? Mi va ṭemṭawnin puithiam sângpawl hnenih thlenpi dingah hi tawkah a ra a si lo maw?" tiah an ti.
44009022	Asinan Saul cu a cak deuhdeuh. Jesu cu Khrih a si ti a fiangter ih, Damaskas khua ih um Jew-pawl mangbang ko a tuah hai.
44009023	Ni tampi a liam hnuah, Saul that dingin Jew-pawl in khua an khâng.
44009024	Asinan Saul in an khawkhan mi cu a thei. Cule amah that dingah kăwtkapawl cu a sun a zanin an kil.
44009025	Cun dungthluntupawl in Saul cu an hruai ih, zan ah khawpikulh ihsin khopi in an vun ṭhum.
44009026	Saul cu Jerusalem a va thlen tikah, dungthluntupawl kha va bên a tum; asinan dungthluntu ah a cang zo ti an zum lo ruangah an zaten amah cu an ṭih.
44009027	Asinan Barnabas in anih cu a hruai ih, apostolpawl hnenah a fehpi. Cule an hnenah lamzin ah Saul in ziangtin Bawipa a hmu ih, Bawipa in Saul hnenah ziangtin thu a sim tipawl le Damaskas khua ah Jesu hmin in ralṭha zetih thu a sim thupawl a simfiang hai.
44009028	Cule Saul cu apostolpawl hnenah Jerusalem ah lut le suakin a um.
44009029	Cule Bawi Jesu hmin in ralṭha zetin Paul cu thu a sim ih, Grik ṭawng hmang Jew-pawl thawn thu an êlaw, asinan annih cun amah cu thah an tum.
44009030	Cumi cu unaupawl in an theihsuah tikah, Sisaria khua ah amah cu an fehpi ih, Tarsas khaw lamah an thlah.
44009031	Cun Judia peng, Galili peng le Samaria peng ih kawhhranpawl hmuahhmuah cu hnangamten an um ih an tha a cak. Bawipa ṭihzah le Thlarau Thianghlim thlangămnak ih an nun ruangah mipum an karh vivo.
44009032	Cule hitin a si, cuih cān ah Peter cu hmun tin ah a tlawng ih, Lidda khua ih cêng mithiangpawl hnen khal a va thleng.
44009033	Cu tawkah Aenias an ti mi pa a táwng, cu pa cu zéngnat tuarin kum riat sung ihkhun ah a lum.
44009034	Peter in a hnenah, "Aenias, Jesu Khrih in a lo damter a si. Tho awla, na ihphah zual aw," tiah a ti. Cule anih cu a tho lohli.
44009035	Cule Lidda le Sharon ih a cêng mi hmuahhmuah in amah cu an hmu ih, Bawipa lamah an hawi.
44009036	Joppa khua ah Tabitha an ti mi dungthluntu pakhat a um, a hmin cu lehlinin 'Dorkas' a si. Cuih nunaunu cun thil ṭha tuah le băwmnak thilpek a ṭuan ringring.
44009037	Cule hitin a si, cuih cān ah cu nu cu a na ih a thi. A ruang an khawlh ṭheh hnuah inn tlunta pindan ah an hlum.
44009038	Lidda khua cu Joppa khua thawn a naiawte. Cule dungthluntupawl in Peter cu Lidda ah a um ti an theih tikah, a hnenah mi pahnih an hei thlah. Annih cun, "Zangfahten, ra vurvo aw," tiah an ti.
44009039	Cun Peter cu a tho ih, an zawngah a feh. A va thlen tikah, inn tlunta pindan ah an hruai. Nuhmeipawl hmuahhmuah cu Peter kiangah an ding ih an ṭap. Dorkas an hnenih a um laiih a tuah mi kâwrfualpawl le a dang sinfenpawl kha an hmuh.
44009040	An zaten Peter in pindan sung ihsin a suahter ṭheh, cule a khuk a bil ih thla a cam. A ruang lam a hawi ih, "Tabitha, tho aw," tiah a ti. Cule cu nu cu a mit a hun meng ih, Peter a hmuh tikah, a hung to.
44009041	Cun Peter in Dorkas-ih kut in a kai ih a dinter; cule mithiangpawl le nuhmeipawl a ko ih nungdamin an hnenah a ap hai.
44009042	Cuih thu cu Joppa khaw sung hmuahhmuah ah a thang thluh ih, mi tampi in Bawipa an zum.
44009043	Cule hitin a si, Peter cu Joppa khua ah savun ih thil tuahtu Simon inn ah ni tampi a câm.
44010001	Cuih cān ah Sisaria khua ah Kornelias an ti mi pa a um, amah cu Italy ralkap bur tiih kawh mi ah ralkap 100 hotu a si.
44010002	Amah le a sungkua hmuahhmuah cu Pathian ngaihsak le ṭihzahtu an si, băwmnak thilpek hna a ṭuan ih, nasazetin Pathian hnenah thla a cam ringring.
44010003	Ni khat cu zan lam nazi pathum hrawngah larnak ah Pathian vancungmi a hnenih ra fiang zetin a hmu ih, vancungmi in, "Kornelias," tiah a ko.
44010004	Cule Kornelias cun vancungmi cu ti keukeuin a zoh, a ṭih tuk ih, "Ziang so, Bawipa?" tiah a ti. Cule vancungmi in, "Na thlacam le băwmnak thilpek na ṭuan mipawl cu Pathian hmaiah an hung thleng zo ih, cupawl cu Pathian in a hngilh lo a si.
44010005	Atu ah Joppa khua ah Peter an ti mi Simon ko dingin mi thlah aw.
44010006	Cu pa cu savun ih thil tuahtu Simon hnenah a câm, a inn cu tifinriat kapah a um. Anih in na tuah ding mi a lo sim ding," tiah a ti.
44010007	Cule a hnenih thusimtu vancungmi a fehhlo tikah, Kornelias in a inn ih a um mi hnenum pahnih le amah kil ringring tu lak ihsin Pathian ngaihsak zet ralkap pakhat cu a ko hai.
44010008	Kornelias in cuih thil hmuahhmuah cu an hnenah a simfiang ih, Joppa khua ah a thlah hai.
44010009	A thaisun ah annih cu an tlawngsuak ih, khua an va thlen zik tikah, sun laifang hrawngah Peter cu thlacam dingin inn parah a hung kai.
44010010	Cun a ril a râwng tuk ih, ziang simaw ei a câk; asinan rawl an timlam rero laiah Peter cu zelhin a um.
44010011	Cule van áwngawin, puan hlaipi bangtuk, a kil pali ih khai mi rung ṭum vek, a umnak lam leilung ih rung ṭum thil pakhat a hmu.
44010012	Cumi ah cun lei ramsa phun zakip, ke li nei ramsapawl, sahrangpawl, băwkvâkpawl le tlun zuang vâtepawl an um.
44010013	Cule Peter hnenah aw pakhat a thleng ih, "Peter, tho aw, that awla, ei aw," tiah a ti.
44010014	Cutikah Peter in, "Si lo e, Bawipa! Ziangahtile a thianglo mi le a bawrhhlawh mi thil ka ei dah lo," tiah a ti.
44010015	Cule aw cun a vei hnihnak a hnenah, "Pathian in a thianter zo mi cu, thianglo ah ruat hlah," tiah a ti.
44010016	Himi hi vei thum tiang a cang. Cule hmakhatteah cuih puan cu van ah laksohsal a si.
44010017	Cun Peter in larnak ih a hmuh mipawlih sullam cu ziang a si pei tiih a ruah rero laiah, ngai hnik, Kornelias ih thlah mipawl cun Simon-ih inn umnak an zingzăwi hnuah, kăwtka hmaiah an ding.
44010018	Cule annih in an vun auh ih, Peter an ti mi Simon, cutawk ih a riah le riah lo an vun sut.
44010019	Peter cun cuih larnak a ruah rero laiah, Thlarau in a hnenah, "Ngai hnik, mi pathum in an lo hawl.
44010020	Curuangah tho aw, vung ṭum awla, an hnenah feh aw, rinhlelhnak zianghman nei hlah; ziangahtile annih cu ka thlah mi an si," tiah a ti.
44010021	Cun Peter cu Kornelias in a hnenih a thlah mipawl hnenah a vung ṭum ih an hnenah, "Ngai hnik uh, nan hawl mi cu keimah hi ka si. Ziang thu ruangah so nan rat?" tiah a ti hai.
44010022	Cule annih in, "Midingfel le Pathian ṭihzahtu, Jew-pawl hmuahhmuah ih an upat zet mi ralkap 100 hotu Kornelias cu na ṭawngkampawl ngaithla dingin a inn ih lo ko dingah a thianghlim vancungmi in amah cu a fial a si," tiah an ti.
44010023	Cun Peter in annih cu a kolut hai ih, an riahnak ding hmun a pe. A thaisun ah Peter cu an zawngah a feh ih, Joppa khua ihsin unau hrekkhat in amah cu an thlun.
44010024	Cule a thaisun ah Sisaria khua an thleng. Kornelias cun anmah a rak hngak ringring ih, a sungkhatpawl le a rualpi ṭhapawl a kokhawm hai.
44010025	Peter cu inn ih a vung luh zawngah Kornelias in a rak hmuak, cule Peter ke hramah a băwk ih a bia.
44010026	Asinan Peter in a kaitho ih a hnenah, "Ding aw, kei khal minung ka si ve," tiah a ti.
44010027	Peter cu cu pa be rero phahin, pindan sungah a lut ih, mi tampi umkhawm kha Peter in a hmu.
44010028	Cun an hnenah, "Jew-mi in miphun dang va len le pawlkawm cu sian a si lo ti nan thei. Asinan Pathian in mi zohman mithiang lo le mibawrhhlawh ka tilonak dingah i hmuh zo.
44010029	Curuangah in ra kawh tikah lo êl riai loin, nan hnenah ka ra. Curuangah ka lo sut hai, ziang thu ruangah so in ra kawh?" tiah a ti.
44010030	Cule Kornelias in, "A liam zo mi ni li, tuvek cān ah rawl ka ul. Sîm lam nazi pathum ah ka inn ah thla ka cam, cule ngai hnik, mi pakhat cu a tle mi hnipuan hruhin ka hmaiah a ding.
44010031	Anih cun, 'Kornelias, na thlacam cu theih a si ih, Pathian mithmuhah băwmnak thilpek na ṭuan mipawl khal cīn an si.
44010032	Curuangah Joppa khua ah Peter an ti mi Simon va ko dingah mi thlah aw. Anih cu savun ih thil tuahtu Simon-ih inn ah a riak, cucu tifinriat kapah a si. Anih a rat tikah thu a lo sim ding,' tiah i ti.
44010033	Cun na hnenah mi ka rak thlah vurvo ih, na rat cu na tiṭha zet a si. Curuangah Pathian ih thu a lo pek mi thil hmuahhmuah na sim ding mi ngai dingah kan zaten hi tawkah Pathian hmaiah kan ra a si," tiah a ti.
44010034	Cun Peter cu a kâ a âng ih, "Pathian in mi thleidăn a nei lo ti dik zetin ka hmu.
44010035	Ziang vek miphun a si khalle Pathian a ṭihzahtu le thildik a tuahtu zokhal Pathian in a cohlang a si.
44010036	Ziangkim tlunih Lal, Jesu Khrih zarih Pathian in remnak thuthangṭha Israel-mipawl hnenih kamsuakthu a thlah mi cu nan thei ko.
44010037	Judia peng hmuahhmuah ah ziang a cang ti nan thei. John in baptisma thu a phuan hnuah, cuih kamsuakthu cu Galili peng ihsin a thăwk.
44010038	Nazareth Jesu cu Pathian in Thlarau Thianghlim le huham in ziangtin a thuam ti nan thei. A hnenih Pathian a um ruangah, anih cu hmun kip ah fehin thil ṭha a tuah ih, Diabol ih palbĕt mipawl hmuahhmuah a damter.
44010039	"Cule kannih cu Jew-pawlih ram le Jerusalem khaw sungih a tuah mi thil hmuahhmuah a theihpitu kan si, amah cu thing parah an khai ih an that.
44010040	Anih cu Pathian in a ni thumnak ah a thoter ih, langhnganin a hmuh hai.
44010041	Mi hmuahhmuah hnenah si loin, Pathian in hlanih a rak hril mi a thutheitu, mithi lak ihsin a thawhsal hnuih amah thawn ei le in tu kanmahpawl hnen lamah a si sawn.
44010042	Cule anih in hi pa cu Pathian in a nung mi le a thi mi parah thuṭhentu ih a ruat mi pa a si thu kha mipi hnenih sim ding le theihter dingah thu in pe.
44010043	Profetpawl hmuahhmuah in amai thu an sim ih, zokhal amah a zumtu cu amai hmin in sualpawl ngaidamnak a co ding," tiah a ti.
44010044	Peter in cuih kamsuakthupawl a sim rero laiah, cuih kamsuakthu ngaithlatu hmuahhmuah parah Thlarau Thianghlim a rung thleng.
44010045	Cule Peter thluntu, serh zim tan zumtupawl cu cumi ah an khawruah a har zet. Ziangruangahtile Pathian in Zentelpawl hnen khalah Thlarau Thianghlim thilpek a burh a si.
44010046	Ziangahtile cupawl in ṭawng phun dangdangih Pathian an thangṭhat kha an thei. Cun Peter in a sâng ih,
44010047	"Kanmah vekih Thlarau Thianghlim co zotupawl hi, baptisma an colonak dingah zo in so tidai a kham thei?" tiah a ti.
44010048	Cule Bawipaih hmin in baptisma co dingin thu a pe hai. Cun ni tawkfang an hnenih cām hrih dingin Peter cu an ngen.
44011001	Cuih cān ah Judia peng ih um apostolpawl le unaupawl in Zentelpawl khal in Pathian kamsuakthu an cohlang ve ti hna in an rak thei.
44011002	Cule Jerusalem ih Peter a hung soh tikah, serh zim tan zumtupawl in Peter cu an do.
44011003	"Serh zim tan lo mipawl hnenah na feh ih, an zawngah na ei," tiah an ti.
44011004	Asinan Peter in a thăwk ih an hnenih thil cang mi cu a sangsángten a thăwk ihsin a simfiang hai ih,
44011005	"Joppa khua ih thla ka cam laiah, zelhin ka um ih larnak ka hmu, puan hlāipi bangtuk, a kil pali ih khai ih run ṭhum mi vek thil pakhat ka hnenah a rung ṭum.
44011006	Cumi cu ka zohhliah ih leitlun um rannung ke li neipawl, sahrangpawl, băwkvâkpawl le tlun zuang vâtepawl tla ka hmu.
44011007	Cule aw pakhat in, 'Peter, tho aw, that awla, ei aw,' tiih i ti ka thei.
44011008	Asinan kei in, 'Si lo e, Bawipa! Ziangahtile a thianglo mi le a bawrhhlawh mi zianghman ka kâ sungah a lut dah kêl lo,' tiah ka ti.
44011009	Asinan van ihsin aw cun, 'Pathian in a thianter zo mi cu thianglo ah ruat hlah,' tiah i sawnsal.
44011010	Cule cumi cu vei thum tiang a cang, cule a zaten van ah dirhsohsal thluh an si.
44011011	Cule ngai hnik, cumi laifangah Sisaria khua ihsin ka hnenih an rak thlah mi, mi pathum kha ka riahnak inn hmaiah an rak ding.
44011012	Cun rinhlelhnak zianghman um loin, anmah hnenih feh dingin Thlarau in i fial. Cuihtlunah hi unau paruk pawl khal ka zawngah an ra ve ih, Kornelias inn ah kan lut.
44011013	Cule Kornelias in a inn ih vancungmi ding a hmuhdān in sim, vancungmi cun a hnenah, 'Joppa khua ah mi thlah awla, Peter tiih an kawh mi Simon va ko aw.
44011014	Anih in kamsuakthupawl a lo sim ding ih, cumi cun nangmah le na sungkua hmuahhmuah a lo rundam ding a si,' tiah a ti.
44011015	Cule thusim ka thawh tikah, Thlarau Thianghlim cu a tirih kan parih a ra thlen vek khan an parah a thleng ve.
44011016	Cun Bawipaih kamsuakthu, 'John cun tidai ah baptisma a pe taktak, asinan nannih cu Thlarau Thianghlim ah baptisma nan si ding,' tiih a ti mi ka vun máng.
44011017	Curuangah Bawi Jesu Khrih a zumtu kanmah hnenih Pathian in thilpek in pek mi vek an hnen khalih a pek a si ahcun, Pathian dawn dingah kei cu zo so ka si?" tiah a ti.
44011018	Cuih thilpawl an theih tikah daiten an um; cule, "Pathian in nunnak an co theinak dingah lungthlengnak cu Zentelpawl hnen khalah a pe ve a si hi!" tiin Pathian an thangṭhat.
44011019	Stefen parih a suak mi tiduhdahnak hnuih a ṭekdarh mipawl cu Fonisia peng, Saipras tikulh le Anṭiok khua tiang an thleng ih, Jew-pawl hnen siarlo mi dang zo hnen hmanah kamsuakthu an phuang lo.
44011020	Cule mi hrek cu Saipras tikulhmi le Sairinmi an si ih, Anṭiok an thlen tikah Grik ṭawng hmang Jew-pawl hnen khalah Bawi Jesu-ih thuthangṭha an phuang.
44011021	Cule Bawipaih kut cu an hnenah a um, cule mi tampi in an zum ih, Bawipa lam an hawi.
44011022	Cuih thilpawlih thuthang cu Jerusalem ih um kawhhran hnen a thleng, cule annih in Barnabas cu Anṭiok tiangih feh dingin an thlah.
44011023	Barnabas cu a va feh ih, Pathian zangfahnak a va hmuh tikah a lung a awi, cule an zaten Bawipa hnenih kăwp ringring dingin an thinlung in thuṭhencatnak nei dingin tha a pe hai.
44011024	Ziangahtile anih cu miṭha, zumnak le Thlarau Thianghlim ih khat a si. Cule mi tampi cu Bawipa hnenih bêt an si.
44011025	Cun Barnabas cu Saul hawl dingin Tarsas ah a feh.
44011026	A va hmuh tikah, Anṭiok ah a hruai. Cun hitin a si, kum khat sung annih cu cuih kawhhran thawn an tawngkhawmaw ih, mi tampi an zirh. Cule Anṭiok khua ah dungthluntupawl kha Khristian tiah kawh hmaisabik an si.
44011027	Cuih cān ah Jerusalem ihsin Anṭiok ah profetpawl an feh.
44011028	An lakih mi pakhat Agabas an ti mi pa cu a ding ih, leitlun pumpi ah mangṭam maksak a tlung cing ding tiah Thlarau theihternak in a phuang. Cuih pampi cu Kaisar Klaudias san ah a thleng.
44011029	Dungthluntupawl cun mah le tithei tawk cio in, Judia peng ih cêng unaupawl băwmnak pe dingin an relcat.
44011030	Cule cumi cu an tuah ih, an thilpek cu Barnabas le Saul kut in elder-pawl hnenah an kuat.
44012001	Cuih cān hrawngah Herod Siangpahrang in kawhhranmi mi hrekkhat se zetih tiduhdah dingah a kai hai.
44012002	Cun John-ih upa James cu ralnâm in a that.
44012003	Cumi cun Jew-pawl a lunghmuiter ti a hmuh ruangah, Peter khal a kaiter hai lala. Cucu Thilnu telh lo Sang Puai Nipawl laiah a si.
44012004	Peter a kaih hnuah, thawng sungah a khum. An kil dingah, bur khat ah ralkap pali a um mi ralkap bur li pawl hnenah a pek. Lanta Puai ṭheh hnuah Peter cu mipi hmaiah suahih a thu rel dingin Herod in khua a khâng.
44012005	Curuangah Peter cu thawngthlak a si, asinan kawhhran in a hrangah Pathian hnenah cat loin thla an cam.
44012006	Herod in a thu rel dingih a hruaisuah zik, a mizan ah Peter cu thawnginn ralkap pahnih lakah a it. Thir cikcin pahnih in an khit ih, kiltupawl in thawnginn sângka in an kil.
44012007	Cule ngai hnik, Bawipaih vancungmi a ra ih, tleu in thawnginn sung cu a tlet. Cule vancungmi cun Peter-ih hnak a vun bēng ih, a kaitho, "Zamrangten tho aw!" tiah a ti. Cule Peter-ih kut ihsin thir cikcinpawl cu an tla.
44012008	Cun vancungmi in a hnenah, "Na tai khap awla, na kedam khal bŭn aw," tiah a ti. A ti vekin Peter cun a tuah. Cule vancungmi cun, "Na sinfen hruh awla, i thlun aw," tiah a ti.
44012009	Peter cu a fehsuak ih vancungmi cu a hei thlun, cule vancungmi ih a tuah mi cu thungai a si ti a thei lo, larawknak ka hmu a si ding tiah a ruat sawn.
44012010	A pakhatnak le a pahnihnak sentari kilnak an hei lan ih, khaw sung fehnak thir kăwtka an thleng. Cuih kăwtka cu amah tein an hrangah a áwngaw ih, cumi cun an suak. Lamzin thler pakhat an zawh ṭhehin hmakhatteah vancungmi cun a tlansan.
44012011	Cule Peter cu a lung a hung fim ih, "Bawipa in a vancungmi a thlah ih, Herod-ih kut sung ihsin le Jew-pawl in ka parih tuah an beisei mi hmuahhmuah lak ihsin i runsuak a si ti atu ah cun ka thei taktak thlang a si," tiah a ti.
44012012	Cule thil cang mi a theihngah hnuah, Mark an ti mi John-ih nu Mary-ih inn ah a feh. Cu tawkah cun mi tampi umkhawmin thla an rak cam rero.
44012013	Cule Peter in kăwtka sângka a vun king ih, va dawngsâwng dingin siahhlawhnu Rhoda ti mi cu a feh.
44012014	Cu nu in Peter-ih aw a si ti a theih tikah, a lungawi tuk ruangah sângka áwng loin, inn sungah a tlân sawn ih, kăwtka hmaiah Peter a ding tiah a sim hai.
44012015	Asinan annih in a hnenah, "Na â a si hi!" tiah an ti. Sikhalsehla anih in a si rori tiin a ṭangbet feufeu. Cule annih in, "Cucu a vancungmi a si ding," tiah an ti.
44012016	Asinan Peter cun cat loin a king rero; cule sângka an ăwn tikah, Peter an hmu ih an khawruah a har.
44012017	Daiten um dingin Peter cun a kut a hei zâp hai, cule thawnginn sung ihsin Bawipa ih a hruaisuahdān kha an hnenah a sim. Cule anih in, "Va feh uh, hi thilpawl hi James le unaupawl hnenah sim uh," tiah a ti. Cule a suak ih, hmun dang ah a feh.
44012018	Zing khua a van tikah, Peter parih thil cang mi thuhla ah ralkappawl lakah buainak namen lo a um.
44012019	Herod in amah cu ṭha zetin a hawl nân, a hmuh lo tikah, kiltupawl cu ṭha zetin a zawihnit hai ih, annih cu that dingin thu a pe. Cule Herod cu Judia peng ihsin a suk ih Sisaria khua ah cān tawkfang a va um.
44012020	Cule Herod cu Ṭaiar-mipawl le Sidon-mipawl parah a thin a heng zet. Asinan cuih khawmipawl cu lungrualten a hnenah an ra ih, siangpahrang ihnak pindan kilkhawitu Blasṭas kha anmah ṭanpitu dingih an lēmneh ruangah le an ram cu siangpahrang uk mi ram in a cawm ruangah remnak an dil.
44012021	A ni khiah ni ah Herod cu a siangpahrang thuam a hruk ih a thuṭhennak laltokham parah toin, mipi hnenah thu a sim.
44012022	Cule mipi in, "Cucu pathian aw a si, milai aw a si lo!" tiah cat loin an au.
44012023	Cule Pathian sunlawihnak a pek lo ruangah, hmakhatteah Bawipaih vancungmi in a vuak. Cule anih cu khukrul in an ei ih a thi.
44012024	Asinan Pathian kamsuakthu cu a ṭhang ih a karhzai.
44012025	Cule Barnabas le Saul cu an rawngbawlnak an ṭheh tikah Jerusalem ihsin an kirsal ih, Mark an ti mi John cu an hnenah an hruai.
44013001	Anṭiok kawhhran ah profetpawl le zirhtupawl hrekhat an um. Cupawl cu Barnabas, Niker an ti mi Simeon le Sairin peng-mi Lusias, Herod tetrak thawi a ṭhangliantlang mi Manaen le Saul tla an si.
44013002	Anmahpawl cu Bawipa lamih rawngbawlnak tuahin le rawlulih an um laiah, Thlarau Thianghlim in, "Anmah ka kawhnak săn hna hrangah Barnabas le Saul kha ka hrangah serhhran uh," tiah a ti.
44013003	Cun rawlulin thla an cam hnuah, an lu parah kut an suang ih an thlahsuak.
44013004	Cule Thlarau Thianghlim ih thlahsuaknak in, Seleusia khua ah an vung feh, cule cutawk ihsin Saipras tikulh ah lăwng in an feh.
44013005	Salamis khua an um laiah, Jew-pawlih sinakokpawl ah Pathian kamsuakthu an sim. Anmah bawmtu dingah John khal an hruai.
44013006	Cule tikulh pumpi an fang thluh ih, Pafos khua tiang an thleng, cu tawkah dawithiam le profet deu a si mi Jew-mi mi pakhat an táwng. A hmin cu Bar Jesu a si.
44013007	Cu pa cu mifim zet, ramṭhen uktu, Serzias Paulas hnenih um a si. Serzias Paulas cun Pathian kamsuakthu ngai a duh ruangah Barnabas le Saul cu a ko hai.
44013008	Asinan dawithiampa tiih anmai ṭawng ih kawh mi Elimas cun anmah a do ih, ramṭhen uktupa kha zumnak ihsin pialter a tum.
44013009	Cun Paul ti khalih an kawh mi Saul cu, Thlarau Thianghlim in a khat ih Elimas cu mit ṭhep loin a zoh.
44013010	Cule, "Nang Diabol fapa, dingfelnak hmuahhmuah ih doral, hrăwkhrawlnak phun zakip le mi bumnak phun zakip ih khat, Bawipaih lamzin dĭngpawl merhkawi hi na bansan lo ding maw?
44013011	Atu ah ngai hnik, na parah Bawipaih kut a um, na mit a caw ding ih, tawkfang sung cu ni hmu loin na um ding," tiah a ti. Cule hmakhatteah mero le thim in a tlakhnawh ih a kut ih hruaitu ding hawlin a dap dundo.
44013012	Cun ramṭhen uktu cun cuih thil cang mi a hmuh tikah a zum, ziangahtile Bawipaih thuhla an zirh mi in a khawruah a harter zet.
44013013	Pafos khua ihsin Paul le a hawipipawl cu lăwng in an feh ih, Pamfilia ram Perga khua an thleng. Cutawk ihsin John in a tân ta hai ih, Jerusalem ah a kir.
44013014	Perga khua ihsin an feh ih, Pisidia ram Anṭiok an thleng. Sabbath ni ah sinakok ah an lut ih an to.
44013015	Cule Dān thu le Profetpawl ih ngan mi thupawl an siar ṭheh hnuah, sinakok hruaitupawl in an hnenah mi an hei thlah ih, an hnenah, "Pulepawl le unaupawl, mipi hrangah thazangpeknak ṭawngkam nan neih asile sim uh," tiah an ti.
44013016	Cun Paul cu a ding, a kut a hei zâp ih thu a sim, "Israel-mipawl le nannih Pathian a ṭihzahtupawl, i ngai hnik uh!
44013017	Hi Israel-mipawlih Pathian in kan pupápawl cu a hril ih, Izip ram ah a langte sung an um laiah, annih cu a hmuingilter. Cule a bân thacak in cutawk ihsin a hruaisuak hai.
44013018	Cule kum 40 hrawng ramṭhing ah an nundān thinsauten a zāwi hai.
44013019	Cule Kanaan ram ih miphun pasarih pawl a siatsuah thluh hnuah, cuih ram cu camcawhfung zûknak in a zem hai.
44013020	"Cuihhnu ah profet Samuel cān a thlen hlanlo, kum 450 hrawng Pathian in anmah cu laireltupawl a pe hai.
44013021	Cule cuih hnuin, Israel-mipawl in siangpahrang an dil ih, Pathian in kum 40 sung hrangah Benjamin hnám, Kish fapa Saul cu anmah a pe.
44013022	Pathian in Saul a ṭhawnhloh hnuah, David kha an siangpahrang ah a tungding. Cu paih thu cu Pathian in hitin a theihter fawn, 'Jesse fapa David, ka thinlung vek pu mi ka hmu zo, anih cun tuahter ka duh mi hmuahhmuah a kimter ding,' tiin.
44013023	"A thutiamkam vekin, Pathian in Israel-mipawl hrangah David cithlah ihsin Rundamtu Jesu a suakter.
44013024	A rat hlanah, John in Israel-mi hmuahhmuah hnenah lungthlengnak baptisma co dingah thu a rak sim hmaisa.
44013025	John in a hnaṭuan a ṭheh zik zawngah, 'Kei cu zo ah in ruat? Kei cu amahpa cu ka si lo. Asinan ngai hnik uh, ka hnuah Mi pakhat a ra, kei cu a kedam phawihtu ding hmanah ka tlak lo,' tiah a ti.
44013026	"Pulepawl le unaupawl, Abraham-ih tesinfapawl le nan lakih Pathian ṭihzahtupawl hmuahhmuah tla, nan hnenah hi rundamnak thu hi thlĕn a si.
44013027	Ziangahtile Jerusalem ih cêng mipawl le an hruaitupawl in amah cu an rak theithiam lo ih, Sabbath ni tinteih an siar ṭheu mi, profetpawlih aw hman an rak theihthiam lo ruangah, cupawl cu amah thiamlo coternak in an kimter.
44013028	Cule thihnaktlak thu zianghman an hmu lo nân, amah cu that dingin Pilat an dil.
44013029	A thuhla rak ngan cia mipawl hmuahhmuah kha an tlamtlinter hnuah, thing par ihsin an lathla ih, thlān ah an hlum.
44013030	Asinan Pathian in amah cu mithi lak ihsin a thoter.
44013031	Mipi hnenih a thutheihpitu Galili peng ihsin Jerusalem ih a zawngih hung sotupawl in amah cu ni tampi sung an hmu.
44013032	"Cule kan pupápawl hnenih rak tuah mi thutiamkam lungawiumza thuthang cu nan hnenah kan thăn a si.
44013033	Jesu a thawhtersalnak in Pathian in kannih an tesinfapawl hnenah cuih thutiamkam cu a thlengkimter a si. Cumi cu Sam pahnihnak sungih, 'Nang cu ka Fapa na si, Tuihsun ah ka lo hring a si,' tiih ngan vek khan a si.
44013034	Cule a ruak cu a ṭawihrallonak dingah, Pathian in Jesu cu mithi lak ihsin a thoter, hihi a sim mi a si, 'David hnenih ka pek mi a thianghlim mi rintlak thukampawl kha ka lo pe ding,' tiin.
44013035	Curuangah a dang Sam khalah anih in, 'Na Mi Thianghlim cu a ṭawihral khal na siang lo ding,' tiah a ti.
44013036	"Ziangahtile Pathian duhdān in David cu amai san minungpawl a rĕn hnuah, a itthat, a pupápawl hnenah phum a si ih, a ruak cu a ṭawihrál ta.
44013037	Asinan Pathian ih a thawhtersal mi Jesu cu a ṭawihrál lo.
44013038	Curuangah u le nau pawl, hihi thei uh, Jesu zarih sualpawl ngaidamnak thu cu nan hnenah phuan a si.
44013039	Mosi Dān hmangin thiam a lo coter theilonak lak ihsin amah a zumtu pauhpauh cu thil hmuahhmuah ihsin Pathian in thiam a coter a si.
44013040	Curuangah ralring uh, culole Profetpawl ih,
44013041	'Ngai hnik uh, nannih minautathmangpawl, Nan mangbang uhla hlorál uh! Ziangahtile mi in lo sim khal hai sehla Ziangti hmanih nan zum thei lo ding mi hna pakhat nanmai san ah hna pakhat ka ṭuan ding,' tiih an rak sim mi kha nan parah a thleng pang ding," tiah a ti.
44013042	Jew-pawl in sinakok an suahsan tikah, Paul le Barnabas cu Zentelpawl in hmai Sabbath ni ah an ṭawngkampawl pehsal dingin an ngen.
44013043	Sinakok mipi-umkhawm an ṭiak tikah, Jew-mi lakih mi tampi le an biaknaksakhua ih a lut mi Zentel Pathian ngaihsak mi tampi in Paul le Barnabas cu an thlun. Annih in an hnenah thu an sim ih, Pathian zangfahnak ih um ringring dingin an fawrh.
44013044	A hmai zarh Sabbath ni ah an khawsen deuhthawin Pathian kamsuakthu ngai dingin an rakhawm.
44013045	Asinan Jew-pawl in mipi tam zet an hmuh tikah, iksiknak in an khat; cule Paul ih thusim mipawl cu an êl ih, a thusim dokalhin ṭawng sia an ṭawng.
44013046	Cutikah Paul le Barnabas in ralṭha zetin, "Pathian kamsuakthu nan hnenih sim hmaisak a ṭul hrimhrim, asinan cucu nannih in nan êl ih nanmah le nanmah kumkhaw nunnak cotlakih nan ruahawk lo ruangah, ngai hnik uh, Zentelpawl hnenah kan her thlang a si.
44013047	Ziangahtile Bawipa in thu in pek mi cu hitin a si, 'Zentelpawl hnenih tleu si dingah le Leitlun dĕng tiangih rundamnak thlentu si dingah ka lo ret a si,' a ti," tiah an ti.
44013048	Zentelpawl in cuih thu an theih tikah, an lung a awi zet ih, Bawipaih kamsuakthu cu an sunlawih. Cule kumkhaw nunnak co dingin Pathian ih a ruat mipawl cun an zum.
44013049	Cule Bawipaih kamsuakthu cu ram pumpuluk ah a thangdarh.
44013050	Asinan Jew-pawl in Pathian ngaihsak mi upattlak nunaupawl le khaw sungih hotu mipapawl kha an tawkhrăwk. Cule Paul le Barnabas dokalhin tiduhdah an thăwk ih an ram ihsin an dawisuak.
44013051	Paul le Barnabas cun an ke leivut an thingtla ih, Ikoniam ah an feh.
44013052	Cule dungthluntupawl cu aipuannak le Thlarau Thianghlim in an khat.
44014001	Cun hitin a si, Ikoniam khua ah Paul le Barnabas cu Jew-pawlih sinakok ah an luttlang ih thu an sim, cule Jew-mi mi tampi le Grikmi mi tampi in an zum.
44014002	Asinan zum lo tu Jew-pawl in Zentelpawl an tawkhrăwk ih, unaupawl tlunah thinlung sia nei ko an tuah.
44014003	Curuangah Paul le Barnabas cu, cu tawkah reipi an cam, Bawipaih thu cu ralṭha zetin an sim vivo. Cule a zangfahnak kamsuakthu an phuan mi nĕmhngehnak ah hminsinnakpawl le mangbangzapawl an kut ih tuah theinak pek an si.
44014004	Asinan khaw sung mipi cu an ṭhenaw: mi hrek in Jew-pawl an ṭan, mi hrek in apostolpawl an ṭan.
44014005	Cule Jew-pawl khal in Zentelpawl le an uktupawl thawn apostolpawl cu mualphoter ding le lungto ih deng dingin an tum.
44014006	Apostolpawl in cumi cu an thei ih, Listra, Darbi, Likaonia ram khawpipawl le a kiangkap ram ah an tlân.
44014007	Cule cu tawkah thuthangṭha an sim vivo.
44014008	Listra khua ah mi pakhat a ke ah tha zianghman um lo, a nu ih a hrinthlak ihsi kebái, vei khat hman feh dah lo pa a to.
44014009	Cu pa cun Paul ih thusim a thei. Paul in cu pa cu a zoh keukeu ih, Bawipa in a damter ding ti zumnak a nei ti kha a hmu.
44014010	Cule aw ring zetin, "Na ke in dĭngten ding aw!" tiah a ti. Cule cu pa cu a hung khir ih a feh.
44014011	Mipi in Paul ih tuah mi an hmuh tikah, an au ih, Likaonia ṭawng in, "Minung vekah pathianpawl cu cangin, kan hnenah an rung ṭum a si hi!" tiah an ti.
44014012	Cule Barnabas cu Zeus an ti ih, Paul cu thusimtubik a si ruangah Hermes tiah an ko.
44014013	Zeus-ih temple cu an khaw lengah a um, cuih puithiam cun mipipawl thawn an hnenih raithawi a duh ruangah câwcangpawl le pangpar kûalpawl kăwtka ah a rak keng.
44014014	Cumi cu apostol Barnabas le apostol Paul in an theih tikah, an hnipuan an thlek ih, mipi lakah an tlân ih an au,
44014015	cule, "Pulenuh, ziangahso hivek thilpawl nan tuah rero? Kannih khal nanmah vek milai menmen kan si ve. Kannih cun a ṭhahnem lo mi hi thilpawl ihsin lei le van le tifinriat le a sungih um mi hmuahhmuah a tuahtu Pathian nung hnen lamih nan hawinak dingah, nan hnenah thuthangṭha kan lo sim a si.
44014016	Hlanlai ah cun Pathian in miphun hmuahhmuah anmai duh mi lamzin ih feh a siang hai.
44014017	Sikhalsehla thil ṭha a tuah mi in amah le amah minung hnenah phuangaw loin a um lo. Van ihsin ruahpi le thlairahpawl anmai cān teah in pe, kan nunnak cu rawl le lungawinak thawn a khatter," tiah an ti.
44014018	Cuih thupawl an sim na cing hmanin an hnenih raithawi lo dingin mipi an dawn thei ceu.
44014019	Cun Jew-pawl cu Anṭiok khua le Ikoniam khua ihsin cu tawkah an ra ih, mipi an lēmneh hnuah, Paul cu lungto in an dêng. A thi zo ah an ruat ih khaw lengah an dirsuak.
44014020	Asinan dungthluntupawl in an kulh vialvi laiah, a tho ih khaw sungah a lut. Cule a thaisun ah Paul cu Barnabas thawn Darbi khua ah a feh.
44014021	Cule cuih khua ah thuthangṭha an sim ih, dungthluntu tampi an tuah. Cuihhnu ah Listra khua, Ikoniam khua le Anṭiok khua ah an kir.
44014022	Dungthluntupawlih thinlung an hngetter ih, zumnak ah um ringring dingin tha an pe. Cule, "Pathian uknak sungih a luttu ding kannih cun harsatnak tampi táwng ding hrimhrim kan si," tiah an ti.
44014023	Cun kawhhran tin ah elder-pawl an ruatsak vivo, rawlulin thla an cam hnuah, zumtupawl cu an zum mi Bawipa hnenah an ap ta vivo.
44014024	Pisidia ram an lan hnuah, Pamfilia ram an thleng.
44014025	Perga khua ih kamsuakthu an phuan hnuah, Attalia khua ah an feh.
44014026	Cutawk ihsin Anṭiok khua ah lăwng in an feh, cutawk hmun cu an rak ṭheh zo mi hna kha ṭuan dingin unaupawl in Pathian zangfahnak ih an rak apnak hmun a si.
44014027	An thlen tikah kawhhran mipawl an kokhawm ih, anmah hmangin Pathian in a tuah mi hmuahhmuah le Zentelmi hnenih zumnak sângka a ăwnsakzia pawl tla an sim.
44014028	Cutin cu tawkah dungthluntupawl hnenah reipi an câm.
44015001	Judia peng ihsin mi hrekkhat Anṭiok khua ah an ra ih, "Mosi thupek bangtukin serh zim nan tan lo asile, rundam nan si thei lo ding," tiah unaupawl an zirh.
44015002	Curuangah Paul le Barnabas cun lungkimlonak nasazet an nei ih, cutepawl cu an êl. Cule Paul, Barnabas le unau dang hrekkhat cu Jerusalem ah vung fehin hih thu hi apostolpawl le elder-pawl hnenih thlĕn dingin unaupawl in an relcat.
44015003	Cun kawhhran in annih cu an thlah ih, Fonisia ram le Samaria ram pál phahin Zentelpawl thlengawknak thu cu an sim phah vivo. Annih in unaupawl hmuahhmuah cu nasazetih aipuang ko an tuah.
44015004	Jerusalem an thlen tikah, kawhhran le apostolpawl le elder-pawl cun an rak hmuak, cule annih in anmah hmangin Pathian ih a rak tuah mi thil hmuahhmuah cu an sim.
44015005	Asinan Farasipawl lakih zumtu hrekkhat cu an ding ih, "Zentelpawl cu serh zim an tan tengteng a ṭul ih, Mosi Dān thlun dingin thu kan pek a ṭul a si," tiah an ti.
44015006	Cule hi thu ruatkhawm dingah, apostolpawl le elder-pawl an táwngawkhawm.
44015007	Reipi an relkhawm hnuah, Peter cu a ding ih an hnenah, "Pulepawl le unaupawl, Zentelpawl in thuthangṭha kamsuakthu ka kâ ihsin an theih ih an zumnak dingah hlan deuhah Pathian in kan lakah a hril hai a si ti nan thei.
44015008	Cule thinlung theitu Pathian cun kan hnenih Thlarau Thianghlim a pek bangkhan, an hnen khalah pein a pawm hai a si.
44015009	Zumnak in an thinlung cu a thianfaiter zo ruangah, Pathian in anmah le kanmah karlakah danglamnak a umter lo.
44015010	Curuangah kanmah le kan pupápawl ih phurh thei lo mi hngawngkol cu, dungthluntupawlih hngawng ah bâtin, ziangahso Pathian nan hniksak?
44015011	Anmah vek thothoin Bawi Jesu Khrih zangfahnak thawngin rundam kan si ve ding ti kan zum sawn a si," tiah a ti.
44015012	Cun mipi zaten daiten an um ih, Barnabas le Paul in anmah hmangih Pathian in Zentelpawl lakih thilmakpawl le mangbangzapawl a tuah mi hmuahhmuah thawng an thăn mi cu an ngai.
44015013	Cule daiteih an um hnuah, James in a sâng ih, "Pulepawl le unaupawl, i ngai hnik uh:
44015014	Amai hmin putu ding mi hril dingah, Pathian in Zentelpawl a hmaisabik a vehvaihdān Simon in in simfiang zo.
44015015	Cuih thu cu Profetpawlih ṭawngkampawl thaw khalin a milaw a si. Hitin ngan a si:
44015016	'Himi hnuah ka kirsal ding ih, A tlu zo mi David-ih puanthlam ka dĭnsal ding. A siatbăl mipawl ka dĭnsal ding ih, Ka tungding ding.
44015017	Cutin a tāng mi minungpawl in Bawipa an hawl ding, Ka hmin pu Zentelpawl hmuahhmuah hman in an hawl ding. Hi thil hmuahhmuah tuahtu Bawipa in a ti,' tiin.
44015018	"Leilung sēmtir ihsin Pathian in amai hnaṭuan hmuahhmuah cu a thei ṭheh.
44015019	Curuangah Pathian lamih a hawi mi Zentelpawl cu kan buaiter lo ding ti hi ka thuṭhendān a si,
44015020	milempawl ih an bawrhhlawhter mi thilpawl, nunau-mipa sualnak, hngawng rek ih thah mi sa le sa thi pawl hrial dingin ca kan kuat sawn pei.
44015021	Ziangahtile Sabbath ni tin in sinakokpawl ah Mosi Dān cu an rak siar ruangah hlanlai sanpawl ihsin cumi cu khaw tin ah an rak phuang zo," tiah a ti.
44015022	Cun apostolpawl, elder-pawl le kawhhran zaten Anṭiok khua ih thlah ding mi anmah lak ihsin hril ding cu thil ṭha ah an ruat. Paul le Barnabas zawngih feh dingah unaupawl lakih hruaitu Barsabas ti khalih an kawh mi Judas le Silas an hril ih,
44015023	anmah hnenin hi ca hi an kuat, "Kannih apostolpawl le elder-pawl le unaupawl in Anṭiok khua, Siria ram le Silisia ram ih um Zentel unaupawl, cibai kan lo bûk.
44015024	"Kan hnen ihsin mi hrekkhat nan hnenah rain an ṭawngkam in buainak an lo pe ih, nan thinlung an lo buaiter ti kan thei. An hnenih cuvek thupek kan pek lo mipawl in 'Serh zim nan tán tengteng pei ih, Dān nan thlun tengteng pei,' an lo ti.
44015025	Kan duhdawt mi Barnabas le Paul zawngih hril mipawl nan hnenih thlah cu thil ṭha a si ding tiah tawngkhawmawin, lungrualten kan ruat.
44015026	Barnabas le Paul cu kan Bawipa Jesu Khrih hmin ruangah an nunnak tiang a pe siangtu an si.
44015027	Curuangah Judas le Silas kan rak thlah ih, annih in kan ngan mi ṭawngkampawl cu an kâ in an lo sim ding.
44015028	Ziangahtile Thlarau Thianghlim le kannih cun hi thil ṭul pawimawhpawl hnakih ritsawn lo phurhter lo ding cu, thil ṭha ah kan ruat.
44015029	Thil ṭul mipawl tla cu: milem hnenih an hlăn mi rawl siseh, sa thi siseh, hngawng rek ih thah mi sa siseh, nunau-mipa sualnak siseh hrial uh. Cuih thilpawl nan hrial asile nan tiṭha ding. Damten," tiin.
44015030	Cun an thlah hnuin, Anṭiok khua ah an feh; cule mipi an kokhawm ih, cakuat cu an pe.
44015031	Cuih ca an siar ṭheh tikah, cuih thapeknak thucah ruangah lungawiaipuangin an um.
44015032	Judas le Silas khal profet an si ih, unaupawl cu tha an pe ih, ṭawngkam tampi hmangin tha an cakter.
44015033	Cule cutawk ih tawkfang an cām hnuah, unaupawl in apostolpawl hnenah hnangamten kirsal dingin an thlah.
44015034	Sikhalsehla Silas cun cutawk ih tān ta hrih cu ṭhain a ruat.
44015035	Paul le Barnabas khal Anṭiok khua ah cun an tâp ta ih, mi dang tampi thawn Bawipaih kamsuakthu an zirh ih an phuang.
44015036	Cun ni tawkfang hnuah Paul in Barnabas hnenah, "Bawipaih kamsuakthu kan rak sim zonak khaw tin ah fehsalin unaupawl ziang an bang ti kan va zoh pei," tiah a ti.
44015037	Barnabas in Mark an ti mi John kha an zawngih hruai a duh.
44015038	Asinan Pamfilia ram ah anmah tlunsanin hnaṭuannak ih an zawngih feh ve lo tu Mark hruai cu Paul in ṭhain a ruat lo.
44015039	An karlakah lungruallonak a nasatuk, cutin pakhat le pakhat an ṭhenaw. Barnabas cun Mark a hruai ih, Saipras tikulh lamah lăwng in an feh.
44015040	Cun unaupawl in Paul cu Pathian zangfahnak ah an ap, cule anih in Silas a hril ih an feh.
44015041	Cule Siria ram le Silisia ram a fáng ih, kawhhranpawl a cakter vivo.
44016001	Cun Paul cu Darbi khua le Listra khua a thleng. Cule ngai hnik, cu tawkah zumtu Jew-nuih fapa Timothy ti mi dungthluntu pakhat a um; asinan a pa cu Grikmi a si.
44016002	Amah cu Listra khua le Ikoniam khua ih unaupawl in an fak zet.
44016003	Paul in Timothy cu a khualtlawnnak ih hruai a duh; cule a hruai ih serh zim a tansak, ziangruangahtile cuih ram kiangkapih Jew-pawl hmuahhmuah in Timothy pa cu Grikmi a si ti an thei.
44016004	Jerusalem ih apostolpawl le elder-pawl in an thlun dingih an relcatsak mi dānpawl cu khawpipawl an păl phahah an sim phah vivo.
44016005	Cun kawhhranpawl cu zumnak ah an cak sinsin ih, ni tin mipum an karh.
44016006	Cule Frizia ram le Galatia ram an fang, Thlarau Thianghlim in annih cu Asia ram ih kamsuakthu phuan ding a kham hai.
44016007	Misia peng an thlen tikah, Bithinia ram sung luh an tum, asinan Thlarau in an luh ding a siang lo.
44016008	Cun Misia peng hrialin, Troas khua ah an feh.
44016009	Cule zan ah Paul hnenah larnak a lang. Masidonia ram ihsin mi pakhat cu dingin, "Masidonia ram ah ra awla, in ra bawm aw," tiah a ngen.
44016010	Paul in larnak a hmuh hnuah, Masidonia ram ih feh dingin kan timtuahaw lohli, an hnenih thuthangṭha sim dingin Bawipa in in ko a si hi tiah kan ruatcat.
44016011	Curuangah Troas khua ihsin lăwng in dĭngten Samothrace tikulh ah kan feh, cule a thaisun ah Nipolis khua kan thleng.
44016012	Cutawk ihsin Rom-mipawl um hleicenak Masidonia ram, peng pakhat ih an khawpibik Filipi khua ah kan feh. Cuih khua ah ni tawkfang kan câm.
44016013	Cule thla an cam ṭheu nak hmun khaw leng tiva kapah, Sabbath ni ah kan feh; cule kan to ih, cutawk ih a rakhawm mi nunaupawl hnenah thu kan sim.
44016014	Thiatira khawmi, puan sendup zuartu, Lydia ti mi nu cu Pathian betu a si ih, Paul ih thusim mipawl ṭhatei ngai dingin Bawipa in a thinlung a ăwnsak.
44016015	Cule amah le a sungkua zaten baptisma an co ṭheh hnuah, "Bawipa ah mirinum si ih in ruah asile, ra uhla ka inn ah ra cām uh," tiah in ngen. Cun hranhramin in sawm.
44016016	Cule hitin a si, thlacamnak hmun ih kan feh laiah, khawse pawlh mi hmai lam thu a simsung theitu siahhlawh nute pakhat in in rak táwng. Hmai lam thu a simsungnak in a pulepawl hrangah hlawknak tampi a ngahsak.
44016017	Cu nute cun Paul le kanmah in thlun ih, "Hipawl hi Cungnungbik Pathian siahhlawh an si, kan hnenah rundamnak lamzin thu an phuang a si," tiah a au vivo.
44016018	Cutivekin ni tampi a tuah. Paul cu thinna zetin khawse lamah cun a heraw ih, "Hi nuih sung ihsin suak dingin Jesu Khrih hmin in thu ka lo pe," tiah a ti. Cule hmakhatteah cu nu cu khawsia in a suahsan.
44016019	Asinan a pulepawl in an ruahsan mi hlawknak a um nawn lo ti an hmuh tikah, Paul le Silas cu an kai ih, thuneitupawl hmaiih dingter dingin dawrhmun ah an dirlut.
44016020	Cule khawpi uktu bawipawl hnenah an hruai ih, "Hipawl hi Jew-mi an si ih, kan khaw sungah buainak nasazet an suakter.
44016021	Kannih Rom-mi hrangih kan cohlan thei lo mi le kan thlun thei lo mi dān kalh mi nunphungpawl tla an zirh," tiah an ti.
44016022	Cun mipi cu Paul le Silas dokalhin an tho; cule khawpi uktu bawipawl in an hnipuan an thleksak ih, anmah cu fungfekpawl ih vaw dingin thu an pe.
44016023	Vei tampi an vuak hnuah, thawng sungah an hlăwn ih, thawnginn kiltupa kha ṭhatei kil dingin thu an pe.
44016024	Cuih thupek a dăwn hnuah, Paul le Silas cu thawnginn sungta pindan ah a hlăwn hai ih, an ke ah hreng a sut hai.
44016025	Zanṭim ah Paul le Silas cu thla an cam ih, Pathian thangṭhatnak hla an sak, cule thawngtlapawl in an ngai.
44016026	Rinlopiah nasazetin ling a hnîn ih, thawnginn lungphumpawl a hnîn ṭheh; cule hmakhatteah thawnginn sângkapawl an áwngaw ṭheh ih, thawngtlapawl hmuahhmuah ih thir cikcinpawl an phawihaw ṭheh.
44016027	Cule thawngtla kiltupa cu a ihthahnak ihsin a hung ṭhang ih, thawnginn sângkapawl áwngawin a hmu, thawngtlapawl an tlânsuak ṭheh zo ah a ruat, cule a ralnâm a zûk ih, amah le amah thahawk a tum.
44016028	Cutikah Paul cu aw ring zetin a au ih, "Nangmah le nangmah tuahmawhaw hlah law, ziangahtile kan zaten hi tawkah kan um thluh ko," tiah a ti.
44016029	Cule thawngtla kiltu cun meifar a dil ih a tlânlut, ṭihin a khūr rero ih, Paul le Silas ke hramah a băwk.
44016030	Cule annih cu lengah a hruai hai ih, "Pulenuh, rundam si dingah ziang ka tuah ding?" tiah a ti.
44016031	Cule annih in, "Bawi Jesu Khrih zum awla, rundam na si ding, nangmah le na sungkuapawl thawn," tiah an ti.
44016032	Cun Bawipaih kamsuakthu cu amah le a inn ih umpawl zate hnenah an sim.
44016033	Cule cuih zan lala ah Paul le Silas cu a hruai hai ih, an hriamhmapawl a khawlhsak. Cule amah le an sungkua zaten baptisma an co cih.
44016034	A inn ih a hruai hai hnuah, an hmaiah rawl a hunsak hai; amah le a sungkua hmuahhmuah in Pathian an zum ruangah an ai a puang zet.
44016035	Cule khua a van tikah khawpi uktu bawipawl in palik bawipawl an hei thlah ih, "Khapawl kha thlah uh," tiah an ti.
44016036	Cule thawngtla kiltupa in cuih ṭawngkampawl cu Paul hnenah thawng a thăn ih, "Khawpi uktu bawipawl in nanmah lo suah dingin thu in pe zo. Curuangah atu ah nan suak thei a si, hnangamten feh uh," tiah a ti.
44016037	Asinan Paul in palik bawipawl hnenah, "Rom-mi kan si ve ko nain, thu zianghman zăwihliah ta loin langhnganin in vua ih, thawng sungah in hlăwn. Atu ah athupten in dawihlo ding maw si? A si thei hrimhrim lo! Anmah rori ra in in ra suah hai seh," tiah a ti.
44016038	Cule palik bawipawl in cuih ṭawngkampawl cu khawpi uktu bawipawl an sim tikah, Rom-mi an si ti an thei ih an ṭih.
44016039	Cun an va feh ih, thawnginn ihsin an suah hnuah khaw sung ihsin suak dingin an dil.
44016040	Paul le Silas cu thawnginn ihsin an suah hnuah, Lydia-ih inn ah an lut. Cu tawkah unaupawl an táwng ih tha an pe, cule an fehsuak.
44017001	Paul le Silas cu Amfipolis khawpi le Appollonia khua an tlawngsuak ih, Thessalonika khua an thleng, cu tawkah Jew-pawlih sinakok a um.
44017002	A ti ṭheu dān vekin, Paul cu an hnenah a vung lut ih, Sabbath ni ni thum sung anmah thawn Cathianghlim sung thu an relkhawm.
44017003	Khrih cun a tuar tengteng a ṭul ti le mithi lak ihsin a thawhsal tengteng a ṭul ti cu Paul in a simfiang hai ih a nĕmhnget. Cule anih in, "Nan hnenih ka phuan mi Jesu hi Khrih cu a si," tiah a ti.
44017004	Cule mi hrekkhat in an zum ih, Paul le Silas an va bên; cule Pathian ngaihsaktu Grik mi tampi le nunau hotu mi tampi in an bên ve.
44017005	Asinan a thusim pawm lo tu Jew-pawl cun an nahsuah ih, dawrhmun ihsin miṭha lopawl kha an sawmkhawm ih, khaw sungah buainak tuah an thăwk. Mipi hmaiih hruai dingin Jason-ih inn cu an va luhhnawh ih an hawl.
44017006	An hmuh lo tikah, Jason le unau hrekkhat cu khawpi uktu bawipawl hmaiah an dirsuak ih, "Leitlun linglettertupawl hitawk khalah an ra thleng.
44017007	Annih cu Jason in a rak cohlang hai ih, an zaten Kaisar-ih thusuah an dokalh. Siangpahrang dang a um, a hmin cu Jesu a si an ti," tiin an au.
44017008	Cutiih an au cu mipi le khawpi uktu bawipawl in an theih tikah, an buai ṭheh.
44017009	Cule Jason le a dangpawl cu amkhāmnak tangka an pekter ih an thlah.
44017010	Cun zan ah unaupawl in Paul le Silas cu Beria khua ah an thlah lohli. An thlen tikah, Jew-pawlih sinakok ah an feh.
44017011	Cutawk ih mipawl cu Thessalonika khawmipawl hnakin an duhum sawn, kamsuakthu cu hlawptlo zetin an cohlang ih, Paul ih thusim mi cu a dik maw diklo ti thei dingah ni tinten fimkhur zetin Cathianghlimpawl an hliakhlai.
44017012	Curuangah mi tampi in an zum ih, upattlak Grik nunaupawl le Grik mipa tampi khal in an zum.
44017013	Asinan Thessalonika khua ih Jew-pawl in Paul in Beria khua khalah Pathian kamsuakthu a sim ti an theih tikah, cutawk khalah Jew-pawl cu an feh ih, mipi an tawkhrăwk.
44017014	Cun unaupawl in hmakhatteah Paul kha tifinriat lamih feh dingin an thlah; asinan Silas le Timothy cu cu tawkah an rung tâng.
44017015	Paul cu a thlahtupawl in Athen khua tiang an hruai; cule a rang thei bikin Silas le Timothy kha amai hnenih ra dingin thupek an ngah hnuah, a thlahtupawl cu an tlung.
44017016	Paul in Silas le Timothy kha Athen khua ihsin a hngah hai laiah, cuih khawpi cu milem in a khat ti a hmuh tikah, a thinlung a na zet.
44017017	Curuangah Jew-pawl le Pathian ngaihsaktu mi dangpawl cu sinakok sungah thu a relpi hai ih, ni tinten dawrhmun ih a tawn mi hmuahhmuah thu a relpi.
44017018	Cun khawruatthiam mifim Epikuras-ih dungthluntupawl le Stoamipawl khal in Paul cu an táwng. Cule mi hrek in, "Hi mitlăwkciarpa hin ziangso sim a duh?" tiah an ti. Mi dangpawl in, "Ram dang pathianpawlih thuhla a phuang a bang," tiah an ti, ziangruangahtile an hnenah Jesu le thawhsalnak thu a sim.
44017019	Cule Paul cu an hruai ih, Areopagas ah an fehpi, cule, "Na aupi mi zirhnak thar hi ziang a si ti kan thei thei pei maw?
44017020	Ziangahtile kan hna ah thil lamdangpawl na run keng a si. Curuangah hih thilpawlih tican theih kan duh," tiah an ti.
44017021	Ziangahtile Athen khawmipawl hmuahhmuah le cutawk ih um ram dang mipawl cu thil dang zianghman tuah loin, thu thar simnak ah simaw, ngaithlaknak ah simaw an cān lawng hmuahhmuah cu an hmang.
44017022	Cun Paul cu Areopagas laiah a ding ih an hnenah, "Nannih Athen khawmipawl, thil ziangkim ah biaknaksakhua ngaihsak zet mi nan si ti ka thei.
44017023	Ziangahtile ka len phahah nan biak mipawl ka zoh ih, biakṭheng pakhat ka hmu. Cuih parah cun, THEIH LO MI PATHIAN HNENAH, tiih ngan mi ka hmu. Curuangah thei lo piih nan biak mi pa cu nan hnenih ka phuan mi hi a si.
44017024	Cuih Pathian cun leilung le a sungih um mi hmuahhmuah hi a tuah. Anih cu lei le van ih Lal a si ruangah, minung kut ih sak mi temple-pawl ah a cêng lo.
44017025	Amah in mi hmuahhmuah hnenah nunnak, thaw le thil hmuahhmuah a pek ruangah, ṭulsăm mi nei vekin minungpawl in an kut ih amah an rĕn ding khal a ṭul lo.
44017026	Cule leilung vangdâp hmuahhmuah parih cêng dingah thisen pakhat ihsin miphun hmuahhmuah a tuah. Cule tikcucānpawl le an cēnnak ding hmun ramripawl tla a ruatsak.
44017027	Anih cu kanmah lakih zo thaw hman in a hlat lo na cingin, minungpawl in Bawipa cu an hawl, an dap ih an hmuhsuak theinak dingah, Pathian in hihi a tuah a si.
44017028	Ziangahtile amai zarin kan nung, kan cāngvai, kan um a si. Thungaiten, nan hlaphuahthiam mi hrekkhat in, 'Ziangahtile kannih cu a tefa kan si,' an ti a si.
44017029	Cutiih Pathian tefa kan si ruangah, Pathian-ih sinak cu minung thiamnak le ruahnak ih tuah mi sui, ngun le lungto milem thawi bangawin kan ruat ding a si lo.
44017030	Hlanlai ah Pathian in an theih lo lai cānpawl kha hmu lo vekin a umsan; asinan atu ah cun hmun kip ih mi hmuahhmuah lung thleng dingin thu a pe.
44017031	Ziangruangahtile a ruah cia zo mi pa hmangin dik zetih leitlun thu a ṭhen ding ni cu a khiah zo. Cucu mithi lak ihsin amah thawhter a sinak khan, Pathian in mi hmuahhmuah hnenah himi thuhla a fĕngzia a langter a si," tiah a ti.
44017032	Cule mithi thawhsalnak thu an theih tikah, mi hrekkhat in an hmuhsuam, mi dangpawl in, "Hi thu hi na hnen ihsin ngaithlaksal kan duh," tiah an ti.
44017033	Cule Paul cu an hnen ihsin a fehsuak.
44017034	Sikhalsehla mi málte cun Paul an bên ih an zum, cupawl lakah Areopagas sungtel pakhat Dionisias a tel, Damaris an ti mi nu pakhat le mi dang khal an hnenah an tel ve.
44018001	Cuih thilpawl hnuah Paul cu Athen khua suahsanin Korinth khua ah a feh.
44018002	Cu tawkah Ponṭas ram ih suak, Jew-mi pakhat Akuila ti mi a táwng. Rom Siangpahrang Klaudias in Jew-mi hmuahhmuah kha Rom ihsin suak dingin thu a pek ruangah, Akuila cu Italy ihsin a nupi Prisilla thawn tu baite ah Korinth ah an ra tlân. Paul cu anmah hmu dingin a va feh.
44018003	An hnaṭuan a bangawk ruangah, an hnenah a um ih hna a ṭuan; ziangahtile an hnaṭuan cu puanthlam sak a si.
44018004	Cule Sabbath ni tinten Paul cun sinakok ah thu a relpi hai ih, Jew-pawl le Grikmipawl simfiang a tum.
44018005	Masidonia ram ihsin Silas le Timothy an ra thlen tikah, Thlarau in Paul cu a turhnawh ih, Jew-pawl hnenah Jesu cu Khrih a si ti thu a theihter.
44018006	Cule an do ih, anmah dokalhnak ṭawng sia an ṭawng tikah, Paul cu a sinfen a thing ih, "Nan thisen cu nanmai lu parah tla seh; kei cu nan thisen ihsin ka thiang a si. Atu thăwkin Zentelpawl hnenah ka feh thlang ding," tiah a ti.
44018007	Cutawk ihsin Paul cu a suak ih, Jasṭas an ti mi paih inn ah a lut, cu pa cu Pathian betu a si ih, a inn cu sinakok kiang teah a um.
44018008	Cun sinakok hruaitu Krispas le a sungkua hmuahhmuah in Bawipa cu an zum. Cumi an theih tikah Korinth khawmi mi tampi in an zum ih baptisma an co.
44018009	Zan ah larnak in Bawipa in Paul hnenah, "Ṭih hlah, thusim aw, daiten um hlah;
44018010	ziangahtile ka lo umpi a si, lo tuahmawh dingin zohman in na parah kut an thlak lo ding, ziangahtile hi khua ah minung tampi ka nei," tiah a sim.
44018011	Cule Paul cu cu tawkah kum khat le thla ruk a um, an hnenah Pathian kamsuakthu a zirh.
44018012	Gallio cu Akaia ramṭhen uktu a si laiah, lungrualten Jew-pawl in Paul cu an do ih, thuṭhennak tokham ah an hruai.
44018013	Cule "Hi pa in Dān thawi kalhawin Pathian be dingah mipi neh a tum a si," tiah an ti.
44018014	Cule Paul cu a kâ a ān zik zawngah, Gallio in Jew-pawl hnenah, "Nannih Jew-pawl, dingfellonak thu asilole bumawknak siava thu ih phunzai si uhla cu, nan thu ka lo ngai ding.
44018015	Asinan ṭawngkampawl le hminpawl le nanmai dān thuhla ih thusuhnak an si ah cun nanmah tein tifel uh. Ziangahtile khavek thil thuṭhentu si ka duh lo," tiah a ti.
44018016	Cule thuṭhennak tokham ihsin a dawisuak hai.
44018017	Cun Grikmipawl hmuahhmuah in sinakok hruaitu Sosthenes cu an kai ih, thuṭhennak tokham hmaiah an vuak. Asinan Gallio cun cuih thilpawl cu ziang hmanah a siar lo.
44018018	Cun Paul cu Korinth khua ah reipi a um, cule unaupawl hnenah damten tiah a ti ih, Siria ram ah lăwng in a feh. A zawngah Prisilla le Akuila khal an feh ve. Kenkeria khua ah a sám a met, ziangahtile thukamnak a rak tuah.
44018019	Cule Efesa khua a thleng ih, cu tawkah Prisilla le Akuila cu a tān ta hai; Paul amah rori cu sinakok ah a lut ih, Jew-pawl thu a relpi.
44018020	Jew-pawl in an hnenih cān rei deuh cam dingin an dil tikah, a lung a kim lo.
44018021	Cuhnakin damten ti phahin an hnenah, "Jerusalem ih um cing ding mi puai cu ziangti lam khalin ka hman tengteng a ṭul; asinan Pathian in rem a ti asile, nan hnenah ka ra kirsal ding," tiah a ti. Cule Efesa khua ihsin lăwng in a feh.
44018022	Cule Sisaria khua ih a ṭum hnuah a hung so ih, kawhhran mipawl cibai a bûk, cule Anṭiok ah a rung suk.
44018023	Cutawk ih cān tawkfang a hman hnuah, a păwksuak ih, a sangsângten Galatia le Frizia ram a tlawng, dungthluntupawl hmuahhmuah a cakter vivo.
44018024	Cule Alexandria khua ih suak, Jew-mi pakhat Apollos ti mi cu Efesa khua ah a ra thleng, amah cu ṭawngkam thiam zet le Cathianghlim thu thei zet a si.
44018025	Hi pa hi Bawipaih lamzin thuhla rak zirh zo mi a si; cule anih cun John-ih baptisma lawng a thei ko nân, a thinlung ih duhnak nasazet thawn Bawipaih thuhla cu dik zetin a sim ih, a zirh.
44018026	Cule sinakok ah ralṭha zetin thusim a thăwk. Akuila le Prisilla in a thusim an theih tikah, a dang deuhah an hruai ih, Pathian lamzin thu cu diksinin an simfiang.
44018027	Apollos cu Akaia peng ih feh a duh tikah, unaupawl in cutawk ih dungthluntupawl cu amah rak cohlang dingin fawrhnak ca an ngan. A va thlen tikah, zangfahnak ruangih a zumtupawl kha nasazetin a bawm hai.
44018028	Ziangahtile langhnganih elawknak ah Jew-pawl cu Apollos cun a neh nêknêk hai ih, Jesu cu Khrih a si ti Cathianghlim ihsin a simfiang hai.
44019001	Cule hitin a si, Korinth khua ih Apollos a um laiah, Paul cu Efesa khua thleng dingin tlun lam rampawl hrut vivo in a tlâwng. Cu tawkah dungthluntu hrekkhat a táwng hai ih,
44019002	anih in an hnenah, "Nan zum tikah khan, Thlarau Thianghlim nan rak co maw?" tiah a ti hai. Cule annih in, "Thlarau Thianghlim a um le um lo hman hna in kan thei lo," tiah an ti.
44019003	Cule Paul in an hnenah, "Ziang baptisma so nan co?" tiah a ti. Cule annih in, "John-ih baptisma kan co," tiah an ti.
44019004	Cun Paul in, "John cun lungthlengnak baptisma a pe taktak, a hnuih a ra ding mi pa zum dingin mipi a sim, cumi cu Khrih Jesu zum dingin a si," tiah a ti.
44019005	Cuih thu an theih tikah, Bawi Jesu Khrih hmin in baptisma an co.
44019006	Paul in an parah a kut a suang ih, an parah Thlarau Thianghlim a rung thleng, cule ṭawng phun dangdangin an ṭawng ih, profet thuphuan in thu an phuang.
44019007	An zaten patling hleihnih hrawng an si.
44019008	Cule Paul cu sinakok ah a lut ih, thla thum sung ralṭha zetin thu a sim, Pathian uknak thu mi a relpi ih, mi a fiangter.
44019009	Asinan mi hrekkhat cu an thinlung an hakter ih an zum lo, mipi tam zet hmaiah cuih Lamzin thu dokalhin ṭawng sia an ṭawng ciamco sawn riangri. Cutikah anmahpawl cu Paul in a tlansan hai ih, dungthluntupawl kha amai zawngah a hruai, cule Tirannas-ih thuzirhnak inn ah ni tin thu a relpi hai.
44019010	Cutivekin kum hnih sung a um ih, Asia ram ih a cêng mi Jew-mi le Grikmi hmuahhmuah in Bawi Jesu-ih kamsuakthu cu hna in an thei ṭheh.
44019011	Cule Pathian in Paul kut hmangin thilmak hleicepawl a tuah,
44019012	cutin a taksaruangpum ihsin pavuapawl le taingerh puanpawl tla minapawl hnenah an keng ih, an nathripawl in a tlansan hai, cule an sung ihsin khawse siavapawl an suak.
44019013	Cun khawse siava dawisuakih hmun kip ih vâkvai Jew-mi mi hrekkhat cu tawkah an um. Cupawl cun khawse siavapawl parah Bawi Jesu hmin ko vein, "Paul ih sim mi Jesu hmin in suak dingin thu kan lo pe," tiah an ti.
44019014	Jew-mi puithiam sâng a si ve mi, Skeva an ti mi paih fapa pasarih pawl cun, cutivekih tuah ve an um.
44019015	Cule khawse siava in a sawn ih, "Jesu ka thei, Paul khal ka thei, asinan nanmah cu zo nan si?" tiah a ti hai.
44019016	Cun khawse siava neitupa cu an parah a khir ih an zaten a neh ṭheh hai, an zate hnakin a caksawn, curuangah cuih inn ihsin taklawng le hriamhma thawn an tlânsuak.
44019017	Cuih thu cu Efesa khua ih cêng Jew-pawl le Grikmipawl hmuahhmuah in an theih tikah, an zate parah ṭihnak a thleng ih, Bawi Jesu hmin an thangṭhat.
44019018	Cule cu tawkah a zumtu mi tampi rain an sual an phuang ih, thil ṭhalo an tuah mipawl an phuangsuak.
44019019	Mitkherhmang mi tampi khal in an cazualpawl an rak kengkhawm ih, mi zapi hmaiah an ur. Cule cuih cazualpawlih man cu an kăwm tikah ngun tangka 50000 a si.
44019020	Cutivekin Bawipaih kamsuakthu cu nasazetin a karhzai ih, nehnak a ngah.
44019021	Hih thilpawl a can ṭheh hnuah, Paul in Masidonia peng le Akaia peng tlawng ta in Jerusalem ih feh dingin a thinlung sungin a tum. Cule, "Cutawk ka thlen hnuah, Rom khal ka hmuh tengteng a ṭul," tiah a ti.
44019022	Cun amah riantu mi pahnih Timothy le Erasṭas cu Masidonia ram ah a thlah hai ih, amah cu Asia ram ah málte sung a rung tâng.
44019023	Cuih cān hrawngah Lamzin thuhla ah buainak nasazet a suak.
44019024	Ziangahtile ngun bur thiam Demeṭrias an ti mi pa in Arṭemis khuavangnuih innte kha ngun in a tuah ih zungthiampawl cu hlawknak tampi a pe.
44019025	Amah in cupawl le cuvek hnaṭuan a ṭuantupawl cu a kokhawm ih an hnenah, "Pulenuh, hi hnaṭuannak ihsin sum lakluhnak ṭha kan nei ti nan thei.
44019026	Cuihtlunah Efesa khua lawngah si loin, Asia ram pumpi zuakzo ah hih Paul hin mi tampi cu nehin a hruaipêng ti cu nan hmu ih nan thei. Milai kut ih tuahcawp mipawl cu pathian an si lo tiah a ti.
44019027	Kan sumtuahnak hi a hmin a se pang ding ti phan a um lawng si loin, Asia ram ih um mi hmuahhmuah ih an biak mi le leilung tlun khua zakip khalih biak mi a ropi zet mi Arṭemis khawzingnuih temple khal hi nautat a si ding ih, a ropitnak khal siatsuah a si pang ding ti phan a um fawn," tiah a ti.
44019028	Cumi cu mipi in hna in an theih tikah, thinlingnak in an khat ih, "Efesa khawmipawlih Arṭemis cu a ropi a si!" tiah an au.
44019029	Cun khaw sung cu buainak in a khat ih, mipi cun Paul-ih khualtlawnpi Masidonia-mi Kaias le Aristarkas cu an kai ih, lungrualten zohnuam zohnak tualrawnpi ah an tûllut.
44019030	Cule Paul cu mipi lakih luh a duh nân, dungthluntupawl in an siang lo.
44019031	Cun Asia ram ih thuneitupawl lakih a rualpi hrekkhat khal in cuih zohnuam zohnak hmun ih va feh hrimhrim lo dingin thu an cah ih, an ngen.
44019032	Mipungkhawm lakih buainak a um ruangah, mi hrek in thu pakhat an au ih, mi hrek in thu dang an au; mi tamsawn in ziangruangah an ra pungkhawm ti an thei lo.
44019033	Cule mipi lak ihsin Alexander cu an dirsuak ih, Jew-pawl in hmai lamah an tûl. Cule Alexander cun daiteih um dingin mipi cu a kut a zâp ih, mipi hmaiih amah le amah humawk a duh.
44019034	Asinan Jew-mi a si ti an theih tikah, an zaten aw rual zetin nazi pahnih sung hrawng, "Efesa khawmipawlih Arṭemis cu a ropi a si!" tiah an au ciamco.
44019035	Cuih khawpi cazipa in mipi cu a daiter ih, an hnenah, "Nannih Efesa khawmipawl, Efesa khawpi cu Arṭemis khawzingnuih temple le van ihsin a tla mi milem kilkhawitu a si ti thei lo zo so um?
44019036	Hi thilpawl cu phat thei rual a si lo ruangah, daiten nan um le ruat ta loin zianghman nan tuah lo a ṭha ding.
44019037	Ziangahtile annihpawl cu temple-pawl suamtu an si lo ih, nan khawzingnu dokalhin ṭawng sia ṭawngtu khal an si lo nân, hi tawkah nan rak hruai.
44019038	Curuangah Demeṭrias le a hawipi zungthiampawl in mi pakhat khat sual mawhthluk ding an neih asile, thuṭhennak hmun cu ăwn a si ih, ramṭhen uktupawl an um ko. Cu tawkah pakhat le pakhat sual puhaw hai seh.
44019039	Asinan a dang thuzăwihnit nan duh asile, dān vekih punkhawmnak ih relcat ding a si.
44019040	Ziangahtile tuihsun ih thil cang mi ruangah nan hél a si tiah sual in puh ding ti phan a um. Ziangahtile himi punkhawmnak thu ah a săn rel thei ding zianghman kan nei lo," tiah a ti.
44019041	Cutiih a ti hnuah punkhawmnak cu a ṭiakter.
44020001	Buainak a cem hnuah, Paul in dungthluntupawl cu a hnenah a ko ih, damten maw tiah a ti hai ih, Masidonia ram lam tlawng dingin a păwksuak.
44020002	Cuih rampawl cu a tlawng vivo ih, ṭawngkam tampi in tha a pe hai, cule Grik ram a thleng.
44020003	Cu tawkah thla thum a um. Cule Siria ram lamah lăwng ih a feh zik zawngah Jew-pawl in amah dokalhin thil ṭhalo an ruahthup ruangah, Masidonia ram ihsin kirsal dingin thutluknak a tuah.
44020004	Cule Beria khawmi Sopaṭa, Thessalonika khawmi Aristarkas le Sekundas, Darbi khawmi Kaias le Timothy, Asia rammi Ṭaikikas le Trofimas tla in Paul cu Asia ram tiang an fehpi.
44020005	Cupawl cu an rak feh sung ih, Troas khua ihsin in rak hngak.
44020006	Thilnu telh lo Sang Puai Nipawl a cem hnuah, Filipi ihsin lăwng in kan feh ih, ni nga hnuah an hnen Troas khua kan thleng, cu tawkah ni sarih kan câm.
44020007	Zarh khat ih a ni khatnak ah, sang phel dingin dungthluntupawl an tawngkhawmaw. A thaizing fehsuak ding a si ruangah, Paul cun an hnenah zanṭim tiangin thu a sim.
44020008	An khawmnak tlunta pindan ah cun meito tampi a um.
44020009	Cule Zuṭikas an ti mi tlangval pakhat cu tukvirh ah a to ih, Paul ih reipi thu a sim laiah thithlĕpin a rak itthat. A ihthah ṭhat laiah sâwng thumnak ihsin a tla. An vung sar tikah a rak thi zo.
44020010	Paul cu a vung ṭum ih tlangvalpaih parah a băwk ih a pawm, cule, "Buai ruri hlah uh, ziangahtile a sungah a nunnak a um lai," tiah a ti.
44020011	Cule Paul cu tlunta pindan ah a hung kaisal, sang a phel ih a ei. Cule reipi khawvâng tiang a ṭawng ih a fehsuak.
44020012	Tlangvalpa cu nungdamin an hruai ih, an hna a ngam zet.
44020013	Cun Assos khua ah lăwng in kan feh sung ih, cu tawkah Paul sawm phah kan tum, ziangahtile amai khawkhan cia vekin ke ih rak feh cia a tum.
44020014	Cule Assos khua ih in rak tawn tikah, lăwng parah kan hruai ih, Miṭilin khua ah kan feh.
44020015	Cutawk ihsin lăwng in kan feh ih a thaisun ah Kios tikulh kiang kan thleng. A tipsun ah Samos tikulh kan thleng ih, Trozilliam khua ah kan câm. A thiamsun ah Mileṭas khua kan thleng.
44020016	Paul cun Asia ram ih cām rei a duh lo ruangah, lăwng in Efesa khua cu fehlansan a tum; ziangahtile a cang thei asile, Jerusalem ah Pentikos puai ni khelh a duh ih a manhlap zet.
44020017	Paul in Mileṭas khua ihsin Efesa khua ah mi a thlah ih, kawhhran elder-pawl a kokhawm hai.
44020018	A hnen an ra thlen tikah an hnenah, "Asia ram kan ra thlen ih a ni khatnak ihsin nan hnenah ziangti vekin ka nung ti nan thei;
44020019	tăngdawr zet le vei tam zet mitthli thawn le Jew-pawlih phiarsawmnak ih cang mi hniksaknak tuarin, Bawipa ka rian a si.
44020020	Nan hlawknak ding zianghman ka sûp lo, cuhnakin mipi hmaiah siseh, inn khat hnu inn khat ah siseh ka phuangsuak ih ka lo zirh sawn.
44020021	Jew-pawl le Grikpawl hnenah Pathian lamah lung thleng dingin le kan Bawipa Jesu Khrih zum dingin fiang zetin thu ka sim.
44020022	Cule atu ah ngai hnik uh, Jerusalem ih feh dingin thlarau ih ṭemṭawn ka si, cu tawkah ka parah ziang thilpawl a cang ding ti ka thei lo.
44020023	Ka theihsŭn cu, cutawk in thawngtlaknak le harsatnak in in hngak a si tiah khaw tin ah Thlarau Thianghlim in fiang zetin a theihter mi lawng hi a si.
44020024	Asinan Pathian zangfahnak thuthangṭha theihter dingah, aipuannak thawn ka tlanzuamnak le Bawi Jesu hnen ihsi ka ngah mi rawngbawlhna cu a cemnet tiang ka ṭhehsuak theinak dingah cuih thilpawl lakih pakhat hman in i hnînter lo ih, ka nunnak khal seherh tlakah ka ruat lo.
44020025	"Cule ngai hnik uh, Pathian uknak thu simin nan lakah ka rak vâk, atu ah ngai hnik uh, nan zaten ka hmel in hmusal nawn lo ding ti ka thei.
44020026	Curuangah mi hmuahhmuah thisen ihsin ka thiang a si tiah tuihsun ah nan hnenah ka lo theihter.
44020027	Ziangahtile Pathian-ih thil tum mi hmuahhmuah kha sûp loin, nan hnenah ka phuang.
44020028	Pathian kawhhran, amai thisen ih a lei mi tuu rual câwm dingin Thlarau Thianghlim in an lakih hotu ih a lo ruah hai zo ruangah nanmah hrangah le tuu rual zate hrangah fimkhur uh.
44020029	Ziangahtile hihi ka thei a si, ka feh hnuah nan lakah cinghnia hrang an ra lut ding ih, tuu rual hi an zuah lo ding.
44020030	Nanmai sung rori ihsi khalin, dungthluntupawl anmah lamih hruai dingin mi an suak ding ih, anmah rori ih merhkawi mi thuphan an sim ding.
44020031	Curuangah ralring uh, sun le zan mitthli thawn kum thum sung cawl loin, mi hmuahhmuah ralrinnak ka lo pek kha cîng ringring uh.
44020032	"U le nau tla, atu ah Pathian hnenah le a lo tuahṭha theitu le mithianghlimpawl hmuahhmuah lakah co ding ro khal a lo pe theitu a zangfahnak kamsuakthu ah ka lo ap a si.
44020033	Sui siseh, ngun siseh, hnipuan siseh zo-ih ta hman ka daw lo.
44020034	A si, hi kutpawl hin keimah le ka hnenih um mipawlih ṭul mi a pesuak ti nanmah rori in nan thei.
44020035	Micaklopawl nan băwm theinak dingah, hitivekin hna ṭuanin ziangkim ah ka lo hmuh zo. Bawi Jesu-ih kamsuakthupawl hi cīng uh, anih in, 'Ngah lam hnakin pek lamah thlawsuah a tamsawn,' a ti," tiah a ti.
44020036	Cule cuih thilpawl a sim hnuah, Paul cu a khuk a bil ih an zaten thla a campi.
44020037	Cun an zaten ring zetin an ṭap, Paul cu an pawm ih an hnam.
44020038	A hmel an hmusal nawn lo ding ti a sim mi ṭawngkampawl cun an riah a seter cuang. Cule lăwng tiang an hei thlah.
44021001	Cule hitin a si, anmah kan fehsan hnuah lăwng in dĭngten kan feh ih, Kos tikulh kan thleng. A thaisun ah Rhodes tikulh ah kan feh, cule cutawk ihsin Patara khua ah kan feh.
44021002	Cu tawkah Fonisia ram lamih feh ding mi lăwng kan hmu, cuih lăwng cu kan to ih, kan fehlan.
44021003	Saipras tikulh kan hmuh hnuah, thlang lam ihsin kan lan ih, Siria ram fehtlăngin Ṭaiar khua ah kan cawl; ziangahtile cuih khua ah lăwng thil phurh mipawl thlak ding a si.
44021004	Cule cu tawkah dungthluntupawl kan táwng ih an hnenah ni sarih kan câm. Thlarau simnak in cuih dungthluntupawl cun Paul hnenah, "Jerusalem ah feh hlah," tiah an ti.
44021005	Kan umtlang cān a net tikah, kan suak ih kan khualtlawn kan peh; cule dungthluntupawl hmuahhmuah cun an nupi le an fātepawl thawn khaw leng tiang in thlah. Cule ti kapah kan khuk kan bil ih thla kan cam.
44021006	Pakhat le pakhat, damten maw, kan tiawk hnuah, lăwng parah kannih kan kai ih, annih cu anmai inn ah an kirsal.
44021007	Cule tipi parih khualtlawn kan ṭheh hnuah, Ṭaiar khua ihsin Ptolemais khua kan thleng, cu tawkah unaupawl kan cibai ih an hnenah ni khat kan câm.
44021008	A thaisun ah Paul-ih tlawnpi kannih cu kan păwksal ih, Sisaria khua kan thleng. Cule mi pasarih lakih pakhat a si mi evangelist Filip-ih inn ah kan lut ih a hnenah kan câm.
44021009	Cu pa cun profet thuphuan ih thuphuang fala him fanu pali a nei.
44021010	Cu tawkah ni tampi kan cam hnuah, Judia peng ihsin profet pakhat Agabas an ti mi a rung.
44021011	Kan hnenah a ra ih, Paul-ih taikhap a la ih a ke le a kutpawl a ṭawnaw ih, "Thlarau Thianghlim in hitin a ti, 'Hih taikhap neitupa hi Jerusalem ah Jew-pawl in an ṭawn ding ih, Zentelpawl kut ah an pe ding,' a ti," tiah a ti.
44021012	Cuih thu cu kannih le cutawk hmun ih um mipawl in kan theih tikah, Paul cu Jerusalem ih feh lo dingin kan ngen ciamco.
44021013	Cun Paul in, "Ziangah nan ṭap ih ka thinlung in kûaiter? Ziangahtile Jerusalem ah cun thawngthlak lawng si loin, Bawi Jesu Khrih hmin ruangah thih khal ka tiar a si," tiah in sawn.
44021014	Kan dăwn thei lo ruangah daiten kan um ih, "Bawipa in a duhnak vekin tuah ko seh," tiah kan ti.
44021015	Cuihhnu ah kan tim kan tuah ih, Jerusalem ah kan hung so.
44021016	Sisaria khua ihsin dungthluntu hrekkhat khal kan hnenah an tel ve ih, kan riahnak ding Manason inn ah in hruai. Amah cu Saipras tikulhmi a si ih, dungthluntu hmaisabikpawl lakih pakhat a si.
44021017	Cule Jerusalem kan thlen tikah, unaupawl cun lungawi zetin in rak hmuak.
44021018	A thaisun ah Paul le kannihpawl cun James kan va leng ih, cu tawkah elder-pawl hmuahhmuah an rak um.
44021019	Paul in cibai a bûk hai hnuah, a rawngbawlnak ihsin Pathian in Zentelpawl lakih a thil tuah mipawl pakhat hnu pakhat a simfiang hai.
44021020	Cule cuih thu an theih tikah, Bawipa an thangṭhat. Cule Paul hnenah, "Unaupa, Jew-pawl lak ihsin mi thawng tampi in an zum zo ih, cupawl cu an zaten Dān thu ih ṭhahnemngai zet an sizia cu na hmu.
44021021	Zentelpawl lakih um Jew-pawl hmuahhmuah cun Dān thlauthla ding le an fātepawl serh zim tan lo dingin le nunphung khal thlun lo dingin na zirh tiah hipawl hnenah mi hrekkhat in an theihter zo.
44021022	Ziangtin kan tuah ding? Mipi an ra pungkhawm tengteng ding, ziangahtile na ra thleng zo ti an thei.
44021023	Curuangah kan lo sim mi vekin tuah tengteng aw: thukamnak tuah mi patling pali kan hnenah an um a si.
44021024	Cupawl cu hruai awla, an zawngah thianfaiaw aw, cule an lu meh man khal peksak aw. Cule na thuhla an thăn mi cu a diklo ti mi hmuahhmuah in an thei ding. Cutin Dān thu na thlun ti le Dān vekin na nung ti an lo thei ding.
44021025	Asinan Zentel zumtupawl thuhla ah cun hih thilpawl cu tuah lo dingin ca kan rak kuat zo. Annih cun milem hnenih an hlăn mi thil, sa thi le hngawng rek ih thah mi sa, nunau-mipa sualnak pawl hrial dingin kan relcat a si," tiah an ti.
44021026	Cun a thaisun ah Paul in cuih mi pali cu a hruai hai ih, anmai zawngah a thianfaiaw. Cule temple kulh sungah a lut ih, thianfainak cān ziang tik ni ah a cem ding ti le cuih cān ah pakhat ciar hrangah thilhlăn a pe ding ti a sim.
44021027	Ni sarih a cem zik tikah, Asia ram ihsi a ra mi Jew-pawl in Paul kha temple kulh sungah an hmu. Cule mipi zaten an căwktho ih, Paul cu an kai.
44021028	An au ih, "Israel-mipawl, in bawm uh! Hi pa hin kan mipi, Dān le hi hmun dokalhin hmun kip ah mi hmuahhmuah thu a zirh. Cuihtlunah Grikpawl khal temple sungah a hruai ih, hih hmun thianghlim hi a bawrhbangter," tiah an ti.
44021029	Cutiih an aunak săn cu Efesa khawmi Trofimas kha Jerusalem ah an hmu ih, Paul in temple sungah a rak luhpi ko ding tiih an ruah ruangah a si.
44021030	Cuih thu cun an khawsen in a căwkbuai, cule mipi an ra tlânkhawm, Paul cu an kai ih temple kulh sung ihsin an dirsuak, cule kăwtkapawl cu an khar lohli.
44021031	Mipi in Paul thah an duh laiah, Rom ralkap bur khat hotu ralbawipi hnenah Jerusalem khaw pumpi a buai luihlo ti thu a thleng.
44021032	Hmakhatteah cu pa cun ralkappawl le ralkap 100 hotupawl kha a hruai ih an hnenah an va tlân. Ralbawipi le ralkappawl an hmuh tikah, Paul an vuak lai cu an cawl.
44021033	Cun ralbawipi cu a feh ih, Paul a kaih hnuah thir cikcin pahnih thawn ṭawn dingin thu a pek. Cule zo a si ti le ziang a tuah ti a sut.
44021034	Cule mipi sung ihsin mi hrekkhat in phun khat in an au ih, mi hrekkhat cun phun dangin an au. Thawmvâng a tam tuk ruangah anih in thufiang a thei thei lo ih, Paul cu ralkap khemp ih hruai dingin thu a pek.
44021035	Nasatukih mipi an buai ruangah, Paul cu kaiṭen a thlen fangah ralkappawl in an zâwn.
44021036	Ziangahtile mipi tam zetin an thlun ih, "That uh!" tiah an au phah vivo.
44021037	Cun ralkap khemp sungih an hruai zik zawngah, Paul in ralbawipi hnenah, "Na hnenah thu ka lo sim thei pei maw?" tiah a ti. Cule anih in, "Grik ṭawng na thiam maw?
44021038	Hi hlan tawkfangih héltu le ramṭhing ih mi thattu 4000 hruaitu Izippa kha na si maw?" tiah a let.
44021039	Asinan Paul in, "Keimah cu Silisia ram khaw pawimawh Tarsas khua ih suak Jew-mi ka si. Mipi hnenih thusim i siang hram dingin ka lo ngen a si," tiah a ti.
44021040	Thusim theinak pek a si hnuah, Paul cu kaiṭen parah dingin mipi hnenah a kut a hei zâp ih, daiteih an um hnuah Hebru ṭawng in an hnenah thu a sim.
44022001	Paul cun, "U le nau le pale tla, atu nan hnenih ka humawknak thu ka sim mi hi ngai hnik uh," tiah a ti.
44022002	An hnenah Hebru ṭawng in thu a sim ti hna in an theih tikah, daiten an um sinsin.
44022003	Cule Paul cun, "Keimah cu Silisia ram Tarsas khaw suak, Jew-mi ngaingai, Gamaliel-ih tlawngta, hi khua ih ṭhanglian ka si. Anih in kan pupápawlih dān cu famkim zetin i zirh ṭheh, cule tuihsun ih nan zate vek hin Pathian hrangih ṭhahnemngai zettu ka rak si ve dah.
44022004	Hih Lamzin thluntu mipapawl le nunaupawl ṭawn tahratin thawng ka thlâk hai ih, thi tiangin ka tiduhdah hai.
44022005	Cuih thu cu puithiam lubik le Sanhedrin thuṭhentupawl hmuahhmuah in in theihpi. Damaskas khua ih umpawl cu ṭem tahratin Jerusalem ah hruaiih cawhkuan pe dingin, an hnen ihsin unaupawl hnenih pek ding ca ka ngah hnuin cuih khua ah ka feh.
44022006	"Cule hitin a si, sun lai hrawngih Damaskas khua ka thlen zik zawngah, rinlopiin van ihsin tleu nasazetin ka kiangkap a run tlet.
44022007	Cule lei ah ka tlu ih aw pakhat in ka hnenah, 'Saul, Saul, ziangahso i tiduhdah rero?' tiah i ti ka thei.
44022008	Cule kei in, 'Bawipa, zo na si?' tiah ka let. Cule anih in ka hnenah, 'Na tiduhdah rero mi, Nazareth Jesu ka si,' tiah i ti.
44022009	"Cule ka hnenih um mipawl cun tleu cu an hmu rori ih, ṭihnak in an khat, asinan ka hnenih ṭawngtupaih aw cu an thei lo.
44022010	Cun kei in, 'Bawipa, ziang ka tuah ding?' tiah ka ti. Cule Bawipa in ka hnenah, 'Tho awla, Damaskas khaw sungah feh aw, cule cu tawkah na tuah dingih ka ruah cia mi thil hmuahhmuah an lo sim ding,' tiah i ti.
44022011	Cule cuih tleu ih tle cu a natsattuk ruangah khua ka hmu thei lo. Cule ka hnenih umpawl in ka kut in in hruai ih, Damaskas khaw sungah ka lut.
44022012	"Cun cu tawkah Ananias an ti mi pa a um, amah cu Dān vekih Pathian ngaihsak le khatawk ih cêng Jew-pawl hmuahhmuah ih an fak mi a si.
44022013	Ka hnenah a ra ih, ka kiangah a ding. Cule ka hnenah, 'Unaupa Saul, khua hmu aw,' tiah i ti. Cuih tikcu rori ah amah cu ka hun zoh.
44022014	Cun anih in, 'Pathian duh zawng thei dingah le Midingfel Pa hmu dingah le a kâ ihsin a aw thei dingah, kan pupápawlih Pathian in a lo hril zo.
44022015	Ziangahtile nang cu mi hmuahhmuah hnenah amai hrangah na hmuh mi le na theih mi theihpitu na si ding.
44022016	Atu hi ziangahso na hngah rero? Tho awla, baptisma co aw, cule Bawipaih hmin koin, na sualpawl khawlhfai aw,' tiah i ti.
44022017	"Cule hitin a si, Jerusalem ih ka kirsal hnuah, temple kulh sungih thla ka cam laiah zelhin ka um.
44022018	Jesu ka hmu ih, anih in ka hnenah, 'Zamrang aw, Jerusalem ihsin suak lohli aw, ziangahtile ka thuhla na phuan mi an pawm lo ding,' tiah i ti.
44022019	Cun kei in, 'Bawipa, sinakok tin ih nangmah lo zumtupawl thawng ka thlâk hai ih ka vuak haizia cu anmah rori in an thei.
44022020	Cule na thutheitu Stefen thisen an suah laiah, kei khal an kiang nâite ah ka ding. An thah cu ka lung a kim ih, a thattupawlih hnipuan ka rak kilsak hai,' tiah ka ti.
44022021	Cun Jesu in ka hnenah, 'Feh aw, ziangahtile lam hlapi ih Zentelpawl hnenah ka lo thlah ding,' i ti," tiah a ti.
44022022	Cuih ṭawngkam tiang cu Jew-pawl in an ngai, cule an au ih, "Khavek mi kha lei par ihsin lahlo uh, ziangahtile nungtlak a si lo!" tiah an ti.
44022023	Cun annih in au phahin an hnipuan an hlăwn ih, thli lakah leivut an theh ciamco.
44022024	Ralbawipi in Paul cu ralkap khemp sungih hruai dingin le ziangruangah mipi khativekin an au ti a theih theinak dingah, savun hri in vua ih thusut dingin thu a pe.
44022025	Cule Paul cu lengah an suah ih, savun hri in an ṭawn. Paul in cu tawkah a kiangih ding ralkap 100 hotu hnenah, "A thu relsak hrih lo Rom-mi pakhat vuak cu na hrangah a thiang maw?" tiah a ti.
44022026	Cucu ralkap 100 hotupa in a theih tikah, ralbawipi hnenah a feh ih, "Na thil tuah ding mi ah ralring aw, ziangahtile hi pa hi Rom-mi sokhaw a si," tiah a sim.
44022027	Cutikah ralbawipi cu, Paul hnenah a feh ih, "Rom-mi na si maw? I sim hnik," tiah a ti. Anih in, "Ka si," tiah a ti.
44022028	Ralbawipi cun, "Rom-mi sinak ding hrangah tangka tampi ka pe," tiah a sawn. Cule Paul in, "Kei cu suahkeh in Rom-mi ka si," tiah a ti.
44022029	Cuveten Paul vuak le thusuh a tumtupawl cu dungah an sīp ṭheh; cule ralbawipi khal in Paul cu Rom-mi a si ti le Rom-mi a ṭemṭawn ti a theih tikah, a ṭih ve.
44022030	Ralbawipi cun ziangruangah Jew-pawl in Paul an hêk ti theih a duh ruangah a thaisun ah Paul cu ṭawnnak ihsin a suah ih, puithiam sângpawl le Sanhedrin thuṭhentu zaten tawngkhawmaw dingah thu a pe. Cule Paul cu a run hruai ih an hmaiah a ret.
44023001	Cun Paul in Sanhedrin thuṭhentupawl cu hmaităwnin a zoh hai ih, "Pulepawl le unaupawl, tuihni tiang Pathian hmaiah thinlung zate thiangin ka nung a si," tiah a ti.
44023002	Cule puithiam lubik Ananias in Paul kiangih a ding mipawl kha a kâ ah bēng dingin thu a pe hai.
44023003	Cun Paul in a hnenah, "Nang cu si râng hnih mi phăr vek na si, Pathian in a lo bēng ding. Ziangahtile Dān vekih thu i ṭhen dingah na to ih, Dān kalhzawngin keimah bēng dingin thu na pe hai maw si?" tiah a ti.
44023004	Cule Paul kiangih dingtupawl in, "Pathian-ih puithiam lubik na hmuhsuam ding maw?" tiah an ti.
44023005	Cun Paul in, "U le naupawl, puithiam lubik a si ti ka thei lo pi; ziangahtile, 'Na mipawl hruaitu dokalhin ṭawng sia ṭawng hlah,' tiih ngan a si," tiah a ti.
44023006	Asinan Paul in mi hrekkhat cu Sadusi an si ih, mi hrekkhat cu Farasi an si ti a theih tikah, Sanhedrin thuṭhentupawl hmaiah cun a au ih, "Pulepawl le unaupawl, keimah cu Farasi fapa, Farasi ka si. Ruahsannak thu le mithi thawhsalnak thu ah thuṭhen dingih kawh ka si," tiah a ti.
44023007	Cutiih a ti hnuah, Farasipawl le Sadusipawl karlakah thuelawknak nasazet a suak; cule mipungkhawm cu an ṭhenaw.
44023008	Ziangahtile Sadusipawl cun thawhsalnak a um lo, vancungmi siseh, thlarau siseh a um lo tiah an ti. Asinan Farasipawl cun cupawl hmuahhmuah cu an pawmhnget.
44023009	Cun auaw nasazet a suak ih, Dānzirhtu hrekkhat, Farasi lamṭangpawl cu an ding ih nasazetin an êl, "Thu sia zianghman hi pa ah kan hmu lo, vancungmi in simaw, thlarau in simaw a hnenih thu a sim a si ahcun, Pathian kan dodal lo pei uh," tiah an ti.
44023010	Elawknak nasazet a suah tikah, ralbawipi in Paul kha an băwtthlek thluh pang ding ti a phan ruangah, ralkappawl kha vung feh ih, Paul kha mipi hnen ihsin hranhramih hruai dingin le ralkap khemp ih fehpi dingin thu a pe.
44023011	Asinan a thaizan ah Bawipa cu Paul kiangah a ding ih, "Paul, hnangamten um aw, ziangahtile Jerusalem ih ka thu na theihter zo vekin, Rom khalah na theihter tengteng ding a si," tiah a ti.
44023012	Cule khua a van tikah, Jew-pawl lakih mi hrekkhat cu khua an khângkhawm ih, anmah le anmah siatcamawin, Paul an thah hlanlo ziangkhal ei lo le in loih um dingin an tiaw.
44023013	Cutiih phiarthupnak a tuahtupawl cu mi 40 hnakih tam an si.
44023014	Puithiam sângpawl le miupapawl hnenah an feh ih, "Kanmah le kanmah siatcamawknak thawn kan ṭemṭawnaw zo, Paul kan thah hlanlo, ziangkhal kan ei lo ding.
44023015	Curuangah atu ah nanmah le Sanhedrin thuṭhentupawl in Paul kha nan hnenah thaisun ah run hruai dingin, ralbawipi hnenah ruahnak pe uhla, amai thuhla ah famkim deuhin zăwi kan duh tiin tiawter uh. Cule Paul a ra thlen hlanah amah that dingin kan rak tiar cia ding," tiah an ti.
44023016	Cule Paul-ih farnuih fapa in cutiih an bawhthup thu a theih tikah, ralkap khemp ah a lut ih Paul cu a va sim.
44023017	Cun Paul in ralkap 100 hotupawl lak ihsin pakhat kha a ko ih a hnenah, "Hih tlangvalpa hi ralbawipi hnenah hei hruai aw, ziangahtile a hnenah thusim ding a nei," tiah a ti.
44023018	Cule anih cun a fehpi ih, ralbawipi hnenah a hruai, cule, "Thawngtlapa Paul in a hnenah i ko ih, hih tlangvalpa na hnenih ratpi dingin i dil. Anih in thu lo sim ding a nei," tiah a ti.
44023019	Cun ralbawipi cun tlangvalpa cu a kut in sirah a hruai ih, "Ziang thu i sim duh?" tiah thu a sut.
44023020	Cule anih in, "Jew-pawl in thaisun ah Paul kha Sanhedrin thuṭhennak ah run hruai aw tiah lo dil dingin an lung a kim zo. A thuhla kha famkim deuhin theih an duhawter ding.
44023021	Asinan an thu lung hlah aw, ziangahtile mi 40 hnak tam in amah cu an bawh. Cupawl cu anmah le anmah siatcamawin an ṭemṭawnaw, Paul an thah hlanlo zianghman an ei lo ding ih, an in lo ding. Atu ah nangmai thutiamkam lawng hngakin an um," tiah a ti.
44023022	Cule ralbawipi in tlangvalpa cu, "Ka hnenih na sim mi thilpawl hi zohman sim hlah," tiah thu a pek ih a tlunter.
44023023	Cule ralkap hotu bawibik in a ralkap 100 hotu pahnih cu a ko hai ih, "Zan nazi pakua ah Sisaria khua tiang feh dingin ralkap 200, ráng ralkap 70 le fei hmang ralkap 200 timtuah uh.
44023024	Paul ih to dingah to mi ṭilvapawl timtuah uhla, ram uktu Filix hnenah himdamten va thlah uh," tiah thu a pe.
44023025	Ralbawipi cun hitin ca a ngan:
44023026	"Kei, Klaudias Lisias in ram uktu upattlak Filix na hnenah ca ka ngan a si: "Cibai ka lo bûk.
44023027	"Jew-pawl in hi pa hi an kai ih thah an tum laiah, Rom-mi a si ti ka thei ih, ralkappawl thawn ka va runsuak.
44023028	Cule ziangruangah sual an puh ti theih ka duh tikah, amah cu Sanhedrin hmaiah ka hruai.
44023029	An Dān thusuhnak thu ah sual an puh ih, thihnaktlak le thawngtlaknaktlak thu zianghman a um lo ti ka hmu.
44023030	Cule Jew-pawl in hi pa thahnak ding khua an khâng ti in sim tikah amah cu na hnenah ka rak kuat lohli, cule amah sual puhtupawl khal amah sual an puhnak thu cu na hmaiih thlĕn dingin ka sim hai. Damten," tiin.
44023031	Cun thupek an si vekin ralkappawl cun Paul cu an fehpi ih, zan ah Anṭipaṭris khua tiang an hruai.
44023032	A thaisun ah ralkappawl in Paul hnenih fehtu ding rángralkappawl cu an tăn ta ih, an ralkap khemp lamah an tlungkir.
44023033	Rángralkappawl cu Sisaria khua an thlen tikah, cakuat cu ram uktu hnenah an pek ih, Paul khal cu a hnenah an ap.
44023034	Cule ram uktupa cun cakuat cu a siar ih, amah cu khui ram in a si ti a sut. Cule Silisia ram ihsin a si ti a theih tikah,
44023035	Paul hnenah, "Sual a lo puhtupawl an thlen tikah, na thuhla cu ka ngaithla leh ding," tiah a ti. Cule Paul cu Herod-ih praetorium sungah ret dingin thu a pe.
44024001	Cun ni nga hnuah puithiam lubik Ananias cu miupa hrekkhat le sihni Tertullas thawn Sisaria khua ah an rung suk. Sihnipa in ram uktupa hnenah Paul sual an puhnak thu cu a thlĕn.
44024002	Cule Paul cu an ko ih, Tertullas cun Filix hnenah Paul-ih thu cu hitin sim a thăwk, "Nangmai hnuaiah cān reipi sung hnangamten kan um zo ih, na remruahnak in hi miphun ṭhansonak nasazet na thlĕn zo.
44024003	Zahtlak miropi Filix, hmun kip ah le ziang tik lai khalah lungawinak nasazet thawn kan lo cohlang ringring a si.
44024004	Sikhalsehla reipi ka lo hnaihnăwklonak dingah, zangfahten ṭawngkam málte in ngaisak hram dingin ka lo dil.
44024005	Ziangahtile hi pa hi buainak tuahtu a si ti kan hmungah zo, leitlun pumpi ih Jew-pawl hmuahhmuah héltertu le Nazir-mipawlih biaknaksakhua hruaitu a si.
44024006	Temple sung bawrhbangter khal a tum ih, kan kaih; kanmai Dān vekin thuṭhen kan duh.
44024007	Asinan ralbawipi Lisias a ra ih, kan kut ihsin hranhramin a ra hruai.
44024008	Lisias cun Paul sual puhtupawl kha na hnenah ra dingin thu a pe hai. Amah cu nangmah rori in na zingzăwi tikah, sual kan puhnak thil hmuahhmuah cu na theikim thei ding," tiah a ti.
44024009	Cule Jew-pawl khal an lung a kim ih, hi thilpawl hi a dik a si, tiah an ti.
44024010	Cun ram uktupa in Paul kha thusim ve dingin a kut a hei zâp ih, Paul cun a sâng ih a hnenah, "Kum tampi sung hi miphun thuṭhentu na si ti ka lo theih ruangah, lungawi zetin keimah le keimah ka humaw a si.
44024011	Ziangruangahtile Jerusalem ah Pathian be dingin ka hung fehnak hi ni hleihnih hnakin a tam hrih lo ti cu áwlten na thei ko ding.
44024012	Cule temple kulh sungah zo thaw hmanih thu kan relkhawm in hmu lo, sinakok ah siseh, khawpi sungah siseh mipi ka căwkbuai lo.
44024013	Cule atu ih sual in puhnak thilpawl cu a dikzia khal na hnenah an lo hmuh thei lo ding.
44024014	Asinan pawl hran an ti mi Lamzin zulhin, Dān cazual sung le Profetpawlih cazual sungih ngan mi thil hmuahhmuah zumin, in thlahtupawl Pathian ka bia ti na hnenah ka phuang a si.
44024015	Midingfelpawl le midingfel lo pawl cu thihnak ihsin an thosal leh ding tiah anmah vek thothoin, Pathian ah ruahsannak ka nei.
44024016	Cumi ruangah, Pathian lamah le minung lamah sia le ṭha theihnak fiang nei dingin ka zuam ringring.
44024017	"Kum reipi sung ka um nawn lo hnuah, ka miphun hnenah băwmnak thilpekpawl le thilhlănpawl pe dingin ka vung feh.
44024018	Jew-mi mi hrekkhat Asia ram ihsin an ra ih, temple kulh sungih keimah le keimah ka thenfaiawk in hmu. Ka hnenah mipi an um lo ih, buainak zianghman ka tuah lo.
44024019	Sualpuh ding in neih asile, na hmaiah anmah rori in sual in puh hai seh.
44024020	Culoasile hitawk ih a um mipawl hin Sanhedrin hmaiih ka din laiah, keimah ah ziang diklonak an hmu?
44024021	Hih thil pakhat lawng hi a si ko ding, an hmaiih ka din laiah, 'Mithi thawhsalnak thu ruangah tuihsun ah nan hmaiah thuṭhenin ka um a si,' tiah ka au," tiah a ti.
44024022	Cupawl cu Filix in a theih tikah, Lamzin thu cu fiang zetin a theih ruangah, "Ralbawipi Lisias a rat tikah, na thu cu ka relcat leh ding," tiah thurel lai cu a bānter.
44024023	Cule ralkap 100 hotupa kha Paul kil dingin le zalĕnnak málte pe dingin le a rualpipawl in a ṭulhai mipawl tawlrelsak dingin thu a pe.
44024024	Ni málte a rei hnuah, Filix cu a nupi Drusilla thawn an ra kirsal, Drusilla cu Jew-mi a si. Filix in Paul a ko ih, Khrih zumnak thuhla a sim mi kha a ngai.
44024025	Paul in dingfelnak thu, sūpawknak thu le a ra thleng ding mi thuṭhennak thupawl a rel tikah, Filix cun a ṭih ih, "Atu cu feh hrih ko aw; cān remcâng ka hmuh tikah ka lo ko leh ding," tiah a sang.
44024026	Cuih cān ah Filix cun Paul in a suahnak dingah paisa in pe ding ti a beisei. Curuangah amah cu a ko leuhleuh ih, a be ṭheu.
44024027	Asinan kum hnih a rei hnuah, Porsias Fesṭas in Filix-ih ai a run awh. Filix cun Jew-pawl lungawiter a duh ruangah, Paul cu thawng sungah a tān ta.
44025001	Fesṭas cu cuih ram a thlennak ni thum a rei hnuah, Sisaria ihsin Jerusalem ah a hung feh.
44025002	Cun puithiam lubik le Jew hruaitupawl in a hnenah Paul sual an puhnak thuhlapawl cu an rak sim.
44025003	Annih cun Paul cu lamzin ah rak bawh ih that dingin khua an khanthup ruangah, Jerusalem ih thlah dingin Fesṭas an dil.
44025004	Asinan Paul cu Sisaria ah ret a si ding ih, amah rori khal a feh ding a si tiin Fesṭas in a sâng hai.
44025005	Anih in, "Curuangah nan lakih thuneihnak neitupawl kha ka hnenah nan ra thei a si. Hi paih thu ah sualralnak ziang simaw a um pang asile, sual an puh thei ding," tiah a ti.
44025006	Fesṭas cu an lakah ni hra hnakih tam a cām hnuah, Sisaria ah a suk. A thaisun ah thuṭhennak tokham parah a to ih, Paul hruai dingin thu a pe.
44025007	Paul a thlen hnuah, Jerusalem ihsi a ra mi Jew-pawl cu a kimvelah an ding ih, a dik rori a si tiih an lăngter thei lo mi, nasazetzetin sual tampi an puh.
44025008	Paul cu amah le amah a humaw ih, "Jew-pawlih Dān dokalhin siseh, temple dokalhin siseh, Kaisar dokalhin siseh zianghman ka tuah lo," tiah a ti.
44025009	Asinan Fesṭas cun Jew-pawl lungawiter a duh ruangah, Paul cu a sawn ih, "Jerusalem ah hung so in, cu tawkah sual an lo puhnakpawl ka hmaiih suh na duh maw?" tiah a ti.
44025010	Cule Paul in, "Thuṭhen ka sinak ding hmun, Kaisar-ih thuṭhennak tokham hmaiah ka ding a si. Na theihfiang zet vekin, Jew-pawl hnenah thilsual zianghman ka tuah lo.
44025011	Cutiih ka tinak săn cu dingfellonak le thihnaktlak thilsual ziang simaw tal ka tuah asile, thih ka êl lo. Asinan hipawl ih sual in puh mi pakhat hman a diklo a si ahcun, zohman in an kut ah in pe thei lo, Kaisar hnenah lu ka pu ding," tiah a ti.
44025012	Cun Fesṭas cun a khawnsil upapawl thawn thu an rawnawk hnuah, "Kaisar hnenah na thlĕn maw? Kaisar hnenah cun na feh ding a si!" tiah an sawn.
44025013	Ni tawkfang hnuah Siangpahrang Agrippa le Bernis cu Fesṭas cibaibûk dingin Sisaria khua an ra thleng.
44025014	Cutawk ih ni tampi an um hnuah, Fesṭas in Paul-ih thuhla cu siangpahrang hnenah a rel, "Filix in thawng a thlak ta mi pa hi tawkah hin a um,
44025015	Jerusalem ih ka um laiah, puithiam sângpawl le Jew-pawlih miupapawl in sual an puh ih amah cu thuṭhen dingin in dil.
44025016	Kei in an hnenah, 'Sual an puh mi pa in sual a puhtupawl kha hmaităwnin sual an puh mipawl ihsin amah le amah humawknak cān nei seh, cumi a tuah hlanah thi dingih pek cu Rom-mipawlih nunphung a si lo,' tiah ka sâng hai.
44025017	Curuangah an ratkhawm tikah, tlaiter loin a thaisun ah thuṭhennak tokham parah ka to ih, cu pa cu rak hruailut dingin thu ka pe.
44025018	Sual a puhtupawl cu an ding ih an ṭawng tikah, ka beisei vekin sualpuh thei mi an nei lo,
44025019	cuhnakin anmai biaknaksakhua thuhla le Jesu an ti mi pa a thi ih a nungsal a si tiih Paul ih a sim mi thu ah elnak hrekkhat an nei sawn.
44025020	Cule cuih an thuelnakpawl cu ziangti lamih zawihnit ding ti ka theih lo ruangah, Jerusalem ah fehin cutawk ih sual an puhnakpawl rel sehla a duh le duh lo thu ka sut.
44025021	Asinan a thuhla cu Augasṭas ih relcat dingin hi tawkah in ret uh tiin Paul in a ngĕn ruangah, Kaisar hnenih ka kuat hlan sung ṭhaten kilhim dingin thu ka pek," tiah a ti.
44025022	Cutikah Agrippa cun Fesṭas hnenah, "Keimah rori khal in cu paih thusim ngaithlak ka duh a si," tiah a ti. Fesṭas in, "Thaisun ah na ngaithla ding," tiah a ti.
44025023	Cule a thaisun ah Agrippa cu Bernis thawn an ra thleng, tawnkhawmawknak pindan sungah cun ropi zetin an rung lut ih, ralbawipipawl le khaw sung upapawl in an thlun. Fesṭas ih thupeknak in Paul cu an run hruailut.
44025024	Cule Fesṭas in, "Siangpahrang Agrippa le kan hnenih a um mi hmuahhmuah in hi pa hi nan hmu, Jerusalem ah siseh, hitawk khalah siseh, Jew-mi mipungkhawm zaten a thuhla ka hnenah an thlĕn ih, hi pa cu nung ding a tlak nawn lo tiah an ausuak.
44025025	Asinan hi pa hin thihnaktlak zianghman a tuah lo ti ka hmu, cule amah rori in Augasṭas hnenih a thuhla a thlĕn ruangah kuat dingin ka ruatcat zo.
44025026	Ka bawipa Augasṭas hnenih a thuhla ka ngan tikah, a cekciih ngan ding zianghman ka nei lo. Curuangah nan zate hmaiah, a hleicein Siangpahrang Agrippa na hmaiah ka hun suahpi a si, kan zawihnitngah hnuah ngan ding ziang tal ka neih pangah tiah a si.
44025027	Ziangahtile thawngtla pakhat dokalhin sual an puh mi a cekci fiangter loih kuat cu a awm lo ding tiah ka ruat," tiah a ti.
44026001	Cun Agrippa in Paul hnenah, "Nangmai hrangah na thuhla na sim ding ka lo siang a si," tiah a ti. Cule Paul cu a kut a hun pharh ih a thiamthu a rel.
44026002	"Siangpahrang Agrippa, tuihsun ah na hmaiih Jew-pawlih sual in puh mi thil hmuahhmuah ihsin ka thiamthu ka rel ding ruangah mithlawsuak ah ka ruataw.
44026003	Nangmah cu Jew-pawl lakih nunphung le elawknak hmuahhmuah thei zettu na si ruangah ka lung a awi hleice. Curuangah thinsauten i rak ngaithla hram aw tiah zangfah ka lo dil.
44026004	"A thăwktein Jerusalem ih ka mipawl lakah ka um a si. Jew-pawl hmuahhmuah in ka nauhak lai ihsin ka nuntukhawsakdān cu an thei.
44026005	A tir ihsin in thei tuk zo, an duh asile, kan biaknaksakhua ih pawl fekbik Farasi pakhat ka sizia an simfiang thei ding.
44026006	Cule kan pupápawl hnenah Pathian ih a pek mi thutiam ruahsannak ka neih ruangah, atu ah thuṭhensak siin ka ding a si.
44026007	Cuih thutiam cu kan hnám hleihnih pawl cun a sun a zan ṭhahnemngai zetin Pathian an biak ruangah congah ding ruahsannak an nei. Siangpahrang Agrippa, cuih ruahsannak thu ruangah Jew-pawl in sual in puh a si.
44026008	Pathian in mithi a thoter ti cu ziangahso zumtlak loih nan ruah?
44026009	"Thungaiten, Nazareth Jesu hmin dokalhin thil tampi ka tuah ding tiah ka rak ruat dah.
44026010	Cumi cu Jerusalem ih ka rak tuah dah mi kha a si, puithiam sângpawl hnen ihsin thuneihnak ka ngah ih, mithiang tampi thawng ah ka thlak; cule thah an si tikah ka lungkimpi hai.
44026011	Cule sinakok tin ah cawhkuan ka pe hai ṭheu ih, lo theih loin Pathian thangsiatter hai dingin ka rak zuam. Anmah dokalhin ka thin a heng tuk ih, anmah tiduhdah dingin ram dang khawpipawl tiangin ka thleng.
44026012	"Cutin puithiam sângpawl hnen ihsin thuneihnak le thupek thawn Damaskas khua ah ka feh.
44026013	Maw siangpahrang, sun laifangih lamzin ih ka feh rero laiah, ni hnakih a tlesawn mi êng cun keimah le ka fehpipawl kimvelah van ihsin a run tlet kha ka hmu.
44026014	Cule kan zaten leilung ah kan tlu ih, Hebru ṭawng in aw pakhat in ka hnenah, 'Saul, Saul, ziangahso i tiduhdah rero? Na hrangah fung zum sit cu a har mi a si,' i run ti ka thei.
44026015	Cun kei in, 'Bawipa, zo na si?' tiah ka ti. Cule anih in, 'Na tiduhdah rero mi Jesu ka si.
44026016	Tho awla, na ke in ding aw; ziangahtile na hmuh mi thilpawl le ka lo hmuh lai ding mi thilpawl hrangih rawngbawltu le theihpitu dingah ka lo hril zo, cumi tumtahnak ruangah na hnenah ka rung lang a si.
44026017	Nangmah cu atu ah Jew-pawl le Zentelpawl hnenah ka lo thlah ih, an hnen ihsin ka lo runsuak ding.
44026018	Cucu an mit ka vanternak dingah le thim ihsin tleu ah le Setan thuneihnak ihsin Pathian hnenih an kirsal ih sualpawl ngaidamnak an conak dingah le keimah in zumnak thawngin tithianhlim mipawl thawi ro an cotlangnak dingah ka lo thlah a si,' tiah i ti.
44026019	"Curuangah Siangpahrang Agrippa, van ihsin larnak ka hmuh mi cu lung loin ka rak um lo.
44026020	Cuhnakin a hmaisabikah Damaskas khua le Jerusalem le Judia peng pumpi le Zentelpawl hnenah, annih cu an lung thleng ih Pathian lam hawi dingin le lungthlengnak thawi milaw mi hnaṭuan ṭha ṭuan dingin thu ka sim hai sawn.
44026021	Himi thupawl ruangah temple kulh sungih ka um laiah, Jew-mi mi hrekkhat in in kai ih, thah in tum.
44026022	Curuangah Pathian ih băwmnak in tuihni tiang ka ding ih, mitûm le mite pawl hnenah Mosi le Profetpawl in a ra thleng ding an ti mi siarlo a dang thil ka theihter hai lo.
44026023	An ti mi cu, Khrih in a tuar ding ih, anih cu mithi lak ihsi tho hmaisabik a si ding, Jew-pawl hnen le Zentelpawl hnen khalah tleu thu a phuang ding," tiah Paul in a ti.
44026024	Cutivekih a thiamthu a rel laiah, Fesṭas cu aw ring zetin a au ih, "Paul, na â a si hi! Tam tuk na zirnak in a lo atter zo a si," tiah a ti.
44026025	Asinan Paul in, "Zahtlak Fesṭas, ka â riai lo, thutak thupawl le ruahtlak thupawl ka sim sawn a si.
44026026	Ziangahtile hih thilpawl cu siangpahrang in a thei ih a hnenah ralṭha zetin ka sim a si. Ziangahtile hih thil hmuahhmuah hi a kĕlkawm ih tuah mi an si lo ruangah, siangpahrang in a thei ṭheh ti ka theifiang.
44026027	Siangpahrang Agrippa, Profetpawl ih sim mi na zum maw? Na zum ti ka thei," tiah a ti.
44026028	Cun Agrippa in Paul hnenah, "Hih cān tawite sungah Khristian cang ko i hmĭn zik leuleu a si si!" tiah a ti.
44026029	Cule Paul in, "Hi ka kut ih thir cikcin siarlo, nangmah lawng si loin, tuihsun ih ka thu a theitu hmuahhmuah khal keimah vek nan si zik lawng si loin, nan si pumhlum ding hi Pathian hnenih ka thlacam mi a si," tiah a ti.
44026030	Cuih thilpawl a sim ṭheh tikah, siangpahrang, ram uktu le Bernis le a hnenih a totupawl cu an tho.
44026031	Cule hmun dangih an suahsan hnuah, pakhat le pakhat, "Hi pa hin thihnaktlak le thawngtlaknaktlak zianghman a tuah lo," tiah an tiaw.
44026032	Cun Agrippa in Fesṭas hnenah, "Amah in Kaisar hnenah a thuhla hi thlĕn lo sehla cu, kan luatter thei mai ding nân," tiah a ti.
44027001	Cule Italy ram ah lăwng in kan feh ding tiah an relcat, Paul le a dang thawngtla hrekkhat cu Augasṭas-ih ralkap bur lakih ralkap 100 hotu Julias kut ah an pe.
44027002	Cun Adaramiṭiam khua ihsin a ra mi, Asia ram lăwng cawlhnak kip ih cawl phah vivo ding mi lăwng ah kan to ih, kan feh. Thessalonika khua ihsin Masidonia-mi pakhat Aristarkas khal kan hnenah a tel ve.
44027003	Cule a thaisun ah Sidon khua kan thleng. Cule Julias in Paul cu ṭha zetin a tuamhlawm ih a rualpipawl in a ṭulhai mi an pek theinak dingah Paul kha an hnenih va feh a siang.
44027004	Cutawk ihsin kan păwksuak tikah thli cu kanmah hmaităwn zawngin a hrang, curuangah Saipras tikulh phenin kan feh.
44027005	Cule Silisia ram le Pamfilia ram naih tifinriat kan lan hnuah, Lisia peng ih um, Mira khawpi kan thleng.
44027006	Cu tawkah ralkap 100 hotu in Italy ram ih feh ding mi Alexandria ihsin a ra mi lăwng a hmu ih, cuih lăwng sungah in ret.
44027007	Nuamteten ni tampi kan feh hnuah, harsa zetin Sinidas khaw zawn kan thleng. Cutawk lam ihsin fehbêt ding cu thli in in kham ruangah, Salmone khat lam ral Khirit tikulh phenin kan feh.
44027008	Harsa zetin cucu kan lan ih, lăwng cawlhnak 'Hmun Mawi' tiih an kawh mi hmun kan va thleng. Cucu Lasi khawpi kiangah a si.
44027009	Cān tampi a liam zo ih, atu ah cun lăwng thawi khualtlawn cu a ṭihnung thlang, ziangahtile rawlulh ni a liam zo ruangah, Paul in an hnenah ralrinnak a pe hai.
44027010	An hnenah, "Pulenuh, kan khualtlawnnak cu ṭihnungza a si ti ka hmu, lăwng le nan phurh mi thilri lawng si loin, kan nunnak hrang khalah siatralnak nasatak a si ding," tiah a ti.
44027011	Sikhalsehla ralkap 100 hotu cun Paul ih thusim mipawl hnakin lăwng mâwngtu bawi le lăwng neitupawlih thu a zum sawn.
44027012	Cule an lăwng cawlhnak cu thlatang cān ah cawlhnak a ṭhat lo ruangah, mi tamsawn in feh vivo dingin an lung a kim. Finik khua thlen thei ding le cutawk ih thlatang sung um an beisei. Cucu Khirit tikulh ih lăwngcawlhnak hmun a si ih, nitlaknak thlang lam le nitlaknak sak lam hawiin a um.
44027013	Thlang lam thli nemtei a hung hran tikah, an duhthusam hmungah zo ah an ruat. Cule an păwk ih, Khirit tikulh kapin an feh.
44027014	Asinan a rei hlanah, Zurokhalidon an ti mi thlisia cu, tikulh lam ihsin a rung thăwk ciamco.
44027015	Thlipi cun kan lăwng a run nuai ih, thli lakah hmai lam kan pan thei nawn lo ruangah lăwng cu kan thlah ih, thli cun in fehpi vivo.
44027016	Cule Kalauda an ti mi tikulh fate phenin kan tlan laiah harsa zetin vawkkuanglăwng cu kan hum.
44027017	Cuihhnu ah vawkkuanglăwng cu lăwng kimvelah hridai in hnget zetin an ṭawn. Sirṭis vunnel pâwng rawtngah pang an phan ruangah, lăwng puanzar an ṭhum; cule thli in a fehpi vivo.
44027018	Cule thlipi in lăwng cu a hlăwn sukso tuk ruangah, a thaisun ah lăwng sungih phurhritpawl hlăwn an thăwk.
44027019	A ni thumnak ah kan kut rori in lăwng thilripawl kan hlăwn.
44027020	Ni tampi sung ni siseh, arsipawl siseh an lang lo ih, thlipi cu nasazetin a hrang ringring, luat dingih kan ruahsannak hmuahhmuah a hlo ṭheh.
44027021	Rawl ei loin ni tampi an um hnuah, Paul cu an lakah a ding ih, "Ruallenuh, nannih in ka thusim rak ngaiin Khirit tikulh ihsin rak păwksuak lo nungla cu, hitivek siatralnak le hlohnak hi kan táwng lo ding.
44027022	Asinan atu ah cun thinhnangamten um dingin ka lo ngen hai a si, ziangahtile zo-ih nunnak hman a hlo lo ding, lăwng lawng kan hloh ding.
44027023	Ziangahtile i neitu le a rawng ka bawl mi Pathian-ih vancungmi cu mizan ah ka kiangah a ding ih,
44027024	'Paul, ṭih hlah, nangmah cu Kaisar hmaiah na ding ding; ngai hnik, nangmah thawi lăwng ih khual a tlawngtu hmuahhmuah ih nunnak cu Pathian in na hnenah a lo pe zo,' tiah i ti.
44027025	Curuangah pulenuh, hnangamten um uh, ziangahtile Pathian ka zum ih, i sim mi vek cekci in a cang taktak ding.
44027026	Sikhalsehla tikulh pakhat khat ah tang ko kan tlân tengteng ding a si," tiah a ti.
44027027	A ni hleilitnak zan ah thli cun a suk a so ah Adria tifinriat ah cun in nuai ciamco, zanṭim hrawngah lăwng mâwngtupawl in khawmual kan naih thlang ding tiah an ruat.
44027028	Ti thûk lam an tah tikah, ti cu pi 120 a thûk ti an thei. Málte hladeuh an feh hnuah an tahsal ih, pi 90 a thûk ti an thei.
44027029	Cun lungpipawl kan sawh pang ding ti an phan ruangah, lăwng mei ihsin thirkâwnpi pali an thlak ih, khawvan ding dilin thla an cam.
44027030	Cule lăwng mâwngtupawl cu tlansuah an duh ih, lăwng hmai lam ihsin thirkâwnpipawl thla ding vekin an umawter ih, vawkkuanglăwng cu tifinriat sungah nuamteten an thlak.
44027031	Paul in ralkap 100 hotu le ralkappawl hnenah, "Hipawl hi lăwng sungih an um lo asile, nan luat thei lo ding," tiah a ti.
44027032	Cun ralkappawl in vawkkuanglăwng hri cu an sâtcat ih an fĕnhloter.
44027033	Cule khua a van zik zawngah an zaten rawl ei dingin Paul in nasazetin a ngen hai, an hnenah, "Zianghman ei lo le rawl loih nan hngahnak a ni hleilitnak a si zo.
44027034	Curuangah rawl ei dingin ka lo fawrh a si. Harhdamnak ṭha nan neihnak dingah nan ṭul a si, ziangahtile nan lakah mi zohman in a lu ih a sám phang khat hman a hloh lo ding," tiah a ti.
44027035	Cuih thupawl a sim hnuah, sang a lâk ih an zate hmaiah Pathian hnenah lungawi thu a sim. Cule a phel ih ei a thăwk.
44027036	Cumi cun an zaten an hna a ngamter ih, annih khal in rawl an ei ve.
44027037	Lăwng sungih um hmuahhmuah cu mi 276 kan si.
44027038	An ei khawp hnuah, lăwng zângter dingah sangvutpawl cu tifinriat sungah an hlăwn.
44027039	Khua a van tikah, khui khawmual a si ti an thei lo; asinan tikĕl ih tikap lei an hmu ih, a cang thei asile, cutawk ih an lăwng mawnluh an tum.
44027040	Cule thirkâwnpipawl cu an sâtcat ih, tifinriat sungah an tān ta. Hri in an ṭawn mi lăwng hlaunak cu an phawih; cule lăwng hmai lam puanzar kha thli ih hrăn dingin an zar ih, tikap lam an pan.
44027041	Asinan tifinriat pahnih tawnawknak hmun ah kan thleng ih, lăwng cun lei a sawh, cule a hmai lam zum a dawtawhnget ih ṭhawn theih loin a um. Tisuar in a mei cu vuakparh a thăwk.
44027042	Thawngtlapawl kha ti leuhsuakin an tlân pang ding ti ralkappawl in an phan ruangah, thah an duh.
44027043	Asinan ralkap 100 hotupa in Paul humsuak a duh ruangah, an thil tum mi cu tuahsuak lo dingin a dawn hai. Tileuh theipawl cu ti sungih dawp hmaisa ih khawmual lamih leuh dingin thu a pe.
44027044	A tāng mipawl cu thingphengpawl simaw, lăwng kekkuai mi simaw toin suak dingin thu a pe. Cuticun an zaten khawmual ah himdamten an thleng.
44028001	Cun himdamten tikap an thlen tikah, cuih tikulh cu Malṭa tikulh a si ti an thei.
44028002	Cule barbaros-mipawl cun nasazetin kan parah ṭhatnak an langter; cuih cān ah ruah a sur ih a daih tuk ruangah annih cun meisa in tihsak ih ṭha zetin in cohlang.
44028003	Paul in zanthing tăwm khat a khawm ih, meisa ah a thlak, cule a săt ruangah rulngân a suak ih a kut a cuk.
44028004	Cutawk tikulh ih minungpawl cun a kut ih rul thlaiaw an hmuh tikah, pakhat le pakhat, "Hi pa cu laithat a si tengteng ding, tifinriat ihsin himdamten a suak ko nân, Diknak cun nun sau a siang lo," tiah an tiaw.
44028005	Asinan Paul in rul cu meisa sungah a thingthla ih amah cu a zianghman a pawi lo.
44028006	Sikhalsehla a thling ding ih hmakhatteah tlu-in a thi ding tiah an ruat. Asinan reipi an zoh hnuah, a parah thil dang zianghman a cang lo ti an hmuh tikah, an thinlung an thleng ih, "Hi pa hi pathian a si," tiah an ti.
44028007	Cuih cān ah tikulh hotupa Publias an ti mi in cuih hmun kiangkapah lóram a nei, cu pa cun ni thum sung ṭha zetin in cohlang.
44028008	Cule hitin a si, cuih cān ah Publias-ih pa cu khawsik le santēn thi thawhin a na ih a it. Paul cu a hnenah a lut ih thla a camsak hnuah, a parah a kut a suang ih a damter.
44028009	Cutiih a tuah ruangah cuih tikulh ih um nathri nei hmuahhmuah an ra ih, annih cu damter an si.
44028010	Upatnak tampi in pek, lăwng in feh kan tum tikah, kan ṭul mi thil hmuahhmuah in pe.
44028011	Thla thum hnuah thlatang sung hmuahhmuah tikulh ih um, Alexander khua ihsi ra, hminsinnak dingih fapa phir zuk cuang mi lăwng in kan păwk.
44028012	Cule Sirakus khawpi ah kan cawl ih, cu tawkah ni thum sung kan câm.
44028013	Cutawk hmun ihsin suakin kan helkûal ih, Rezium khawpi kan thleng. Ni khat hnuah thlang lam thli a hrang ih, a ni hnihnak ah Puteoli khua kan thleng.
44028014	Cu tawkah unaupawl kan hmu ih, an hnenah ni sarih sung cām dingin in sawm. Cule Rom lam panin kan feh.
44028015	Rom ih unaupawl in kan thuhla an theih tikah, Appias bazaar khua le Khualbûk pathum khua tiang in hmuak dingin an ra. Paul in a hmuh hai tikah, Pathian hnenah a lung a awi ih a hna a ngam.
44028016	Rom kan thlen tikah, ralkap 100 hotupa in thawngtlapawl cu thawngtla kiltu hotubik hnenah a ap; asinan Paul cu amah kiltu ralkap pakhat thawn amah te lawng cêng dingin a siang.
44028017	Cule hitin a si, ni thum hnuah Paul in Jew-pawl lakih an hruaitupawl a kokhawm. Cutin an ratkhawm tikah an hnenah, "Pulepawl le unaupawl, kan mipi le kan pupápawlih nunphung kalhzawngin zianghman ka tuah lo, cuticingin Jew-pawl in Jerusalem ihsin Rom-mipawl hnenah thawngtla pakhat dinhmun in in ap.
44028018	Rom-mipawl in in zăwihliah tikah, thlah in duh, ziangruangahtile thihnaktlak sual ka tuah lo ti an hmu.
44028019	Asinan Jew-pawl in dokalhin an el tikah, lo theih loin Kaisar hnenah lu ka pu a si; ka mipipawl dokalhnak zianghman ka nei lo.
44028020	Curuangah nanmah lo hmuh le nan hnenih thu lo sim ka dilnak săn a si. Thir cikcin ih in ṭawnnak săn cu Israel-mipawlih ruahsannak ruangah a si," tiah a ti.
44028021	Cun annih in a hnenah, "Nangmai thu thawn pehparin Judia peng ihsin cakuat zianghman kan ngah lo, cule cutawk ihsin a ra mi unaupawl lakih zohman in na thuhla zianghman an rel lo ih, na thuhla sia zianghman an rel fawn lo.
44028022	Asinan na ruahdān na hnen ihsin kan ngai a ṭha ding tiah kan ruat; ziangahtile hmun kip ah hipawlih thuhla dokalhnak rel a si ti kan thei," tiah an ti.
44028023	Cule ni an tĭn hnuah a riahnak hmun ah mi tampi an ra ih, zing ihsin zan lam tiang Pathian uknak thu cu an hnenah a simfiang ih, fimkhur zetin a theihter hai. Mosi-ih Dān cazual le Profetpawlih cazual sung ihsin Jesu-ih thuhla in hmĭn thei hai dingin a zuam.
44028024	Cule a sim mi thu cu mi hrek in an zum ih, mi hrek cun an zum lo.
44028025	Cun pakhat le pakhat an lung a rual lo, an ṭhenawk hlanah Paul in netabikah ṭawngkam pakhat a rel, "Thlarau Thianghlim in kan pupápawl hnenah profet Isaiah hmangin thu dik zetin a sim.
44028026	A sim mi thu cu, 'Hih minungpawl hnenah va feh awla, "Hna cun nan thei ding nân, nan theithiam lo ding. A hmuh cu nan hmu ding nân, theihthiamnak thawn nan hmu lo ding.
44028027	Ziangahtile hih minungpawlih thinlung cu a cawlăwl, Hnaset vekin an um ih an mit an sîng. Culoasile an mit in an hmu ding ih, an hna in an thei pang ding, Culoasile an thinlung in an theithiam ding, cule an hawikir ding ih, Ka damter hai pang ding," tiah sim aw,' ti hi a si.
44028028	"Curuangah Zentelpawl hnenah Pathian rundamnak cu pek a si zo ti le cumi cu annih in an ngaithla ding ti kha thei uh!" tiah a ti.
44028029	Cule cuih thupawl a sim hnuah, Jew-pawl cu an fehhlo ih, anmah le anmah lakah nasazetin an relkhawm.
44028030	Cun Paul cu amai sān mi inn ah kum hnih khêng a um ih, a hnenih ratu hmuahhmuah a cohlang hai.
44028031	Ralṭha zet le khamtu zohman um loin, Pathian uknak thu phuang le Bawi Jesu Khrih thuhla zirhin a um ringring.
45001001	Jesu Khrih-ih ṭemṭawn sál, apostol si dingih kawh mi, Pathian thuthangṭha hrangih serhhran mi keimah Paul in,
45001002	cuih thuthangṭha cu hlanlai ah a profetpawl hmangin Cathianghlim sungah Pathian in a rak tiamkam cia a si.
45001003	Cumi cu a Fapa, kan Bawipa Jesu Khrih-ih thuhla a si. Taksa dān ah cun anih cu David cithlah ihsi ra mi a si.
45001004	Mithi lak ihta thawhter a sinak in anih cu thianhlimnak Thlarau in Pathian Fapa a si ti huham thawn a phuanglang.
45001005	Amai hmin ruangah miphunpawl hmuahhmuah lakah zumnak thulun a si theinak dingah amah thawngin zangfahnak le Apostol sinak kan co a si.
45001006	Nannih khal anmah lakah Jesu Khrih ih kawh mi nan si.
45001007	Pathian ih duhdawt mi, mithiang si dingih kawh mi, Rom ih a um mi nan zate hnenah ca ka lo kuat. Pathian kan Pa le Bawi Jesu Khrih hnen ihsin nan hnenah zangfahnak le hnangamdaihnak um hram seh.
45001008	Nan zumnak cu leitlun pumpi ih a thansuak ruangah, nan zate hrangah Jesu Khrih zarah a hmaisabikah ka Pathian hnenah lungawi thu ka sim.
45001009	Ziangahtile catbang loin ka thlacamnak ah ka lo telh ringring ti cu a Fapaih thuthangṭha phuannak ah ka thinlung zateih ka rĕn mi Pathian cu i theihpitu a si.
45001010	Tu thlang talih Pathian remtinak in nan hnenih rat theinak lamzin ziangmawtitiih hmu thei dingin ka ngen ringring.
45001011	Ziangahtile nan hngeh theinak dingah, thlarau thilpek hrekkhat lo pe dingin lo hmuh ding ka hiar zet.
45001012	Cuih thlarau thilpek cu nan zumnak le ka zumnak hmangin tha kan peawtăwn ding ka tinak a si.
45001013	Unaulenuh, Zentel dangpawl hnen vekin nan hnen khalih rah ka neih theinak dingah, vei tampi nan hnenih rat ka tum ṭheu ti atu ah thei loih nan um ding ka duh lo. Asinan atu tiang khamtu a um.
45001014	Grikmipawl hnen le Barbaros-pawl hnenah, mifimpawl le mi-âpawl hnen khalah leiba ka nei.
45001015	Cun Rom ih a um mi nanmah hnen khalah thuthangṭha ka ti theipatawpih phuang dingin ka tiar a si.
45001016	Ziangahtile Khrih thuthangṭha cu ka zahpi lo, ziangahtile a zumtu pauhpauh hrangah rundamnak dingih Pathian huham a si. A hmaisa ah Jew-mi hrangah a si ih, Grikmi hrang khalah a si ve.
45001017	Ziangahtile, "Mifel cu zumnak in a nung ding," tiih ngan vek khan, thuthangṭha ah Pathian dingfelnak cu zumnak ihsin zumsinnak ah phuanlăng a si.
45001018	Ziangahtile an dingfellonak ih thutak hupbĕttu, minungpawlih Pathian ngaihsaklonak le dingfellonak hmuahhmuah parah, Pathian thinlingnak cu van ihsin a rung lang.
45001019	Pathian thuhla an theih ding mi cu Pathian in an hnenih a lăngfiangter zo ruangah anmah ah a langfiang a si.
45001020	Ziangahtile a sersiam mi thilpawl ihsin mit ih hmuh thei lo mi Pathian ih thil umpawl cu leilung sersiam thăwk ihsin fiang zetih hmuh an si, Pathian-ih kumkhaw huham le Pathian-ih sinak tiang hman theihthiam an si. Curuangah puhmawh ding an nei lo.
45001021	Pathian thei na cingin, amah cu Pathian vekin an sunlawih lo ih, lungawi thu khal an sim lo ruangah, an khawruahnak cu thulolak menah a cang sawn ih, an thinlung â cu thim ih khat ah a cang.
45001022	Kan fim tiah an tiaw nân, mi-â ah an cang.
45001023	Cule a ṭawihrál thei lo mi Pathian-ih ropitnak cu a ṭawihrál thei mi minung lem, vâtepawl, ramsapawl le băwkvâkpawl lem ah an thleng.
45001024	Curuangah anmah le anmah lakah anmai taksa rori hman ningzakza ih hmang dingin, an thinlung câkhiarnak vekin Pathian in anmah cu bawrhhlawhnak ah a ap hai.
45001025	Pathian thutak cu thuphan ah an thleng ih, Sersiamtu hnakin sersiam mi thil sawn cu bia le rianin an um. Sersiamtu cu kumkhuain thangṭhatin um seh. Amen.
45001026	Cumi ruangah Pathian in annih cu ningzakza hurnak ah a ap hai. Ziangahtile an nunaupawl hman in an nunau sinak a dankēl vekih hmang loin, nunau tidān kalhzawngin an hmang.
45001027	Cutivek thothoin mipapawl khal in nunau thawi pawlawkdankēl cu an bansan ih, pakhat le pakhat sūpaw thei lo câkhiarnak in an ît-aw. Mipa in mipa dang hnenah ningzakza thilsual an tuah ih, an thilsual tuah ruangih dāntatnak an hmuh ding mi cu an co a si.
45001028	Cule an theihnak ah Pathian kaihhnget an duh lo ruangah, Pathian in a se linglet mi lungthin sungah thil mawi lo pawl ti dingin a ap hai.
45001029	Annih cu dingfellonak, nunau-mipa sualnak, sualralnak, duhhamnak, mi dang parih lungput sia neihnak, iksiknak thawi khahnak, laithahnak, tawhawknak, mi bumnak, mi dang parih thil ṭhalo tuah duhnak pawl hmuahhmuah in an khat. Annih cu hmurkâ tam,
45001030	mi relsiathmang, Pathian huatu, mipuarthau, mitluangkhâwng, mipawrhaw, thil ṭhalo thar tuahtu, nu le pa thulung lo,
45001031	theihthiamnak nei lo, rinsantlak lo, suahkeh duhdawtnak nei lo, remawknak duh lo, zahngainak nei lo an si.
45001032	Cuvek thilpawl a tuahtupawl cu thitlak an si tiih Pathian thuṭhennak dik cu thei cingin, anmah in an tuah lawng si loin, mi dang a tuahtupawl khal an lungkimpi.
45002001	Curuangah maw minung, nang mi thu a va ṭhentu zo va si khal awla, puhmawh ding zianghman na nei lo. Ziangahtile mi dang thu na va ṭhen tikah, nang khal cuvek thotho na tuah ve ruangah nangmah le nangmah thiamlo na coawter a si.
45002002	Asinan cuvek thil a titupawl Pathian in thu a ṭhen tikah, thutak milin thu a ṭhen a si ti kan thei.
45002003	Maw minung, hivek thil a tuahtupawl thuṭhensaktu, cuvek thilpawl tuah ve na cingin, Pathian in thu a ṭhen tikah ka luat ding tiah na ruat maw si?
45002004	Asilole Pathian ṭhatnak cun lungthlengnak ah a lo hruai ti thei loin, a ṭhatnak, mi a zāwi theinak le a thinsaunak lenziapawl tla ziang siarloin maw na um?
45002005	Pathian thinlingnak ni le a thuṭhennak dik a lăngter ding ni ah na luhlulnak le na thinlung na thlenglonak zulhin, nangmai hrangah thinlingnak na khawlkhawm rero a si.
45002006	Anih cun mi tin an ṭuan mi vek cio in a rūl ding.
45002007	Thinsau zetih hnaṭuan ṭha tuah ṭenṭotu le thangṭhatnak le upatnak le ṭawihrál thei lo mi a hawltu cu, Pathian in an hnenah kumkhaw nunnak a pe ding.
45002008	Asinan mai ṭānghma lawng sial, thutak thlun lo ih, dingfellonak a thluntupawl hnenah, Pathian in aithawknak le thinlingnak a pe ding.
45002009	Thil ṭhalo a tuah vivo tu mi kip parah harsatnak le ānhainak a thleng ding. Jew-mi parah a thleng hmaisa ding ih, Grikmi par khalah a thleng ding.
45002010	Asinan thangṭhatnak le upatnak le hnangamdaihnak cu thil ṭha a tuahtu mi kip hnenah a thleng ding. Jew-mi hnenah a thleng hmaisa ding ih, cuṭhehin Grikmi hnen khalah a thleng ding.
45002011	Ziangahtile Pathian in mi thleidăn a nei lo.
45002012	Curuangah Dān tel loih thilsual a tuahtupawl hmuahhmuah cu Dān tel loin an hlorál ding ih, Dān hnuaiih thilsual a tuahtupawl hmuahhmuah cu Dān hmangih thuṭhen an si ding.
45002013	Ziangahtile a theih men lawngih Dān a theitupawl cu, Pathian mithmuhah midingfel an si lo, cuhnakin cuih Dān a thluntupawl cu thiam coter an si sawn ding.
45002014	Ziangahtile Dān nei lo tu Zentelpawl in an pianphung sinak in Dān ih a ngĕn mi an tuah tikah, cumi cu anmai hrangah dān a si.
45002015	Cuih minungpawl cun Pathian in an thinlung ah Dān ih thil ti a ngan cia zo ti an langter. Cucu an sia le ṭha theihnak khalin a theihpi a si. An ruahnak cun anmah a mawhthluk thūl, a hum thūl.
45002016	Jesu Khrih hmangin Pathian in minungpawlih tuahthup mipawl cu thuṭhen ni ah ka thuthangṭha milin thu a ṭhen ding.
45002017	Ngai hnik, nang cu Jew-mi tiih kawh na si. Dān parah na ṭhumaw ih, Pathian ah na tluangkhâwng.
45002018	Cule Pathian duh zawng na thei ih, Dān ihsin an lo zirh zo ruangah thil ṭha zetpawl cu na pawm.
45002019	Cule mitcaw hruaitu ah, thim lakih umpawlih tleu ah,
45002020	mi-âpawl nun zirhtu ah, nausenpawl zirhtu ah, Dān ah theihnak le thutak nei ih na rintawkawk asile,
45002021	nang mi dang zirhtu, nangmah le nangmah na zirhaw lo maw si? Fifir lo dingih simtu, nangmah in na ru ding maw?
45002022	"Uire hlah," tiih titu, nangmah riangri na uire maw? Nang milempawl fihtu, milem temple-pawl ih thil an ret mipawl na suam maw?
45002023	Nang, Dān thu ih tluangkhâwngtu, Dān na pahbălnak in Pathian ziang na siar lo a si lo maw?
45002024	Ziangahtile, "Nangmah ruangah Pathian hmin cu Zentelpawl lakah thangsiat a si," tiih ngan vek khan a si.
45002025	Ziangahtile Dān na thlun a si ahcun, serh zim tannak hi a hlawk taktak ko. Asinan Dānpahbăltu na si ahcun, na serh zim tannak cu serh zim tan lo vekah a cang.
45002026	Curuangah serh zim tan lo mi pa in Dān ih a ngĕn mi dingfelnakpawl a thlun asile, a serh zim tanlonak cu serh zim tan ah pawmsak a si lo ding maw?
45002027	Cule nannih ngan mi Dān neitu le serh zim tan mi hman, dānpahbăltu nan si ahcun, taksa dān ih serh zim tan lo mi pa in Dān a thlun famkim a si ahcun, thu a lo ṭhen lo ding maw?
45002028	Ziangah cutin ka ti tile, a leng lamih Jew-mi cu, Jew-mi taktak a si lo ih, leng lam titsa men serh zim tannak khal serh zim tannak taktak a si lo.
45002029	Asinan sung lamih Jew a si mi cu Jew-mi taktak a si. Serh zim tannak taktak cu thinlung serh zim tannak hi a si. Cumi cu Thlarau in a si ih, Dān thu ngan mi in a si lo. Anih cu milaipawl ih an thangṭhat mi si loin, Pathian ih lăwm mi a si sawn.
45003001	Cuti asile Jew-mi in ziang hlawknak a nei? Asilole serh zim tannak in teh ziang ṭhathnemnak a nei?
45003002	A ṭhathnemnak phun tampi a um! A hmaisabikah Pathian kamsuakthupawl kilter an si ruangah a si.
45003003	Ziangahtile mi hrekkhat in an zum lo ah teh ziang a cang ding? An zumlonak cun Pathian rinumnak cu ṭhahnem lo ah a cangter ding maw?
45003004	Cangter lamlam hlah! Pathian cu midik si-aw sehla, mi kip hi thuphan per si sawn hai seh. "Na kamsuakthupawl ah nang cu thiam na co thei ding ih, Thuṭhen na si tikah na neh hai ding a si," tiih ngan vek khan a si.
45003005	Asinan kan dingfellonak in Pathian dingfelnak a lăngter a si ahcun, ziangso kan sim ding? Pathian in a thinlingnak kan parih a thlenter tikah, anih cu midik lo a si ding maw? Minung ṭawng vekin ka ṭawng a si.
45003006	Si lamlam hlah! Cutin rak si ta hnik sehla, ziangtin Pathian in leitlun mi thu a ṭhen ding?
45003007	Ziangahtile thuphan ka pernak in Pathian-ih thutak cu a cakter sinsin ih, thangṭhat a co sinsin asile, ziangahso kei cu Pathian in misual vekih thu i ṭhen?
45003008	Ziangahso, "Thil ṭha a suah theinak dingah thil ṭhalo kan tuah pei?" tiah kan ti men lo. Mi hrekkhat in cutivekin an ṭawng a si tiah thuphan in puh. Cuvek mipawl thiamlo an co cu thildik a si.
45003009	Cuti asile ziangtin? Kannih Jew-pawl hi annih hnakin kan cungnung cuang maw? Cungnung cuang lamlam hlah! Ziangahtile Jew-pawl le Grikpawl zaten sual hnuaiah an um thluh tiah kan rak puh.
45003010	"Midingfel zohman an um lo, an um lo, pakhat te hman an um lo;
45003011	Thu heithiam zohman an um lo, Pathian hawltu zohman an um lo.
45003012	An zaten an rak pial ṭheh, Hmunkhatah miṭhahnem lo ah an cang. Thil ṭha tuahtu zohman an um lo, an um lo, pakhat hman.
45003013	An dang cu a áwngaw mi thlān vek a si, An lei in mi bumnak an ṭawng; An hmur hnuaiah rulngân tûr a um.
45003014	An kâ cu camsiatnak le siatkhâtnak ṭawngkam in a khat.
45003015	Thisen suah dingah an ke a rang zet,
45003016	An lamzin ah siatralnak le vanduainak a um;
45003017	Cule daihnak lamzin an thei lo.
45003018	An mit ah Pathian ṭihzahnak a um lo," tiih ngan vek khan a si.
45003019	Cun kâ hmuahhmuah an cip ih, leitlun mi hmuahhmuah Pathian hmaiih mawh nei an sizia a lăng theinak dingah, Dān ih a sim mi kip cu Dān hnuaiih um mipawl hnenah a sim a si ti kan thei.
45003020	Curuangah zohman Dān thil tipawl parah ṭhumawin, Pathian mithmuhah thiamco an um lo ding, ziangahtile Dān ruangin sual theih famkimnak a um a si.
45003021	Asinan Dān tel loin Pathian in a dingfelnak cu a phuanglang zo. Cucu Dān thupawl le Profetpawl ih ngan mi thupawl in an theihpi.
45003022	Pathian hnen ihsin a dingfelnak cu Jesu Khrih zumnak in mi hmuahhmuah hnenah le mi hmuahhmuah parah a ra. Ziangahtile Pathian hmaiah danglamnak zianghman a um lo.
45003023	Ziangahtile mi hmuahhmuah in sual an rak tuah ih, Pathian ropitnak an thleng bān lo.
45003024	Pathian in annih cu a zangfahnak in Khrih Jesu ih um mi tlennak hmangin a lakin thiam a coter hai.
45003025	Pathian in Jesu Khrih cu Pathian dingfelnak lăngternak ah, zumnak thawngin a thisen hmangin tlăwnlungawithawinak ah a langter, ziangruangahtile Pathian thinsaunak in tuih hlanih tuah mi sualpawl cu a lan ta a si.
45003026	Pathian cu midik le Jesu parih zumnak ṭhumtupawl thiam cotertu a si theinak dingah, tuih cān ah amai dingfelnak langter dingah a si.
45003027	Cuti asile ziangtin mi a tluangkhâwng thei ding? Tluangkhawnnak ding lamzin a um lo. Ziang dān in so a dawnkham? A ṭuannak in maw? Si lamlam hlah, zumnak dān in a dawnkham sawn a si.
45003028	Curuangah Dān thil ti tel loin, minung cu zumnak in Pathian in thiam a coter ti hi kan thunetnak a si.
45003029	Asilole Pathian cu Jew-pawl hrang lawngih Pathian a si maw? Zentelpawlih Pathian khal a si ve lo maw? Si e, Zentelpawlih Pathian khal a si ve.
45003030	Ziangahtile serh zim tanpawl cu zumnak in le serh zim tan lo pawl khal zumnak ih thiam cotertu Pathian pakhat a um.
45003031	Cuti asile zumnak thawngin Dān cu zianghmanlo ah kan canter tinak maw si? Si lamlam hlah! Cuhnakin Dān cu kan hngetter sawn a si.
45004001	Cuti asile taksa dān ih kan pa Abraham thu ah ziang kan sim ding? Ziang a hmu?
45004002	Ziangahtile Abraham cu a ṭuannak in thiam coter asile, Abraham in tluangkhawn ding a nei tinak a si ding, asinan Pathian hmaiah cun a nei lo.
45004003	Cathianghlim in ziangtin a ti? "Abraham in Pathian a zum ih, cumi cu a hrangah dingfelnak ih siarsak a si," tiah a ti.
45004004	Cun mi pakhat in hna a ṭuan tikah, a ṭuan man cu zangfah thilpek tiin siarsak a si lo, leiba ih ruah a si sawn.
45004005	Asinan hna ṭuan loin, Pathian ngaihsak lo thiam cotertu Pathian zum sawntu hrangah cun a zumnak cu dingfelnak ah siarsak a si.
45004006	Cuvekin David khal in ṭuannak tel loih, Pathian in midingfel ih a siar mi pa mithlawsuak a sinak cu hitin a sim,
45004007	"Pathian in dān loih an thil tipawl a ngaidam mipawl le, An sualpawl a khuhsak mi cu mithlawsuak an si.
45004008	Sual na cingin sual loih Bawipa ih a puh mi pa cu mithlawsuak a si," tiah a ti.
45004009	Hi mithlawsuak sinak cu serh zim tan mipawl hrang lawngah a si maw, asilole serh zim tan lo mipawl hrang khalah a si maw? Ziangahtile zumnak cu Abraham hrangah dingfelnak ah siarsak a si.
45004010	Ziang tikah cumi cu siarsak a si? Serh zim a tan hnuah maw, serh zim a tan hlanah? Serh zim a tan hnuah si loin, serh zim a tan hlanah a si sawn.
45004011	Cule Abraham cun serh zim tan hminsinnak a co ih, cumi cu serh zim tan a si hlanih a neih mi zumnak ih dingfelnak tacik a si. Cutin anih cu zumtu hmuahhmuah, serh zim tan lo mipawl hmanih pa a si theinak dingah le dingfelnak cu an hrang khalih siarsak an si theinak ding hrangah a si.
45004012	Cule serh zim tan mipawl lawngih serh zim tan papi si loin, serh zim tan an si hlanih kan pa Abraham in a neih mi zumnak keneh a zawhtupawlih pa khal a si.
45004013	Ziangahtile leitlun ro cotu ding tiih thutiamkam cu Abraham le a cithlah in Dān thawngin si loin, zumnak ih an co mi dingfelnak thawngin an ngah sawn a si.
45004014	Ziangahtile Dān thu ih nungpawl kha ro cotu rak si hai hnik sehla, zumnak cu thulolak men a si ding ih, thutiamkam khal santlailo ah a cang ding,
45004015	ziangruangahtile Dān cun Pathian thinlingnak a suah. Ziangahtile Dān a umlonak hmun ah dānpahbălnak a um lo.
45004016	Curuangah thutiamkam cu zangfahnak ruangin a si theinak dingah, zumnak parih ṭhumaw a si; cutin thutiamkam cu Abraham-ih cithlah hmuahhmuah, Dān parih ṭhumawpawl hnen lawngah si loin, kan zate pa a si mi Abraham-ih zumnak parih ṭhumawpawl hnen khalah a fiang thei ding.
45004017	"Miphun tampi pa ah ka lo tuah zo," tiih ngan vek khan, Abraham cu mithipawl nunnak petu le thil um lo um vekih reltu a zum mi Pathian hmaiah anih cu kan pa a si.
45004018	"Na cithlahpawl cu khi zât khi an si ding," tiih rak sim cia mi vekin, miphun tampi ih pa a can theinak dingah, ruahsan ding a neih lo laiah, Abraham cun ruahsannak thawn a zum.
45004019	Cule a taksa a thi a si ti le amah cu kum 100 a si zo ih, Sarah-ih sūl khal a thi a si ti thei na cingin a zumnak a derdai cuang riai lo.
45004020	Anih cu zumnak tlasamin Pathian-ih thutiamkam cu a ringhlel lo, cuhnakin zumnak ah a cak ih Pathian a thangṭhat sawn.
45004021	Cule Pathian in a tiamkam zo mi cu a tuahsuak thei a si ti a theifiang.
45004022	Curuangah "cumi cu a hrangah dingfelnak ah siarsak a si."
45004023	"Cumi cu a hrangah siarsak a si," tiih ngan mi hi Abraham hrang lawngah a si lo,
45004024	kan hrang khalah a si. Mithi lak ihsin kan Bawipa Jesu a thotertu Pathian kan zum asile, kan zumnak cu dingfelnak ah in siarsak ding.
45004025	Kan mawhsualnak ruangah anih cu hlăn a si ih, thiam kan conak dingah thawhter a si.
45005001	Zumnak in thiam coter kan si zo ruangah, kan Bawipa Jesu Khrih thawngin Pathian thawn remawknak kan nei.
45005002	Amai zarah zumnak in cuih zangfahnak sungih luhnak lamzin khal kan nei. Cuih zangfahnak ah cun kan ding ih, Pathian ropitnak ruahsanin lungawiaipuangin kan um.
45005003	Cule cumi lawng si loin, harsatnak kan neih tik khalah, cumi ah cun kan ai a puang a si. A săn cu harsatnak in tuarfainak a suakter ti kan thei.
45005004	Cule tuarfainak cun tawntehnak a suakter ih tawntehnak cun ruahsannak a suakter.
45005005	Cun ruahsannak cun kan ning in zakter lo, ziangruangahtile Pathian in kan hnenih in pek mi Thlarau Thianghlim hmangin kan thinlung ah a duhdawtnak a burh zo.
45005006	Ziangahtile cahnak nei lo kan si laiah, a cān teah Khrih cu Pathian ngaihsak lo pawl hrangah a thi.
45005007	Ziangahtile midingfel hrangih mi pakhat thih ding cu thil vâng zet a si; miṭha hrangah cun mi zo tal si maw an thi ngam khal a si thei.
45005008	Asinan Pathian in in duhdawtzia cu hitin a langter, misual kan si laiah Khrih cu kan hrangah a thi.
45005009	Cuihhleiah atu ah Khrih thisen thawngin thiam coter kan si zo ruangah, amah thawngin Pathian thinlingnak ihsin run kan si ding.
45005010	Ziangahtile a doral kan si lai hmanih, a Fapa thihnak in Pathian thawi kan remawk zo a si ahcun, remaw zo kan si hnuah cun, a Fapaih nunnak in in rundam sinsin ding.
45005011	Cule cuti lawng si loin, kan Bawipa Jesu Khrih thawngin Pathian hnen khalah lungawiaipuangin kan um, atu ah Jesu Khrih thawngin remawknak kan co zo.
45005012	Curuangah mi pakhat ruangin leitlun ah sual a lut ih, cuih sual ruangah leitlun ah thihnak a luh vekin, thihnak in mi hmuahhmuah a fángsuak, ziangruangahtile mi hmuahhmuah cu an sual thluh zo.
45005013	Ziangahtile Dān a thlen hlanah leitlun ah sual a um zo, asinan Dān a um lo laiah, sual cu sual ih siar a rak si lo.
45005014	Sihmansehla Adam ihsin Mosi tiang Adam-ih dānpahbăl mi vek sual a tuah lo tupawl par khalah thihnak in a uk. Adam cu a ra ding mi pa hmuhsaknak a si.
45005015	Asinan alakih thilpek cu Adam-ih mawhsualnak vek a si lo. Ziangahtile mi pakhat ih mawhsualnak ruangah mi tampi an thih a si ahcun, Pathian zangfahnak le mi pakhat, Jesu Khrih thawngih a ra mi zangfah thilpek ruangah cun mi tampi hnenah a luangliam sinsin ding.
45005016	Cule cuih alakih thilpek cu mi pakhat sualnak ruangih thil ra thleng mi vek a si lo. Ziangahtile thuṭhennak cu mi pakhat sualnak ruangah thiamlo mi coter dingah a thleng. Asinan thilsual tuahnak tampi ruangih alakih thilpek cun thiamconak a thlĕn a si.
45005017	Ziangahtile mi pakhat ih mawhsualnak ruangah, cuih mi pakhat ruangah thihnak in a uk asile, a luangliam mi zangfahnak le dingfelnak thilpek cotupawl in nunnak ah mi pakhat, Jesu Khrih thawngin an uk sinsin ding.
45005018	Curuangah mawhsualnak pakhat ruangah mi hmuahhmuah hnenah thiamloconak a thleng. Cuvek thothoin, dingfelnak thil ti pakhat in mi hmuahhmuah hnenah nunnak ngah theinak thiamconak a thlĕn a si.
45005019	Ziangahtile mi pakhat ih thulunlonak ruangah mi tampi cu misual ih canter an si bangin, mi pakhat ih thulunnak thawngin mi tampi cu midingfel ih canter an si ding.
45005020	Cuihtlunah mawhsualnak a karh theinak dingah, Dān a ra thleng. Asinan sual a karhnak hmun ah zangfahnak a luangliam sinsin.
45005021	Cuticun sual cun thihnak ih a rak uk dah bangin, zangfahnak cun Jesu Khrih kan Bawipa thawngin kumkhaw nunnak ah dingfelnak in a uk theinak dingah a si.
45006001	Cuti asile ziang kan sim ding? Zangfahnak a karhsinnak dingah, sual ah kan umpeh vivo ding maw?
45006002	Umpeh lamlam hlah! Kannih sual ih thi zo, ziangtin sual ah kan nung vivo thei ding?
45006003	Asilole kannih Khrih Jesu ih baptisma a cotupawl hmuahhmuah hi a thihnak ah baptisma kan co a si ti nan thei lo maw?
45006004	Curuangah Khrih cu mithi lak ihsin paih ropitnak hmangih thawhter a si vekin, kannih khal nun thar ih kan nun theinak dingah, baptisma hmangin Khrih zawngah thihnak ah phum kan si.
45006005	Ziangahtile a thihnak băngnak neiin hmunkhatah zăwmawkter zo kan si ahcun, a thawhsalnak băngnak nei khalin hmunkhatah zăwmawkter kan si ding.
45006006	Sual taksa cu zianghman ti thei loih a umnak dingah, cutin sual rawng kan bawl nawn lonak dingah, kan minung hlun cu Khrih zawngah khĕnbet a si zo ti mi hi kan thei.
45006007	Ziangahtile a thi zo mi cu sual ihsin a luat zo a si.
45006008	Khrih zawngih kan thih zo asile, amah zawngah kan nung ve ding ti kan zum.
45006009	Khrih cu mithi lak ihsin thawhter a si ih, a thisal nawn lo ding ti kan thei. Thihnak in a parah thu a nei nawn lo.
45006010	Ziangahtile a thih tikah, sual lamah sankhuk hrangah vei khat a thi; asinan a nun tikah, Pathian lamah a nung a si.
45006011	Cutivek thothoin, nannih khal sual lamah thi taktak ah ruat aw uh, asinan Khrih Jesu kan Bawipa ah cun Pathian lamah nung ah ruat aw uh.
45006012	Curuangah nan tisa câkhiarnak thlun dingin, a thi thei mi nan taksa parah sual in lo uk hlah seh.
45006013	Cule nan taksa pêngpawl cu dingfellonak hmanrua vekin, sual hnenah pe hlah uh, cuhnakin mithi lak ihsi nungsal vekin, Pathian hnenah pe aw sawn uhla, nan taksa pêngpawl cu dingfelnak hmanrua vekin Pathian hnenah pe uh.
45006014	Ziangahtile nannih cu Dān hnuaiih um nan si lo ih, zangfahnak hnuaiih um nan si sawn ruangah, sual in nan parah thu a nei nawn lo ding.
45006015	Cuti asile ziangtin? Kannih cu Dān hnuaiah um loin zangfahnak hnuaiih kan um ruangah, sual kan tuah ding maw? Tuah lamlam hlah!
45006016	Mi pakhat khat hnenah sál vekin a thu lung dingih nan pekawk asile, a thu nan lun mi paih sál nan si ti nan thei lo maw? Cuti asile, nannih cu thihnak ih mi hruaitu sualih sál asilole dingfelnak ih mi hruaitu thulunnakih sál nan si.
45006017	A hlanah cun nannih cu sualih sál nan rak si. Sikhalsehla nan hnenih pek mi zirhnak nan thinlung in nan lun ruangah, Pathian hnenah lungawi thu ka sim a si.
45006018	Cule sual ihsin luatter nan si zo ruangah, nannih cu dingfelnakih sál ah nan cang.
45006019	Nan taksa a cah lo ruangah minung dān in thu ka sim a si. Nan taksa pêngpawl cu a bawrhhlawh mi thil lamah le dān loih nunnak lamah sál vekin nan rak pe. Cuih dān loih nunnak cun dān loih nun sinsinnak ah a hruai. Cuvekin atu ah nan taksa pêngpawl cu thianhlimnak ih hruaitu dingfelnak sál vekin pe uh.
45006020	Ziangahtile nannih cu sualih sál nan si laiah, dingfelnak in a lo uk lo.
45006021	Atu ih nan zahpi mi thilpawl in khaih cān ah ziang hlawknak so a lo pek? Ziangahtile cuih thilpawlih cemnetnak cu thihnak a si.
45006022	Asinan atu ah cun sual ihsin luatter nan si zo ih, Pathian sál ah nan cang zo. Thianhlimnak le a netnakih kumkhaw nunnak ih hruaitu rah nan nei.
45006023	Ziangahtile sualih hlawhman cu thihnak a si, asinan Pathian thilpek bélte cu Khrih Jesu kan Bawipa thawngin kumkhaw nunnak a si.
45007001	Dān a theitu nanmah hnenah ka lo sim a si, unaulenuh, Dān cun mi pakhat parah a nunsung lawng a uk ti nan thei lo maw?
45007002	Ziangahtile pasal nei mi nunau cu a pasal a nunsung lawng Dān in a pasal parah a ṭemṭawn a si. Asinan a pasal a thih ah cun a pasalih Dān ihsin anih cu a luat.
45007003	A pasal a nun laiah cu nu cu mipa dang thawi an neihawk asile, cu nu cu uire tiah an ti ding; asinan a pasal a thih a si ahcun, cu nu cu cuih Dān ihsin a luat ih, mi dang thawi an neihawk a si hmanah uire a si lo.
45007004	Curuangah ka u le ka nau tla, Pathian lamih rah kan rah theinak dingah, mi dang, mithi lak ihsin thawhter mi ih ṭhit mi nan si theinak dingah nannih khal Khrih-ih taksaruangpum thawngin Dān lamah mithi ah nan cang.
45007005	Ziangahtile tisa ih kan um laiah, Dān in a cawkthawh mi câkhiarnak cak zet cun kan taksa pêngpawl ah thihnak suah dingin hna a ṭuan.
45007006	Asinan Dān thu ngan mi lamzin hlun in si loin, Thlarau lamzin thar in Pathian kan rĕn theinak dingah, atu ah cun in kaitangtu lakah thi zo in, Dān ihsin runsuah kan si zo.
45007007	Cuti asile ziang kan sim ding? Dān cu sual a si maw? Si lamlam hlah! Cuhnakin Dān ihsi lo cun sual cu ziang a si ti ka thei lo ding. Ziangahtile Dān cun, "Mi thil na daw lo pei," ti lo sehla, mi thil dawt cu sual a si ti ka thei lo ding.
45007008	Asinan sual cun thupek cu remcângah lain, keimah ah câkhiarnak phunphun a umter. Ziangahtile Dān um lo cun sual cu a thi a si.
45007009	Vei khat laiah Dān tel loin ka rak nung dah, asinan thupek a ra thlen tikah, sual cu a nungsal ih, kei cu ka thi.
45007010	Cule nunnak thlĕntu ding thupek cun ka hnenah thihnak a thlĕn ti ka hmusuak.
45007011	Ziangahtile sual cun thupek cu remcângah lain i bum ih, thupek hmangin i that.
45007012	Curuangah Dān cu a thianghlim ih, thupek khal a thianghlim, a dingfel ih ṭhat khal a ṭha.
45007013	Cuti asile thil ṭha cu ka parah thihnak ah a cang maw si? Cang lamlam hlah! Cuhnakin sual cu sual a sizia a lăngnak dingah sual cun thil ṭha hmangin keimah ah thihnak a suahter riangri, cutin thupek hmangin cuih sual cu sual sinsinih a lăng theinak dingah sual cun keimah ah thihnak in a ṭuan a si.
45007014	Ziangahtile atu ah Dān cu thlarau lam thil a si ti kan thei, asinan kei cu sual hnuaiih zuar mi tisa mi ka si.
45007015	Ziangahtile ka thil tuah mi hi ka theithiam lo. Ziangahtile tuah ding ka duh mi ka tuah lo ih, ka huat mi ka tuah sawn riangri.
45007016	Cutiih tuah ding ka duh lo mi ka tuah asile, Dān cu a ṭha a si tiah ka lungkimpi tinak a si.
45007017	Asinan atu ah, cumi a tuahtu cu keimah ka si nawn lo, ka sungih cêng sual a si sawn.
45007018	Ziangahtile ka sungah thil ṭha zianghman a cêng lo ti ka thei, cumi cu ka tisa ah ka tinak a si. Ziangahtile thil ṭha tuah duhnak cu keimah ah a um, asinan cumi tuahsuak theinak lamzin ka hmu thei lo.
45007019	Ziangahtile thil ṭha tuah ka duh mipawl ka tuah lo ih, tuah ding ka duh lo mi thil ṭhalo pawl ka tuah sawn ṭheu a si.
45007020	Atu ah tuah dingih ka duh lo mi ka tuah asile, cumi a tuahtu cu keimah ka si nawn lo, ka sungih cêng sual a si sawn.
45007021	Curuangah thil ṭha tuah ka duh tikah, thil ṭhalo ka hnenah a um ti mi dān hin keimah ah hna a ṭuan ti ka hmusuak.
45007022	Ziangahtile ka sung lam minung cu Pathian Dān ah a lung a awi zet.
45007023	Asinan ka lungthin dān dokalhtu ka taksa pêng ah dān dang ka hmu, cumi cun ka taksa pêngpawl ih ṭuantu sual dānih sál ah i hruai.
45007024	Aw ka dinhmun hi a va harsa lawmmam ve! Hi thihnak taksaruangpum ihsin zo in so i runsuak ding?
45007025	Jesu Khrih kan Bawipa thawngin Pathian hnenah lungawi thu ka sim a si! Curuangah keimah rori cun ka lungthin thawn Pathian Dān ka rian, asinan ka taksa cun sual dān a rian a si.
45008001	Curuangah atu ah cun tisa duhzawngih nung loin, Thlarau duh zawng sawnih a nungtu, Khrih Jesu ih a um mipawl hrangah cun thiamloconak a um nawn lo.
45008002	Ziangahtile Khrih Jesu thawngin Khrih Jesu ah nunnak Thlarau dān cun sual le thihnak dān ihsin i luatter zo.
45008003	Ziangahtile tisa ruangah Dān cu a cak lo ih tisa in a tuah thei lo mi cu Pathian in amai Fapa rori misual piankengin sual hrangih raithawinak ah a run thlah ih, taksaruangpum ah sual cu thiamlo a coter.
45008004	Tisa duhzawngih nung loin, Thlarau duh zawng sawnih a nungtu kanmah ah Dān ih ngĕn mi dingfelnak a famkim theinak dingah a si.
45008005	Ziangahtile tisa duhzawngih a nungtupawl cun tisa lam thilpawl an ruat, asinan Thlarau duhzawngih a nungtupawl cun thlarau lam thilpawl an ruat.
45008006	Ziangahtile tisa lamzin ruah cu thihnak a si, asinan thlarau lamzin ruah cu nunnak le hnangamdaihnak a si.
45008007	Ziangruangahtile tisa lamzin ruah cu Pathian doral sinak a si. Ziangahtile tisa cu Pathian Dān ah a tlulut lo ih, a tlulut thei lo taktak.
45008008	Curuangah tisa ih umpawl cun Pathian lung an hmuiter thei lo.
45008009	Asinan nannih cu tisa ih um nan si lo, Pathian Thlarau nanmah ih a cēn asile nannih cu Thlarau ah nan um a si. Asinan zokhal Khrih Thlarau nei lo tu cu Khrih-ih ta a si lo.
45008010	Cule Khrih cu nan sungih a um asile, sual ruangah taksa cu a thi. Asinan dingfelnak ruangah Thlarau cu nunnak a si.
45008011	Asinan mithi lak ihsin Jesu a thotertu Pathian Thlarau nan sungih a cēn asile, mithi lak ihsin Khrih a thotertu in nan sungih cêng a Thlarau thawngin a thi thei mi nan taksa cu nunnak a pe ve ding.
45008012	Curuangah u le nau tla, leiba kan nei, asinan tisa duhzawngih nung dingin tisa ah cun a si lo.
45008013	Ziangahtile tisa duhzawngih nan nun asile, nan thi ding. Asinan Thlarau in cuih taksa thil tipawl nan thah asile, nan nung ding.
45008014	Ziangahtile Pathian Thlarau ih a hruai mipawl hmuahhmuah cu Pathian fāte an si.
45008015	Ṭih ih um dingin sál ih lo tāngsaltertu ding Thlarau nan co lo ih, fa sinak Thlarau nan co sawn a si. Cuih Thlarau in, "Abba, ka Pa," tiin kan ausuak.
45008016	Pathian fāte kan si ti cu Thlarau rori in kan thlarau a theihfiangter.
45008017	Cule fa kan si ruangah, ro cotu khal kan si ih, Pathian ro cotu le Khrih ro copitu kan si. Amah zawngih kan tuar taktak asile, sunlawihtlang khal kan si ding.
45008018	Ziangahtile tuih cān ih kan tuarnakpawl hi kan hnenih phuanlăng leh ding mi ropitnak thaw cun tahṭhim tlakah ka ruat lo.
45008019	Ziangahtile Pathian falepawl lăng lehnak ding cu sersiam mipawl in beiseinak dik thawn hlawptlo zetin an hngak a si.
45008020	Ziangahtile sersiam mipawl cu zianghmanlo hnuaiih ret an si. Anmai duh ruangah si loin, a umtertu in ruahsannak thawn a umter a si sawn.
45008021	Ziangruangahtile sersiam mipawl rori khal ṭawihralnak sál ihsin luatter an si ding ih, Pathian fātepawl zalĕnnak ropi sungah luhter an si ding.
45008022	Ziangahtile sersiam mi hmuahhmuah cu atu tiangin hrûm le fahrinnat tuar vekin an umtlang a si ti kan thei.
45008023	Culawng si loin, rah hmaisabik a si mi Thlarau a neitu kanmah rori khal kan sung lam ihsin fa sinak a si mi, kan taksaruangpum tlennak cu hlawptlo zetih hngakin kan hrûm rero.
45008024	Ziangahtile kannih cu ruahsannak ah rundam kan si. Asinan hmuh thei mi ruahsan cu ruahsannak a si lo. Ziangahtile zo in so a hmuh mi thil cu a ruahsan nawn ding?
45008025	Asinan kan hmuh lo mi kan ruahsan asile, hlawptlo zetin thinsaunak thawn kan hngak ṭenṭo ṭheu.
45008026	Cuvek thothoin Thlarau cun kan ṭawnṭaihnakpawl ah in bawm. Ziangahtile ziang hrangah thla kan cam ding ti kan thei lo, asinan Thlarau rori cun ṭawngkam ih sim theih lo khawpih hrûmin in ngensak.
45008027	Thinlung cektu cun Thlarau-ih lungthin khal a thei, ziangruangahtile Thlarau cun Pathian duhzawngin mithiangpawl hrangah a ngensak.
45008028	Cule Pathian a duhdawtu, amai tumtah mi vekih a kawh mipawl hrangah thil ziangkim hin an ṭhatnak dingah an ṭuantlangkhawm a si ti kan thei.
45008029	Ziangahtile Pathian in a theih cia mipawl cu a Fapa băngnak ih thlengaw dingah a ruat cia hai, cutin Fapa cu unau tampi lakah fatir a si thei ding a si.
45008030	Cuihhleiah Pathian in a ruah cia mipawl cu a ko hai fawn; a kawh mipawl cu thiam a coter hai ih, thiam a coter mipawl cu a sunlawih hai fawn.
45008031	Cuti asile hi thilpawl thuhla ah ziang kan sim ding? Pathian kan lamih a ṭan ah cun, zo in so in do thei ding?
45008032	Amai Fapa rori hman ui loin, kan zate hrangih petu cun, thil hmuahhmuah khal a Fapa zawngah a lakin in pe cih loin a um ding maw?
45008033	Pathian ih hril zo mi cu zo in so sual a puh ding? Thiam a cotertu cu Pathian a si.
45008034	Thiamlo mi cotertu cu zo a si? A thi tu cu Khrih a si, cuihhleiah anih cu mithi lak ihsin thawhter a si ih, Pathian vawrh lam rori ah toin kan hrangih in ngĕnsaktu cu Khrih a si.
45008035	Khrih duhdawtnak ihsin zo in so in ṭhen ding? Harsatnak in simaw, vansannak in simaw, tiduhdahnak in simaw, mangṭam in simaw, taklawngnak in simaw, ṭihphannak in simaw, ralnâm in simaw in ṭhen thei ding maw?
45008036	"Nangmah ruangah sunnivu thahin kan um; Kannih cu sathattu hrangih tuu vekih ruah mi kan si," tiih ngan vek khan a si.
45008037	Sihmansehla cuih thil hmuahhmuah ah cun in duhdawtu zarah nehtupawl hnakin nehtu kan si.
45008038	Ziangahtile thihnak in simaw, nunnak khal in simaw, vancungmipawl khal in simaw, uktupawl khal in simaw, huhampawl khal in simaw, tuih cān ih thilpawl khal in simaw, hmai lam cān ih thil um ding mi khal in simaw,
45008039	thil sâng khalin simaw, thil thûk khalin simaw, sersiam mi ziang thil dang hman in Khrih Jesu kan Bawipa ih um, Pathian duhdawtnak ihsin in ṭhen thei lo ti ka theifiang a si.
45009001	Khrih ah thutak ka sim a si, thuphan ka sim lo, Thlarau Thianghlim ah ka sia le ṭha theihnak khalin in theihpi ve.
45009002	Cumi cu ka thinlung ih riahsiatnak nasazet le catbanglo thinnatnak ka neih mi hi a si.
45009003	Ziangahtile taksa dān ih ka sungkhat a si mi ka unaupawl aiah, keimah rori hi Khrih hnen ihsin ṭhenin, camsiat tiang hman si ningla ka duh.
45009004	Annih cu Israel-mi an si ih, fa sinak, ropitnak, thukhampawl, Dān peknak, Pathian rawngbawlnak le thutiamkampawl tla anmai ta a si;
45009005	pupápawl khal anmai ta an si ih, Khrih cu taksa dān ih a sungkua a si mi anmah hnen ihsin a ra. Amah cu ziang hmuahhmuah tlunih Pathian a si, kumkhuain amah cu thangṭhat si ko seh. Amen.
45009006	Asinan Pathian kamsuakthu a hlawhsam tinak a si lo. Ziangahtile Israel-ih tesinfa hmuahhmuah Israel diktak an si thluh lo.
45009007	Cuvek thothoin Abraham cithlah an si ruang khalah Abraham fāte ngaingai an si thluh cuang lo. "Isak ah na cithlah tiih kawh a si ding," ti a si sawn.
45009008	Cucu, taksa dān ih fātepawl cu Pathian fāte an si lo ih, tiamkam fātepawl cu cithlah ih pawm an si sawn tinak a si.
45009009	Ziangahtile, "Himi bikhiah mi cān ah ka rasal ding ih, Sarah in fapa a hring ding," ti hi thutiamkam kamsuakthu cu a si.
45009010	Cule culawng si loin, Rebeka khal in mi pakhat, kan pa Isak hnenin fa a vun tikah,
45009011	fa a hrin hlan, a falepawl in a sia le a ṭha zianghman an tuah hlanah, hrilnak thu ih Pathian thil tum a hngeh theinak dingah, Pathian in cutin a tuah. Cucu thil ti parih ṭhumaw si loin, a kotu parih ṭhumaw a si sawn.
45009012	Rebeka hnenah, "A upadeuh in nautadeuh a rian ding," tiih sim a si.
45009013	Cumi cu, "Jakob cu ka duhdawt, asinan Esau cu ka hua," tiih ngan mi vek khan a si.
45009014	Cuti asile ziang kan sim ding? Pathian cu a dingfel lo maw si? Si lamlam hlah!
45009015	Ziangahtile Pathian in Mosi hnenah, "Zahngai ka duh mi parah zah ka ngai ding ih, lainat ka duh mi parah ka laina ding," tiah a ti.
45009016	Cuti a si ruangah a duhtu le a tlân rero tu milai hnen ihsin a si lo ih, zahngainak a hmuhtu Pathian hnen ihsin a si sawn.
45009017	Ziangahtile Cathianghlim in Faro hnenah, "Leitlun pumpuluk ah ka hmin aupi a si theinak dingah le nangmah ah ka huham ka lăngter theinak dingah, cuih tumtahnak rori hrangah nang cu ka lo tungding a si," tiah a ti.
45009018	Curuangah Pathian cun zahngai a duh mi parah zahngainak a nei ih, thinlung hahter a duh mi parah a hakter.
45009019	Nang in ka hnenah, "Cuti asile ziangahso Pathian in mawhsualnak a hawl hrih? Zo in a duhnak cu a dokalh?" tiah thu i sut ding maw?
45009020	Asinan thungaiten, maw nang milai! Pathian kalh zawngih let ngamtu nang cu zo na si? Thil tuah mi in a tuahtupa hnenah, "Ziangah hivekin i tuah?" tiah thu a sut ding maw?
45009021	Beltuahtu in bellei parah thuneihnak a nei a si lo maw? Bellei bangrep ihsin bel pakhat cu sunglawi zetih hman dingah le a dang bel pakhat cu a menmenih hman dingah tuah dingin beltuahtu in bellei parah thuneihnak a nei a si lo maw?
45009022	Pathian cun a thinlingnak lăngter le a huham theihter duh khal sehla, thinlingnak a cotu dingpawl parah le an siatnak ding a timlamsak mi thinhengnak belpawl parih thinsaunak nasazet thawi a zāwi hai ah teh, ziang sim ding kan nei?
45009023	Cule hlan ihsi a rak timtuah hai mi zah a ngai mi belpawl parah a ropitnak lenzia a lăngter theinak dingah a si.
45009024	Kannih hi a kawh mipawl cu kan si, Jew-pawl lak ihsi lawngin si loin, Zentelpawl lak ihsi khalin in ko a si.
45009025	Hosea cazual sungah Pathian in, "Ka mi a si lo pawl kha, ka mi, tiah ka ko hai ding ih, Ka duhdawt lo mi nu kha, ka duhdawt mi nu na si, tiah ka ti ding," tiah a ti.
45009026	"Cule hitin a si ding, an hnenah, Nannih cu ka minung nan si lo, tiih a rak tinak hmun ah khan, Nannih cu a nung mi Pathian fapapawl, tiah kawh an si ding," tiah a ti.
45009027	Isaiah khal in Israel thuhla ah, "Israel-mipawl cu tipithuanthum kapih vunnel zât in tam hman hai sehla, A tāngsŭn lawng rundam an si ding.
45009028	Ziangahtile Pathian in hna cu a cemnet tiang a ṭheh ding ih, dingfelnak in a tántâwi ding. Ziangruangahtile Bawipa in leitlun ah hna cu a tâwiter ding," tiah a au.
45009029	Cucu Isaiah in hlanlai ah, "Ralkap rualpawlih Bawi in kan hnenah cithlah hrekkhat tāngter lo sehla, Sodom vek kan si zo ding ih, Gomorrah vekin tuah kan si zo ding," tiih a ti vek khan a si.
45009030	Cuti asile, ziang kan sim ding? Dingfelnak a dawi lo tu Zentelpawl in dingfelnak an hmungah zo. Cuih dingfelnak cu zumnak parih ṭhumaw a si.
45009031	Asinan dingfelnak dān a dawitu Israel-mipawl in dingfelnak dān cu an hmungah lo.
45009032	Ziangruangah so? Ziangruangahtile zumnak parih ṭhumaw mi dingfelnak an dawi ve lo ih, Dān thlunnak parih ṭhumaw mi dingfelnak an dawi sawn ruangah a si. Curuangah cuih bahnak lung ah cun an bah.
45009033	Cucu, "Ngai hnik, Zion ah bahnak lung le tlûknak lungpi ka ret. Zokhal amah zumtu cu ningzahter a si lo ding," tiih ngan vek khan a si.
45010001	U le nau tla, Israel-mipawl hrangih ka thinlung ih a duh zet mi le Pathian hnenih ka thlacam mi cu anmahpawl rundam an si ding hi a si.
45010002	Ziangahtile Pathian hrangah ṭhahnem an ngaizia cu ka theihpi hai, asinan an ṭhahnemngainak cu theihnak famkim thawi milawin a si lo.
45010003	Ziangahtile Pathian dingfelnak thei loin, anmai dingfelnak dĭnhngehter an duh tikah, Pathian dingfelnak ah an tlulut lo.
45010004	Ziangahtile a zumtu pauhpauh dingfelnak an hmuh theinak dingah, Khrih cu Dān cemnetnak a si.
45010005	Ziangahtile Mosi cun Dān parih ṭhumaw mi dingfelnak thu ah, "Cuih thilpawl a thluntu cu, cupawl in a nung ding," tiah a ngan.
45010006	Asinan zumnak parih ṭhumaw mi dingfelnak cun, "Na thinlung in, 'Vancung ah zo a kai ding?' ti hlah," cumi cu tlun lam ihsin Khrih hruaisuk ding tinak a si,
45010007	asilole, "Na thinlung in, 'Zo so a thûknak sungah a ṭum ding?' ti fawn hlah," cumi cu mithi lak ihsin Khrih cu hruaisoh ding tinak a si, tiin a ngan.
45010008	Sikhalsehla cangan mi in ziang a simbêt? "Kamsuakthu cu na kiangnaite ah a um, na kâ le na thinlung ah a um," cumi cu kan phuan mi zumnak kamsuakthu hi a si:
45010009	na kâ in Jesu cu Bawi a si tiah na phuang ih, na thinlung in mithi lak ihsin Pathian in a kaitho ti na zum asile, rundam na si ding.
45010010	Ziangahtile mi pakhat in a thinlung in a zum ih, cumi cun dingfelnak ah a hruai, cule a kâ in a phuang ih, cumi cun rundamnak a hringsuak.
45010011	Ziangahtile Cathianghlim in, "Zokhal amah zumtu cu ningzahter a si lo ding," tiah a ti.
45010012	Ziangahtile Jew-mi le Grikmi karlakah zianghman danglamnak a um lo, ziangahtile Bawi pakhat cu an zate tlunih Bawi a si, amah kotu hmuahhmuah hnenah a lian a si.
45010013	Ziangahtile, "Zokhal Bawipaih hmin a kotu cu rundam a si ding."
45010014	Amah an zum lo asile ziangtin amah cu an ko ding? Hna ih a thu an theih lo ah cun ziangtin so amah cu an zum ding? Cule phuangtu um loin ziangtin so hna ih an theih ding?
45010015	Cule thlah an si lo ah cun ziangtin so an phuan ding? "Remnak thuthangṭha a phuangtu le Lungawiumza thil ṭha thuthang a phuangtu pawlih ke cu ziang tlukin so a mawi!" tiih ngan vek khan a si.
45010016	Asinan thuthangṭha cu mi hmuahhmuah in an lung lo. Ziangahtile Isaiah in, "Bawipa, zo in so kan thuthan mi a zum?" tiah a ti.
45010017	Curuangah zumnak cu hna ih theihnak in a ra ih, hna ih theihnak cu Pathian kamsuakthu ihsin a ra.
45010018	Asinan kei in, hna in an rak thei lo maw si? tiah ka ti. A si, thei taktak e, "An aw cu leilung tlun hmuahhmuah a thangsuak ih, An ṭawngkampawl cu leitlun dĕng tiang a thang," tiah ka ti.
45010019	Asinan kei in, Israel-mipawl in an theithiam lo maw si? tiah ka ti. A hmaisabikah Mosi in, "Miphun si lo mi hmangin iksiknak ka lo neiter ding ih, Miphun â hmangin ka lo thinhengter ding," tiah a ti.
45010020	Cule Isaiah cun ralṭha zetin, "I hawl lo tupawl in in hmu; Ka thu a zingzăwi lo tupawl hnenah keimah le keimah ka phuanglangaw," tiah a ti.
45010021	Asinan Pathian in Israel-mipawl hnenah, "Thulung lo le thuelhmangpawl hnenah Sunvu-in ka kut ka san," tiah a ti.
45011001	Asile Pathian in a minungpawl cu a hnáwng maw si? Hnáwng lamlam hlah! Ziangahtile kei khal Israel-mi, Abraham cithlah, Benjamin hnám ka si.
45011002	Pathian in a rak theih cia mipawl cu a hnáwng lo. Asilole Cathianghlim in Elijah thuhla a sim mi nan thei lo maw? Anih cun Israel-mipawl dokalhin Pathian hnenah a ngen,
45011003	"Bawipa, na profetpawl an that ih, na biakṭhengpawl an ṭhiatbăl. Keimah lawng ka tāng ih, ka nunnak la dingin an hawl," tiah a ti.
45011004	Sikhalsehla Pathian in ziangtin a sawn? "Baal hmaiih khukbil dah lo mi 7000 ka hrangah ka rethim a si," tiah a ti.
45011005	Cuvek thothoin tulai khalah Pathian in zangfahnak ih a hril mi a tāngsŭn an um a si.
45011006	Cule zangfahnak in a si ahcun, cuih hrilnak cu thil ti parih ṭhumaw mi a si nawn lo ding, cuti a si lo ahcun, zangfahnak cu zangfahnak a si nawn lo ding. Asinan thil ti parih ṭhumaw a si ahcun, zangfahnak in a si nawn lo ding; cutin asilole thil ti cu thil ti a si nawn lo ding.
45011007	Cuti asile ziangtin? Israel-mipawl in an hawl mi cu an ngah lo. Asinan hril mipawl cun an ngah ih, a tāng mipawlih thinlung cu a hak a si.
45011008	Cumi cu, "Pathian in tuihni tiangin ihhmutnak thlarau, Hmuh theilonak mit le, Theih theilonak hna a pe hai," tiih ngan vek khan a si.
45011009	Cule David in, "An cabuai cu tháng le miawhnak, tlûknak le Lehrulhawknak ah cang seh.
45011010	An hmuh theilonak dingah an mit thim sehla, an el kûn lan ta seh," tiah a ti.
45011011	Cuti asile, an tlûk lan tanak dingah an bah maw si? tiah kei in ka ti. Si lamlam hlah! An mawhsualnak ruangah Zentelpawl hnenah rundamnak a thleng sawn ih, cumi cun Israel-mipawl thintăwk ih, iksiknak an neih theinak dingah a si.
45011012	An mawhsualnak cun leitlun minungpawl hnenah lennak a thlĕn ih, an hlawhsămnak in Zentelpawl hnenah lennak a thlĕn a si ahcun, an famkimnak cun ziangtluk lennak thlĕn sinsin tak pei maw!
45011013	Keimah rori cu Zentelpawl hnenih apostol ka si ruangah nannih Zentelpawl hnenah ka lo sim, ka rawngbawlnak ka tluangkhawnpi a si.
45011014	Ziangmawtitiin taksa dānih ka miphunpawl in nahsuahnak an neih theinak dingah an thin ka thawhter ih, cutin mi hrekkhat tal ka run theinak dingah a si.
45011015	Ziangahtile anmah hnawnnak hman Pathian le leitlun mipawl remawknak a si ahcun, anmah cohlansalnak cu mithi lak ihsin nunnak a si lo ding maw?
45011016	Rah hmaisabik rawl thar cu a thianhlim asile, sang hlawm pumpi khal a thianghlim a si. Cun a hram a thianhlim asile, a hngeṭêkpawl khal an thianghlim.
45011017	Cule a hngeṭêk hrekkhat cu khiah an si ih, nang cu Olif thing sungah peh na si. Nang cu hramlak Olif thing men na si nân, atu ah cun, Olif thing ih hram le thau na ṭawm ve.
45011018	Hnawn mi hngeṭêkpawl thuhla ah tluangkhâwng hlah. Asinan na tluangkhawn asile, nang cun a hram na câwm lo ih, a hram in a lo câwm sawn ti mi hi cîng ringring aw.
45011019	Cutin nang in, "A sungih peh ka si theinak dingah a hngeṭêkpawl cu khiah an si," tiah na ti ding.
45011020	Cumi cu a dik a si. An zum lo ruangah annih cu khiah an si, asinan nang cu zumnak in na ding. Nangmah le nangmah sâng tukah ruataw hlah aw, cuhnakin Pathian ṭihzah sawn aw.
45011021	Ziangahtile Pathian in a hngeṭêk taktakpawl a zuah lo asile, nang khal a lo zuah ve ce lo ding.
45011022	Curuangah Pathian ṭhatnak le a hrohrannak ruat aw. A tlu mipawl parah cun a hrohrang, asinan a ṭhatnak ih na umpeh vivo asile, anih cu na hrangah a ṭha a si. Culole nang khal a lo sattán ding.
45011023	Cule zumlonak ah an umpeh vivo lo asile, annih cu peh an si leh ding, ziangahtile Pathian cun anmah cu a pehsal thei.
45011024	Ziangahtile nang cu hramlak ih mah te kho mi Olif kung ihsin tan mi na si ih, dān kalhih cīn mi Olif kung ṭha sungih peh mi na si. Cumi cu a dik ruangah, ziangtluk nasa sinsinin ṭêk ngai a si mipawl kha anmai Olif kung ah peh si hai pei maw?
45011025	Ziangahtile ka u le nau tla, hi thuthup hi thei loih nan um ding ka duh lo, cuti asilole mifim ah nan ruataw pang ding. Cuih thuthup cu hihi a si, Zentel mipum an kim lai hlanlo Pathian in Israel tamsawnih thinlung a hakter.
45011026	Cule cutin Israel-mi hmuahhmuah rundam an si ding. Cumi cu, "Runsuaktu cu Zion ihsin a suak ding ih, Jakob hnen ihsin Pathian ngaihsaklonak cu a lahlo ding.
45011027	Ziangahtile an sualpawl ka lakhloh tikah, Cumi cu anmah thawi thukham ka tuah mi a si ding," tiih ngan vek khan a si.
45011028	Thuthangṭha lam thu ah cun nanmai hlawknak dingah annih cu thuthangṭha doral an si. Asinan hrilnak lam thu ah cun pupápawl ruangah annih cu Pathian-ih duhdawt mi an si.
45011029	Ziangahtile Pathian thilpekpawl le a kawhnak cu ṭhiah theih a si lo.
45011030	Ziangahtile a liam cia mi cān ah nannih in Pathian thu nan rak lun lo vek khan, thu an lun lo ruangah, atu ah zahngainak nan co riangri.
45011031	Zahngainak nan co theinak dingah, atu ah annih cu thu an lung lo. Cuih zahngainak nan conak zarin annih khal in zahngainak an co ve ding.
45011032	Ziangahtile mi hmuahhmuah parih zahngainak a neih theinak dingah Pathian in an zaten thulunlonak ah a khum ṭheh hai.
45011033	Aw, Pathian-ih fimnak lenzia le a theihnak lenzia cu an va thûk lawmmam ve! A thuṭhennakpawl cu zohman in an hawlsuak theiin, A lamzinpawl cu zohman in an va zawtsuak thei lo tak em!
45011034	"Ziangahtile Bawipaih lungthin thei zo a um? Asilole zo so a thurawn mi si dah?"
45011035	"Asilole zo in a rulhsal leh dingin a hnenah thil pe hmaisa dah?"
45011036	Ziangahtile thil hmuahhmuah hi amai hnenin le amai ruangin le amai hrangah an si. A hnenah ropitnak cu um kumkhua seh! Amen.
45012001	Curuangah ka u le ka nau tla, Pathian zahngainak ruangah nan taksaruangpum cu Pathian hnenah a nungih raithawi mi vekin le thianghlim le Pathian lunghmuitlakih hlan dingah ka lo ngen, cumi cu nan ti ding awm hrimhrim a si.
45012002	Cule a ṭha mi, pawmtlak le a famkim mi Pathian duhnak nan theihfiang theinak dingah, tulai san mipawlih nundān vekin nung loin, nan lungthin tharternak in thleng aw sawn uh.
45012003	Ziangahtile Pathian in zumnak a lo pek tawkte fingfing vekin, nanmai lakih zohman in a ruahawk ding tawk hnakih sângin ruat aw hlah seh, ruahnak dikin ruat aw sawn seh tiah ka hnenih zangfahnak i pek mi thawngin ka lo sim a si.
45012004	Ziangahtile taksaruangpum pakhat ah pêng tampi kan nei, asinan cuih taksa pêng hmuahhmuah in hnaṭuan bangrep an nei lo.
45012005	Cuvekin kannih cu mi tampi kan si nân, Khrih ah taksaruangpum pumkhat kan si ih, a pâkpâk in pehzăwmawtăwn cio kan si.
45012006	Kan hnenih pek mi zangfahnak bangtukin thilpek phun dangdang kan nei cio. Thilpek cu profet thuphuan ih thu phuan asile, zumnak kan neih tawkin profet thuphuan in thu phuang uhsi.
45012007	Thilpek cu rawngbawlnak asile, cumi cu rawngbawlnak ah hmang uhsi. Thilpek cu zirhnak asile, mi zirh seh.
45012008	Thilpek cu mi dang tha va peknak asile, thazang mi pe seh. Thilpek cu peknak asile, siang zetin pe seh. Thilpek cu hruaitu sinak asile, taima zetin hruai seh. Thilpek cu zahngainak asile, lungawi zetin zahngainak nei seh.
45012009	Duhdawtnak cu a deu-in si hlah seh. A ṭha lo mi fih uhla, a ṭha mi kaihnget uh.
45012010	Unau duhdawtnak in pakhat le pakhat duat aw uh, nangmah le nangmah na upatawk hnakin, mi dang va upat sawn aw.
45012011	Zangzel hlah uh, nasazetin hna ṭuan uh, thatho zetin Bawipa rian uh.
45012012	Ruahsannak ah lungawiaipuangin um uh, harsatnak nan tawn tikah tuar ṭenṭo uhla, bâng loin thlacam uh.
45012013	A tlasam mi mithiangpawl thawn nan neih mi ṭawm aw uh, mikhual ṭhaten zoh uh.
45012014	A lo tiduhdahtupawl thlawsuah pe uh; thlawsuah pe uhla, camse hlah uh.
45012015	Lungawiaipuangih umpawl lungawiaipuangin umpi uhla, a ṭap mipawl ṭahpi uh.
45012016	Pakhat le pakhat lungthin hmunkhat pu-in um uh. Nanmah le nanmah sâng tukah ruat aw hlah uhla, dinhmun niampawl thawn kawm aw sawn uh. Mifim ka si tiah ruat aw hlah uh.
45012017	Zo hnen hmanah ṭhatlonak cu ṭhatlonak in lehrūl hlah uh. Mi hmuahhmuah hmaiah thil ṭha tuah ding ruat uh.
45012018	A cang thei asile, nan tithei tawkin mi hmuahhmuah thawn rem awin um uh.
45012019	Duhdawt mitla, phuba la hlah uh, cuhnakin Pathian thinlingnak kha hmun kian sawn uh. Ziangahtile, "Bawipa in phubalâk cu keimai ta a si, keimah in ka lehrūl ding a ti," tiih ngan a si.
45012020	Curuangah, "Na râl a ril a rawn asile, rawl pe aw, A ti a hāl asile, in ding pe aw; Ziangahtile cutiih na tuahnak in a lu parah meiling na retkhawm a si."
45012021	Thil ṭhalo in lo neh hlah seh, thil ṭhalo cu thil ṭha in neh sawn aw.
45013001	Mi kip in an tlunih thuneitu sângpawl hnenah tlulut hai seh. Ziangahtile Pathian ih dĭn lo mi thuneitu zohman an um lo ih, thuneitupawl hi Pathian ih ruat mi an si.
45013002	Curuangah zokhal thuneitu dokalhtu cu Pathian dĭn mi dokalhtu a si, cule cutiih a dokalhtupawl cu anmah le anmah thuṭhennak an coawter ding.
45013003	Ziangahtile uktupawl cu hnaṭuan ṭha a ṭuantu hrangah ṭihnung an si lo. Thil ṭhalo a tuahtu hrang lawngte ah cun ṭihnung an si. Thuneitu ṭihnak ihsin luat na duh maw? Thil ṭha tuah awla, thuneitu cun a lo lawm ding.
45013004	Ziangahtile thuneitu cu na hnenih thil ṭha tuah dingah Pathian rawngbawltu a si. Asinan thil ṭhalo na tuah asile, ṭih aw; ziangahtile anih cun ralnâm cu tumtah neiin a keng; ziangahtile anih cu thil ṭhalo tuahtu parih thinlingnak thlĕntu, phuleisamtu Pathian siahhlawh a si.
45013005	Curuangah thinlingnak ruang lawngah si loin, sia le ṭha theihnak ruang khalah a hnenah tlulut uh.
45013006	Cumi ruangah siah khal kimten nan pe, ziangahtile thuneitupawl cu Pathian siahhlawh an si. Annih cun cumi hrang rori ah catbang loin cān an pe.
45013007	Curuangah leiba nan neihnak hmuahhmuah hnenah nan leiba cu pe uh: siah nan bâk asile pe uh, ngunkhuai nan bâk asile pe uh, ṭihzah ding mi cu ṭihzah uh, upat ding mi cu upat uh.
45013008	Pakhat le pakhat duhdawtawknak siarlo, zo hnen hmanah leiba nei hlah uh; ziangahtile mi dang a duhdawtu cun Dān a famkimter.
45013009	Ziangahtile Dān cun, "Na uire lo pei," "Lai na that lo pei," "Rûk na ru lo pei," "Theihpinak diklo na rel lo pei," "Mi thil na daw lo pei," tiah a ti. Cuih thupekpawl le a dang thupek ziangkhal, "Nangmah le nangmah na duhdawtawk vekin na innhnen na duhdaw pei," ti mi ṭawngkam pakhat in a khaikhawm ṭheh.
45013010	Duhdawtnak cun a innhnen parah thil ṭhalo a tuah lo; curuangah duhdawtnak cu Dān famkimnak a si.
45013011	Tulai thil umdān nan theih ruangah le ihthahnak ihsin ṭhangharh a cût zo ruangah, cumi cu tuah uh; ziangahtile atu ah cun kan rak zumtir lai hnakin kan rundamnak cu a nâi sinsin a si.
45013012	Zan hi a cem zikte thlang, khua a vâng zikte zo. Curuangah thim ih thil tipawl cu hlăwnin, tleu ih ralthuam cu hruh uhsi.
45013013	Zu hmun nuamcēnin le zuriin siseh, hursualin le fihnungza hursualnak tuahin siseh, toaw le nahsuahawin siseh um loin, sun ih um vekin mawi zetin um uhsi.
45013014	Bawi Jesu Khrih in thuam aw sawn uhla, tisa câkhiarnak tuah dingin tum cia hlah uh.
45014001	Zumnak a cak lo mi cu rak cohlang uhla, ruahdān phun dangdang thu ah va êl ruri hlah uh.
45014002	Ziangahtile mi pakhat in thil ziang hmuahhmuah ka ei thei tin a zum, asinan a zumnak a cak lo mi pa cun hanghnahhangrah lawng a ei.
45014003	A eitu in a ei lo tu kha nautat hlah sehla, a ei lo tu khal in a eitu kha thuṭhen hlah seh; ziangahtile Pathian in anih cu a cohlang zo a si.
45014004	Mi dangih siahhlawh sawiseltu nang cu zo so na si? Cuih siahhlawh a din le a tlûk cu amai bawi rori ih hmaika-ah a si. A si, anih cu dinter a si ding, ziangahtile Pathian in anih cu a dingter thei a si.
45014005	Mi pakhat in ni khat cu ni dang hnakin thupisawn ah a ruat, mi dang pakhat in ni i kip in bangrepin a ruat. Mi tin anmai lungthin cio ah fiang hai seh.
45014006	Ni thupi ih a ruattu cun, Bawipa hrangah a ruat. Cule ni thupi ih a ruat lo tu cun, Bawipa hrangah a ruat lo a si. A eitu cun Bawipa hrangah a ei, ziangahtile a ei tikah Pathian hnenah lungawi thu a sim. A ei lo tu cun Bawipa hrangah a ei lo a si. A ei lo tikah, Pathian hnenah lungawi thu a sim.
45014007	Ziangahtile kan lakah zohman mai hrang lawngih nung kan um lo ih, mai hrang lawngih thi kan um lo.
45014008	Ziangahtile kan nun asile, Bawipa hrangah kan nung; kan thih khal asile, Bawipa hrangah kan thi. Curuangah kan nun ah siseh, kan thih ah siseh, Bawipaih ta kan si.
45014009	Ziangahtile Khrih a thi ih, a tho ih a nunsalnak săn bik cu a thi mipawl le a nung mipawl ih Lal a si veve theinak dingah a si.
45014010	Cuti asile ziangahso nang in na unaupa thu na ṭhen? Asilole ziangahso na unaupa na nautat? Ziangahtile Khrih-ih thuṭhennak tokham hmaiah kan zaten kan ding leh ding a si.
45014011	Ziangahtile, "Bawipa in, ka nun rori vekin, Ka hmaika-ah khuk hmuahhmuah an bil ding ih, Pathian hnenah lei hmuahhmuah an phuangaw ding a ti," tiih ngan a si.
45014012	Curuangah kan zaten mai thuhla cio Pathian hnenah kan sim leh ding.
45014013	Curuangah pakhat le pakhat thuṭhensak aw nawn hlah uhsi, cuhnakin kan unaupaih lamzin ah bahnak simaw, tlûknak simaw ret lo dingin thutluknak tuah sawn uhsi.
45014014	Amah teih thianglo mi zianghman a um lo ti Bawi Jesu ah ka thei ih, ka fiang. Asinan mi pakhat in thil hrekkhat thianglo ih a ruah asile, a hrangah cumi cu a thiang lo.
45014015	Na ei mi in na unaupaih thin a natter asile, nang cu duhdawtnak ah na um nawn lo tinak a si. Na ei mi in a hrangih Khrih a thi mi na unaupa siatsuah hlah.
45014016	Curuangah nan thil ṭha kha thangsiat dingah cangter hlah uh.
45014017	Ziangahtile Pathian uknak cu ei le in lam thu a si lo, cuhnakin dingfelnak, hnangamdaihnak le Thlarau Thianghlim ih aipuannak a si sawn.
45014018	Ziangahtile cuti zawngih Khrih a riantu cun Pathian lung a awiter ih, minungpawl khal in amah cu an pawm.
45014019	Curuangah remawknak suaktertu thilpawl le pakhat le pakhat hngetawtăwntertu thilpawl cu dawi uhsi.
45014020	Rawl ruangah Pathian hnaṭuan cu siatter hlah. Thungaite ti ah cun thil ziangkim hi an thiang ṭheh, asinan a ei mi ruangih mi an bah asile, cucu a hrangah thil ṭhalo a si.
45014021	Na unau bahnak ding simaw, a tlûknak ding simaw, a cah lo phahnak ding simaw ah cun, sa ei le sabitzu in le thil ziangkhal na ti lo a ṭha.
45014022	Zumnak na nei maw? Na neih mi zumnak cu Pathian le nangmah karlakah kilkhawi aw. A pawm mi thil ih amah le amah thiamlo coawter lo tu cu mithlawsuak a si.
45014023	Asinan mi pakhat in a ei tikah a ringhlel asile, zumnak parah ṭhumawin a ei lo ruangah, amah le amah thiamlo a coawter a si. Ziangahtile ziangkhal zumnak parih ṭhumaw lo mi pauhpauh cu sual a si.
45015001	A cak mi kannihpawl in mah le mah lunghmuiawter men loin, a cak lo mipawlih cahlonak kan phurhpi tengteng ding a si.
45015002	Tuahṭhatawknak thlĕntu dingah, an ṭhatnak dingah mai innhnen lunghmuiter tum cio uhsi.
45015003	Ziangahtile Khrih amah rori khal in amah le amah a lunghmuiawter lo, "A lo hmuhsuamtupawlih mi hmuhsuamnak cu ka parah a tla," tiih ngan vek khan a si sawn.
45015004	Ziangahtile hlanih an rak ngan mi thil hmuahhmuah hi in zirhtu dingih an ngan mi a si. Ruahsannak kan neih theinak dingah Cathianghlim cun tuarfainak in neihter ih, tha in pe.
45015005	Khrih Jesu thawngin tuarfainak le thazang petu Pathian in pakhat le pakhat parah lungthin bangrep lo pe hram seh.
45015006	Cutin tumtah pakhat le kâ pakhat thawn kan Bawipa Jesu Khrih-ih Pa a si mi Pathian cu nan thangṭhat thei ding.
45015007	Curuangah Khrih khal in Pathian sunlawinak ding hrangih in cohlan vekin, pakhat le pakhat cohlangawtăwn uh.
45015008	Pupápawl hnenih Pathian in a pek mi thutiamkampawl hngetter dingah, Pathian thutak hrangah Jesu Khrih cu serh zim tan mipawlih siahhlawh ah a rung cang a si ti ka lo sim.
45015009	Cule Zentelpawl in a zahngainak ruangah Pathian an thangṭhat theinak dingah, Jesu cu siahhlawh ah a rung cang. "Cumi ruangah Zentelpawl lakah na hmin ka phuang ding ih, Na hmin thangṭhatnak hla ka sak ding," tiih ngan vek khan a si.
45015010	Cule anih in, "Maw Zentelpawl, a minungpawl thawn lungawiaipuangin um uh," tiah a tisal.
45015011	Cun, "Nannih Zentelpawl hmuahhmuah, Bawipa thangṭhat uh! Nannih miphunpawl hmuahhmuah amah cu thangṭhat uh!" tiah a tisal.
45015012	Cule Isaiah in, "Jesse-ih Búlhram a um ding ih, Amah cu Zentelpawl uk dingih a ra lang ding mi pa a si. Amah ah Zentelpawl in ruahsannak an nei ding," tiah a tisal.
45015013	Nan zum vekin ruahsannak petu Pathian in aipuannak le hnangamdaihnak hmuahhmuah thawn lo khatter hram seh, cutin Thlarau Thianghlim huham in ruahsannak thawn nan khatliam ding.
45015014	Ka u le ka nau tla, nannih cu ṭhatnak in nan khat, theihnak hmuahhmuah thawn nan khat, pakhat le pakhat nun zirhaw thei khal nan si ti cu keimah rori in ka theifiang.
45015015	Sikhalsehla u le nau tla, thil hrekkhat thu thawn pehparawin lo mángsuaktersal dingah Pathian ih i pek mi zangfahnak ruangah, ralṭha zetin nan hnenah ca ka ngan a si.
45015016	Cutin Zentelpawl hnenah Khrih Jesu-ih rawngbawltu le Pathian-ih thuthangṭha rawngbawl ka si thei ding. Cutin Zentelpawl cu Pathian cohlantlak thilhlăn an si theinak dingah Thlarau Thianghlim in a thianghlimter hai.
45015017	Curuangah kei cu Pathian lam thu ah Khrih Jesu ah cun tluangkhawn ding ka nei a si.
45015018	Ziangahtile Zentelpawl in thu an lun theinak dingah keimah hmangih ṭawngkam le thil ti ih Khrih ih a ṭuan ṭheh mi siarlo thil dang zianghman ka sim ngam lo.
45015019	Cumi cu Pathian Thlarau huham in hminsinnak huhampawl le mangbangza hnaṭuannakpawl ih a cang mi a si. Cutin Khrih thuthangṭha cu Jerusalem ihsin Illirikam ram kiangkap hmuahhmuah tiangin ka phuang thluh zo.
45015020	Mi ih lungphum phum cia mi parih ka sakbetlonak dingah Khrih hmin theihlonak hmun ah thuthangṭha phuan ding cu ka tumtah ringring mi a si.
45015021	Asinan, "Amai thu an rak sim dah lo mipawl in an hmu ding ih, Hna ih a rak thei dah lo pawl in an theithiam ding," tiih ngan vek khan a si.
45015022	Cumi cun nan hnen ra thei lo dingin i kham ṭheu.
45015023	Asinan atu ah cun cuih rampawl ah hnaṭuannak ding hmunram ka nei nawn lo. Cule nan hnenih rat ka hiar zetnak hi kum a rei tuk zo.
45015024	Spain ka tlawn tiktikah, nan hnenah ka ra ding. Ziangahtile ka tlawn phahah lo hmuh rori ka beisei ih, nanmah thawi pawlkawmawknak khawp tawk kan neih hmaisak hnuah, Spain lam ka fehnak ah in bawm ding tiin ka beisei.
45015025	Asinan atu cu mithiangpawl rian dingin Jerusalem ah ka feh ta ding.
45015026	Ziangahtile Masidonia peng le Akaia peng pawl ih mipawl in Jerusalem ih mithiangpawl lakih mifarahpawl băwmnak sumpai kuat ding cu an lung a hmui zet.
45015027	Cucun an lung a hmuiter ih, annih cu an hnenih leiba nei an si. Ziangahtile Zentelpawl in thlarau lam thilpawl ah Jew-pawl an rak ṭawmpi zo a si ahcun, taksa thil ih va hlawm ve ding cu an ṭuanvo a si.
45015028	Curuangah hih ṭuanvo ka ṭheh ih, cuih băwmnak sumpai cu an hnenih himteih ka pekngahfel hnuah Spain ka tlawn phahah ka ra lo tlawng ding.
45015029	Cule nan hnenih ka rat tikah, Khrih thuthangṭha-ih thlawsuahnak ih khatin ka ra ding ti ka thei.
45015030	Ka u le ka nau tla, kan Bawipa Jesu Khrih zarin le Thlarau hnen ihsin duhdawtnak thawngin ka hrangah Pathian hnenih thla nan camnak ah ṭan in lakpi hram dingin ka lo ngen hai,
45015031	cutin Judia peng ih zumlotupawl hnen ihsin Pathian in i run ding ih, Jerusalem ih ka rawngbawlnak cu, cutawk ih mithiangpawl hrangah pawmtlak a si ding.
45015032	Pathian duhnak in nan hnenah aipuannak thawn ka ra ding ih nanmahpawl thawn hmunkhatah kan tiharhaw ding a si.
45015033	Hnangamdaihnak petu Pathian cu nan zate hnenah um hram seh. Amen.
45016001	Kenkeria khua kawhhran siahhlawh, kan farnu Fibi hi nan hnenah lo theihter ka duh.
45016002	Mithiangpawl ih tuah ding mawi a si vekin Bawipa ah amah cu cohlang uhla, a ṭul mi kip kha rak bawm uh. Ziangahtile anih cu mi tampi bawmtu le keimah i bawmtu khal a si.
45016003	Khrih Jesu ih ka hnaṭuanpi Prisila le Akuila kha cibai i rak bûksak uh.
45016004	Annih cu ka nunnak hrangih anmai hngawng rori thāptu an si. Keimah lawng si loin, Zentel kawhhran zate khal in an parah lungawi thu an sim a si.
45016005	Cuvek thothoin an inn ih kawhhran khal kha cibai i bûksak uh. Akaia peng ih Khrih hrangih rah hmaisabik a si mi, ka duhdawt mi Epeneṭas kha cibai i bûksak uh.
45016006	Kan hrangah nasazetih hnaṭuantu Mary kha cibai i bûksak uh.
45016007	Ka sungkhat le ka thawngtlakpi Andronikas le Junia kha cibai i rak bûksak uh. Annih cu apostolpawl lakah mithupi an si ih, ka hlanih Khrih sungih rak um zo khal an si.
45016008	Bawipa ih ka duhdawt mi Amfelias kha cibai i bûksak uh.
45016009	Khrih ih kan hnaṭuanpi Urbanas kha cibai i bûksak uh. Cule ka duhdawt mi Stakhis kha cibai i bûksak uh.
45016010	Apelles kha cibai i bûksak uh. Anih cu Pathian in Khrih ah a pawm. Aristobulas teih sungkua ih umpawl kha cibai i bûksak uh.
45016011	Ka sungkhat Herodion kha cibai i bûksak uh. Bawipa ah a um mi Narkisas-ih sungkua ih umpawl kha cibai i bûksak uh.
45016012	Bawipa ah nasazetih hnaṭuantu nunau Traifena le Traifosa kha cibai i bûksak uh. Mi kip ih an duhdawt mi Persis kha cibai i bûksak uh. Cu nu cun Bawipa ah nasazetin hna a ṭuan a si.
45016013	Pathian in Bawipa ah a hril mi, Rufus kha cibai i bûksak uh. Ka hrang khalih nu a si ve mi a nu kha cibai i bûksak uh.
45016014	Asinkriṭas, Felekon, Hermas, Patrobas, Hermes le an hnenih um mi unaupawl kha cibai i bûksak uh.
45016015	Filolokas, Julia, Nerias le a naunu, Olimpas le an hnenih um mithiang hmuahhmuah kha cibai i bûksak uh.
45016016	Pakhat le pakhat hnămawknak thianghlim thawn cibaibûk aw uh. Khrih kawhhran hmuahhmuah in cibai an lo bûk a si.
45016017	Ka u le ka nau tla, tha ka lo pe a si. Ṭhenawknak suaktertupawl le nan rak zir zo mi zirhnak kalh zawngih mitlutertupawl lakah va fimkhur uhla, anmah cu hrial uh.
45016018	Ziangahtile cuvek mipawl cun kan Bawipa Jesu Khrih rian loin, anmai pumpi an rian sawn a si. Cun ṭawngkam nem le mi pawrhnak in mitluangtlampawlih thinlung an bum.
45016019	Ziangahtile thu nan lunnak cu mi hmuahhmuah in an rak thei zo. Curuangah nanmah ruangah lungawinak in ka khat. A ṭha mi ah fim in, a ṭha lo mi ah tluangtlam uhla ka duh.
45016020	Cule hnangamdaihnak petu Pathian in Setan cu nan ke hnuaiah a palbêk cing ding. Kan Bawipa Jesu Khrih-ih zangfahnak cu nan hnenah um hram seh. Amen.
45016021	Ka hnaṭuanpi Timothy le ka sungkhat Lusias, Jason le Sosipaṭa pawl in cibai an lo bûk.
45016022	Hi cakuat ngantu, keimah, Tersias in Bawipa ah cibai ka lo bûk hai.
45016023	Keimah le kawhhran pumpi ih intêk a si mi Kaias in cibai a lo bûk. Khawpi sumkiltu Erasṭas le unaupa Kuarṭas tla in cibai an lo bûk.
45016024	Kan Bawipa Jesu Khrih-ih zangfahnak cu nan zate hnenah um hram seh. Amen.
45016025	Ka thuthangṭha le Jesu Khrih thuhla phuan mi zulhin, cān thăwk hlan ihsi rak thuh mi si hman sehla atu ih phuanlăng a si mi,
45016026	profetpawl ih ngan mi hmangih miphun hmuahhmuah hnenih theihter mi zulhin le kumkhaw Pathian-ih thupek bangtukin, zumnak ah thulung dingih a lo hngetter theitu,
45016027	amah lawng Pathian fim a si mi hnenah, Jesu Khrih thawngin ropitnak cu kumkhuain um hram seh. Amen.
46001001	Jesu Khrih-ih apostol si dingah, Pathian duhzawngih kawh mi Paul le kan unaupa Sosthenes in,
46001002	Korinth khua ih um Pathian kawhhran, Khrih Jesu ih tithianghlim mi, kan Bawipa, anmah le kanmah ih Bawipa Jesu Khrih hmin hmun kip ih a kotu, mithiang si dingih a kawh mipawl hmuahhmuah hnenah:
46001003	Kan Pa Pathian hnen le kan Bawipa Jesu Khrih hnen ihsin zangfahnak le hnangamdaihnak cu nan hnenah um hram seh.
46001004	Khrih Jesu ah nan hnenih Pathian zangfahnak pek mi ruangah nan hrangah Pathian hnenah lungawi thu ka sim ringring.
46001005	Ziangahtile nannih cu ziang tinkim ah nan ṭawng mi hmuahhmuah ah le nan theihnak hmuahhmuah ah Pathian in a lo lianter a si.
46001006	Cumi cu Khrih thutheihpinak nanmah ih hngehterih a um vek khan a si.
46001007	Cutin kan Bawipa Jesu Khrih rung lăng ding hngakhlap zetih nan hngah laiah, thilpek pakhat te hman nan tlasam lo.
46001008	Anih cun kan Bawipa Jesu Khrih-ih ni ah sawihnăwm kâi lo nan si theinak dingah, a cemnet tiang a lo hngetter ding.
46001009	A Fapa, Jesu Khrih kan Bawipa thawi pawlkawmawknak sungih a lo kotu Pathian cu a rinum a si.
46001010	U le nau tla, nan zaten nan ṭawng mi bangrepin, nan lakah ṭhenawknak um loin, lungthin bangrep le thutluknak bangrepin nan pehzăwmawk famkim thluh theinak dingah, kan Bawipa Jesu Khrih hmin in ka lo ngen a si.
46001011	Ziangahtile u le nau tla, nan lakah tawhawknak a um ti kha Kaloe teih sungkua lakih mi hrekkhat in in sim.
46001012	Hihi ka lo sim a si, mi kip in, "Kei cu Paul-ih pawl ka si;" "Kei cu Apollos-ih pawl ka si;" "Kei cu Kefas-ih pawl ka si;" "Kei cu Khrih-ih pawl ka si," tiah nan ti.
46001013	Khrih cu ṭhenin a um maw si? Paul cu nan hrangah khĕnbet a si maw? Asilole nannih cu Paul-ih hmin in baptisma nan co maw si?
46001014	Nan lakah Khrispas le Kaias siarlo zohman baptisma ka lo pek lo ruangah, Pathian hnenah ka lung a awi.
46001015	Curuangah zohman in Paul in amai hmin in baptisma a pe tiah an ti thei lo.
46001016	A si, Stefanas teih sungkua khal baptisma ka rak pe hai. Cu lo mi dang baptisma ka pek mi ka thei lo.
46001017	Ziangahtile Khrih in kei cu baptisma pe dingah i thlah lo ih, thuthangṭha phuang dingah i thlah sawn a si. Asinan minung fimnak ṭawngkampawl thawn a si lo, cuti a si lo ahcun, Khrih-ih khraws cu zianghmanlo ih canter a si pang ding.
46001018	Ziangahtile khraws thucah cu a hlorál rero mipawl hrangah cun atthlak a si, asinan kannih rundam rero mipawl hrangah cun cumi cu Pathian huham a si.
46001019	Ziangahtile, "Mifimpawlih fimnak cu ka ṭhiatbăl ding ih, Thutheithiampawlih theihthiamnak cu zianghmanlo ah ka cangter ding," tiih ngan a si.
46001020	Khuitawkah mifim cu a um? Dānthiam cu khuiah a um? Tuih san mieltu cu khuiah so? Hi leitlun fimnak cu Pathian in atnak ah a canter a si lo maw?
46001021	Ziangahtile Pathian fimnak ah leitlun mipawl in anmai fimnak in Pathian an rak theih lo hnuah, thusim atthlak hmangih a zumtupawl rundam cu Pathian lunghmui zawng a si.
46001022	Ziangahtile Jew-pawl cun hminsinnak an phût ih, Grikpawl cun fimnak an hawl.
46001023	Asinan kannih cun Khrih khĕnbet thu kan sim a si. Cucu Jew-pawl hrangah tlûknak a si ih, Grikpawl hrangah cun atthlak a si.
46001024	Asinan kawh mi Jew-pawl le Grikpawl hrangih kan phuan mi cu Khrih a si, cuih kan phuan mi cu Pathian huham le Pathian fimnak a si.
46001025	Ziangruangahtile Pathian atnak cu minung fimnak hnakin a fimsawn ih, Pathian-ih cahlonak cu minung cahnak hnakin a caksawn.
46001026	Ziangahtile u le nau tla, Pathian in a lo kawh laiah khan ziang vek mi nan si ti kha cîng ringring uh. Milai tahnak ih mifim nan tam lo, thiltithei nan tam lo, zahtlak khal nan tam lo.
46001027	Asinan mifimpawl ningzakter dingah Pathian in leitlun ih thil â-pawl a hril ih, micakpawl ningzakter dingah Pathian in leitlun ih thil caklopawl a hril.
46001028	Thil um mipawl zianghmanlo ih an can theinak dingah, leitlun ih thil pawimawh lo pawl, nautat mi thilpawl le thil um lo pawl Pathian in a hril a si.
46001029	Curuangah Pathian hmaiah zohman an tluangkhâwng thei lo.
46001030	Amah Pathian ruangah nannih cu Khrih Jesu ah nan um. Khrih cu Pathian hnen ihsin kan hrangah fimnak, dingfelnak, thianhlimnak le tlennak ih tuah a si.
46001031	Curuangah, "Tluang a khawngtu cun Bawipa ah tluangkhâwng seh," tiih ngan mi vek khan a si.
46002001	Cule u le nau tla, nan hnenah Pathian thu phuang dingih ka rat laiah khan, ṭawngkam thiam zet le fimnak thawn ka ra lo.
46002002	Ziangahtile nan lakah Jesu Khrih le khĕnbet ih a um thu siarlo, a dang zianghman thei lo dingin thutluknak ka nei.
46002003	Nan hnenih ka um laiah khan cak lo, ṭih le nasazetih khūrin ka um.
46002004	Cule ka ṭawng mi le ka phuan mipawl hi mihip thei minung fimnak ṭawngkam thawn a si lo, cuhnakin ka ṭawngkampawl cun Thlarau le huham an langter sawn a si.
46002005	Cuticun nan zumnak cu minung fimnak ah ding loin, Pathian huham ih a din sawn theinak dingah a si.
46002006	Asinan mipitlingpawl lakah cun fimnak thu kan sim, asinan cuih fimnak cu tuih san fimnak a si cuang lo ih, a hlorál ding mi tuih san uktupawl hnen ihsi khalin a si fawn lo.
46002007	Cuhnakin Pathian fimnak cu thuthup hmangin kan sim sawn a si. Cumi cu, leilung sēm hlan ihsin kan ropitnak ding hrangih, Pathian ih a ruat cia mi le a thuh mi fimnak a si.
46002008	Cumi cu tuih san uktu pakhat hman in an thei lo; ziangahtile rak thei hai sehla cu, ropitnak Lal cu an khengbĕt lo ding.
46002009	Asinan, "Pathian in amah duhdawtupawl hrangih a rak timtuah cia mi thilpawl cu Zawih mit khal in a hmu dah lo ih, Zawih hna khal in a thei dah lo. Zohman in an thinlung sungin an ruat dah lo," tiih ngan vek khan a si.
46002010	Asinan Pathian in kan hnenah cumi cu a Thlarau in a phuanglang zo. Ziangahtile Thlarau cun thil hmuahhmuah a hawlsuak, a si, Pathian-ih thil thûkpawl cu.
46002011	Ziangahtile amai sungih a um mi a thlarau siarlo in, minung ruahnak cu zo in so thei? Cutivek thothoin Pathian Thlarau siarlo zohman in Pathian ruahnak an thei lo.
46002012	Kan hnenah Pathian in alakih in pek mi thilpawl kan theih theinak dingah, leitlun thlarau si loin, Pathian hnen ihsin a ra mi Thlarau kan co sawn a si.
46002013	Cule cuih thilpawl kan sim tikah, minung ih in zirh mi fimnak ṭawngkampawl thawn kan sim lo, Thlarau Thianghlim ih in zirh mi ṭawngkam hmangin kan sim sawn a si. Thlarau lam thilpawl cu thlarau lam thilpawl hmangin kan khaikhin.
46002014	Khawvel mi cun Pathian Thlarau thilpawl a cohlang lo, ziangahtile cupawl cu a hrangah cun atthlak an si ih, cuih thilpawl cu thlarau lawngin a thleidăn thei ruangah a theih khal a thei thei lo.
46002015	Asinan thlarau mi cun thil ziangkim a ṭhenfel thiam, amah tu cu zohman in an ṭhenfel thiam lo.
46002016	Ziangahtile, "Amah zirh thei dingin zo in so Bawipaih lungthin thei?" Asinan kannih cun Khrih-ih lungthin kan nei a si.
46003001	Cule u le nau tla, thlarau mipawl hnenih sim vekin nan hnenah thu ka sim thei lo. Nan hnenah cun tisa mi le Khrih ih nausenpawl hnenih sim vekin thu ka lo sim sawn a si.
46003002	Rawl hak si loin hnawiti in ka rak lo câwm hai; ziangahtile atu tiangah rawl hak nan dawngsáwng thei hrih lo ih, atu hmanah nan dawngsáwng thei hrih cuang lo,
46003003	ziangahtile nannih cu tisa mi nan si hrih lai a si. Ziangahtile iksiknak, doawknak le ṭhenawknak cu nan lakah a um, cuti a si ruangah nannih cu tisa mi nan si lo maw? Khawvel mipawl vekin nan nung a si lo maw?
46003004	Ziangahtile mi pakhat in, "Kei cu Paul-ih pawl ka si," a ti ih, a dang pakhat in, "Kei cu Apollos-ih pawl ka si," nan ti ih, nannih cu tisa mi nan si lo maw?
46003005	Paul cu zo a si? Apollos cu zo a si? Kannih cu Bawipa ih in pek fingfing dān vekin, nanmah zumnak ih a lo hruaitu rawngbawltu men lawng kan si.
46003006	Kei in ka phun ih, Apollos in ti a tawih. Asinan a ṭhangtertu cu Pathian a si.
46003007	Curuangah a phuntu le ti tawihtu cu an thupi lo, a ṭhangtertu Pathian lawng hi a thupi a si.
46003008	A phuntu le ti a tawihtu cu pumkhat an si ih, mi kip in an hnaṭuan mi vekin lawmman an ngah fingfing ding.
46003009	Ziangahtile kannih cu Pathian-ih hnaṭuanpi kan si; nannih cu Pathian-ih ló nan si, Pathian-ih inn khal nan si.
46003010	Ka hnenih pek mi Pathian zangfahnak bangtukin, innsakthiam mifim bangin kei in lungphum ka phum ih, mi dang in cumi parah an sak. Asinan mi kip in cumi parah ziangtin an sak ti kha fimkhur hai seh.
46003011	Ziangahtile zohman in phum zo mi lungphum siarlo, a dang lungphum an phum thei lo, cuih lungphum cu Jesu Khrih a si.
46003012	Cuih lungphum parah zokhal in sui in simaw, ngun in simaw, lung mankhung in simaw, zanthing in simaw, hrampi in simaw, fângkuang in simaw a sak asile,
46003013	mi kip hnaṭuan cu fiangten lăngter an si leh ding; ziangahtile cuih Ni in cumi cu a thăn ding. Ziangruangahtile cumi cu meisa in a pholang ding. Cule meisa in mi kip hnaṭuan cu ziang vek a si ti a hniksak ding.
46003014	Zokhal a hnaṭuan, cuih lungphum parih a sak mi a tān asile, lawmman a ngah ding.
46003015	Zokhal a hnaṭuan mi a kăng asile, a hloh ding, asinan amah cu meisa sung ihsi luat vekin rundam a si ding.
46003016	Nannih cu Pathian temple nan si ih, nan sungah Pathian Thlarau a cêng ti nan thei lo maw?
46003017	Zokhal Pathian temple a siatsuahtu cu, Pathian in a siatsuah ve ding. Ziangahtile Pathian temple cu a thianghlim a si, cuih temple cu nanmah hi nan si.
46003018	Zokhal amah le amah bum aw hlah seh. Nan lakih mi pakhat khat in tuih san ah mifim ih a ruahawk asile, mifim a si theinak dingah mi-â ah cang ta seh.
46003019	Ziangahtile hi leitlun fimnak cu Pathian hmaiah cun atthlak a si. Ziangahtile, "Pathian in mifimpawl cu anmai hrăwkhrawlnak in a awk hai,"
46003020	cuihtlunah, "Mifimpawlih ruahnak cu zianghmanlo men an si ti Bawipa in a thei," tiih ngan a si.
46003021	Curuangah zohman in milai ah tluangkhâwng hlah seh. Ziangahtile thil hmuahhmuah hi nan ta a si:
46003022	Paul siseh, Apollos siseh, Kefas siseh, leitlun siseh, nunnak le thihnak siseh, atu ih a um mi thilpawl le a ra lai ding mi thilpawl siseh, thil hmuahhmuah hi nan ta a si.
46003023	Cule nannih cu Khrih ta nan si ih, Khrih cu Pathian ta a si.
46004001	Kannih cu Khrih sál le Pathian thuthup kiltu ah mi in in ruat hai seh.
46004002	Cuihtlunah sumkiltu cu mirinum a si a ṭul.
46004003	Nanmah in simaw, milai thuṭhennak in simaw thu in ṭhen asile, cucu ka hrangah thil tenau zet a si. Thungaiten, keimah le keimah hman thu ka ṭhenaw lo.
46004004	Ziangahtile keimah le keimah zianghman mawhthlukawknak ka nei lo, asinan cumi cun thiam i coter cuang lo, thu i ṭhentu cu Bawipa a si sawn.
46004005	Curuangah Bawipa a rat hlanlo, a tikcu a kim hlanah zianghman thuṭhen hlah uh. Anih cun thim lakih thuh mi thilpawl kha tleu ah a lasuak ding ih, thinlung ih tumtah mipawl khal a langter ding. Cun mi kip in Pathian ih lăwm an co ding.
46004006	U le nau tla, an ngan mi lan ih nan ruahlonak dingah kanmah ih nan zir ding mi, hi thilpawl cu nan ṭhatnak dingah, keimah le Apollos ah ka bĕn a si, cutin nan lakah zohman in pakhat hril tahratin a dang pakhat dokalhin nan puarthaulonak dingah a si.
46004007	Ziangahtile zo in so mi dang hnakih danglam deuh dingin a lo tuah? Na dăwn lo mi thil na neih mi ziang a um? Na dăwn asile, dáwng lo vekin ziangahso tluang na khawn?
46004008	Nannih cu nan khăwpkham zo! Nannih cu nan lian zo! Kanmah tel loin siangpahrang vekin nan uk. Kannih khal nanmah thawn kan uk theinak dingah, nannih hin uk uhla ka va duh tak em!
46004009	Ziangahtile thah dingih ruat cia mi vekin kannih apostolpawl hi Pathian in a netabikah in ret tiah ka ruat; ziangahtile kannih cu leilung tlun le vancungmipawl le milaipawl zohnuamih tuah mi kan si.
46004010	Kannih cu Khrih ruangah mi-â kan si, nannih bélte Khrih ah mifim nan si. Kannih cu kan cak lo, nannih bélte nan cak. Nannih cu upat nan si, kannih bélte nautat kan si.
46004011	Atu cān tiang rori rilrâwng le tihâlin kan um, hnipuan ṭet hnianghniten kan um, mi in an kuttum in in thăwng, inn khal kan nei lo.
46004012	Cule kan kut in hnaṭuan har zet ṭuanin kan um. In zăwkzet tikah, thlawsuah kan pe; in tiduhdah tikah, kan tuar cuahco.
46004013	In thangsiat tikah, ṭawngkam thlumte thawn kan sawn. Kannih cu leitlun hnawmhne vekah le thil hmuahhmuah ih bawrhhlawh vekah tuihni tiangin kan cang.
46004014	Hih thilpawl hi nan ningzahnak dingah ka ngan lo, ka duhdawt zet mi ka falepawl vekin ralrinnak ka lo pe sawn a si.
46004015	Ziangahtile Khrih ah zirhtu mi 10000 nei khal uhla, pa cu tampi nan nei lo. Ziangahtile Khrih Jesu ah thuthangṭha hmangih ka hrin mi nan si.
46004016	Curuangah keimah i cawng dingin ka lo ngen hai a si.
46004017	Cumi ruangah Timothy cu nan hnenah ka rak thlah, amah cu Bawipa ah mirinum le ka duhdawt zet mi ka fapa a si. Amah in Khrih ih ka nundānpawl cu a lo mangtersal ding. Cuih ka nundān cu hmun kip ih kawhhran kip ka zirh vek khan a si.
46004018	Nan hnenah keimah ra lo dingah nan ruat ih, mi hrekkhat cu nan puarthau.
46004019	Asinan Bawipa in rem a ti asile, nan hnenah ka ra cing ding, cule mipuarthaupawlih ṭawngkam si loin an huham cu ka thei ding.
46004020	Ziangahtile Pathian uknak cu ṭawngkam ah a um lo ih, huham sawnah a um a si.
46004021	Ziang si maw nan duh? Nan hnenah fungfek thawn ka ra ding maw? Asilole duhdawtnak le nunnemnak thinlung thawn so ka rat ding?
46005001	Nan lakah nunau-mipa sualnak a um tiah hmun tampi ah mi in an rel. Cuih nunau-mipa sualnak cu Zentelpawl lak hmanah a um dah lo, mi pakhat in a paih nupi a laksak.
46005002	Cule nanmah cu nan duhaw lai hrih. Cuvek a tuahtu cu nan lak ihsin lakhlo a si theinak dingah riahse ding sawn nan si.
46005003	Ziangahtile thungaiten, kei cu nan hnenah taksapum in ka um lo nân, thlarau in ka um. Nan hnenih um vekin cuvek a tuahtupa cu thu ka ṭhensak zo.
46005004	Kan Bawipa Jesu Khrih hmin ih hmunkhatih nan umkhawm tikah, ka thlarau cu nan hnenah a um, kan Bawipa Jesu Khrih-ih huham khal a um ve.
46005005	Cu pa cu Bawi Jesu-ih Ni ah a thlarau rundam a si theinak dingah, a taksa cu siatrál dingin Setan hnenah pe uh.
46005006	Nan uarawk hi a ṭha hrimhrim lo. Thilnu málte in sang hlawm zaten a thoter thluh ti nan thei lo maw?
46005007	Curuangah nannih cu thilnu rawi lo mi nan si vekin, sang hlawm thar nan si theinak dingah, thilnu hlun kha thaihlo uh. Ziangahtile kan Lanta Puai tuufa no a si mi Khrih cu kan hrangih hlăn a si zo.
46005008	Curuangah thilnu hlun, mi dang parih lungput siava le sualralnak thawn si loin, thilnu rawi lo sang, diknak le taknak thawn puai tuah uhsi.
46005009	Nan hnenih ca ka lo kuat mi sungah nunau-mipa sualnak a tuahtupawl cu kawm hlah uh tiah ka rak ngan.
46005010	Cutiih ka ti tikah leitlun mi nunau-mipa sualnak a tuahtupawl, miduhhampawl, mi bumhmangpawl le milem bepawl kawm hlah uh ka tinak a si lo. Cuti si ta sehla leitlun nan suahsan a ṭul ding.
46005011	Asinan atu ah unaupa tiih nan kawh mi in nunau-mipa sualnak a tuah, a duhham, milem a bia, mizawkzet a hmang, zu a ri, mi a bum asile kawm hlah uh. Amah thawn rawl khal eitlang hrimhrim hlah uh tiah ca ka lo kuat zo.
46005012	Ziangahtile a leng lam mipawl thuṭhen dingah kei in ziang tuah ding so ka neih? Nannih cun kawhhran sung mipawl thu nan ṭhen ding a si lo maw?
46005013	Asinan a leng lam mipawl cu Pathian in thu a ṭhen hai a si. Curuangah cuih miṭha lopa cu nan lak ihsin dawisuak uh.
46006001	Nan lakih pakhat in mi dang thawn thuhla a neih asile, mithiangpawl hnenah si loin, midingfel lo pawl hnenah cuih thu cu an rel dingah a thlĕn ngam ding maw?
46006002	Mithiangpawl in leitlun mipawlih thu an ṭhen leh ding ti nan thei lo maw? Nanmah in leitlun mipawl thu nan ṭhensak leh asile, thuhla fatepawl cu thu nan ṭhen thei a si lo maw?
46006003	Vancungmipawl hman an thu kan ṭhen leh ding ti nan thei lo maw si? Hi damsung nun thilpawl cu ziang tlukin so kan ṭhen sinsin ding?
46006004	Curuangah nannih in himi nun thuhla ah thuṭhen ding nan neih asile, kawhhran sungih mitenau ih ruah mipawl kha thuṭhentu dingah ruat uh!
46006005	Nan ning a zahnak dingah cucu ka ṭawng a si. Nan lakah mifim pakhat tal nan um lo maw si? Unau le unau lakih thubăwtcat theitu pakhat te tal nan um lo maw?
46006006	Unaupa in a unaupa kha cuzah thuṭhennak ah a fehpi sawn riangri ih, cucu zumlotupawlih hmaiah a si sapbai!
46006007	Curuangah atu ah nan lakah thilsual pakhat a um, ziangruangahtile pakhat le pakhat cuzah thuṭhennak ah nan feh. Ziangahso mi in nan parih thilsual an tuah nan sian men lo? Ziangahso nan thilri hloh cu nan tuar sawn men lo?
46006008	Cuti lamlam si loin, nannih cun thilsual nan tuah ih mi nan bum, cule cuih thilpawl cu nanmai unaupawl lala hnenah nan tuah.
46006009	Midingfel lo pawl in Pathian uknak cu ro ah an co lo ding ti nan thei lo maw si? Bumin um hlah uh, nunau-mipa sualnak a tuahtupawl, milem betupawl, uirepawl, mihurpawl, tawkahurpawl,
46006010	fifirpawl, miduhhampawl, zuripawl, ṭawng siakha hmangpawl le mi bumhmangpawl cun, Pathian uknak cu ro ah an co lo ding.
46006011	Cule nan lakih mi hrekkhat cu cuvek mi nan rak si dah. Asinan nannih cu Bawi Jesu hmin le kan Pathian Thlarau ih khawlh mi, thianhlimter mi le thiam coter mi nan si.
46006012	Thil ziangkim hi ka hrangah tuah a thiang, asinan thil ziangkim hi ka hrangah hlawknak an si thluh kher lo. Thil ziangkim hi ka hrangah tuah a thiang, asinan ziang thuneihnak hnuai hmanah ka um lo ding.
46006013	Rawl cu pumpi hrangah a si ih, pumpi cu rawl hrangah a si, asinan Pathian in an pahnih in a siatrálter ding. Taksaruangpum cu nunau-mipa sualnak hrangah a si lo, Bawipa hrangah a si sawn, cule Bawipa cu taksaruangpum hrangah a si.
46006014	Pathian in Bawipa cu mithi lak ihsin a thoter ih, kannih khal a huham in in thoter leh ding.
46006015	Nan taksaruangpum cu Khrih-ih taksa pêng an si ti nan thei lo maw si? Khrih-ih taksa pêngpawl cu la tahratin hlawhhlâng taksa pêng ah ka tuah ding maw? Tuah lamlam hlah!
46006016	Asilole hlawhhlâng thawi a pehzăwmawtu cu amahnu thawn taksa pumkhat ah an cang ti nan thei lo maw? Ziangahtile Pathian in, "Pahnih cu taksa pumkhat ah an cang ding," tiah a ti.
46006017	Asinan Bawipa a pehzăwmtu cu cuih Bawipa thawn thlarau pumkhat an si.
46006018	Nunau-mipa sualnak tlansan uh. Minung in a tuah mi a dang sualnak kip in taksaruangpum lengah a si, asinan nunau-mipa sualnak a tuahtu cu amai taksaruangpum ah a sual a si.
46006019	Asilole nan taksaruangpum cu Pathian hnen ihsi nan neih mi nan sungih um Thlarau Thianghlim-ih temple a si ti le nanmah cu nanmai ta nan si lo ti nan thei lo maw?
46006020	Ziangahtile nannih cu man ih lei mi nan si; curuangah Pathian-ih ta a si mi nan taksaruangpum le nan thlarau in Pathian sunlawih uh.
46007001	Cun ka hnenih nan rak ngan mi thilpawl thawn pehparawin: mipa hrangah nunau dai lo a ṭha.
46007002	Sikhalsehla nunau-mipa sualnak hrial dingah mipa kip in nupi bul nei cio hai sehla, nunau kip in pasal bul nei cio hai seh.
46007003	Pasal in a nupi hnenah a co ding phu duatnak pe seh, cule cutivek thothoin nupi khal in a pasal hnenah tuah ve seh.
46007004	Nupi in amai taksaruangpum parah thuneihnak a nei lo, a pasal in a nei sawn. Cutivek thothoin pasal khal in amai taksaruangpum parah thuneihnak a nei lo ih, a nupi in a nei sawn a si.
46007005	Cān tawite sung rawlulhnak le thlacamnak ih nan pekawk theinak dingah tiih lungkimtlangnak nan neih ti dah lo ah cun, khat le khat nupa ihtlangnak kha êl aw hlah uh. Setan in sual a lo fawrhlonak dingah umtlangsal uh. Culole sūpawk theinak nan tlaksăm ruangah Setan in sual a lo fawrh pang ding.
46007006	Pathian in i sĕn ruangah hihi ka sim a si, Pathian-ih thupek cu a si lo.
46007007	Ziangah cutin ka ti tile, mipa hmuahhmuah hi keimah vekin um hai sehla ka duh. Asinan mi kip in anmai thilpek fingfing Pathian hnen ihsin an nei, pakhat in thilpek phun khat a nei ih, mi dang in phun dang a nei ve.
46007008	Asinan nupi-pasal nei lo pawl le nuhmeipawl hnenah ka sim a si: keimah vekih an um asile, a ṭha.
46007009	Asinan an sūpawk thei lo a si ahcun, nupi-pasal nei lawlaw hai seh. Ziangahtile nupi-pasal neih cu câkhiarnak nasazet thawi um rero hnakin a ṭhasawn.
46007010	Nupi-pasal a nei cia tupawl hnenah keimai thupek si loin, Bawipaih thupek ka lo pe: nupi in a pasal ṭhen hlah seh.
46007011	Asinan a ṭhen a si hmanah, pasal nei loin umlan seh, asilole a pasal thawn remawsal hai seh. Cule pasal khal in a nupi ṭhen hlah seh.
46007012	A dangpawl hnenah Bawipaih sim mi si loin keimah in ka sim hai: unau zokhal in zum lo tu nupi a rak nei ih cu nu in amah thawi umtlang a lungkim asile, cu nu cu ṭhen hlah seh.
46007013	Cule zum lo tu pasal a neitu nunau kha a pasal in amah thawi umtlang a lungkim asile, tân hlah seh.
46007014	Ziangahtile zum lo tu pasal cu a nupi ruangah thianter a si ih, zumlotu nupi khal a pasal ruangah thianter a si. Cuti rak si lo sehla, nan fātepawl cu an bawrhhlawh ding, asinan annih cu atu ah an thianghlim a si.
46007015	Asinan zumlotu in a ṭhen asile, ṭhen ko seh; cumi thu ah cun, unaupa asilole unaunu cu ṭemṭawn a si lo. Asinan Pathian in kannih cu remawtei nung dingah in ko a si.
46007016	Ziangahtile maw nupi, na pasal na rundam ding le ding lo na thei maw si? Asilole maw pasal, na nupi na rundam ding le ding lo ziangtin na thei?
46007017	Asinan Pathian in mi kip hnenih a zĕm kēl vekin le Bawipa in mi kip a kawh hai kēl vekin um hai seh. Cumi cu kawhhran hmuahhmuah hnenih thu ka pek mi a si.
46007018	Serh zim tan a co mi, Pathian ih kawh mi an um maw? An um asile, serh zim tan lo mi ah cang hlah seh. Serh zim tan lo mi, Pathian ih kawh mi an um maw? An um asile serh zim tan hlah seh.
46007019	Serh zim tan siseh, tan lo siseh, zianghman a si lo. Pathian thupekpawl thlun lawng hi a thupi mi a si.
46007020	Mi kip in Pathian in a kawh laiih a sinak kēl vek khan um ko hai seh.
46007021	Pathian in a lo kawh laiah nang cu sál na si maw? Cumi in na khawruah lo harter hlah seh. Asinan luatter theih na si le, cumi cu hmang sawn aw.
46007022	Ziangahtile sál a si laiah Pathian in Bawipa ah a kawh mi cu Bawipaih miluat a si. Cutivek thothoin miluat a si laiah Pathian in Bawipa ah a kawh mi cu Khrih-ih sál a si.
46007023	Nannih cu man ih lei mi nan si, milai sál ah cang hlah uh.
46007024	U le nau tla, mi kip in Pathian in a lo kawh laiih nan sinak kēl ah khan Pathian thawn umtlang ringring uh.
46007025	Nupi pasal nei hrih lo pawlih thuhla ah cun: Bawipa hnen ihsin thupek ka nei lo: asinan rinsantlak mi si dingah Bawipa hnen ihsin zahngainak ka rak co ruangah ka ruahnak ka suah a si.
46007026	Tulai vansannak ruangah mipa cu a si kēl vek khan um ko sehla a ṭha tiah ka ruat.
46007027	Nupi ah ṭemṭawn na si maw? Phawihnak hawl hlah. Nupi ihsin mizalen na si maw? Nupi hawl hlah.
46007028	Asinan nupi na neih asile, sual tuah na si lo. Fala him pakhat in pasal a neih asile, thilsual a tuah lo. Asinan nupi le pasal a neitupawl cun himi nun ah buainak an táwng ding, asinan kei cun cumi ihsin lo luatter ka duh.
46007029	Asinan u le nau tla, hihi ka sim a si, cān málte lawng a um a si, atu thăwkin nupi neipawl in nei lo vekin nung hai seh.
46007030	A ṭap mipawl in ṭap lo vekin, lungawiaipuang mipawl in lungawiaipuang lo vekin, thil leitupawl khal in zianghman nei lo vekin um hai seh.
46007031	Hi leitlun thil a hmangtupawl khal in hmang luar tuk lawmmam lo vekin um hai seh. Ziangahtile hi leitlun milai umtudān hi a hlorál rero a si.
46007032	Nannih cu dawnharnak ihsin luat uhla ka lo duhsak. Nupi nei lo tu cun ziangtin Bawipa a lung ka hmuiter ding tiin Bawipaih thilpawl a ngaihtuah.
46007033	Asinan nupi neitu cun ziangtin ka nupi a lung ka hmuiter ding tiin leitlun thilpawl a ngaihtuah.
46007034	Nupi le fala him lak khalah danglamnak a um. Pasal nei lo nunau cun a taksaruangpum le a thlarau a thianhlim theinak dingah, Bawipaih thilpawl a ngaihtuah. Asinan pasal nei nunau cun a pasal lung a hmuiter theinak dingah, leitlun thilpawl a ngaihtuah.
46007035	Cule himi hi nanmai hlawknak ding hrangah ka sim a si, nan hmaiih thangkam ka tum a si lo. Mawi zetin nan nun ih, zianghman in lo hnaihnăwk lo ih, Bawipa lawng nan rĕn theinak dingah hihi ka sim a si.
46007036	Asinan mipa zokhal a fala himte parah mawi loin ka um tiah amah le amah a ruahawk ih, a pasal neih kum khal a luan cuahco ih, cu nu in pasal neih a ṭul a si ahcun, cu pa cun a duh vekin tuah ko seh. Thilsual a tuah lo; neiaw hai seh.
46007037	Sikhalsehla mipa in a thinlung in hngetkhoh zetin a ding, ṭul tinak a nei lo, asinan amai duhnak tlunah thuneihnak a nei thei ih, a thinlung in cuih fala him cu ṭhi lo dingih a ruahcat asile, a tiṭha a si.
46007038	Curuangah nupi ṭhitu cun a tiṭha a si, asinan nupi ṭhi lo tu in a tiṭha sinsin.
46007039	Nupi cu a pasal a nunsung hmuah cu Dān in a pasal ah a ṭemṭawn. Asinan a pasal a thih asile, Bawipa ih um mi rori a duh mi nei dingah a zalen a si.
46007040	Asinan kei ka ruahdān ah cun mi dangih nupi si lo teih a um asile, a lungawi sawn ding. Cule kei khal in Pathian Thlarau neiah ka ruataw ve a si.
46008001	Cule milempawl hnenih an hlăn mi thilpawl thuhla ah cun: kan zaten theihnak kan nei ti kan thei. Theihnak cun mi a puarthauter, asinan duhdawtnak cun mi a tuahṭha.
46008002	Cule mi pakhat khat in thil ziang simaw thei ih a ruahawk asile, a theih ding vekin a thei hrih lo a si.
46008003	Asinan mi pakhat khat in Pathian a duhdaw asile, cu pa cu Pathian in a thei.
46008004	Curuangah milempawl hnenih hlăn mi thil ei thuhla ah cun, leitlun ah milem cu zianghman a si lo ti le Pathian amah pakhat siarlo a dang Pathian a um lo ti kan thei.
46008005	Van ah siseh, lei ah siseh pathian tiih an kawh mi tampi rak um hman hai sehla, ("pathian" tampi, "bawi" tampi an um vekin),
46008006	kannih hrang lawngte ah cun Pathian pakhat, Pa lawng a um. Thil hmuahhmuah hi amai hnen ihsin an si ih, kannih cu amai hrangah kan um. Kan hrangah Bawi pakhat Jesu Khrih a um ih, thil hmuahhmuah hi amah ruangih um le kannih khal amah thawngih nung kan si.
46008007	Sikhalsehla mi kip in cuih theihnak cu an nei lo: mi hrekkhat cun atu tiangin milem hmaiih an hlăn mi rawl an ei tikah, milem hnenih hlăn mi a si ti ruatin an ei; cule cumi cun a cak lo mi an sia le ṭha theihnak cu a bawrhbangter.
46008008	Asinan rawl cun Pathian hnenah dinhmun ṭha ah in ret cuang lo. Ziangahtile kan ei khal asile, ṭhatdeuhnak kan nei cuang lo ih, kan ei lo a si khalle, kan siat phah cuang lo.
46008009	Asinan himi nan zalĕnnak hin a cak lo mipawl a tlukterlonak dingah va fimkhur uh.
46008010	Ziangahtile nang cun theihnak na nei ih, milem biaknak inn ah rawl ei dingih na to kha a sia le ṭha theihnak a cak lo mi pa in a lo hmuh a si ahcun, milem hmaiih hlăn mi thilpawl cu ei dingah a ral a ṭhater lo ding maw?
46008011	Cule na theihnak ruangah a hrangih Khrih a thi mi a cak lo mi unaupa kha a hlorál ding maw?
46008012	Nannih in unaupawl parah cutivekih sual nan tuah ih a cak lo mi a sia le ṭha theihnak nan tuahmawh tikah, Khrih parah sual nan tuah a si sawn.
46008013	Curuangah rawl in ka unau a tlukter ding a si ahcun, ka unau ka tlukterlonak dingah ziang tik hmanah sa ka ei nawn lo ding.
46009001	Keimah cu apostol ka si lo maw? Keimah cu mizalen ka si lo maw? Kan Bawipa Jesu Khrih cu ka hmu zo a si lo maw? Nannih cu Bawipa ih ka ṭuansuah mi nan si lo maw?
46009002	Mi dang in apostol ih in ruah lo a si hmanah, nan hnenah cun rinhlelh ding um loin apostol ka si hrimhrim. Ziangahtile nanmah hi Bawipa ah apostol ka sinak hminsinnak cu nan si.
46009003	I zăwihliahtupawl hnenih ka humawknak cu hitin a si:
46009004	Kannihpawl hin in le ei theinak kan nei lo maw si?
46009005	Apostol dangpawl, Bawipaih naulepawl le Kefas bangin zumtu nupi hruai theinak kan nei ve lo maw si?
46009006	Asilole pumcawmnak hrangah hnaṭuan lo dingin kei le Barnabas lawng hi thuneihnak nei lo kan si cuangce maw si?
46009007	Zo so mah te tumaw ih, ralkap ṭuan? Zo so sabit hmuan tuah ih a rah ei lo um? Zo so tuukhal tahratih tuu hnawiti in loih um?
46009008	Cuih thilpawl cu milai vekin ka sim maw? Dān khal in cuvekin a sim a si lo maw?
46009009	Ziangahtile Mosi Dān sungah, "Câwcang in thlairawl a cīl laiah a hmur na ṭem lo pei," tiih ngan a si. Pathian in câwcangpawl lawng maw a ngaihsak?
46009010	Asilole Pathian in cumi cu kanmai hlawknak ding hrangah a sim maw? Rinhlelh ding um loin cuih thu cu kan hlawknak dingih ngan a si. Lei lettu cun fâng ah ding ruahsannak a nei ih, ruahsannak thawi fâng a cīltu in a cīl mi fâng ei ding a ruahsan a si.
46009011	Nan hnenah thlarau lam thilpawl kan tuh zo asile, nan hnen ihsin leitlun thilpawl at khal nungla, cucu thil pipa a si maw?
46009012	Mi dang in nan parah nan neih mi thil co theinak an neih a si ahcun, kannih hi nei sinsin ding kan si lo maw? Sikhalsehla cuih thuneihnak cu kan hmang ve lo, cuhnakin Khrih thuthangṭha kan dawnkhamlonak dingah thil ziangkim hi kan tuar ṭenṭo sawn a si.
46009013	Temple sungih thil thianghlimpawl lakih rawngbawltupawl cun cuih thil thianghlimpawl cu an ei ih, biakṭheng ih rawngbawltupawl cun biakṭheng thilpawl an co ve ti nan thei lo maw?
46009014	Cutivek thothoin thuthangṭha simtupawl cu thuthangṭha ihsin pum câwmaw dingin Bawipa in thu a pe zo.
46009015	Asinan hih thilpawl hi kei cun pakhat hman ka hmang lo ih, ka parah cuvekih nan tuah dingah hih thupawl hi ka ngan fawn lo. Ziangahtile Bawipa ih ka tluangkhawnnak hi mi zokhal in zianghmanlo ih an canter ding hnak cun thih hi ka hrangah a ṭhasawn.
46009016	Thuthangṭha hi phuang hman ningla, tluangkhawn ding zianghman ka nei lo, ziangahtile phuang loin ka um thei lo; a si, thuthangṭha ka phuan lo a si ahcun, ka hmakhua a pit ding!
46009017	Ziangahtile cumi cu keimai duhhrilnak in ka ti asile, lawmman ka ngah ding; asinan ka duhhrilnak si loih ka ṭuan asile, ṭuanvo hleice kilter ka si tinak a si.
46009018	Cuti asile ka lawmman cu ziang a si? Thuthangṭha ih ka covo ka hman thluh lonak dingah, thuthangṭha ka phuan tikah Khrih thuthangṭha cu hlawh la loih ka phuan hi a si.
46009019	Ziangahtile kei cu mi hmuahhmuah hnen ihsin miluat si khal ningla, mi a tam theipatawpih ka ngah theinak dingah, mi hmuahhmuah ih sál ah keimah le keimah ka tuahaw.
46009020	Jew-pawl ka ngah theinak dingah, Jew-pawl hnenah cun Jew vekin ka um. Dān hnuaiih umpawl ka ngah theinak dingah, Dān hnuaiih um mipawl hnenah cun Dān hnuaiih um vekin ka um.
46009021	Dān neilopawl ka ngah theinak dingah, Dān nei lo pawl hnenah cun Dān nei lo mi vekin ka um. Pathian hmaiah Dān nei lo si si loin, Khrih dān hnuaiih um mi si sawn siin,
46009022	micaklopawl ka ngah theinak dingah, micaklopawl hnenah cun micaklo vekin ka um. Ziangmawtitalih mi hrekkhat ka run theinak dingah, mi hmuahhmuah hnenah thil ziangkim ah ka cang.
46009023	Nanmah thawn thuthangṭha ah covo neitu ka si theinak dingah, thuthangṭha ruangah hipawl hi ka tuah a si.
46009024	Tlan zuamawknak ih mi an tlan tikah an zaten an tlân, asinan mi pakhat lawngin nehmanlaksawng a ngah ti nan thei lo maw? Nehmanlaksawng ngah dingin cutivekcun tlân uh.
46009025	Cule zuamawknak ih mi a zuamtu cun thil ziangkim ah a sūpaw. A siat thei mi lukhum ngah dingah cutin an tuah. Asinan kannih cun a siat thei lo mi nehmanlaksawng ngah dingah cutin kan tuah ve a si.
46009026	Curuangah hmuitin mi nei loin ka tlân lo. Cun thli a thawng rero tu vek menin ka thawng lo.
46009027	Cuhnakin mi dang hnenih thu ka phuan hnuah Pathian in tling lo i tilonak dingah, ka taksaruangpum cu nasazetin ka thunun ih ka thu hnuaiah ka ret sawn a si.
46010001	Cuihhleiah, u le nau tla, kan pupápawlih thuhla thei loih nan um ka duh lo, an zaten mero hnuaiah an um ih, tifinriat an tánsuak.
46010002	Mosi hnenah an zaten mero sungah le tifinriat sungah baptisma an co.
46010003	An zaten thlarau rawl bangrep an ei.
46010004	Cule an zaten thlarau ti bangrep an in. Ziangahtile anmah a rak thluntu thlarau lam Lungpi ihta an in, cuih Lungpi cu Khrih a si.
46010005	Asinan mi tamsawn in Pathian lung an hmuiter hrimhrim lo, ziangahtile annih cu Pathian in ramṭhing ah a thiter hai.
46010006	Annih in thil ṭhalo pawl nasazetih an câk vekih kan câk ve lonak dingah, cuih thilpawl cu kan hrangah kan zohṭhim ding mi an si.
46010007	Cule anmah lakih mi hrekkhat in milem an biak vekin be ve hlah uh. "Mipi cu ei le in dingah an to ih, lek dingah an tho," tiih ngan vek khan a si.
46010008	Cun an lakih mi hrekkhat in nunau-mipa sualnak an rak tuah vekin tuah ve hlah uhsi, cule ni khat ah anmah lakih mi 23000 cu an tlu ih an thi.
46010009	An lakih mi hrekkhat in Khrih an hniksak vekin, hniksak ve hlah uhsi. Pathian in anmah cu rulpawl a cukthatter.
46010010	Cule anmah lakih mi hrekkhat an phunzai vekin phunzai hlah uhsi, cule annihpawl cu siatsuahtu in a siatsuah thluh hai a si.
46010011	Kan zohṭhim dingah cuih thil hmuahhmuah cu an parah a thleng a si, san cemnakih a rak man mi kanmahpawl ralrin peknak ah cupawl cu ngan an si.
46010012	Curuangah dingih a ruatawtu cu fimkhur seh, culoasile a tlu pang ding.
46010013	Mi zo cio par khalih a thleng mi siarlo nan parah sualfawrhnak a thleng lo. Asinan Pathian cu a rinum a si. Anih cun nan tuar thei lo ding mi sualfawrhnak nan hnenih thlenter a siang lo ding. Cuih sualfawrhnak nan tuar theinak dingah tlansuahnak lamzin a lo tuahsak ding.
46010014	Curuangah ka duhdawt mitla, milem biaknak ihsin tlân uh.
46010015	Mifimpawl hnenih thusim vekin ka lo sim a si, ka lo sim mi thu hi nanmah ten thuṭhen uh.
46010016	Thlawsuah kengtu no kha thlawsuah kan pe, cuih no cu Khrih thisen ih kan pawlkawmawknak hi a si lo maw? Sang kan phel tikah khan, Khrih taksaruangpum ah kan pawlkawmaw a si lo maw?
46010017	Ziangahtile kannih cu tampi si hman nungla taksaruangpum pakhat kan si, ziangahtile kan zaten cuih sang hlawm pakhat cu kan ṭawmaw a si.
46010018	Taksa lamih Israel a si mipawl khi zoh hnik uh: raithawinak sa a eitupawl kha biakṭheng ṭawmpitu an si ve lo maw?
46010019	Cuti asile ka sim mi cu ziang a si? Milem cu ziangso a si, ka ti maw si? Asilole milempawl hnenih an thawi mi kha ziangso a si ka tinak a si maw?
46010020	Si hlah e, ka lo sim mi cu, Zentelpawlih thawiawknak thilpawl cu Pathian hnenah si loin khawsiapawl hnenah an thawi a si, ti hi a si sawn. Khawsiapawl thawn pawlkawmawknak nan neih ding ka duh lo.
46010021	Bawipaih no le khawsiapawlih no cu nan inkăwp thei lo; Bawipaih cabuai ta le khawsiapawlih cabuai ta khal nan eikăwp thei lo.
46010022	Asilole Bawipa cu thîkthuse ko kan tăwkhrawk maw? Kannih cu amah hnakin kan caksawn maw?
46010023	Thil ziangkim hi ka hrangah tuah a thiang, asinan thil ziangkim tuah hi ka hrangah hlawknak a si lo. Thil ziangkim hi ka hrangah tuah a thiang, asinan thil ziangkim in mi a tuahṭha lo.
46010024	Zohman in amai hlawknak lawng hawl hlah seh, cuhnakin mi kip in mi dang hlawknak ding hawl sawn hai seh.
46010025	Sa zuarnak ih an zuar mi pauhpauh cu nan sia le ṭha theihnak ruangah, thu zianghman sut loin ei uh.
46010026	Ziangahtile, "Leilung cu Bawipaih ta a si, a sungih um hmuahhmuah thawn."
46010027	An lakih zumlotu pakhat khat in rawl ei a lo sawm ih feh nan duh asile, nan sia le ṭha theihnak ruangah thu zianghman sut lo ten nan hmaiih a lo hun mi pauhpauh cu ei uh.
46010028	Asinan mi pakhat khat in na hnenah, "Himi cu milem hnenih hlăn mi sa a si," a lo ti asile, a lo simtupa ruangah le a sia le ṭha theihnak ruangah, cumi cu ei hlah aw. Ziangahtile, "Leilung le a sungih a um mi hmuahhmuah cu Bawipaih ta an si."
46010029	Nangmai sia le ṭha theihnak hrangah si loin cu paih, "Sia le ṭha theihnak," ruangah ka sim a si sawn. Mi dang pakhat sia le ṭha theihnak in ka zalĕnnak cu ziangahso maw thu i ṭhensak ding?
46010030	Lungawi thu simnak thawn ka ei asile ziangahso cumi hrangih lungawi thu ka sim mi ah anih in keimah dokalhin ṭawng ṭhalo a ṭawng riangri?
46010031	Curuangah nan ei ah siseh, nan in ah siseh, nan tuah mi pauhpauh cu, Pathian sunlawinak hlirah tuah uh.
46010032	Jew-pawl hnenah siseh, Grikpawl hnenah siseh, Pathian kawhhran hnenah siseh tlûknak ding zianghman tuah hlah uh.
46010033	Thil ziangkim ah mi hmuahhmuah lung ka hmuiter, ka tuah vekin nan tuah ding a si. Keimai hlawknak ka hawl lo, cuhnakin mi tampi rundam an si theinak dingah, mi tampi ih hlawknak ka hawl sawn a si.
46011001	Kei in Khrih nun ka cawn vekin, nannih khal in i cawng ve uh.
46011002	U le nau tla, thil ziangkim ah in máng ih nan hnenih ka lo peksâwngsin mi vek khan, cīn le dānpawl nan kaihhnget ruangah ka lo lawm a si.
46011003	Asinan hihi nan theih dingah ka duh, mipa kip ih lu cu Khrih a si, nunauih lu cu mipa a si, cule Khrih-ih lu cu Pathian a si.
46011004	Mipa zokhal a lu khuh tahratih thlacamtu le profet thuphuan ih thuphuangtu cun a lu a upat lo a si.
46011005	Asinan nunau zokhal lu khuh loih thlacam le profet thuphuan ih thuphuangtu cun a lu a upat lo a si, ziangahtile cutiih a tuah asile, a lu a metkawlh mi nunau thawn a bangrep.
46011006	Ziangahtile nunau in a lu a khuh lo asile, a lu khal metkawlh lawlaw seh. Asinan nunau hrangah lu ziahkawlh asilole lu mehkawlh cu ningzakza a si. Curuangah nunau cu a lu khuh seh.
46011007	Ziangahtile mipa cu Pathian-ih hmuihmel le ropitnak a si ruangah, a lu khuh hrimhrim hlah seh; asinan nunau cu mipaih ropitnak a si.
46011008	Ziangahtile mipa cu nunau ihsin a si lo, nunau sawn kha mipa ihsin a si.
46011009	Mipa cu nunau hrangih sersiam a si lo, nunau sawn kha mipa hrangih sersiam a si.
46011010	Cumi ruangah nunau cun vancungmipawl ruangah a lu parah thuneihnak hminsinnak nei seh.
46011011	Sikhalsehla Bawipa ah cun mipa cu nunau lakah a zalen lo ih, nunau khal mipa lakah a zalen lo.
46011012	Ziangahtile nunau cu mipa ihsi ra um mi a si, cutivek thothoin mipa khal nunau ihsin ra um mi a si ve; asinan thil ziangkim hi Pathian hnen ihsi ra um mi an si.
46011013	Nunau in lu khuh loin Pathian hnenih thla a cam ding cu a mawi maw mawi lo? Nanmah ten thuṭhen aw hnik uh.
46011014	Mipa sám saupi zuah cu a hrangah ningzakza a si ti leitlun zephung khal in a lo zirh a si lo maw?
46011015	Asinan nunau in sám saupi a neih asile, cucu a ropitnak a si; ziangahtile a khuhawknak dingah Pathian in sám a pe.
46011016	Asinan cuih thu ah mi pakhat khat in a el duh asile, a dang nunphung kan nei lo. Pathian kawhhranpawl khal in nunphung dang an nei lo.
46011017	Hmunkhatih nan punkhawmawknak hi ṭhatsinnak hrangah si loin, siatsinnak hrangah a si ruangah, cuih thu nanmah ka lo zirh tikah khan ka lo lawm lo.
46011018	Ziangahtile a pakhatnak ah kawhhran ih nan ratkhawm tikah, nan lakah ṭhenṭhekawknak a um a si tiah ka thei ih, cuih ka theih mi cu ka zum nawn ko.
46011019	Ziangahtile nan lakih Pathian ih a pawm mipawl lăngter an si theinak dingah, nan lakah fehsualpawl khal an um tengteng ding a si.
46011020	Curuangah hmun pakhat ih nan ratkhawm tikah, cucu Bawipaih zanriah ei dingah a si lo.
46011021	Ziangahtile mi tin in nan ei tikah mai bul zanriah nan ei hmaisa cio. Cule mi pakhat cu rilrâwngin a um ih, a dang pakhat cu a ri.
46011022	Ei le in dingah inn nan nei a si lo maw? Pathian kawhhran nan nautat ih thil zianghman nei lo pawl an ning nan zakter a si lo maw? Nan hnenah ziang ka sim ding? Himi ah ka lo lawm ding maw? Ka lo lawm lo a si.
46011023	Ziangahtile Bawipa hnen ihsin ka ngah mi cu ka lo pesin a si. Phiarsawm a si zan ah Bawi Jesu in sang kha a lâk ih,
46011024	lungawi thu a sim hnuah, a phel. Cule, "La uhla ei uh; hihi nan hrangih phel mi ka taksa a si, keimah in cīn ringring nak dingah himi hi tuah uh," tiah a ti.
46011025	Cutivek thothoin zanriah an ei hnuah, Jesu in no cu a lâk ih, "Hih no hi ka thisen ih thukham thar a si. Hih no nan in tinten keimah in cīn ringring nak dingah in uh," tiah a ti.
46011026	Ziangahtile hih sang nan ei tinte le hih no nan in tinten, Bawipaih thihnak cu a ratsal hlanlo nan phuang a si.
46011027	Curuangah zokhal himi Bawipaih sang le no tlaklopi in a ei ih a intu cu Bawipaih taksaruangpum le thisen parah sual a tuah a si.
46011028	Asinan mi pakhat in amah le amah cekfelaw ta sehla, cuih sang cu ei in cuih no cu in seh.
46011029	Ziangahtile tlaklopi in a ei ih a intu cu amah thuṭhennak hrangah a ei ih a in a si, anih cun Bawipaih taksaruangpum thuhla cu a theihliah lo.
46011030	Himi ruangah nan lakah mi tampi cak lo le dam loin an um ih, mi tampi an thi.
46011031	Ziangahtile kanmah le kanmah thu kan ṭhenawk asile, thuṭhen kan si lo ding.
46011032	Asinan Bawipa in thu in ṭhen tikah, leitlun mipawl thawi thiamlo in coterlonak dingah nun in sim a si.
46011033	Curuangah ka u le ka nau tla, Bawipaih zanriah ei dingih nan ratkhawm tikah, pakhat le pakhat hngak aw uh.
46011034	Zokhal a ril a rawn asile, inn ah ei sawn seh, culole thuṭhen tuar dingih ratlangkhawm nan si pang ding. Cule a tāng lai mi thupawl cu ka rat tikah ka tifel leh ding.
46012001	U le nau tla, atu ah thlarau thilpekpawl thuhla ah thei loih nan um ding ka duh lo.
46012002	Rairing mi nan rak si laiah cun, an lo hruainaknak ah, a ṭawng thei lo mi milempawl hnenah hruai nan si ti nan thei.
46012003	Curuangah zohman in Pathian Thlarau in Jesu cu camsiat si seh, tiah an ṭawng kêl lo ih, Thlarau Thianghlim ihsi lo cun zohman in Jesu cu Bawi a si, tiah an ti thei lo ti ka lo theihter a si.
46012004	Thilpek a phunphun a um, asinan Thlarau cu pakhat a si.
46012005	Rawngbawlnak dangdang a um, asinan Bawipa cu pakhat a si.
46012006	Cule hnaṭuandān a phunphun a um, asinan mi hmuahhmuah hnenih thil ziangkim a ṭuantu Pathian cu pakhat a si.
46012007	Hlawktăwnnak ding hrangah Thlarau phuanlăngnak cu mi kip hnenah pek a si sawn.
46012008	Ziangahtile Thlarau in mi pakhat hnenah fimnak kamsuakthu a pe. Cuih Thlarau thotho in a dang pakhat hnenah theihnak kamsuakthu a pe.
46012009	Cuih Thlarau thotho cun a dang hnenah zumnak a pe, cuih Thlarau thotho in mi dang hnenah tidamnak thilpek a pe.
46012010	A dang hnenah thilmakpawl tuah theinak, a dang hnenah profet thuphuan ih thuphuan theinak, mi dang hnenah thlaraupawl thleidăn theinak, mi dang hnenah ṭawng phun dangdangih ṭawng theinak, a dang hnenah ṭawng phun dangdang leh theinak a pe.
46012011	Asinan cupawl hmuahhmuah cu Thlarau bangrep le pakhat ih căngvaihnak a si, a duhdān vekin mi kip hnenah thilpekpawl cu a zem fingfing.
46012012	Taksaruangpum cu pakhat lawng si khal sehla, pêng tampi a nei. Taksa pêng hmuahhmuah cu tam hman hai sehla, taksaruangpum pakhat a si, Khrih khal cuvek a si ve.
46012013	Ziangahtile Jew-pawl siseh, Grikpawl siseh, sálpawl siseh, miluatpawl siseh, kan zaten taksaruangpum pakhat ah, Thlarau pakhat in baptisma in rak pe. Kan zaten Thlarau pakhat ah in dingin in tuah.
46012014	Ziangahtile taksaruangpum cun pêng pakhat lawng a nei lo ih, pêng tampi a nei a si.
46012015	Ke in, "Kei cu kut ka si lo ruangah taksaruangpi-ih ta ka si lo," ti hnik sehla, cutiih a ti ruangah taksaruangpi-ih ta a si lo ngaingai maw?
46012016	Cule hna in, "Kei cu mit ka si lo ruangah taksaruangpi-ih ta ka si lo," ti hnik sehla, cutiih a ti ruangah taksaruangpi-ih ta a si lo ngaingai maw?
46012017	Taksaruangpum pumhlum hi mit si thluh hnik sehla, ziangtin a ngaithla thei ding? Taksaruangpum pumhlum hi hna hlir si hnik sehla, ziangtin rim a hnim thei ding?
46012018	Asinan atu ah Pathian in amai duhdān vekin, taksa pêng zaten taksaruangpi ah a ret cio hai.
46012019	Cule taksa pêng an zaten pêng pakhat lawng si ta hnik sehla, taksaruangpi cu khuiah so a um ding?
46012020	Atu ah thungaiten, taksa pêng cu tampi a um nân, taksaruangpi cu pakhat a si.
46012021	Cule mit in kut hnenah, "Ka lo ṭul lo," tiah a ti thei lo ih, lu in ke hnenah, "Ka lo ṭul lo," tiah a ti thei fawn lo.
46012022	Lamlam ah, taksaruangpumih siat áwlsawn zet a bang mi pêng hrekkhat cu a ṭulbik mi sawn an si.
46012023	Cule upattlak lem loih kan ruah mi taksa pêngpawl, cupawl cu kan upat nasasawn ṭheu. Cun kan taksa pêng zahpi mipawl kha mawiten kan thuam.
46012024	Asinan a mawi mi kan taksa pêng hrekkhat cun ṭul mi an nei lo. Pathian in taksa pêngpawl cu pumkhat ah remten a kăwm, upatnak a tlasam mi taksa pêngpawl cu upatnak tamsawn Pathian in a pe.
46012025	Taksaruangpum ah ṭhenṭhekawknak a umlonak dingah cutivekin a tuah. Cuih taksa pêngpawl cun pakhat le pakhat bangrepin ngaihsakawktăwnnak an neih sawnnak dingah a si.
46012026	Taksa pêng pakhat in a tuar tikah, taksa pêng hmuahhmuah in an tuarpi ve. Asilole taksa pêng pakhat cu upat a si tikah taksa pêng hmuahhmuah in an lungawiaipuanpi ve.
46012027	Nannih cu Khrih-ih taksaruangpum nan si ih, pumpak cio hi cuih taksaruangpumih pêng nan si fingfing.
46012028	Pathian in a pakhatnak ah apostolpawl, a pahnihnak ah profetpawl, a pathumnak ah zirhtupawl, cuihhnu ah thilmakpawl, cun tidamnak thilpekpawl, mibăwm theinak thilpekpawl, mi hohat theinak thilpekpawl le ṭawng phun dangdang ṭawng theinak thilpekpawl cu kawhhran ah a ret.
46012029	An zaten apostol an si maw? An zaten profet an si maw? An zaten zirhtu an si maw? An zaten thilmak tuahtu an si maw?
46012030	An zaten tidamnak thilpekpawl an nei maw? An zaten ṭawng phun dangdangin an ṭawng maw? An zaten cuih ṭawng phun dangdang cu an let maw?
46012031	Thilpek ṭhabikpawl cu nasazetin câk sawn uh. Cule lamzin ṭhasin ka lo hmuh hrih ding.
46013001	Minung ṭawngpawl le vancungmi ṭawngpawl in ṭawng hman ningla, duhdawtnak ka neih si lo ah cun, kei cu dar awn vek men le darsumsel awn vek men ka si.
46013002	Cule profet thuphuan ih thuphuan theinak thilpek neiin, thuthup hmuahhmuah theithiamin le theihnak hmuahhmuah neiin, cule tlangpawl ṭhawn theinak zumnak hmuahhmuah nei hman ningla, duhdawtnak ka neih si lo ah cun, zianghmanlo men ka si.
46013003	Mifarahpawl cawmnak ah ka neih mi thil hmuahhmuah pe thluhin, ka taksaruangpum hi ur dingah pe hman ningla, duhdawtnak ka neih si lo ah cun, ka hrangah hlawknak zianghman a um lo.
46013004	Duhdawtnak cu a thin a sau ih ngil a nei; duhdawtnak cun mi a iksik lo, a duhaw lo ih, a puarthau fawn lo;
46013005	mawi loin a nung lo, amai hlawknak lawng a hawl lo, áwlten a thin a heng lo ih, thil ṭhalo a ruat lo,
46013006	dingfellonak ah a ai a puang lo ih, thutak ah lungawiaipuangin a um sawn;
46013007	ziangkim a khuh thluh, ziangkim a zum, ziangkim a ruahsan ih, ziangkim a tuarsuak thei.
46013008	Duhdawtnak cu a cem dah lo. Asinan profet thuphuan ih thuphuan theinak hi um khal hai sehla, an hlorál leh ding; ṭawng phun dangdangih ṭawng theinak hi um khal hai sehla an tawp leh ding; theihnak a um khalle, a hlorál leh ding.
46013009	Ziangahtile kim loin kan thei ih, kim loin profet thuphuan in thu kan phuang.
46013010	Asinan a famkim mi a ra thlen tikah cun, a kim lo mi hi hlohralter a si leh ding.
46013011	Nauhak ka si laiah, nauhak vekin ka ṭawng, nauhak bangtukin ka theithiam ih, nauhak vekin ka ruat; asinan ka pitlin tikah cun nauhak thilpawl cu ka hlăwn thluh.
46013012	Ziangahtile atu ah cun thlalang sungah kan hmu diadi a si, asinan cu tikcān ah cun hmaităwnin kan hmu leh ding. Atu ah cun famkim loin ka thei, asinan cu tikcān ah cun Pathian ih i theih thluh vekin thil ziangkim ka thei thluh ve leh ding.
46013013	Cule atu ah hi thil pathum, zumnak, ruahsannak le duhdawtnak an um; asinan hipawl lakih a ropibik cu duhdawtnak a si.
46014001	Duhdawtnak hi dawi uhla, thlarau thilpekpawl cu câk uh, a hleicein profet thuphuan ih thu phuan hi câk uh.
46014002	Ziangahtile ṭawng dang ih a ṭawngtu cun minung hnenah a ṭawng lo ih, Pathian hnenah a ṭawng sawn, ziangahtile zohman in a ṭawng mi an theithiam lo; sihmansehla thlarau ah cun thuthuppawl a sim a si.
46014003	Asinan profet thuphuan ih thuphuangtu cun minung hnenah tuahṭhatnak thu, thazangpeknak thu le hnangamnak thu a sim.
46014004	Ṭawng dangih a ṭawngtu cun amah le amah a tuahṭhaaw, asinan profet thuphuan ih thuphuangtu cun kawhhran a tuahṭha.
46014005	Nan zaten ṭawng dangdangin ṭawng uhla ka duh, asinan profet thuphuan ih thu nan phuan ding cu ka duh sawn, ziangahtile ṭawng dangdangih ṭawngtu in kawhhran tuahṭhatnak dingah a leh lo a si ahcun, profet thuphuan ih thuphuangtu cu a ropisawn a si.
46014006	Ka u le ka nau tla, atu ah ṭawng dangdangih ṭawngin nan hnenah ra hnik ningla, cumi cun ziang hlawknak a lo pe pei? Pathian ih thu phuansuah mi in siseh, theihnak in siseh, profet thuphuan ih thuphuan theinak in siseh, asilole zirhnak in siseh nan hnenih ka sim lawngah cumi cun a lo hlawkter a si.
46014007	Nunnak nei lo mi thilpawl, phirivau le ṭingṭang hman in aw an suah tikah, anmai aw dik an suah lo asile, zohman in phirivau an tum ti le ṭingṭang an tum ti an thei thei lo ding.
46014008	Ziangahtile tawtawrawt khal in aw fiang a suah lo asile, zo so ral do dingah a tim a tuah ding?
46014009	Cutivek thothoin nan hnen khalah a si, nannih in theihthiam áwl mi lei ṭawngkampawl nan ṭawng lo asile, ziang nan ṭawng ti ziangtin mi in an thei ding? Ziangahtile nannih cu thli lakih ṭawng rero men nan si ding.
46014010	Rinhlelh ding um loin, leilung tlunah ṭawng phun dangdang tam zet a um ih, cupawl cun sullam an nei fingfing.
46014011	Curuangah mi pakhat in ka hnenah a ṭawng ih a ṭawng miih sullam ka theih lo ah cun, a hrangah kei cu barbaros-mi vek ka si ding ih, anih khal ka hrangah ram dang mi vek a si ve ding.
46014012	Cutivek thothoin nan hnen khalah a si, thlarau lam thilpekpawl nasazetin nan câk, cutiih nan câknak ah kawhhran tuahṭhatthiam zettu si ding cu câk uh.
46014013	Curuangah ṭawng dang ih a ṭawngtu cun a leh theinak dingah thlacam seh.
46014014	Ziangahtile ṭawng dang ih thla ka cam asile, ka thlarau in thla a cam, asinan ka theihthiamnak cun rah zianghman a suah lo.
46014015	Cuti asile, ziangtin kan ti ding? Thlarau thawn thla ka cam ding ih, theihthiamnak thawn khal ka cam ding. Thlarau thawn hla ka sak ding ih, theihthiamnak thaw khal in ka sak ding.
46014016	Culoasile na thlarau ih Pathian na thangṭhat tikah, leng lam mi cutawk ih a umtupa cun ziang na sim ti a theithiam lo ruangah, Pathian hnenih lungawi thu na sim tikah cu pa cun ziangtin, "Amen," tiah a ti thei ding?
46014017	Ziangahtile lungawi thu cu na sim ṭha taktak ko, asinan cu pa cu tuahṭhat a si cuang lo.
46014018	Nannihpawl hmuahhmuah hnakin ṭawng dangdangih ka ṭawng tamsawn ruangah ka Pathian hnenah lungawi thu ka sim a si.
46014019	Sikhalsehla kawhhran sungah cun ka ṭawngkam in mi dang khal ka zirh theinak dingah ṭawng dang ih kam 10000 ka ṭawng hnakin ka theihthiamnak thawi ṭawngkam kam nga ṭawng ka duh sawn.
46014020	Ka u le nau tla, theihthiamnak ah nauhak hlah uh; sikhalsehla mi dang parih lungput ṭhalo thu lamah cun nausen si uhla, theihthiamnak lamah cun pitling sawn uh.
46014021	Dān bu sungah hitin nganin a um, "Hi minungpawl hnenah Ram dang ṭawngpawl a ṭawngtu le ram dang mipawlih hmur hmang tahratin Ka ṭawng ding; Cutin tuah khal ningla in ngai cuang lo ding," tiah Bawipa in a ti.
46014022	Curuangah ṭawng phun dangdang cu zumtupawl hrangah si loin, zumlotupawl hrangih hminsinnak a si. Asinan profet thuphuan ih thuphuan theinak cu zumlotu hrangah si loin, zumtu hrangah a si sawn.
46014023	Curuangah kawhhran mi hmuahhmuah hmun pakhat ah rakhawmin nan zaten ṭawng phun dangdangih nan ṭawng asile, cu tawkah zir lo mi le zumlotu an rat tikah nannih cu mi-â an si an lo ti lo ding maw?
46014024	Asinan kawhhran mi zaten profet thuphuan ih thu an phuan a si ahcun, zumlotu le zir lo mi a ra luh tikah an zaten anih cu a sualnak an theisuakawter ding ih, an zaten anih cu an hmusuakawter ding.
46014025	Cutivekcun a thinlung ih thuthuppawl cu phuanlăng a si ding. Cule a băwkkhup ding ih, Pathian a be ding, cule nan hnenah Pathian a um taktak a si, tiah a thăn ding.
46014026	Ka u le ka nau tla, ziangtin a si? Nan khawmawk tikah pakhat cio in Sam hla sak ding siseh, thuzirh ding siseh, ṭawng dang siseh, Pathian-ih thuphuansuah mi siseh, ṭawng dang leh theinak siseh nan nei. Thil ziangkim hi tuahṭhatawktăwnnak hrangah tuah si seh.
46014027	Mi pakhat khat in ṭawng dang in a ṭawng asile, mi pahnih asilole a tambik ah mi pathum si hai seh, pakhat hnu pakhat ṭawng hai sehla, mi dang pakhat in an ṭawng let seh.
46014028	Asinan lettu a um lo asile, a ṭawngtu cu kawhhran sungah daiten um seh. Amah le amah hnenah le Pathian hnenah ṭawng seh.
46014029	Profetpawl cun pahnih asilole pathum in thuphuang hai sehla, a dangpawl in thu rak ṭhenfel hai seh.
46014030	Asinan a kiangih to mi dang hnenah thil pakhat khat phuanlăng asile, a hmaisapa cu daiten rak um men seh.
46014031	Ziangahtile mi kip in an zir ih thazang an ngah theinak dingah, nan zaten profet thuphuan in pakhat hnu pakhat thu nan phuang thei.
46014032	Profetpawlih thlarau cu profetpawlih thu hnuaiah a um.
46014033	Ziangahtile Pathian cu buainak Pathian a si lo ih, mithiangpawlih kawhhran hmuahhmuah ah daihnak a um vekin, anih cu daihnak Pathian a si sawn.
46014034	Kawhhranpawl ah nan nunaupawl cu daiten um hai seh, ziangahtile annih cu ṭawng sian an si lo, Dān ih a sim vekin, annih cu tuhlutawin um sawn men hai seh.
46014035	Thil ziangkhal zir an duh asile, inn ah an pasal sut hai seh; ziangahtile nunau hrangah kawhhran sungih ṭawng cu ningzakza a si.
46014036	Asilole Pathian kamsuakthu cu nanmah hnen ihsin maw a thăwk? Asilole nanmah hnen lawngah maw a thlen?
46014037	Mi zokhal amah le amah profet le thlarau mi ih a ruahawk asile, nan hnenih ka ngan mi thupawl hi Bawipaih thupek an si ti thei seh.
46014038	Asinan mi pakhat khat in cumi cu a theihthiam lo asile, thei loin um men seh.
46014039	Curuangah u le nau tla, profetpawl vekih thuphuan ding hi nasazetin câk uhla, ṭawng phun dangdangih ṭawng ding hi kham hlah uh.
46014040	Thil ziangkim hi mawi zet le fel zetin tuah si seh.
46015001	Cuihtlunah u le nau tla, nan hnenih ka rak phuan zo mi, nan rak cohlan zo mi le nan dinnak khal a si mi thuthangṭha cu nan hnenih thănsal ka duh.
46015002	Nan hnenih ka rak phuan mi kamsuakthu kha nan cīn ringring ih nan zumnak kha ṭhathnemnak nei lo a si lo ahcun, cuih thuthangṭha hmangin rundam nan si fawn ding.
46015003	Ziangahtile a hmaisabikah keimah khalih ka rak cohlan ve mi cu nan hnenah ka rak lo pesâwngsin. Cumi cu hitin a si, Cathianghlim ih a sim vekin Khrih cu kan sualpawl hrangah a thi.
46015004	An phum ih, Cathianghlim ih a sim vekin a ni thumnak ah a thosal.
46015005	Cule anih cu Kefas hnenah a lang, cun mi hleihnih pawl hnenah a lang.
46015006	Cuihhnu ah vei khatte unau 500 lenglo hnenah a lang, cupawl lakih a tamsawn cu atu tiang an nung lai, asinan a hrekkhat cu an itthat zo.
46015007	Cuihhnu ah James hnenah a lang, cun apostolpawl hmuahhmuah hnenah a lang.
46015008	Cun a netabikah a tikcucān lo ih suak, keimah hnen khalah a lang ve.
46015009	Ziangahtile kei cu apostolpawl hmuahhmuah lakah a thupilobik ka si, Pathian kawhhran ka tiduhdah ruangah apostol tiih kawhtlak hman ka si lo.
46015010	Asinan ka sinak hi Pathian zangfahnak ruangih si ka si, ka parih zangfahnak i pek mi cu rahsuah nei lo a si lo. An zate hnakin tamsawn ka ṭuan; asinan a ṭuantu cu keimah ka si lo, ka hnenih um Pathian zangfahnak in a ṭuan sawn a si.
46015011	Curuangah keimah in siseh, annih in siseh, cuih thuthangṭha cu kan phuang ih nannih in cucu nan rak zum.
46015012	Mithi lak ihsin Khrih a thosal ti hi kan phuang, cutin kan phuang ko na cingin nanmah lakih mi hrekkhat cun mithi thawhsalnak a um lo, tiah nan ti, ziangtin cutin nan ti thei?
46015013	Mithi thawhsalnak a um lo asile, Khrih khal a thosal lo tinak a si ding.
46015014	Cule Khrih a thawhsal lo asile, kan thusim mi cu zianghmanlo men a si ding ih, nan zumnak khal zianghmanlo men a si ding.
46015015	A si, kannih cu Pathian thutheihpitu diklo ih hmuh kan si ding, ziangruangahtile mithi an thawhsal taktak lo a si ahcun, a thosal lopi Khrih kha Pathian in Khrih a thosalter tiah Pathian thuhla kan rak theihter a si ding.
46015016	Ziangahtile mithi an thawhsal lo a si ahcun, Khrih khal a thosal lo tinak a si ding.
46015017	Khrih cu thawhter a si lo ahcun, nan zumnak cu ṭhathnemnak nei lo a si ding ih nanmah khal nan sualpawl ah nan rak um hrih lai tinak a si ding!
46015018	Cun Khrih ih a itthat mipawl khal an hlorál lan ta tinak a si ding.
46015019	Hi nunsung hrang lawngah Khrih ah ruahsannak kan neih asile, mi dang hmuahhmuah hnakih zangfahumzabik kan si ding.
46015020	Asinan atu ah Khrih cu mithi lak ihsin a thosal ih, a itthat mipawlih rah hmaisabikah a cang.
46015021	Mi pakhat ruangin thihnak a ra ih, mithi lak ihsin thawhsalnak khal mi pakhat ruangin a ra.
46015022	Adam ah mi hmuahhmuah an thih vekin, cutivek thothoin Khrih ah mi hmuahhmuah nunter an si ve ding.
46015023	Sihmansehla anmai cān cio ah mi kip an tho ding: Khrih cu rah hmaisabik a si, cuihhnu ah, Khrih a ratsal tikah Khrih ta a si mipawl an tho ding.
46015024	Cun Khrih in uknak hmuahhmuah, thuneihnak hmuahhmuah le huham cu zianghmanlo ah a cangter ding ih a uknak cu Pa Pathian hnenih a hlăn hnuah, san cemnak cu a ra thleng ding.
46015025	Ziangahtile anih cun a ral hmuahhmuah a ke hnuaiih a ret thluh hlanlo a uk ding.
46015026	Siatbăl ding mi a netabik ral cu thihnak a si.
46015027	Ziangahtile, "Pathian in thil hmuahhmuah cu Khrih-ih ke hnuaiah a ret ṭheh." Asinan, "Thil hmuahhmuah cu Khrih-ih ke hnuaiah a ret ṭheh," a ti tikah, thil hmuahhmuah amai ke hnuaiih rettu cu a huaptel ve lo ti a fiang.
46015028	Fapa hnuaiah thil ziangkim ret thluh a si tikah, Fapa hnuaiih thil ziangkim ret thluhtu Pathian hnuaiah Fapa amah rori khal a retaw ding ih, Pathian cu ziangkimih ziangkim a si thei ding.
46015029	Cuti a si lo ahcun, a thi mipawl hrangih baptisma a cotupawl hin, mithi an thawhsal riai lo asile, ziang an tuah pei? Ziangahso mithipawl hrangah baptisma an co?
46015030	Cule ziangahso kannihpawl hi ṭihphângih kan um ringring?
46015031	Khrih Jesu kan Bawipa ah nanmah ih tluangkhawnnak ka neih mi thawngin, ni tin ka thi a si ti ka nĕmhnget.
46015032	Milai sualawkdān vekih Efesa khua ah sahrangpawl thawn rak sualaw nungla teh, ka hrangah hlawknak ziang a um ding? Mithi an thawhsal lo asile, "Ei uh sila in uhsi. Ziangahtile thaisun ah kan thi ding," tiah kan ti pei cu!
46015033	Bumin um hlah uh, "Miṭha lo pawl thawi kawmawknak cun nuncan ṭha a siatsuah."
46015034	Dingfelnak ah ṭhangharh uhla, thilsual tuah hlah uh; ziangahtile mi hrekkhat cun Pathian an thei lo. Cuih thu cu nan ning a zahnak dingah ka sim a si.
46015035	Asinan mi hrekkhat in, "Mithipawl cu ziangti vekin thawhter an si? Ziang taksaruangpum thawn an tho?" tiah an ti ding.
46015036	Nang mi-â, na tuh mi thlaici kha a thih lo ah cun a nung thei lo.
46015037	Cule thlaici na tuh tikah a ra um ding mi a kung kha na tuh lo, cuhnakin sangvut siseh, thlaici dang siseh, a ci lawng na tuh sawn a si.
46015038	Asinan Pathian in cuih thlaici hrangah a duhdān vekin kung a pe hai ih, thlaici hmuahhmuah hrangah anmai kung cio a pe fingfing.
46015039	Titsa hmuahhmuah hi titsa phun khat an si lo, minung titsa a dang, ramsapawlih titsa a dang, ngapawlih titsa a dang, vâtepawlih titsa khal a dang.
46015040	Van taksa a um ih, lei taksa khal a um; asinan van taksa ropitnak cu a dang ih, lei taksa ropitnak khal a dang.
46015041	Ni ropitnak a dang ih, thlapi ropitnak a dang, arsipawlih ropitnak khal a dang. Arsi le arsi khal ropitnak ah an bangaw lo.
46015042	Mithi thawhsalnak khal cutivek thotho a si. Taksaruangpum cu ṭawih thei in tuh a si ih, ṭawih thei loin thawhter a si.
46015043	Taksaruangpum cu santlailo zetih tuh a si ih, ropi zetin thawhter a si. Cak lo zetih tuh a si ih, huham neiih thawhter a si.
46015044	Lei taksaruangpum cu lei taksaruangpum in tuh a si ih, thlarau taksaruangpum ih thawhter a si. Lei taksaruangpum a um ih, thlarau taksaruangpum khal a um.
46015045	Cumi cu, "Milai hmaisa Adam cu a nung mi lei taksaruangpum ah a cang," tiih ngan vek khan a si. Adam neta cu nunnak petu thlarau a si.
46015046	Sikhalsehla a pakhatnak cu thlarau lam milai a si lo, anih cu lei milai a si sawn, cuihhnu ah thlarau lam milai a ra.
46015047	Milai pakhatnak cu leilung mi, leivut ihsin tuah mi a si; a pahnihnak milai cu van ihsin a ra mi Bawipa a si.
46015048	Leivut ih tuah mi milaipawl cu, cuih leivut ih tuah mi milaipa vek kha an si. Cule van ih um mipawl cu, cuih van milaipa vek kha an si.
46015049	Leivut ih tuah mi milai băngnak kan ken bangin, van milaipa băngnak khal kan keng ding a si.
46015050	U le nau tla, atu ah hihi ka sim a si, milai titsa le thisen cun Pathian uknak cu ro ah a co thei lo ih, a ṭawih thei mi in a ṭawih thei lo cu ro ah a co thei fawn lo.
46015051	Ngai hnik uh, thuthup ka lo sim: kan zaten kan itthat ṭheh lo ding, kan zaten tidanglam kan si leh sawn ding.
46015052	Tawtawrawt netabik a ăwn tikah rei lo te sungah, mit ṭhep karah tidanglam kan si ding. Ziangahtile tawtawrawt a awn ding ih mithipawl cu ṭawih thei loin an tho ding, cule tidanglam an si ding.
46015053	Ziangahtile a ṭawihrál thei mi hi taksaruangpum hin a ṭawih thei lo mi a hruh tengteng ding ih, a thi thei mi hi taksaruangpum hin a thi thei lo mi a hruh tengteng ding.
46015054	Cule a ṭawihrál thei mi hin a ṭawihál thei lo mi a hruh ih a thi thei mi hin a thi thei lo mi a hruh tikah, "Thihnak cu nehnak in a dawlh ṭheh,
46015055	Maw Thihnak, na mi hĕnnak hmanrua cu khuiah so? Maw Mithi khua, khuiah so na nehnak cu?" tiih ngan mi cu a thlengkim ding.
46015056	Thihnakih mi hĕnnak hmanrua cu sual a si ih, sualih cahnak cu Dān hi a si.
46015057	Asinan kan Bawipa Jesu Khrih zarih nehnak in petu, Pathian hnenah lungawi thu um seh.
46015058	Curuangah ka duhdawt mi u le nau tla, nan ṭuanbăngnak cu Bawipa ah a lak men a si lo ti nan theih ruangah dinghnget uh, ṭhawn theih loin um uhla, catbang loin Bawipaih hnaṭuannak ah pe aw sinsin uh.
46016001	Atu ah mithiangpawl hrangih thawhhlawm khăwn thuhla ah, Galatia peng ih um kawhhranpawl hnenih thu ka rak pek vek khan nannih khal in tuah ve uh.
46016002	Zarh khat ih a ni khatnak ah mi kip in malsawm nan dawndān cio vekin rak rethran uhla, rak khâwl cia uh, cutin nan hnenih ka rat tikah sumpai nan khăwn a ṭul nawn lo ding.
46016003	Cule ka rat tikah siang zetih nan thilpek cu, Jerusalem ih fehpitu dingah nan ca sungih rem nan ti mipawl cu ka thlah hai ding.
46016004	Keimah rori feh a remcān asile, annih cu ka zawngah an feh ve sawn ding.
46016005	Masidonia peng ka paltlăng tikah nan hnenah ka ra ding, ziangahtile Masidonia peng cu ka paltlăng ding a si.
46016006	Cule ka khualtlawnnak khuitawk hmun khalih in thlah theinak dingah, thlatang sung hmuahhmuah nan hnenah ka câm khal a si men thei.
46016007	Ziangahtile atu ka feh phahih nanmah lo hmuh men cu ka duh lo; neta ah Bawipa in i sian asile, nanmai hnenih cān tawkfang cām ding ka beisei sawn a si.
46016008	Asinan Pentikos puai tiang Efesa khua ah ka cām ding.
46016009	Ziangahtile ka hrangah a kau zet mi le hmual nei sângka a áwngaw ih, dodaltu tampi khal an um ve.
46016010	Timothy a ra thlen asile, thlaphâng loih nan hnenih a um theinak dingah rak ngaihsak uh; ziangahtile anih cun Bawipaih hna ka ṭuan vekin a ṭuan ve.
46016011	Curuangah zohman in amah cu nautat hlah hai seh. Ka hnenih a rat theinak dingah hnangamten thlah uh; ziangahtile unaupawl zawngih amah a rat ding cu ka thlir a si.
46016012	Kan unaupa Apollos thuhla ah unaupawl zawngah nan hnenih ra dingin nasazetin tha ka pe, asinan atu ah cun rat a duh lo, cān remcâng a neih tikah a ra leh ding.
46016013	Ralring uh, zumnak ah dinghnget uh, pacang zetin um uhla, cak zetin um uh.
46016014	Nan tuah mi hmuahhmuah cu duhdawtnak ih tuah si seh.
46016015	U le nau tla, Stefanas teih sungkua cu Akaia peng ih rah hmaisabik an si ti nan thei. Annih cu mithiangpawl rawngbawlsaknak ah an rak peaw zet.
46016016	Cuvek mipawl hnenah le zokhal kan hnaṭuanpi a si mi le nasazetih hna a ṭuantupawl hnenah tlulut dingin ka lo ngen a si.
46016017	Stefanas, Fortunaṭas le Akaikas an rak thlen ruangah ka lung a awi, ziangahtile nannih ih nan rak tuah lo mipawl kha annih in an rak pe thluh.
46016018	Ziangahtile annih cun ka thlarau le nan thlarau cu tha thar an pe. Curuangah khavek mipawl kha rak lawm uh.
46016019	Asia peng ih kawhhranpawl hmuahhmuah in cibai an lo bûk. Akuila le Prisila in, an inn ih a um mi kawhhran thawn lungawi zetin Bawipa ah cibai an lo bûk.
46016020	Unaupawl hmuahhmuah in cibai an lo bûk. A thianghlim mi hnămawknak thawn cibaibûk aw uh.
46016021	Keimah, Paul in hih cibaibûknak hi ka kut rori in ka ngan.
46016022	Zokhal Bawi Jesu Khrih a duhdaw lo asile, anih cu Anathema in um seh. Maranatha!
46016023	Bawi Jesu Khrih zangfahnak cu nan hnenah um seh.
46016024	Khrih Jesu ih um nan zate hnenah ka duhdawtnak um hram seh. Amen.
47001001	Pathian duhzawngih Jesu Khrih-ih apostol, Paul le kan unaupa Timothy in Korinth khua ih Pathian kawhhran le Akaia peng pumpi ih mithiangpawl hmuahhmuah hnenah:
47001002	Pathian kan Pa le Bawi Jesu Khrih hnen ihsin zangfahnak le hnangamdaihnak nan hnenah um hram seh.
47001003	Kan Bawipa Jesu Khrih-ih Pa a si mi Pathian, zahngainakih Pa le lamzin phun zakip ih in thlangămtu Pathian cu thangṭhatin um seh.
47001004	Pathian ih in thlangămnak in buainak phun zakip a tuartupawl kan thlangăm ve theinak dingah, anih cun kan buainak hmuahhmuah ah in thlangăm ṭheu.
47001005	Ziangahtile Khrih-ih tuarnak cu kanmah ih a luanliam vekin, Khrih zarah kan thlangamnak khal a luangliam a si.
47001006	Zăwnzaihnak kan neih asile, cucu nan thlangamnak le nan runsuahnak hrangah a si. Cumi cun kan tuar mi vek harsatnak tuar theinak a lo pe thei a si. Asilole Pathian in in thlangăm asile, cumi khal cu nanmai thlangamnak le rundamnak hrangah a si.
47001007	Cule tuarnakpawl ih tel vetu nan si ih, thlangamnak khalih tel vetu nan si ti kan theih ruangah, kan ruahsannak cu a hnget a si.
47001008	Ziangahtile u le nau tla, Asia peng ih kan parih a thleng mi kan buainak kha thei loih nan um ding kan duh lo; kha tiin kan phurh thei lo ding mi phurrit nasazet kan parah rung thlengin, cumi ruangah nun ding hman ruahsan lo tiangin kan um a si.
47001009	A si, kanmah le kanmah rinsanaw loin, mithi kaithotu Pathian kan rinsan sawn theinak dingah, thi dingih thuṭhensak mi vekin kan um.
47001010	Cuih Pathian cun khavek thihnak rapthlak ihsin in runsuak zo, atu khalah in run; in runsuak leh ding tiah amah cu kan rinsan.
47001011	Thilpek ruangah mi tampi in kanmai ruangah thangṭhatnak an pek theinak dingah, nannih khal in kan hrangah thlacamnak in in rak bawmkhawm a si.
47001012	Ziangahtile kan tluangkhawndān cu hitin a si: milai fimnak si loin, Pathian zangfahnak ruang sawn ih nundān tluangtlamte le Pathian ṭihnak nun dik zetih hi leitlun ih kan nun ṭheu kha, kan sia le ṭha theihnak in in theihpi ih, nannih lak sinsin ah cun cutivekin kan um sinsin a si kha.
47001013	Ziangahtile nan siar mi le nan theihthiam mi siarlo thil dang zianghman nan hnenah kan ngan lo. A cemnet tiang khal ziangkim nan theihthiam thluh ka zum.
47001014	Cutivekin nannih cun ziangmaw zât cu in rak theithiam zo, Bawi Jesu-ih Ni ah kannih cu nan tluangkhawnnak kan si bangin, nannih khal kan tluangkhawnnak nan si ding ka beisei.
47001015	Cucu ka theihfiang ruangah a vei hnihnak hlawknak nan neih theinak dingah nan hnenih rat hmaisak ka rak tum.
47001016	Masidonia peng ka tlawn zawngah ka lo tlawng phah ding ih, Masidonia ihsin nan hnenah ka kirsal ding tiah ka rak tum. Cule nannih in Judia peng ah in thlah uhla tiah ka rak ruat.
47001017	Curuangah himi ka tumtah tikah, awlsám tukin ka ti pang maw? Asilole ka tumtah mi thilpawl hi milai tidān vek menih tumin, keimah ah a si, a si tithul, a si lo, a si lo tithul dualdo ka si maw?
47001018	Asinan Pathian cu mirinum a si vekin, nan hnenih kan ṭawngkam hi, a si tithul, a si lo tithul, dualdo a si lo.
47001019	Ziangahtile Pathian Fapa, Jesu Khrih thu cu Silas le Timothy le kei in nan hnenah kan rak phuang. Cumi ruangah amai thuhla kan sim mi cu a si tithul, a si lo tithul dualdo si loin, amah ah cun, a si, ti lawng hi a si ringring.
47001020	Ziangahtile Pathian thutiamkam hmuahhmuah hi amah ah cun, 'A si,' ti a si thluh. Kanmah ruangah Pathian cawimawiih a um theinak dingah amah ah cun, 'Amen,' ti a si.
47001021	Nannih le kannih Khrih ih in hngettertu le hriak in thihtu cu Pathian a si.
47001022	Anih cun tacik in khĕn ih, kan thinlung sungah amahkhānnak ah Thlarau in rak pe.
47001023	Cuihtlunah ka lo ānhaiterlonak dingah a si, Korinth ih ka ratsal nawn lo, ka sim mi a dik a si ti ka nunnak ih i theihpitu cu Pathian a si.
47001024	Nan zumnak parah bawi vekih lo uk kan duh lo, cuhnakin nan aipuan theinak dingah kannih cu nan hnaṭuanpi kan si sawn; ziangahtile nannih cu zumnak in nan dinghnget a si.
47002001	Asinan thinna cing cun nan hnen ra lo tlawngsal nawn lo dingin thu ka ruatcat zo.
47002002	Ziangahtile nan thin ka lo natter asile, zo in so ka lung i awiter ding? Thin ka natter mi nanmahpawl thotho kha ka lung i awitertu ding nan si lo maw?
47002003	Cule nan hnen ka ra thlen tikah ka ai i puangtertupawl in ka riah in siatterlonak dingah hitin ka ngan a si, ka aipuannak cu nan zateih aipuannak a si tiah zumhngehnak ka nei.
47002004	Ziangahtile zawnzai zet le thinlung ānhai zetin nan hnenah mitthli tampi thawn ca ka ngan, nan thinnatnak dingah a si lo, cuhnakin ka lo duhdawt zet ti nan theihnak dingah a si sawn.
47002005	Asinan mi pakhat in thinnatnak a suahter asile, keimah lawng ka thin in nater a si lo ih, nan zaten tawkfang cu nan thin a lo nater a si; ka ti luarkai tuk lonak dingah málte lawng ka rel a si.
47002006	Cuvek mi hrangah cun mi tampi ih cawhkuan an pek mi hi a tawk a si.
47002007	Cu pa cu ngaidam le thlangamter sawn ding nan si, culole nasazetih thinnatnak in cu pa cu a dawlh pang ding.
47002008	Curuangah amah nan duhdawtnak kha nĕmhnget dingin ka lo ngen a si.
47002009	Cumi ruangah nan hnenah thil ziang tinkim ah thu nan ngai le ngai lo ka lo hniksak theinak dingah ca ka rak ngan.
47002010	Ziang thil khalih mi nan ngaidam mi cu, kei khal in ka ngaidam ve. Ziangahtile ziang thil khal ka rak ngaidam asile, ka ngaidam mi pa cu, nanmah ruangah Khrih hmaiah ka ngaidam a si.
47002011	Culoasile Setan in kan hnen ihsin remcānnak a ngah pang ding, ziangahtile a khawkhandān cu thei lo kan si lo.
47002012	Thu dangah, Troas khawpi ih Khrih thuthangṭha phuang dingih ka feh tikah Bawipa in ka hrangah sângka a áwng ti ka hmu.
47002013	Cu tawkah ka unaupa Tita ka hmuh lo ruangah ka thinlung a cawlhahdam thei lo. Cule an hnenah damten tiah ka ti hai ih, Masidonia lamah ka rak feh sawn.
47002014	Khrih ah nehnak ih in hruai ringring tu le kanmah hmangih hmun zakip ih amah theihnak rimhmui vekih hmuitertu Pathian hnenah lungawi thu um hram seh.
47002015	Ziangahtile kannih cu rundam lai rero mipawl hnenah le a hlorál lai rero mipawl hnenah Pathian hrangah Khrih rimhmui kan si.
47002016	Mi hrekkhat hnenah cun thihnak dingih thihnak rim kan si ih, mi hrekkhat hnenah cun nunnak dingih nunnak rim kan si. Cuih thilpawl hrangah zo so tling?
47002017	Ziangahtile mi tampi in sumpai hlawknak hrangih Pathian kamsuakthu an hman vekin, kannih cun kan hmang ve lo; cuhnakin thungaithlakin Pathian hnenih mi vekin Pathian mithmuhah Khrih ruangah thu kan sim sawn a si.
47003001	Mah le mah fakawk kan thăwksal maw? Asilole mi dang in nan hnenih pek ding mi faknak capawl simaw, nanmah hnen ihsin faknak capawl an ṭul vekin kan ṭul ve maw si?
47003002	Nannih cu kan thinlung sungih ngan mi kan cakuat nan si, mi kip in cuih ca cu an thei ih an siar.
47003003	Nannih cu kan rawngbawlnak, Khrih-ih cakuat, cati thawi ngan mi si lo, a nung mi Pathian Thlarau thawi ngan mi sawn, lungphengpawl parih ngan mi si lo, milai thinlung par sawnih ngan mi nan si ti fiang zetih lăngter a si.
47003004	Cutivek zumhngehnak cu Khrih zarah Pathian lamah kan nei a si.
47003005	Kannih cu thil zianghman kanmah ihsin a suak tiih ruataw dingin kan tlak tiah ka ti lo, Pathian lawng hi kan haidaihnak a si sawn.
47003006	Pathian cun thukham thar rawngbawltu tling ah in tuah. Cangan mi rawng kan bawl lo, cuhnakin Thlarau rawng kan bawl sawn a si; ziangahtile cangan mi cun mi a that, asinan Thlarau cun nunnak a pe.
47003007	Mosi hmel lăngdān a ropit ruangah Israel-mipawl cun a hmel an zoh ringring thei lo, cuih ropitnak cu a hlorál vivo. Sikhalsehla thihnak thlentu rawngbawlnak, lungpheng parih kherih ngan mi hman a ropit a si ahcun,
47003008	Thlarau rawngbawlnak cu ziangtluk ropi sinsin so a si pei?
47003009	Ziangahtile thiamlo mi cotertu rawngbawlnak hman a ropit a si ahcun, dingfelnak thlentu rawngbawlnak cu nasa sinsinin a ropi ding.
47003010	Ziangahtile thiamlo mi cotertu rawngbawlnak cu Pathian in ropi ko a rak tuah zo. Sikhalsehla dingfelnak thlentu rawngbawlnak ih ropitnak cu a nasat tuk ruangah thiamlo mi cotertu rawngbawlnakih ropitnak cu zianghmanlo ah a cang.
47003011	Ziangahtile a hlorál mi hman a ropit a si ahcun, a hmun ringring mi cu a ropi nasa sinsin a si.
47003012	Cuvek ruahsannak kan neih ruangah, ralṭha zetin thu kan sim a si.
47003013	Cumi cu Mosi ih a rak tuah mi vek a si lo, anih cun Israel-mipawl in a hlorál cuahco mi ropitnak kha a cemnet tiang an zoh ringring lonak dingah puan in a hmai a khuh.
47003014	Asinan an lungthin mit a caw. Ziangahtile hmaikhuhnak cu Khrih ah lakhloh a si zo nân, tuihni tiangin thukham hlun an siar tikah cuih hmaikhuhnak cu a um lai thotho.
47003015	Asinan tuihni tiangin Mosi cazual an siar tikah, khuhnak cun an thinlung a khuh lai thotho.
47003016	Cutisikhalsehla, mi pakhat cu Bawipa lam a hawi tikah, khuhnak cu lakhlohsak a si ding.
47003017	Bawipa cu Thlarau a si ih, cuih Bawipaih Thlarau umnak ah zalĕnnak a um.
47003018	Sikhalsehla kannih cu kan zaten hmai khuh loin, thlalang sungih hmuhawk vekin Bawipaih ropitnak kan hmu. Bawipaih Thlarau zarah ropitnak ihsin ropit sinsinnak ah, amah băngnak ah tidanglamin kan um lai rero a si.
47004001	Curuangah zahngainak kan rak co vekin hi rawngbawlnak hi kan co ruangah, kan bei a dawng lo.
47004002	Cuhnakin ningzakza thilthuppawl cu kan bansan, hrăwkhrawlin kan um lo, Pathian kamsuakthu khal mi bumnak ah kan hmang lo ih, thutak cu fiang zetin kan sim sawn a si, cuticun Pathian mithmuhah, mi kip ih sia le ṭha theihnak ah kanmah le kanmah kan áwngaw thluh sawn a si.
47004003	Asinan kan thuthangṭha hi khuhih a um a si ahcun, a hlorál rero mi hnenah a si khuhih a um ding.
47004004	Khrih thuthangṭha ropiih tleu in anmah a tlet theilonak dingah, hi khawvel pathian in zumlotupawlih lungthin mit cu a câwtter, Khrih cu Pathian băngpi a si.
47004005	Ziangahtile kannih cu kanmai thuhla kan phuang lo. Khrih Jesu Bawi a si thu le Jesu ruangah kannih cu nanmai siahhlawh kan si thu kan phuang sawn.
47004006	Ziangahtile Pathian in thim lak ihsin tleu cu êng dingin thu a pe. Cuih Pathian cu Jesu Khrih hmel ih Pathian ropitnak theihnak ihsi a ra mi tleu pe dingah kan thinlung sungah a rung êng.
47004007	Asinan huham nasazet cu kanmah ihsi suak si loin, Pathian hnen ihsi suak a si sawn ti langter dingin cuih hlawnthil cu leibel sungah kan nei a si.
47004008	Kil i kip ihsin palbĕt kan si, asinan palbêk cu kan si lo; mangbangvansangin kan um, asinan kan bei a dawng lo;
47004009	tiduhdahin kan um, asinan thlauthlak kan si lo; hlăwnthlukin kan um, asinan kan thi lo.
47004010	Jesu-ih nunnak kha kan taksaruangpum ih a lăng theinak dingah, Bawi Jesu-ih thihnak cu kan taksaruangpum in kan phur ringring.
47004011	Ziangahtile Jesu-ih nunnak cu a thi thei mi kan taksa ih a lăng theinak dingah, Jesu ruangah kannih a nungdampawl hi thi dingih hlăn kan si ringring.
47004012	Curuangah thihnak cun kanmah ah a ṭuan ih, nunnak cun nanmah ah a ṭuan.
47004013	Cule, "Ka zum, curuangah ka sim," tiih ngan bangtukin, kannih khal cuvek zumnak thinlung kan neih ruangah kan zum ve, curuangah kan sim a si.
47004014	Bawi Jesu a thotertu cun Jesu zarah kannih khal in thoter ding ih, nanmah thawn a hnenah in hlan ding ti kan thei.
47004015	Ziangahtile mi tam sinsin hnenih a thleng mi zangfahnak cun Pathian ropitnak ah lungawi thu simnak luangliam a suahternak dingah hi thil hmuahhmuah hi nanmai hlawknak ding hrangah a si.
47004016	Curuangah kan bei a dawng lo. Kan leng lam minung cu ṭumsuk vivo hmansehla, kan sung lam minung cu ni khat hnu ni khat tharter vivo a si.
47004017	Ziangahtile rei lo te sung hrang lawng a si mi, zăwnzaihnak kan tuar mipawl tete hin ropitnak nasazet kumkhaw hrangah in tuahsak nasa deuhdeuh a si.
47004018	Hmuh thei mi thilpawl kan zoh lo ih, hmuh thei lo mi thilpawl kan zoh sawn. Ziangahtile hmuh thei mi thilpawl cu a langte sung um mi an si ih, hmuh thei lo mi thilpawl cu kumkhua a hmun mi an si.
47005001	Ziangahtile kan lei inn, hih puanthlam hi siatrál hmansehla van ah kut ih sak lo mi inn, Pathian hnen ihsin, kumkhuaih um ding mi kan nei a si ti kan thei.
47005002	Ziangahtile van ih kan inn thawi thăwmawk ding duhnak nasazet neiin, hi lei inn ah hin kan aihram ṭheu a si.
47005003	Cutiih thăwm kan si taktak ahcun taklawngih hmuh kan si lo ding.
47005004	Ziangahtile hi puanthlam ah hin phurrit phurin kan aihram ṭheu a si. Thăwm loih um kan duh ruangah si loin, nunnak in thihnak cu a dawlh thluh theinak dingah thăwmih kan um ding kan duh ruangah a si sawn.
47005005	Cumi hrangih in timtuahtu cu amah Pathian a si, anih cun amahkhānnak hrangah Thlarau khal in pe.
47005006	Curuangah hi taksaruangpum ih kan um sung cu Bawipa hnenah kan um lo ti theiin ngaihngam zetin kan um.
47005007	Ziangahtile hmuh mi in feh loin, zumnak in kan feh a si.
47005008	Ngaihngam zetin kan um, a si, taksaruangpum ah um loin Bawipa hnenih um kan duhsawn.
47005009	Curuangah kannih cun kan umnak lei ih kan um ah simaw, um lo ah simaw, amah lungawiter kan tum a si.
47005010	Ziangahtile kan zaten Khrih thuṭhennak tokham hmaiah kan lang leh tengteng ding, mi kip in an taksaruangpum ih an rak tuah mi a sia siseh, a ṭha siseh an tuah mi vekin an co ding.
47005011	Bawipa ṭihzah cu ziang a si ti kan theih ruangah mi kan lēm ṭheu. Asinan Pathian cun in theifiang tuk ih, nan sia le ṭha theihnak khal in in theihfiang zet ka zum.
47005012	Ziangahtile kan relmawiaw lehsal si loin, thinlung ih um mi ruangah si loin a lăngdān menih tluangkhâwngpawl nan sanlet theinak dingah, kanmah in tluangkhawnpinak canremcâng kan lo pe a si sawn.
47005013	Ziangahtile kan mumallo asile, Pathian hrangah a si ih, kan lung a fim asile, nanmai hrangah a si.
47005014	Ziangahtile Khrih duhdawtnak cun in tur a si, hitin thu kan ṭhencat: mi hmuahhmuah hrangih mi pakhat a thi a si ahcun, mi hmuahhmuah cu an thi a si;
47005015	cule a nung mipawl cu anmai hrangah nung nawn loin, an hrangih thitu le thosaltu hrangih an nun sawn theinak dingah anih cu mi hmuahhmuah hrangah a thi a si.
47005016	Cuti a si ruangah atu thăwkin taksa lam dān in mi zohman kan thei nawn lo. A liam cia mi cān ah Khrih cu taksa lam dān in rak thei zo hman nungla, atu thăwk ihsi cun cutivek zawng cun kan thei nawn lo.
47005017	Curuangah mi zokhal Khrih ih a um ah cun, sersiam thar a si; thil hlunpawl cu an hlorál ih, ngai hnik, thil hmuahhmuah cu a thar ah an cang.
47005018	Cule thil ziangkim hi Pathian hnen ihsin an si, anih cun Jesu Khrih zarah amah thawn in remawter zo ih, kan hnenah remawknak rawngbawlhna in rak pe.
47005019	Cumi cu Khrih ah Pathian in leitlun hi amah thawn a remawter ih, an mawhsualnakpawl cu anmai mawhsualnak ah a siarsak lo, cule cuih remawknak thu cu kan hnenah in ap a si.
47005020	Curuangah kannih cu Khrih hrangih palai kan si. Pathian in kanmah hmangih a lo ngĕn bangtukin, Khrih aiawhin Pathian thawn rem aw uh, tiah kan lo ngen a si.
47005021	Ziangahtile Khrih ah Pathian dingfelnak kan si theinak dingah sual a theih ih thei lo cu kan hrangah sual ah a tuah.
47006001	Cule kannih, amai hnaṭuanpipawl in Pathian zangfahnak cu zianghmanlo men hrangih nan cohlanlonak dingah kan lo ngen a si.
47006002	Ziangahtile anih in, "Cohlan tikcu ah ka rak lo ngaithla ih, Rundamnak ni ah ka rak lo run," tiah a ti. Ngai hnik, atu hi cohlan tikcu a si, ngai hnik, atu hi rundamnak ni a si.
47006003	Mi in kan rawngbawlnak an sawisellonak dingah, mi tlûknak ding thil zianghman kan tuah hrimhrim lo.
47006004	Cuhnakin ziang tinkim ah Pathian rawngbawltu kan sizia kan langter sawn a si. Tuarfainak in siseh, harsatnak in siseh, tlaksămnak in siseh, vansannak in siseh,
47006005	vuaknak in siseh, thawngtlaknak in siseh, buainak in siseh, ṭuanbăngnak in siseh, it loih kilvennak in siseh, rawlulhnak in siseh,
47006006	thianhlimnak in siseh, theihnak in siseh, thinsaunak in siseh, ngilneihnak in siseh, Thlarau Thianghlim in siseh, a der si lo duhdawtnak taktakin siseh,
47006007	thutak kamsuakthu in siseh, Pathian huham in siseh, vawrh lam le keh lamih dingfelnak hriamhrei in siseh,
47006008	upatnak le nautatnak in siseh, relsiatnak le relṭhatnak in siseh, midik si siin mibumtupawl vekin,
47006009	theih zet mi si siin, mi ih theih lo mi vekin; thi cuahco vekin, ngai hnik, kan nung fawn si, nunsim mi vek si siin, thah cu si si loin,
47006010	riahsia vek si siin, asinan aipuang ringring tho siin, mifarah vek si siin, mi tampi liantertu si tho siin, zianghman nei lo vek si si, ziangkim nei thotho siin, hipawl hmuahhmuah ah hin Pathian rawngbawltu kan sizia kan langter ṭheu.
47006011	Maw nannih Korinth mipawl! Nan hnenah tlăng zetin kan rak ṭawng, nan hrangah kan thinlung khal kau zetin kan rak áwng a si.
47006012	Kannih in kan lo phit lo, nanmai pumpi hmangin phih nan si sawn.
47006013	In lehrulhnak dingah nannih khal kanmah lamah kau zetin áwng aw uh, fale hnenih thusim vekin ka lo sim a si.
47006014	Zumlotupawl thawn a bangrep lo mi hngawngkol bâttlang hlah uh. Ziangahtile dingfelnak le dān loih nunnak in ziang ṭawmawknak so an neih? Tleu le thim in ziang pawlkawmawknak so an neih?
47006015	Cule Khrih le Belial in teh ziang lungrualnak so an neih? Asilole a zumtu in a zumlotu thawn cotlang mi thil ziangso an neih?
47006016	Cule Pathian nung temple le milempawl in ziang lungrualnak so an neih? Ziangahtile nannih cu a nung mi Pathian temple nan si. Cumi cu Pathian in, "An lakah ka cêng ding ih, An lakah ka tlanglêng ding. An Pathian ka si ding ih, Annih cu ka mi an si ding," tiah a ti mi vek khan a si.
47006017	Curuangah Bawipa in, "An lak ihsin suak uhla, thiarfihlim aw uh. A thianglo mi thil thâm hlah uh, Cule ka lo cohlang ding," tiah a ti.
47006018	"Kei cu nan hrangah Pa ka si ding ih, Nannih cu ka hrangah fanupawl le fapapawl nan si ding," tiah Ziangkimtithei Bawipa in a ti.
47007001	Curuangah, duhdawt mitla, thutiamkampawl kan neih ruangah taksa le thlarau bawrhhlawhtertu hmuahhmuah lak ihsin thianfai aw uhsi, Pathian ṭihzahnak kan neih bangin kan thianhlimnak cu famkimter uhsi.
47007002	In cohlang uh. Zo hnen hmanah thilsual kan tuah lo, zohman kan siatsuah lo ih, zohman kan bum lo.
47007003	Cumi cu nanmah thiamlo lo coternak ah ka sim a si lo; ziangahtile thih le thihtlâng, nun le nungtlâng dingin kan thinlung sungah nan um ti thu, hi hlanah ka rak lo sim zo.
47007004	Nanmah hnenih ṭawng ding cu nasazetin ka ral a ṭha. Nanmah ruangih ka tluangkhawnzia hi a nasa a si. Hnangamnak in ka khat ih, kan harsatnak hmuahhmuah ah ka aipuannak a khatliam.
47007005	Ziangahtile thungaiten Masidonia peng kan thlen tikah kan taksa in cawlhhahdam cān a nei lo, kil i kip in buainak in pe. Leng lamah sualawknakpawl an um ih, sung lamah ṭihphannakpawl an um.
47007006	Sikhalsehla dinhmun niampawl thlangămtu, Pathian in Tita-ih ratnak in in thlangăm a si.
47007007	Cule Tita-ih ratnak in in thlangăm lawng si loin, amah nan rak thlangămnak ruang khalah a sibet. Anih in keimah hmuh nan hiarzia, nan thinnatzia, in humzia pawl in rak sim; curuangah ka aipuannak a nasa sinsin.
47007008	Ziangahtile ka ca lo kuat mi khan nan riah ka lo seter, cuih thu ah rak siraw zo khal ningla, atu ah cun ka siraw lo. Ziangahtile khaih ca ka lo kuat mi khan nan riah a lo seter nân, cān tawite sung lawng a si ti ka thei.
47007009	Atu ah ka ai a puang a si, nan riah a siat ruangah si loin, nan riahsiatnak in lungthlengnak ih a lo hruai ruangah a si sawn. Ziangahtile kanmai ruangah zianghman nan hlohlonak dingah, Pathian duhdān vekin riahsiatter nan si.
47007010	Ziangahtile Pathian hnen ihsi a ra mi riahsiatnak cun rundamnak ih hruaitu lungthlengnak a suakter, cumi cu pawi ti ding um loin a si. Asinan leitlun ihsi a ra mi riahsiatnak cun thihnak a thlĕn.
47007011	Ziangahtile ngai hnik uh, cuvek thil cu nan hnenah a rak thleng a si. Pathian hnen ihsi ra mi riahsiatnak cun nanmah ah thil ṭha tuah dingih taimaknak siseh, mah le mah humhimawk duhnak siseh, sual parih aithawknak siseh, ṭihnak siseh, thil ṭha tuah hiar duahdonak siseh, humhim duhnak le sual cawhkuanpeknak pawl a suah. Hi thu ah cun thil ziangkim ah nannih cu nan thiang a si ti nanmah le nanmah nan langfiangawter zo.
47007012	Curuangah nan hnenah ca ka rak ngan ko nân, cumi cu thilsual tuahtupaih ṭhatnak dingah simaw, thil a tisualnak paih ṭhatnak ding hrang simaw a si lo. Cuhnakin Pathian mithmuhih kan lo ngaihsaknak nan hnenih a lăng theinak dingah a si sawn.
47007013	Curuangah nan hnangamnak ah kan hna a ngam. Cule nan zaten a thlarau tha thar nan rak pek ruangah, Tita-ih lungawiaipuannak ah kan aipuannak a nasa sinsin.
47007014	Ziangahtile a hnenah nanmai thu ih ziang thil khalih tluang ka khawn a si khalle ka ning a zak lo. Asinan nan hnenah thil ziangkim dik zetih kan lo sim zo bangin, Tita hnenih kan tluangkhawnnak khal a dik a si ti a lang.
47007015	Cule nan zateih thu nan lunzia, ṭih le khūr phah cingih amah nan cohlanzia pawl, Tita in a hngilh lo ih nanmah a lo ngainatnak cu a nasa sinsin.
47007016	Thil ziangkim ah nanmah ah lo rinsan ngamnak ka neih ruangah lungawiaipuangin ka um.
47008001	Cuihtlunah u le nau tla, Masidonia peng ih kawhhranpawl Pathian in a zangfahnak a pek kha nan theih ding kan duh.
47008002	Annih cu zăwnzaihnak in hniksaknak nasazet an táwng ko nân, nasazetin an ai a puang. An rethei zet ko na cingin lian zet vekin tam zet an rak pe.
47008003	Ziangah cutin ka ti tile an tithei tawkin an pe ti ka theihpi hai a si. Anmai palungsuak rori in an tithei tawk lan tiangin pek an duh.
47008004	Mithiangpawl hrangih an thawhhlawm cohlang dingin le mithiangpawl rĕnnak ah tel ve dingin nasazetin in ngen.
47008005	Cumi cu kan beisei lo zawng piin an rak tuah, Bawipa hnenah anmah le anmah an rak peaw hmaisasawn ih, kanmai hnen khalah Pathian duhdān vekin anmah le anmah an rak peaw.
47008006	Cutin nan thawhhlawm kha Tita in a taw a rak thawh zo vekin, nan thawhhlawm khawnkhawm mi kha anih in a ṭheh lawlaw nak dingah, amah cu nasazetin kan rak ngen.
47008007	Asinan nannih cu ziangkim ah, zumnak ah siseh, thusim ah siseh, theihnak ah siseh, taimaknak hmuahhmuah ah siseh, kanmah in duhdawtdān ah siseh nan khatliam a si. Curuangah khaih thawhhlawm khalah khan khatliam uh.
47008008	Thupek zawngin ka lo sim a si lo, mi dangpawlih taimaknak thawn khaikhinin nan duhdawtnak takzia ka hniksak sawn a si.
47008009	Ziangahtile kan Bawipa Jesu Khrih-ih zangfahnak nan thei, anih cu milian a si ko na cingin, nanmai ruangah mifarah ah a cang; cutiih a retheihnak cu milian nan si theinak ding hrangah a si.
47008010	Cule himi thu ah thurawn ka lo pe a si: ziangahtile hihi nan hrangah hlawknak a si, kan dung kum ah nannih cu a pe hmaisabiktu nan si lawng si loin, pek a duh hmaisabiktu khal nan si.
47008011	Atu ah pesuak taktak ve thlang sawn uh, pek câknak a rak um zo bangin, nan neih mi hmangin pesuak uh.
47008012	Ziangahtile duhnak lungthin a um hmaisak asile, mi in a neih lo mi si loin, a neihdān izirin a pek mi cu Pathian in a cohlansak a si.
47008013	Ziangahtile mi dangpawl cu zângkhaiin, nannih phurrit uhci ka tinak a si lo.
47008014	Cuhnakin thil ziangkim bangrān ding ka duh sawn a si. Atu ah nan neih liam cun an tlaksămnak a silhkhahsak ding ih, annihih neih liam cun nan tlaksămnak a lo silhkhahsak ve ding, cutin thil ziangkim a bangrān thei ding.
47008015	Cumi cu, "Tampi a sartu in a hlei a nei cuang lo ih, málte a sartu khal a tlasam cuang lo," tiih ngan vek khan a si.
47008016	Asinan nanmah ka lo ngaihsaknak vek, Tita thinlung sungih rettu Pathian hnenah lungawi thu um seh.
47008017	Ziangahtile anih cun kan ngĕnnak cu a cohlang ngaingai ih, ngaihsaknak thinlung khal a nei betsin, amai duhhrilnak rori in nan hnenah a ra.
47008018	Cule thuthangṭha rawng a bawlnak ah kawhhran hmuahhmuah ih an lăwm mi, unaupa pakhat amai zawngah kan rak thlah.
47008019	Culawng si loin, kawhhranpawl in an thawhhlawm thawn amah cu kan hnenih tlâwng ve dingin an hril. Mi dang băwm nan paihzia theihter ding le Bawipa amah rori a sunlawi theinak dingah, cuih thawhhlawm cu kan fingkhawi a si.
47008020	Hi a tam zet mi thawhhlawm kan fingkhawinak thu ah mi ih sawisel hrial kan duh.
47008021	Bawipaih mithmuh lawngah si loin, milai mithmuh khalah thildik tuah kan duh a si.
47008022	Cule cute pahnih zawngah kan unaupa pakhat cu kan rak thlah ve, amah cu a phunphun in kan hniksak hnuah mitaima zet a si ti kan thei. Amah cu nanmah lo rinsannak nasazet a neih ruangah atu ah cun a taima sinsin.
47008023	Mi pakhat khat in Tita thuhla an suh asile, amah cu ka hnaṭuanpi a si. Nanmah lakih keimah thawi hnaṭuan a si. Asilole kan unaupawl thuhla an suh asile, annih cu kawhhranpawlih palai le Khrih-ih ropitnak an si.
47008024	Curuangah an hnenah le kawhhranpawl hmaika-ah nan duhdawt hai ti lăngternak le nanmai ruangih kan tluangkhawnnak săn hmuh hai uh.
47009001	Cule mithiangpawl rawngbawlsaknak thuhla ah nan hnenih ca ka ngan a ṭul hrimhrim lo.
47009002	Ziangahtile rĕn ding nan hiarzia ka thei ih, cumi ruangah Masidonia peng mipawl hnenah, "Akaia peng mipawl cu kan dung kum khat lai ihsin an tiar cia zo," tiah ka lo tluangkhawnpi zăwk rero. Ṭhahnem nan ngainak cun mi tampi a rak căwktho.
47009003	Sikhalsehla himi thuhla ih kan rak lo tluangkhawnpinak cu a lak men a silonak dingah le, "Rak tiar cia uh," tiih ka rak lo cah vekih nan tiar cianak dingah nan hnenah unaupawl hi ka rak thlah a si.
47009004	Cuti a si lo ahcun, Masidonia peng mipawl keimai zawngih an rat pang ih timlamaw hrih loih an lo hmuh pang asile, nannih si loin, kanmah sawn hi lo rinsan zetih kan lo tluangkhawnpinak ah hin kan ning a zak ding.
47009005	Curuangah nan rak tiamkam cia mi, nan sian zet mi thawhhlawm cu, timlam cia si dingin unaupawl cu nan hnenah a hlankhanin ra dingin fawrh ṭulin ka ruat. Culawngah nan thawhhlawm cu hnekcawpih pek mi si loin, siang zetih pek mi a si thei ding.
47009006	Asinan málte a tuhtu cun málte a at ding ih, tampi a tuhtu cun tampi a at ve ding ti hi ka sim a si.
47009007	Mi kip in ui cingin le pek lo theih lo a si ti ruat khal in pe loin, an thinlung ih an ṭhencat vekin pe ciar hai seh; ziangahtile Pathian in lungawi zetih petu a duhdaw a si.
47009008	Cule nannih in ziang tinkim ah haidaih tawk zet nei camcinin le hnaṭuan ṭha tinkim nan ṭuansuak theinak dingah, Pathian cun zangfahnak hmuahhmuah nan parah a lo vur thei a si.
47009009	Cumi cu, "Anih cun a rak zemdarh ih, Mifarahpawl hnenah a rak pe; A dingfelnak cu kumkhuain a hmun," tiih ngan vek khan a si.
47009010	Thlaici tuhtu hnenih thlaici petu le rawl hrangih sang lo petu cun nan tuh mi thlaici cu karhterin, nan dingfelnak rahpawl cu ṭhangter hram seh.
47009011	Siang zetih nan pek theinak dingah ziang tinkim ah Pathian in a lo lĕnter laiah, cumi in Pathian hnenah lungawi thu sim ko in tuah.
47009012	Ziangahtile hi săwmdawlawknak nan rawngbawlnak hin mithiangpawlih tlaksămnak a silhkhahsak lawng si loin, mi tampi Pathian hnenih lungawi thu tampi simnak khalah a cang.
47009013	Hi rawngbawlnak hin Khrih-ih thuthangṭha cu nan lung ih, cuih thuthangṭha ah nan tlukluhzia le an hrang le mi hmuahhmuah hrangih siang zetih tampi nan zemsuah ṭheuzia a langfiangter ruangah Pathian an thangṭhat a si.
47009014	Cule nan parih Pathian zangfahnak luangliam ruangah nan hrangih thla an cam tikah, lo hmuh ding an duh zet a si.
47009015	Ṭawngkam ih sim theih lo a thilpek ruangah Pathian hnenah lungawi thu um seh.
47010001	Nan hmaika-ih zâmih um, nan hnen um lo tikih nanmah lamih ralṭha zet pa, keimah, Paul in Khrih nunnemnak le zaidamnak in ka lo ngen hai a si.
47010002	Nan hnen ka um tikah, minung nundān ih nung ih i ruattupawl dokalhin rinsanawknak thawn ralṭha zetih um ka tum, cutivekih ralṭhat ka ṭullonak dingah ka lo ngen a si.
47010003	Ziangahtile kannih cu taksa in kan nung ko nân, tisa dān in kan do ve lo.
47010004	Ziangahtile raldonak ih kan hman mi hriamhreipawl cu milai hriamhrei an si lo, ralhruangkulhpawl ṭhiatbălnak dingah Pathian zarih thiltitheinak hriamhrei a si sawn.
47010005	Cuih hriamhrei in elnakpawl siseh, Pathian theihnak dokalhih mah te khaisângaw mi thil sâng pauhpauh siseh kan ṭhiatbăl ih, khawruahnak kip in Khrih thulunnak sál ah kan hruai a si.
47010006	Nan thulunnak a famkim tikah thulunlonak hmuahhmuah cawhkuan pe dingin kan tiar a si.
47010007	Leng lam lăngdān lawng nan zoh ṭheu a si lo maw? Mi pakhat khat in Khrih ta si rori ih zumhngehnak a neihawk asile, amah cu Khrih ta a si vekin kannih khal Khrih ta kan si ve ti ruatkirsal seh.
47010008	Ziangah cutin ka ti tile nanmah lo siatsuahnak dingah si loin, nanmah lo tuahṭhatnak ding sawnah Bawipa in thuneihnak in rak pek mi hi tluangkhawnpi deuh hlek hman ningla ka ning a zak lo.
47010009	Ka cakuat mipawl hmangin lo ṭhihṭhaih tum vekih ka lănglonak dingah a si.
47010010	Ziangahtile annih in, "A cakuatpawl cu an khohkhah zet ih hmual an nei zet, asinan amah ngaingai a um tikah cun a taksa cu a ṭawnṭai ih, a thusim khal zianghman a si lo," tiah an ti.
47010011	Cuvek mi cun hihi ruat seh, nan hnenih kan um lo laiih cakuatpawl hmangih kan sim bangin, nan hnenih kan um tik khalah a taktakin kan si ding.
47010012	Ziangahtile mah le mah relmawiawpawl lakah kan siartelaw ngam lo ih, anmahpawl thawn kan khaikhinaw ngam fawn lo. Asinan annih cu anmah lakah an tahaw ih an khaikhinawk tikah, fimnak an nei lo.
47010013	Sikhalsehla kannih cun Pathian in kan ṭuannak ding bial in zĕm mi siarlo cu tluangkhawnpi loin, Pathian in kan hnenih in zĕm mi hnaṭuannak ramri ih a huap mi sung lawngah kan tluangkhâwng sawn ding, cuih ramri cu nan hnen tiangin a huap.
47010014	Ziangahtile nannih tiang kan run lo bial hi kan bial băn lopi run bial kan si lo, ziangahtile Khrih thuthangṭha thawn nan hnen tiang kan ra thleng a si.
47010015	Ramri lanin, cumi cu mi dangih hnaṭuan mi ah kan tluangkhâwng lo, cuhnakin, nan zumnak a ṭhan tikah Pathian in nanmah hmangin nan lakah kan hnaṭuannak cu nasazetin a kauter ding ti hi kan ruahsan sawn.
47010016	Cucu bial dangih mi dangpawlih hnaṭuan cia mi ih kan tluangkhawnlonak dingah le nan umnak ralkhat lam tiangih thuthangṭha kan sim theinak dingah a si.
47010017	Sikhalsehla, "Tluang a khawngtu cun Bawipa ah tluangkhâwng seh."
47010018	Ziangahtile amah le amah a relmawiawtu cu pawm a si lo, Bawipa ih a relmawi mi lawng pawm a si.
47011001	Â zetih ka ṭawng tikah málte tal in rak zāwi thei uhla ka va duh ve! A zāwi khal in zāwi taktak.
47011002	Ziangahtile Pathian thîknak thawn ka lo thîk hai a si. Ziangahtile nannih cu Khrih hnenah a thianghlim mi fala him vekih ka lo hlăn theinak dingah pasal pakhat hrangah ka lo ham zo.
47011003	Asinan rul in a hrăwkhrawlnak in Evi a bum bangin, Khrih ih nan taknak ihsin nan lungthin a bawrhhlawhter pang ding ti ka phâng.
47011004	Ziangahtile kan phuan mi si lo Jesu dang thu phuang nan hnenah an ra ding ih, nan co dah lo mi thlarau nan co ding ih, nan rak cohlan zo mi si lo thuthangṭha dang kha a ṭha tiin nan cohlang pang ding ti ka phâng!
47011005	Ziangahtile apostol thupibikpawl hnakin fate hman ka niam ce cuang lo tiin ka ruat.
47011006	Thusimthiam lo khal ningla, theihnak ah cun cuvek ka si lo. Thil ziangkim ah cipciar zetin nan lakah kannih cu lăngter zo kan si sawn a si kha.
47011007	Khaisan nan si theinak dingah keimah le keimah hnuaidawrawterin nan hnenah man la loin, Pathian thuthangṭha ka phuan ruangah thilsual ka tuah maw si?
47011008	Nanmah ka lo rĕn theinak dingah kawhhran dangpawl ka suam ih, an hnen ihsin hlawhman ka la.
47011009	Cule nan hnenih ka rak um laiah, ka tlaksăm tikah zo hrang hmanah phurrit ka si lo, ziangahtile ka tlaksăm mi cu Masidonia peng ihsi a ra mi unaupawl in in silhkhahsak ṭheh. Nan hrangah phurrit ka silonak dingah thil ziangkim ah keimah le keimah ka rak kilaw. Cutivekin ka kilawpeh vivo ding.
47011010	Khrih-ih thutak keimah ih a um vekin, Akaia rampawl ah hitiih ka tluangkhawnnak hi zohman in in kham thei lo ding.
47011011	Ziangahso? Ka lo duhdawt hai lo ruangah maw si? Pathian in a thei!
47011012	Mi hrekkhat cu kanmah bangih an lăng theinak dingah an tluangkhâwng, tluangkhawnnak cān remcâng duhtupawl hnen ihsin cān remcâng cu ka sahcatsak hainak dingah, ka tuah mi hi ka tuahpeh vivo sawn ding.
47011013	Ziangahtile cuvek mipawl cu anmah le anmah Khrih-ih apostol ah an tuahawcawp ih, apostol dēu le mibumhmang hnaṭuantu an si.
47011014	Mangbang ding a um lo! Ziangahtile Setan amah rori hman tleu vancungmi vekah a tuahaw.
47011015	Curuangah a siahhlawhpawl khal dingfelnak siahhlawh vekih an tuahawk tikah, thilmak a si lo, an cemnetnak ding cu anmai hnaṭuan mi vekin a si ding.
47011016	Ka simsal a si, zohman in mi-â ah in ruat hlah hai seh, cutivekih in ruah ceng asile, málte tal ka tluangkhawn thei venak dingah mi-â cohlan vekin i cohlang uh.
47011017	Hitiih ka ṭawng mi hi Bawipaih thupek ih ka ṭawng mi a si lo, mah le mah rinawknak thawi ka tluangkhawn tikah, mi-â vekih ṭawng ka si sawn.
47011018	Mi tampi cu taksa dān in an tluangkhâwng, curuangah kei khal ka tluangkhâwng ve ding.
47011019	Ziangahtile nannih cu mifim nan si ruangah, mi-âpawl cu lungawi zetin nan zawi.
47011020	Ziangahtile mi pakhat in sál ah a lo hruai ah siseh, a lo eiral thluh ah siseh, nan neih mi thil a lo laksak ah siseh, amah le amah a khaisanawk ah siseh, nan hmai a lo beng ah siseh lungawi zetin nan zāwi a si.
47011021	A hlanah cak lo vekih kan rak lăng thuhla a rel ka ning a zak. Sihmansehla zo vek khalih an ngăm mi cu, mi-â bangin sim men sehla, kei khal in ka ngăm a si.
47011022	Annih cu Hebru-mi an si maw? Kei khal ka si ve. Israel-mi an si maw? Kei khal ka si ve. Abraham cithlah an si maw? Kei khal ka si ve.
47011023	Khrih rawngbawltu an si maw? Â zetin ṭawng men sehla, kei cu annih hnakin ka si sinsin. Annih hnakin ka ṭuanbāng sawn, siar cawk lo vuaknak, annih hnakih thawngtlak leuhleuhnak, vei tampi thi zikteih umnak tuartu ka si.
47011024	Vei 39 vuaknak kha Jew-pawl hnen ihsin ṭum nga ka tuar.
47011025	Fungfek in vei thum vuak ka si, vei khat lungto ih dēn ka si; lăwng siatnak vei thum ka táwng, ni khat le zan khat sung tifinriat parah ka rak um.
47011026	Atu le atu khual ka tlâwng, tivapawl ah ṭihphannak, suamhmangpawl hnen ihsin ṭihphannak, ka mipawl hnen ihsin ṭihphannak, Zentelpawl hnen ihsin ṭihphannak, khawpi sungih ṭihphannak, ramṭhing ih ṭihphannak, tifinriat ih ṭihphannak, unau dēupawl hnen ihsin ṭihphannak pawl ka rak táwng.
47011027	Bang zet ko hnaṭuannak le nasazetih hnaṭuannak siseh, atu le atu it loih kilawknak, rilrawn le tihālnak, atu le atu rawl loih umnak, khawsik le hnipuan loih umnak pawl ka rak tuar.
47011028	Hibang a leng lam thilpawl hleiah, kawhhranpawl hmuahhmuah ka ngaihtuahnak in ni tin i nĕn.
47011029	Micaklopawl cah lopi loin ka um dah maw? Mi an tlûk tikah aithawk loin ka um dah maw?
47011030	Ka tluangkhâwng ding ceng asile, ka cahlonak lam thilpawl hi a si ka tluangkhawnpi sawn ding.
47011031	Pathian le kan Bawipa Jesu Khrih-ih Pa, kumkhuaih thangṭhat ding mi cun, thuphan ka per lo ti a thei.
47011032	Damaskas khawpi ah Siangpahrang Areṭas hnuaiih ram uktu khan kaih i duh ruangah, Damaskas khawpi cu a kilter.
47011033	Asinan an hauhruang kulh mi tukvirh ihsin kho in in ṭhum ih, a kut ihsin ka tlânsuak.
47012001	Tluangkhawn hi ka hrangah hlawknak a um lo ti cu rinhlelh ding a um lo. Bawipaih larawknakpawl le a phuanawknakpawl cu ka hun rel hnik pei:
47012002	Khrih ah mi pakhat ka thei, kan dung kum hleili laiah khan cu pa cu van thumnak ah laksohin a um. Cu pa cu taksaruangpum thawn a si maw, taksaruangpum tel loin a si maw ka thei lo, Pathian in a thei.
47012003	Cule ka theih mi pa cu taksaruangpum thawn a si maw, taksaruangpum tel loin a si maw ka thei lo, Pathian in a thei.
47012004	Cu pa cu Paradise ah laksohin a um, cule minung ih simsuah thianglo mi, relsuah theih lo kamsuakthupawl a rak thei.
47012005	Cuvek mi cu ka tluangkhawnpi ding; sikhalsehla keimah ah cun ka ṭawnṭaihnak siarlo, tluang ka khâwng lo ding.
47012006	Ziangahtile tluangkhawn duh khal ningla mi-â ka si lo ding; ziangahtile thudik ka sim ding a si. Asinan ka sūpaw ding, culole mi in keimah ih an hmuh vek hnak le ka hnen ihsi an theih mi hnakih sâng ah in ruat pang ding.
47012007	Cule ka hnenih thuphuansuah mi a ropit tuk ruangih keimah le keimah ka khaisanawklonak dingah, ka titsa ah hling pek ka si, cuih hling cu kutthak i hnawttu Setan palai a si, culole sâng tukah ka retaw pang ding.
47012008	Cuih hling cun i suahsan dingin, Bawipa hnenah vei thum ka rak dil.
47012009	Cule Bawipa in ka hnenah, "Ka zangfahnak hi na hrangah a tawk, ziangahtile ka cahnak cu cahlonak ah hin famkim ko tuah a si," tiah i ti. Curuangah Khrih huham cu ka parih a um ringring theinak dingah ka ṭawnṭaihnakpawl ah hin lungawi zetin tluang ka khâwng sawn ding.
47012010	Curuangah Khrih ruangah ṭawnṭaihnakpawl ah siseh, mawhthluknakpawl ah siseh, tlaksămnakpawl ah siseh, tiduhdahnakpawl ah siseh, vansannakpawl ah siseh ka lung a hmui a si. Ziangahtile ka cah lo tikah ka cak ṭheu a si.
47012011	Kei cu nanmah ih lo theih loih in năwrnak ruangah tluangkhawnnak ah mi-â ah ka cang. Ziangahtile kei cu nanmah ih relmawi zo ding mi ka si, ziangahtile keimah cu zianghmanlote si hman ningla apostol mithupi zetpawl hnakin ka tenau ce lo.
47012012	Thungaiten Apostol sinak hminsinnakpawl cu nan lakah thinsau ringring ten, hminsinnakpawl, mangbangzapawl le huham ih tuah mi thilpawl tla tuahsuak an si.
47012013	Ziangahtile keimah rori hi nan hrangih phurrit ka silonak siarlo ziang lam talah kawhhran dangpawl hnakih nan niam cenak a um maw? Himi ka tisualnak ah hin i ngaidam uh!
47012014	Ngai hnik uh, nan hnen ra tlawng dingih vei thum ka tiarnak a si. Nan thil neih mi hawl ka si lo ih, nanmah lo hawl ka si sawn ruangah nan hrangah phurrit ka si lo ding; ziangahtile falepawl in nu le pa hrangah thil an khawlsak ding a si lo ih, nu le pa in fale hrangah an khawlsak sawn ding a si.
47012015	Cule kei ih ka lo duhdawtnak cu a tam sinsin ih, nannih ih in duhdawtnak cu mál deuhdeuh khal sehla, kei cun nan nunnak hrangah lungawi zetin ziangkhal ka hmang ding, cule keimah le keimah khal ka hmangrálaw thluh ding.
47012016	Asinan sumpai thu ah nan phur ka lo ritter lo. Cuticingin mihrăwkhrawl ka si ruangah bumnak hmangin ka rak lo kaingah a si!
47012017	Nan hnenih ka rak thlah mi pakhat khat hmangin nan hnen ihsin hlawknak lâk mi ka nei maw?
47012018	Nan hnenih va feh dingin Tita ka rak ngen ih, amah thawn unaupa pakhat ka rak thlah. Tita cun nan hnen ihsin hlawknak ziang tal a la maw si? Kannih cu thinlung bangrepin kan nungtlang lo maw si? Zin bangrep zawhtlang kan si lo maw si?
47012019	Nan hmaiah kanmah le kanmah humaw rero ah in rak ruatbêt a si maw? Khrih ah Pathian hmaika-ah kan ṭawng a si, duhdawt mitla, kan tuah mi hmuahhmuah hi nan ṭhatnak dingah a si sawn.
47012020	Ziangahtile cuti a si lo ahcun, nan hnenih ka rat tikah ka beisei vekin ka lo hmu lo ding ih, nannih khal in nan beisei vekin in hmu lo pang ding. Cuti asilole nan lakah tawhawknak siseh, iksiknak siseh, thinlingnak siseh, ṭhenṭhekawknak siseh, relsiatawknak siseh, mi thuhla rel thekthonak siseh, hngalnak siseh, hnăwkbuainak siseh a um pang ding.
47012021	Cuti a si lo ahcun, ka ratsal tikah ka Pathian in nanmai ruangah hnuai i dawrter pang ding ih, hi hlan ihsi sual a tuahtupawl, bawrhhlawhnak le nunau-mipa sualnak, fihnungza hursualtuahnak pawl ihsin lung a thleng lo mi, mi tampi cu ka ṭah hai pang ding ti ka phâng.
47013001	Hihi nan hnenih ka rat a vei thumnak a si ding. "Theihpitu pahnih simaw, pathum simaw ih kâ ihsin ṭawngkam kip cu hngehter a si ding."
47013002	A hlanah ka rak lo sim zo kha, nan hnenih a vei hnihnak um vekin ka lo sim cia, atu nan hnenah um lo khal ningla, hi hlanih thilsual a rak tuah zotupawl le mi dang zate hnenah ca ka ngan a si, ka ratsal a si ahcun, anmahpawl cu ka zuah hai lo ding.
47013003	Nanmah lamah cak lo si loin, thiltithei zet sawn a si mi Khrih cu keimah hmangin a ṭawng taktak maw, ṭawng taktak lo ti theihfiangnak nan hawl ruangah ka zuah hai lo ding.
47013004	Ziangahtile Khrih cu cak loin khĕnbet si hman sehla, Pathian huham in a nung a si. Cutivek thothoin, kannih khal amah ah kan cak lo nân, amah thawn Pathian huham in nanmah lamah kan nung ding a si.
47013005	Zumnak ah nan um maw um lo ti nanmah le nanmah cek aw uh. Nanmah le nanmah hniksak aw uh. Tling lo nan si lo ah cun, Jesu Khrih cu nan sungah a um ti nan thei lo maw?
47013006	Asinan kannih cu tling lo kan si lo ti nan thei ding tiah ka zum.
47013007	Thil ṭhalo nan tuahlonak dingah Pathian hnenah thla ka cam. Cutiih thla ka camnak săn cu kannih hi Pathian ih pawm mi kan sizia langter dingah si loin, nanmah in thil zahum nan tuahsuaknak ding hrangah a si sawn. Tling lo vekin lang khal nungla cutivekin thla ka cam a si.
47013008	Ziangahtile kannih cun thutak ṭan ding lo cun, thutak dokalh ding zawngin zianghman kan tuah thei lo.
47013009	Ziangahtile kannih kan cah lo laiih nannih nan cah tikah kan lung a awi. Cule famkimih tuah nan si theinak ding hrang khalah thla kan cam.
47013010	Curuangah siatsuahnak dingah si loin, tuahṭhatnak ding hrang sawnih Bawipa in ka hnenih thuneihnak i pek dān izirin nan hnenih ka um tikah, cuih thuneihnak hmangin nā tukih nun ka lo simlonak dingah nan hnenih ka um lo laiah hi thilpawl hi ka ngan a si.
47013011	Netabikah u le nau tla, damten. Nanmah le nanmah famkimawter uhla, nanmah le nanmah thape aw uh; lungthin hmunkhat pu uhla, remawten um uh. Cule duhdawtnak le remnak Pathian cun a lo umpi ding.
47013012	Hnămawknak thianghlim thawn pakhat le pakhat cibaibûk aw uh.
47013013	Mithiangpawl hmuahhmuah in cibai an lo bûk.
47013014	Bawi Jesu Khrih zangfahnak, Pathian duhdawtnak le Thlarau Thianghlim pawlkawmnak cu nan zate hnenah um hram seh. Amen.
48001001	Minungpawl ih thlah le mi pakhat khat hmangih thlah si lo, mithi lak ihsin Jesu kaithotu Pa Pathian le Jesu Khrih-ih thlah mi Apostol Paul le
48001002	ka hnenih a um mi unaupawl hmuahhmuah thawn, Galatia peng ih a um mi kawhhranpawl hnenah:
48001003	Pa Pathian le kan Bawipa Jesu Khrih hnen ihsin zangfahnak le hnangamdaihnak cu nan hnenah um hram seh.
48001004	Anih cu Pa le kan Pathian duhnak bangtukin, tuih san san sia sung ihsin in runsuak theinak dingah, kan sualpawl hrangah Jesu Khrih cu a peaw.
48001005	Pathian kan Pa hnenah ropitnak cu kumkhuain kumkhua tiang um ko seh. Amen.
48001006	Khrih zangfahnak hmangin a lo kotu hnen ihsin khati tluk rangih thuthangṭha danglamih nan rak ṭhawnhlo mai cu ka mang a bang.
48001007	Cumi cu thuthangṭha ngaingai a si lo. Nanmah lo buaiter ih, Khrih thuthangṭha lingletter duhtu mi hrekkhat an um a si sawn.
48001008	Asinan kanmah hman in siseh, van ihsi a ra mi vancungmi khal in siseh nan hnenih kan rak phuan zo mi kalhih thuthangṭha dang nan hnenih an phuan asile, a phuangtu cu camsiatin um seh.
48001009	Hi hlanih kan rak lo sim zo vekin, atu ah ka lo simsal, mi pakhat khat in nan rak cohlan cia zo mi kalhih thuthangṭha dang nan hnenih a phuan a si ahcun, cupa cu camsiatin um seh.
48001010	Ziangahtile atu ah minung ih pawm ding maw, Pathian ih pawm ding so ka hawl? Asilole minung lunghmuiter maw ka tum? Ziangahtile minung ka lunghmuiter men a si ahcun, kei cu Khrih-ih ṭemṭawn sál ka si lo ding.
48001011	Asinan u le nau tla, ka rak phuan mi thuthangṭha hi minung ih tuahcawp mi thu a si lo ti ka lo theihter.
48001012	Ziangahtile cumi cu minung hnen ihsi ka ngah mi a si lo ih, mi ih in zirh mi khal a si lo, Jesu Khrih phuanlăngawknak ihsin ka ngah mi a si sawn.
48001013	Ziangahtile Jew-pawlih biaknak ah hi hlanih ka umdānpawl, Pathian kawhhran nasazetin ka tiduhdah ih siatsuah ka tum ciamco thu kha nan hna in nan rak thei.
48001014	Jew-pawlih biaknak lamah cun ka miphunpawl lakah ka khukṭhirual mi tampi ka hleih, kan pupápawlih dān le dūn pawl parah nasazetin ṭhahnem ka rak ngai.
48001015	Sikhalsehla amai lunghmui zawng vekin ka nuih pum sungih ka um lai ihsin Pathian cun i serhhran ih, a zangfahnak in i ko.
48001016	Zentelpawl hnenah Jesu Khrih thuthangṭha ka phuan theinak dingah, a Fapa ka hnenih phuanlăng cu a lunghmui zawng a si, kha laiah khan titsa le thisen ka răwn lohli lo.
48001017	Ka hlanih apostol a si mipawl răwn dingah Jerusalem khalah ka so lo; Arabia Ram ah ka feh lohli sawn ih, Damaskas khua ah ka kirsal.
48001018	Cun kum thum hnuah Peter táwng dingin Jerusalem ah ka hung so ih, a hnenah ni hleinga ka câm.
48001019	Asinan Bawipaih naupa James siarlo, apostol dang zohman ka hmu lo.
48001020	Ngai hnik uh, nan hnenih ka ngan mi thilpawl hi Pathian hmaiah thuphan ka sim lo.
48001021	Cuihhnu ah, Siria ram le Silisia ram ah ka feh.
48001022	Cule Khrih ih a um mi, Judia peng kawhhranpawl cun pumpak takin in rak thei lo.
48001023	Asinan, "Hlanih in rak tiduhdahtupa khan atu ah hlanih siatsuah a rak tum rero mi zumnak thu a phuang," ti lawng an hna in an rak thei.
48001024	Cule keimah ruangah Pathian an thangṭhat.
48002001	Cun kum hleili a rei hnuah, Barnabas thawn Jerusalem ah ka hung fehsal, Tita khal ka hnenah ka hruai.
48002002	Cule ka hnenih Pathian thuphuansuah mi ruangah ka hung feh ih, Zentelpawl hnenih ka phuan mi thuthangṭha cu anmah ka simfiang hai. Asinan a lak menih ka tlanlonak dingah le ka tlan zonak kha a lak men a silonak dingah, hruaitu ih an ruah mipawl cu a dangten ka simfiang hai.
48002003	Ka hnenih um Tita cu Grikmi asinan, serh zim tan tengteng dingin an fial lo.
48002004	Cule cumi cu a thuptei an hruailuh mi unau dēupawl ruangah a si, sál ih in hruai theinak dingah, annihpawl cu Khrih Jesu ih zalĕnnak kan neih mi kha thlingthla dingin athupten an lut.
48002005	Thuthangṭha thutak nan hnenih a umpeh vivo theinak dingah, cān málte sung hman cuih unau dēupawl hnenah kan rak peaw lo.
48002006	Asinan hruaitu ih ruah mipawl cu ziang vek mi an si khalle ka hrangah a thupi lo. Pathian cun leng lam lăngdān menin mi a pawm lo, ziangahtile hruaitu ih ruah mipawl cun ka phuan mi thu ah bêt mi zianghman an nei lo.
48002007	Cuhnakin serh zim tan mipawl hrangah thuthangṭha cu Peter hnenih ap a si vekin, serh zim tan lo mipawl hrangah thuthangṭha cu ka hnenah ap a si ti kha an hmu sawn riangri.
48002008	Ziangahtile serh zim tan mipawl hnenih apostol si dingih Peter hnenih a ṭuantu khan Zentelpawl hrangah apostol si dingin keimah ah a ṭuan a si.
48002009	Sutpiṭhuampawl ih an ruah mi James, Kefas le John tepawl in ka hnenih pek mi zangfahnak hi an theihfiang tikah, kannihpawl hi Zentelpawl hnenih feh dingin le annih cu serh zim tan mipawl hnenih feh dingin, keimah le Barnabas hnenah pawlkawmnak vawrh lam kut in rak pe.
48002010	Annih in mifarahpawl kan hngilh lo ding lawng an duh, cumi rori cu keimah khal ka tuah hiar zet mi a si.
48002011	Peter cu Anṭiok khua a thlen tikah, mawhthluk dingih a um ruangah hmaităwnin amah cu ka dokalh.
48002012	Ziangahtile James hnen ihsin mi hrekkhat an ra thlen hlanah cun, anih cu Zentelpawl thawn rawl an rak eitlang. Asinan cupawl an ra thlen tikah, serh zim tan mipawl a ṭih hai ruangah dung a sīp ih, a thiarfihlimaw.
48002013	Cule a dang Jew-pawl khal ṭhaawterin a hnenah an tel ve. An ṭhatawkternak cun Barnabas tiangin a hruaipêng.
48002014	Sikhalsehla annih cu thuthangṭha thutak bangtukin dĭng zetin an feh lo ti ka hmuh tikah, an zate hmaika-ah Peter hnenah, "Nangmah cu Jew-mi si siin, Jew-pawl nundān vekih nung loin, Zentelpawl vekih na nun asile, ziangahso Zentelpawl cu Jew-pawl vekih nunter hramhram na tum?
48002015	Kannih cu suahkeh ihsin Jew-mi kan si ih, Zentel misualpawl kan si lo.
48002016	Minung cu Dān thlunnak ruangin thiam a co lo ih, Jesu Khrih zumnak ruang sawnin a si ti theiin, Dān thlunnak ruangin si loin, Khrih zumnak ruangin thiam kan co theinak dingah kannih khal in Khrih Jesu cu kan rak zum a si; ziangahtile Dān thlunnak ruangin zohman thiam an co lo ding.
48002017	"Khrih ruangih thiam coter mi si dingih kan hawl laiah kanmah rori khal misual ih hmuh kan si ah cun, Khrih cu sual karhtertu a si maw? Si lamlam hlah!
48002018	Ziangahtile ka rak siatbăl mi thilpawl ka saksal asile, keimah le keimah dānpahbăltu ah ka tuahaw a si.
48002019	Ziangahtile Pathian hrangih ka nun theinak dingah, Dān hmangin Dān lamah ka thi a si.
48002020	Kei cu Khrih zawngah khĕnbetin ka um, a nungtu cu kei ka si nawn lo, keimah ah Khrih a nung sawn a si; cule atu taksa ih ka nun hi in duhdaw ih ka hrangih peawtu Pathian Fapa zumnak ih nung ka si.
48002021	Pathian zangfahnak ka hnáwng lo, ziangahtile dingfelnak cu Dān ihsin a rat asile, Khrih cu a lakih thi a si ding," tiah ka ti.
48003001	Maw Galatia mi-âpawl! Nan hnenah fiang zetin an khĕnbet mi Jesu Khrih thu kan rak lo sim zo, thutak nan lunlonak dingah zo in so lo dawi â?
48003002	Himi lawng hi nan hnen ihsin zir ka duh: Thlarau cu Dān thlunnak in maw, hna in thuthangṭha nan rak thei ih, nan zumnak ruangin so nan co?
48003003	Hi tluk lawmmamin maw nan rak at? Thlarau in nan rak thăwk ih, atu ah tisa in nan netter ding maw?
48003004	Thil khati zât zozai kha teh a lak menin maw nan rak tuar, zianghmanlo men maw a si thluh ding?
48003005	Curuangah nan hnenih Thlarau a lo petu le nan lakih thilmakpawl a tuahtu in cumi cu Dān thlunnak ruangah maw, hna ih nan rak theih mi nan zumnak ruangah so a tuah?
48003006	Cumi cu, "Abraham cun Pathian a zum ih, cumi cu a hrangah dingfelnak ih siarsak a si," ti vek khan a si.
48003007	Curuangah zumnak parah ṭhumawih a nung mipawl lawng Abraham tefa an si.
48003008	Cule Cathianghlim in Zentelpawl cu Pathian in zumnak parah ṭhumawin thiam a coter ding ti rak hmu cia-in, "Nangmah ah miphun hmuahhmuah thlawsuah an si ding," tiah Abraham hnenah thuthangṭha a rak sim cia.
48003009	Cuti a si ruangah zumnak ih a nungtupawl cu zumnak nei Abraham thawn thlawsuah an si.
48003010	Ziangahtile Dān thlunnak parih a ṭhumawtu hmuahhmuah cu camsiatnak hnuaiah an um; ziangahtile, "Dān cazual sungih ngan mi thil hmuahhmuah a tuah ringring lo tu pauhpauh cu camsiat an si," tiih ngan a si.
48003011	Asinan Pathian mithmuhah zohman Dān ihsin thiam an co lo ti cu a fiang. "Ziangahtile mifel cu zumnak in a nung ding," ti a si.
48003012	Dān cu zumnak parah a ṭhumaw lo, asinan, "Cuih thilpawl a thluntu cu cupawl in a nung ding," ti a si.
48003013	Khrih cu kan hrangah camsiat mi ah cangin, Dān ih camsiatnak ihsin in rak tlen zo, ziangahtile, "Thing parih thlai mi pauhpauh cu camsiat mi an si," tiih ngan a si.
48003014	Abraham-ih thlawsuah cu Khrih Jesu thawngin Zentelpawl hnenah a thleng ih, zumnak thawngin tiamkam Thlarau kan co theinak dingah, Khrih cun in rak tlen a si.
48003015	U le nau tla, milai ṭawngdān vekin ka ṭawng ding: milai thukham si hman sehla, nĕmhngeh a si hnuah cun, zohman in an phelh dah lo, asilole a bêt khal an bêt dah lo.
48003016	Cun Pathian in Abraham hnen le a Cithlah hnenah thutiamkampawl a tuah. "Na cithlahpawl hnenah," tiin mi tampi hnenih sim vekin a sim lo, tesinfa pakhat hnenih sim vekin, "Na Cithlah hnenah," tiin a sim sawn, cucu Khrih a si.
48003017	Cule hihi ka sim a si, Pathian in Khrih ah a rak nĕmhngeh zo mi thukham cu kum 430 hnuih rak um mi Dān in a thaihlo thei lo ih, thutiamkam khal zianghmanlo ih cang ko a tuah lo.
48003018	Ziangahtile roconak cu Dān parih ṭhumaw a si ahcun, thutiamkam parih ṭhumaw a si nawn lo; asinan Pathian in Abraham hnenah roconak cu thutiamkam parah ṭhumawin a pe.
48003019	Asile Dān cu ziang hrangih pek a si? Dānpahbălnak ruangah thutiamkam a tuahnakpa, cithlah a rung lăng hlan sung Dān cu bêt a si, vancungmipawl hmangin remnak palai kut in Dān cu dĭn a si.
48003020	Remnak palai cun khat lampawl lawng ai a awh lo, cuhnakin Pathian sawn cu pakhat a si.
48003021	Cuti asile Dān cun Pathian thutiamkampawl a dodal maw si? Dodal lamlam hlah! Ziangahtile nunnak mi pe theitu Dān pek zo rak si ta sehla, thungaiten dingfelnak cu Dān parih ṭhumaw a si ding.
48003022	Asinan Jesu Khrih zumnak ruangih thutiamkam cu a zumtupawl hnenih pek a si theinak dingah, Cathianghlim in mi hmuahhmuah cu sual hnuaiah a rak kharkhum thluh.
48003023	Sikhalsehla zumnak a ra thlen hlan cu a ra lang leh ding mi zumnak hrangah Dān cun in kharkhum ih, in rak kil a si.
48003024	Curuangah Khrih hnenih hruai thlen kan si theinak dingah le zumnak ruangih thiam kan co theinak dingah, Dān cu in kilkhawitu le in zirhtu a si.
48003025	Asinan zumnak a ra thlen hnuah cun, kannih cu kilkhawitu le zirhtu hnuaiah kan um nawn lo.
48003026	Ziangahtile nan zaten Khrih Jesu zumnak thawngin Pathian fāte nan si.
48003027	Ziangahtile Khrih sungih baptisma a co zotu nan zaten Khrih in nan rak thuamaw zo a si.
48003028	Nan zaten Khrih Jesu ah pumkhat nan si ruangah, Jew-mi ti le Grikmi ti a um lo, sál ti le miluat ti khal a um lo ih, mipa ti le nunau ti khal a um lo.
48003029	Cule nannih cu Khrih-ih ta nan si le, Abraham-ih cithlah nan si ih, thutiamkam bangtukin ro cotu nan si.
48004001	Atu ah hihi ka sim a si, ro cotu cu ziangkim parah hotu si hman sehla, nauhak a si sung hmuahhmuah cu sál thawn danglamnak zianghman a um lo.
48004002	Sikhalsehla a pa ih bikhiah cān a thlen hlan sung cu kilkhawitupawl le zohkhentupawl ih kut hnuaiah a um.
48004003	Cutivek thothoin kannih hnen khalah a si, nauhak kan si laiah cun, leitlun thuhramthawh zirhawknak hnuaiah sál kan rak si.
48004004	Sikhalsehla a tikcucān a kim tikah, Pathian in a Fapa a run thlah ih, nunau sungin Dān hnuaiah a suak.
48004005	Cutin Dān hnuaiih umpawl tlen dingah le fa sinak kan co theinak dingah a si.
48004006	Cule fa nan si ruangah Pathian in a Fapaih Thlarau cu nan thinlung sungah a run thlah, cuih Thlarau cun, "Abba, ka Pa!" tiah a au.
48004007	Curuangah nang cu sál na si nawn lo ih, fa na si sawn a si. Fa na si ahcun, Khrih zarah Pathian ro cotu na si.
48004008	Cutisikhalsehla thungaiten, Pathian nan rak theih lo laiah khan suahkeh ihsi pathian a si lo mipawlih sál ah nan rak um.
48004009	Asinan atu ah cun Pathian nan rak thei, asilole Pathian mi theih nan si ahcun, ziangtin saw a ṭawnṭai mi le ṭhathnemnak nei lo thuhramthawh zirhawknak ah hawikirin an sál ih cān nan duhsal?
48004010	Nipawl, thlapawl, tikcucānpawl le kumpawl tla nan ul.
48004011	Nan hrangih nasazetih ka ṭuan mi hi a lak men a si pang ding ti ka lo phansak.
48004012	U le nau tla, kei khal nanmah vek ka si ruangah, nannih khal keimah vek si dingin ka lo ngen a si. Nannih in ka hnenah thil ṭhalo zianghman nan rak tuah lo.
48004013	Nan hnenih thuthangṭha ka phuan hmaisabik ṭum ah khan ka taksa a ṭawnṭaihzia nan thei.
48004014	Cule ka titsa ah hniksaknak um cing khal in nannih in in nautat lo ih, a hnawn khal in hnáwng lo. Pathian vancungmi vekin le Khrih Jesu vek rori in in rak cohlang sawn.
48004015	Cuti asile, nan rak neih mi thlawsuah cu ziang a si? Ziangah cutin ka ti tile, thil cang thei si sehla nan mit rori hman phawrhsuak tahratin in rak pe zo ding ti ka lo theihpi.
48004016	Thutak ka lo sim ruangah nan ral ah maw ka can?
48004017	Mi dang, nan hrangih ṭhahnemngaitupawl hin a ṭha zawngin ṭhahnem an ngai lo; a si, an hrangih ṭhahnem nan ngai theinak dingah kan hnen ihsin lo ṭhen an duh.
48004018	Asinan nan hnenih ka um lai lawngah si loin, ziang tik lai khalih thil ṭha hrangih ṭhahnemngai ringring hi a ṭha.
48004019	Ka fahniangletla, Khrih bang ko thăwmngah thluh nan si hlanlo fahrinnat tuar vekin ka lo vei hai a si.
48004020	Atu ah nan hnenah umin ka aw danglamter ka duh; ziangahtile nanmah lo rinhlelhnak ka nei.
48004021	Nannih Dān hnuaiih um a duhtupawl, in sim hnik uh, Dān thu nan ngaithla a si lo maw?
48004022	Ziangahtile Abraham in fapa pahnih a nei: pakhat cu sálnu hnen ihsin a si ih, a dang pakhat cu miluatnu hnen ihsin a si, tiih ngan a si.
48004023	Sálnu cun milai dān in fapa a hring ih, miluatnu cun thutiamkam thawngin fapa a hring.
48004024	Cuih thilpawl cu khaikhinnak thu a si. Ziangahtile cuih nunau pahnih cun thukham pahnih ai an awh: nunau pakhat sawn cun Sinai Tlang ai a awh. Sál si ding mi fa a hring ih, cu nu cu Hakar a si.
48004025	Ziangahtile hih Hakar cun Arabia ram ih Sinai Tlang ai a awh. Tuihni ih Jerusalem thawn an bangaw ih, a sungih um a falepawl thawn sál ah an tâng.
48004026	Asinan tlun lam Jerusalem cu sál a si lo ih, cumi cu kan zateih nu a si.
48004027	Ziangahtile, "Nang micing, fa hring dah lo, Lungawiaipuangin um aw! Nang fahrinnat tuar dah lo, Puaksuakin au aw! Ziangahtile pasal nei nunau hnakin Thlauthlak mi nunau in fa a nei tamsawn," tiih ngan a si.
48004028	U le nau tla, Isak vekin, kannih cu thutiamkam fāte kan si.
48004029	Asinan milai dān ih hrin mi fapa in Thlarau dān ih hrin mi fapa cu a tiduhdah, atu khalah hin cutivekcun a si thotho.
48004030	Sikhalsehla Cathianghlim sungah ziangtin a um? "Sálnu le a fapa hi dawisuak aw, ziangahtile sálnuih fapa cu a luat mi nuih fapa ro copitu ding a si lo," tiin a um.
48004031	Curuangah u le nau tla, kannih cu sálnuih fāte kan si lo ih, a luat mi nuih fāte kan si sawn a si.
48005001	Khrih in in zalenter zo ruangah cuih zalĕnnak ah cun dinghnget uhla, sáltannak hngawngkol ah va tāngsal nawn hlah uh.
48005002	Ngai hnik uh, kei, Paul in nan hnenah ka lo sim, serh zim nan tan asile, Khrih cu nan hrangah zianghman a ṭhahnem lo ding.
48005003	Cule serh zim a tantu mi kip hnenah Dān thu hmuahhmuah thlun dingih bâktu a si ti ka theihtersal.
48005004	Dān in thiam a lo coter asile, Khrih cu nan hrangah ṭhathnemnak nei lo ah a cang; zangfahnak cu nan rak tluksăn a si.
48005005	Ziangahtile kan ruahsan mi zumnak parih ṭhumaw mi dingfelnak cu, Thlarau zarah hngakhlap zetin kan hngak a si.
48005006	Ziangahtile Khrih Jesu ah serh zim tan siseh, tan lo siseh, zianghman a ṭhahnem lo, duhdawtnak hmangih zumnak hnaṭuan mi cun ṭhathnemnak a nei sawn.
48005007	Ṭha zetin nan tlân. Thutak thu lung lo dingin zo in so a lo kham?
48005008	Hitivek ruahnak cu a lo kotu hnen ihsin a ra lo.
48005009	Thilnu málte in sang hlawm pumpuluk a thoter.
48005010	Lungthin dang nan nei lo ding tiah Bawipa ah zumhngehnak ka nei. Asinan buainak a lo petu cu zo a va si khalle a parih thuṭhennak cu a tuar ding.
48005011	Cule u le nau tla, kei in serh zim tan thu phuang ningla, ziangahso tiduhdahnak cu ka tuar lai hrih? Cucu phuang ningla, khraws ih mi a tlukbahternak cu a reh ding.
48005012	Buainak a lo petupawl cu anmah le anmah sâtcataw hai sehla ka duh!
48005013	Ziangahtile u le nau tla, nannih cu zalen dingih kawh mi nan si; nan zalĕnnak cu tisa hrangah remcānnak ah hmang loin, duhdawtnak in pakhat le pakhat rianawtăwn sawn uh.
48005014	Ziangahtile, "Nangmah le nangmah na duhdawtawk vekin na innhnen na duhdaw pei," ti mi ṭawngkam pakhat ah Dān hmuahhmuah a famkim ṭheh.
48005015	Asinan pakhat le pakhat nan keuaw ih nan eiawk asile, pakhat le pakhat nan hlohralawkterlonak dingah ralring uh!
48005016	Hihi ka sim a si: Thlarau ah feh uh, cule tisa câkhiarnak cu nan tuahsuak hrimhrim lo ding.
48005017	Ziangah cutin ka ti tile tisa duhnak cun Thlarau duhnak a dokalh ih, Thlarau duhnak in tisa duhnak a dokalh; annih cu pakhat le pakhat an dokalhaw. Curuangah nannih cun nan tuah duh mi thilpawl nan tuah lo.
48005018	Asinan Thlarau ih hruai mi nan si ahcun, Dān hnuaiah nan um lo.
48005019	Cule tisa thil tipawl cu hipawl ah hin a langfiang a si, cupawl tla cu: uiretnak, nunau-mipa sualnak, bawrhhlawhnak, fihnungza hursualtuahnak,
48005020	milem biaknak, dawithiamnak, mi huatnak, tawhawknak, thîkthusiatnak, thinlingnak, ṭānghmasialnak, lungruallonak, zirhsualnak,
48005021	iksiknak, laithahnak, zurîtnak, zu hmun năwmcēnnak le cuvek thilpawl an si. Cuvek thilpawl a tuahtu cun Pathian uknak cu ro ah an co lo ding ti hi hlanih ka rak lo sim vekin ka lo sim cia a si.
48005022	Asinan Thlarau rah cu duhdawtnak, aipuannak, hnangamdaihnak, thinsaunak, nunnemnak, ṭhatnak, rinumnak,
48005023	zaidamnak, sūpawk theinak pawl an si. Cuvek thilpawl dokalhtu dān a um lo.
48005024	Khrih-ih ta a si mipawl cun tisa cu a duhhiarnak le a câkhiarnak thawn an khengbĕt zo.
48005025	Thlarau ih kan nun asile, Thlarau thotho ah feh uhsi.
48005026	Mi dang hnakih ṭhasawn ah ruat aw hlah uhsi la, pakhat le pakhat thinṭeuawter loin, pakhat le pakhat iksik aw hlah uhsi.
48006001	U le nau tla, mawhsualnak in mi pakhat a kaih asile, nannih thlarau mipawl in cu pa cu zaidamnak thinlung thawn tungding uh, fimkhur aw, culole sualfawrhnak na táwng ve pang ding.
48006002	Pakhat le pakhat phurrit sâwngawtăwn uhla, cutizawngin Khrih dān cu nan kimter a si.
48006003	Ziangahtile mi pakhat in zianghman si si loin, mithupi ih a ruahawk asile, amah le amah a bumaw a si.
48006004	Asinan mi kip in anmai hnaṭuan mi cio cekfel hai seh, cule mi dang parah si loin amai par lawngah aipuannak an nei ding.
48006005	Ziangahtile mi kip in mai phur ciar an phur ding a si.
48006006	Kamsuakthu zirhnak a dawngtu cun, a zirhtu hnenah thil ṭha a neih mi hmuahhmuah hlawm ve seh.
48006007	Bumin um hlah uh, Pathian cu hmuhsuam men ding a si lo; ziangahtile mi in a tuh mi pauhpauh cu, a ah khal a at ding.
48006008	Ziangahtile amai tisa lamih a tuhtu cun cuih tisa ihsin siatralnak a at ding, asinan Thlarau lamih a tuhtu cun Thlarau hnen ihsin kumkhaw nunnak a at ding.
48006009	Cule thil ṭha tuah dingah thanau hlah uhsi, ziangahtile kan bansan lo asile, a tikcucān teah kan at leh ding.
48006010	Curuangah cān remcâng kan neihdān ihzirin, mi hmuahhmuah hnenah thil ṭha tuah uhsi, a hleicein zumnak ih kan sungkuapawl hnenah tuah uhsi.
48006011	Ka kut rori in nan hnenah cafáng tumpi pi ih ca ka ngan mi hi zoh uh!
48006012	Milai hmuh ih ṭha si a duhtu hmuahhmuah in, serh zim tan dingin an lo fial. Khrih-ih khraws ruangah tiduhdahnak an tuarlonak ding hrang lawngah cumi cu an tuah a si.
48006013	Ziangahtile serh zim tannak a cotupawl hman in Dān thu cu an thlun cuang lo, asinan nan taksa ih tluang an khawnnak dingah serh zim nan tan ding an duh.
48006014	Sikhalsehla kan Bawipa Jesu Khrih-ih khraws siarlo tluangkhawnpi dah lo hram ningla ka duh, amah zarah khawvel hi ka hrangah khĕnbet a si zo ih, kei khal khawvel hrangah khĕnbet ka si zo.
48006015	Ziangahtile Khrih Jesu ah cun serh zim tan siseh, tan lo siseh, zianghman a ṭhahnem lo, sersiamtharnak sawn hi a thupi mi cu a si.
48006016	Cule cuih dān vekih a nungtu hmuahhmuah hnenah le Pathian-ih Israel parah hnangamdaihnak le zahngainak um hram seh.
48006017	Atu thăwkin zohman in i tibuai nawn hlah hai seh, ziangahtile ka taksaruangpum ah Bawi Jesu-ih hmaphe ka pu a si.
48006018	U le nau tla, kan Bawipa Jesu Khrih-ih zangfahnak cu nan thlarau ah um hram seh. Amen.
49001001	Pathian duhzawngih Jesu Khrih-ih apostol a si mi Paul in, Khrih Jesu ih mirinum, Efesa khua ih mithiangpawl hnenah:
49001002	Pathian, kan Pa le Bawi Jesu Khrih hnen ihsin zangfahnak le hnangamdaihnak nan hnenah um seh.
49001003	Kan Bawipa Jesu Khrih-ih Pathian le Pa cu thangṭhatin um seh, anih cun van hmunpawl ah thlarau lam malsawmnak hmuahhmuah thawn Khrih ah mal in sawm.
49001004	Cutivek thothoin, Pathian in leilung hram a bŭn hlanin duhdawtnak ruangah, amai hmaika-ih thianghlim le sawisel ding um lo kan si theinak dingah, Khrih ah in rak hril zo.
49001005	Pa Pathian in amai duhdān amai lunghmui zawng bangtukin, Jesu Khrih in amai hnen rori ah fa si dingin in rak ruat.
49001006	A zangfahnak ropi kan thangṭhat theinak dingah cutivekin a tuah a si. Cuih zangfahnak cu a Duhdawt Mi ah cun a lakin in rak pe.
49001007	A zangfahnak a luanliam bangtukin amah ah a thisen zarah sualpawl ngaidamnak, tlennak kan nei.
49001008	Cuih zangfahnak cu fimnak hmuahhmuah le theihthiamnak hmuahhmuah thawn Pa Pathian in khatliamin in vur a si.
49001009	A lunghmui zawng zulhih amah ih a thil ti tum, a duhnak thuthup cu kan hnenah in theihter zo.
49001010	Cumi cu famkimnak cānbikhiah ṭhen a thlen tikah, Khrih ah cun thil ziangkim, van ih thil um mipawl le leitlun ih thil um mipawl hmunkhatih a hruaikhawm theinak dingah a si.
49001011	Amai tumtahnak in a rak remruat cia ruangah Khrih ah roconak khal kan rak ngah a si, anih cu thil ziangkim amai duhdān vekih tuahsuaktu a si.
49001012	Cutin Khrih parih ruahsannak a rak nei hmaisatu kannihpawl hi mi in a ropitzia an thangṭhatnak kan rak si ding.
49001013	Nannih khal in thutak kamsuakthu nan rundamnak thuthangṭha hna ih nan rak theih tikah, Khrih cu nan zum. Amah nan zum hnuah Pathian in tiamkam mi Thlarau Thianghlim in tacik a lo khĕn.
49001014	Pathian in a lei ih, a neih mipawl a tlen lai hlanlo, Thlarau Thianghlim hi kan co ding mi ro amahkhānnak a si, cucun Pathian ropitzia thangṭhat ko in tuah.
49001015	Curuangah kei khal in, Bawi Jesu nan zumnak le mithiangpawl hmuahhmuah nan duhdawtzia ka thei.
49001016	Cumi ruangah ka thlacamnak ah ka lo máng ih, nan hrangih lungawi thu sim ka bang lo.
49001017	Kan Bawipa Jesu Khrih-ih Pathian, ropitnak Pa cun amah thei dingah, Thlarau fimnak le phuanlăngnak lo pe hram seh.
49001018	A lo kawhnak ruahsannak le a ro khatliam ropitzia cu ziang a si ti mithiangpawl lakih nan theih theinak dingah, nan theihthiamnak mit cu vanter si hram seh.
49001019	Cule a huham nasazetih hna a ṭuan bangin kannih zumtupawl lamih a huham ropi zet cu nan theih theinak ding hrang khalah thla ka cam.
49001020	Cuih huham hmangin Pathian cun Khrih ah a ṭuan ih anih cu mithi lak ihsin a kaitho, cule van hmunpawl ah a vawrh lamah a toter.
49001021	Anih cu Pathian in uktu hmuahhmuah le thuneitu hmuahhmuah siseh, huham hmuahhmuah le lalnak hmuahhmuah le tuih san lawng si loin, a ra thleng lai ding mi san khalih hmin sak mi hmuahhmuah ih hmin tlun sângpi ah a toter.
49001022	Cule Pathian in thil ziangkim cu Khrih-ih ke thuaiah a ret ih, kawhhran hrangah thil ziangkim tlunih lu si dingah Pathian in a ruat.
49001023	Cuih kawhhran cu a taksaruangpum a si ih, ziangkimih ziangkim tlamtlingtertu amai famkimnak cu a si.
49002001	Cule nannih mawhsualnakpawl le sualpawl ih thi zo mi kha a lo nungter zo.
49002002	Cupawl ah cun kha laiah khan, nannih cu hi khawvel dān vekin, boruak ih thuneihnak lal, atu ih thulunglo fātepawl lakih hna a ṭuan rero tu thlarau duhzawngin nan rak nung.
49002003	Cupawl lakah kannih khal kan zaten a liam cia mi cān ah kan tisa câkhiarnak tuahin, tisa le lungthin câkhiarnak tuahin kan rak um dah ve. Cule mi dangpawl vek thotho in kan suahkeh in thinlingnak fāte kan rak si.
49002004	Asinan zahngainak tam zet neitu Pathian in a duhdawtnak maksak thawi in rak duhdawt ruangah,
49002005	mawhsualnakpawl ih thi kan rak si lai hmanah, Khrih zawngah nuntlangter kan si, zangfahnak ih rundam nan si.
49002006	Cule Khrih Jesu ah in kaithotlang ih, van hmunpawl ah khin in totlangter.
49002007	Cutin a thleng lai ding mi sanpawl ah Khrih Jesu thawngin kanmah lamih a ngilneihnak in a zangfahnak lĕn natsatzia a lăngter theinak dingah a si.
49002008	Ziangahtile zangfahnak in zumnak thawngih rundam nan si, cucu nanmah ihsi suak a si lo, Pathian thilpek a si.
49002009	Ṭuannak ruangah a si lo, cuti a si lo ahcun, mi an tluangkhâwng pang ding.
49002010	Ziangahtile kannih cu amai kutsuak, hna ṭhapawl ṭuan dingih Khrih Jesu ih sersiam mi kan si, cuih hna ṭhapawl cu kan tuah dingah Pathian in a hlankhanin a rak timtuah cia.
49002011	Curuangah nannih hlanih suahkeh ihsi Zentel si cia, taksa ah kut ih serh zim tan an ti mipawl in serh zim tan lo tiih an lo kawh mi nan si ti kha cîng ringring uh.
49002012	Cu laiah nannih cu Khrih nei loin, Israel khua le ti ihsin khawtluang mi siin, tiamkam thukhampawl ah mikhual siin, ruahsannak nei lo le leitlun ah Pathian nei loin nan rak um.
49002013	Asinan atu ah cun Khrih Jesu ah hla zetih a rak um dah mi nannih cu Khrih thisen in nâite ah a lo umter.
49002014	Ziangahtile amah cu kan remawknak, pahnih pakhat ih tuahtu, a laiih in ṭhentu phăr ṭhiattu a si.
49002015	Anih cun ralawknak, Dān thupekpawl zirhawknak hmangih an peksâwngsin mi hman a taksa in a ṭhiathlo, cutin amah ah mi pahnih cu minung thar pakhat ah tuahin remawknak a tuah.
49002016	Ralawknak cu amah ah a thah zo ruangah, pahnih cu khraws ruangin Pathian ah taksaruangpum pakhat ah a remawter thei ding.
49002017	Cule anih cu a ra ih hla zetih um nanmahpawl hnenah le nâi teih a um mipawl hnenah remawknak thuthangṭha a sim.
49002018	Ziangahtile amah thawngin Thlarau pakhat hmangin Pa hnenih luh theinak kan nei veve.
49002019	Curuangah mikhual le ram dang mi nan si nawn lo ih, mithiangpawl thawi ram khat mi le Pathian sungkua sungtel nan si sawn a si.
49002020	Ṭohram a si mi apostolpawl le profetpawl parih sak mi nan si ih, Jesu Khrih amah rori cu a kilih lung pawimawhbik ah a cang.
49002021	Amah ah cun sak mi inn pumpi cu rem zetih buntlang thluh a si ih, Bawipa ah temple thianghlim si dingin a ṭhang vivo.
49002022	Nannih khal amah ah Thlarau in Pathian cēnnak hmun dingah sakkhawm mi nan si.
49003001	Himi ruangah keimah, Paul hi nannih Zentelpawl hrangah Khrih Jesu ih thawngtla ka si.
49003002	Pathian zangfahnak kilkhawi hna cu nan hlawknak ding hrangah pek ka si kha nan rak thei zo.
49003003	Hi hlanah tawiteih ka rak ngan zo vek khan, thuthup cu phuansuahnak in ka hnenah i theihter zo.
49003004	Cumi nan siar tikah, Khrih thuthup ka theihzia nan theithiam ding.
49003005	Cumi cu atu ih amai apostol thianghlimpawl le profetpawl hnenih Thlarau in a phuanlăng vekin, san dangdangpawl ah minung fapapawl hnenah theihter a rak si lo.
49003006	Cumi cu thuthangṭha ruangah Khrih Jesu ah Zentelpawl ro copitu an si ding le taksaruangpum bangrep le a thutiam copitu an sinak ding hi a si.
49003007	A huham hnaṭuan hmual nei zetin ka hnenih pek a si mi Pathian zangfahnak thilpek vekin, cuih thuthangṭha rawngbawltu ah ka cang.
49003008	Mithiang hmuahhmuah lakih a tebik hnakih tesawn keimah hnenah hawlsuah băn rual lo Khrih-ih lennak cu Zentelpawl hnenih ka phuan theinak dingah, hi zangfahnak hi ka hnenih pek a si.
49003009	Cule Jesu Khrih hmangih thil ziangkim sersiamtu Pathian hnenih leilung sēmtir ihsin thuhih a um mi ṭawmawknak thuthup cu mi hmuahhmuah hmuter dingin, cuih zangfahnak cu in pe.
49003010	Van hmunpawl ih uktupawl le thuneitupawl hnenah atu ah kawhhran hmangin Pathian fimnak tinkim theihter a si theinak ding khalah a si fawn.
49003011	Cumi cu Pa Pathian in Khrih Jesu kan Bawipa ah a rak hlensuah mi a kumkhaw thil tum vek khan a si.
49003012	Amah ah ralṭhatnak le ngăm zetih luh theinak cu amah zumnak ruangin kan nei.
49003013	Curuangah nan hrangih ka harsatnakpawl ah nan beidawng lo dingin ka lo ngen, cuih harsat tuarnak cu nan sunlawinak a si.
49003014	Himi ruangah kan Bawipa Jesu Khrih-ih Pa hnenah ka khuk ka bil ṭheu.
49003015	Van le leitlun ih sungkua hmuahhmuah cu amai hmin sak mi an si.
49003016	A Thlarau hmangih a thiltitheinak ih nan sung lam minung cahternak cu a ropitnak lendān zulhih lo pe dingin thla ka cam.
49003017	Cule zumnak in Khrih cu nan thinlung sungih a cēn theinak ding hrang khalah thla ka cam; nannih cu duhdawtnak ih hram bŭn mi le phunhngeh mi nan si,
49003018	cutin mithiangpawl hmuahhmuah thawn theih băn rual lo Khrih duhdawtnak kauhzia, sauzia, thûkzia le sanzia cu ziang a si ti nan theithiam thei ding.
49003019	Cuih theih băn rual lo Khrih-ih duhdawtnak thei dingin, Pathian famkimnak hmuahhmuah thawi khahter nan si ding.
49003020	Kanmah ih hnaṭuan ṭheu a huham zulhin, kan dil le kan ruah mi hmuahhmuah hnakih nasasawnih titheitu hnenah,
49003021	ropitnak cu a hnenah Khrih Jesu ruangah san hmuahhmuah ah, kumkhuaih kumkhua tiangin kawhhran ah um seh. Amen.
49004001	Curuangah kei, Bawipaih thawngtla hin, kawh nan sinak milih nung dingah ka lo ngen a si.
49004002	Phahniamawknak le zaidamnak hmuahhmuah thawn, thinsaunak thawn, duhdawtnak in pakhat le pakhat zāwi aw uh.
49004003	Remnak ih ṭemkhawmin Thlarau ih pumkhatnak kaihhngeh ding nasazetin zuam uh.
49004004	Kawh nan sinak ah ruahsannak pakhat ih kawh nan si bangin, taksaruangpum pakhat le Thlarau pakhat,
49004005	Bawi pakhat, zumnak pakhat le baptisma pakhat a um ih,
49004006	ziangkim tlunih um, ziangkim fángsuaktu le nan zate sungih um, mi hmuahhmuah ih Pa le Pathian pakhat lawng a um.
49004007	Sikhalsehla Khrih-ih thilpek tahdān bangtukin zangfahnak cu kanmah bulpak hnen cio ah pek a si.
49004008	Curuangah anih in, "Tlunsang ih a kaisoh ah khan Sáltāngpawl cu sál ah a hruai ih Thilpekpawl minung hnenah a pe," tiah a ti.
49004009	"A kaiso," ti hi ziang a tinak a si? Lei hmun hnuai lam khalah a vung suk hmaisa tinak a si.
49004010	Thil hmuahhmuah a famkimter theinak dingah, a sukthlatu kha vanpawl hmuahhmuah tlun khalih kaisotu thotho kha a si.
49004011	Cule anih in mi hrekkhat cu apostol sinak, mi hrekkhat cu profet sinak, mi hrekkhat cu evangelist sinak, mi hrekkhat cu pastor le zirhtu sinak a pe.
49004012	Rawngbawlhna ṭuansuahnak hrangih mithiangpawl pitlinternak dingah le Khrih taksaruangpum tuahṭhatnak dingah a si.
49004013	Cumi cu kan zaten zumnak le Pathian Fapa theihnak ah kan lung a rual ih, Khrih-ih famkimnak ruangam tahnak ah mipitling kan si tiang hrangah a si.
49004014	Cuticun minungpawlih bumawknak le fimhrăwkhrawlnak in minungpawl bum tahratih, hruaipen tumtupawlih zirhnak thli hrang kip in khat lam le khat lamih a hranpet rero mi nauhak kan si nawn lo ding.
49004015	Cuhnakin duhdawtnak in thutak cu phuangin, lu a si mi Khrih ah thil ziangkim ah kan ṭhanglian thei sawn ding.
49004016	Amah Khrih hnen ihsin taksaruangpum zaten rem zetih pehzăwmawin an kaikhawmawtlang. Taksaruangpum pêng kip in anmai hna fingfing ṭha zetin an ṭuan, cutin hlikhlăwk kip in taksaruangpi cu a kaikhawmtlang ṭheh. Curuangah taksaruangpi cu duhdawtnak ah amah ten a ṭhang ih, a tuahṭhaaw.
49004017	Curuangah himi hi ka sim ih Bawipa ah ka theihter a si, lungthin mumallo pu, Zentel dangpawl nundān vekin nung nawn hlah uh.
49004018	Cupawl cu an thinlung mit a câwt ruangah le anmah ih um theihlonak ruangah an theihthiamnak cu a thim ih, Pathian nunnak ihsin ṭhenhranin an um.
49004019	Cupawl cun zianghman pawisak nei loin, anmai duhdān dān in an nung ih, thil bawrhhlawh tinkim duham zetih tuah dingin anmah te fihnungza hursualtuahnak ah an peaw.
49004020	Asinan Khrih thu zirh nan sidān cu cutivek a si lo.
49004021	Jesu ah thutak a um vekin hna in a thu nan rak thei ih amah ih zirh zo mi nan si taktak ahcun,
49004022	bum câknak zulhih a se thluh mi nan hlanlai umdān minung hlun cu hlîtthla uh.
49004023	Cule nan khawruahnak thlarau tharter uh.
49004024	Dingfelnak le thianhlimnak diktakih Pathian in amah vekih a sersiam mi minung thar cu hruk uh.
49004025	Curuangah thuphan sim bansanin, "Mi kip in anmai innhnen thawn thudik rel hai seh," ziangahtile kannih cu pakhat le pakhat taksa pêngtăwnaw kan si.
49004026	"Nan thinheng uhla, sual tuah hlah uh:" nan thinlingnak cu ni in tlakpi hlah seh.
49004027	Diabol hmun kian fawn hlah uh.
49004028	Rûkrûkhmang cun ru nawn hlah seh, cuhnakin mitlasam hnenih pek ding a neih theinak dingah a kut in thil ṭha tuahin hna ṭuan sawn seh.
49004029	Zohman in nan kâ ihsin ṭawng sia suakter hlah uh, a theitupawl hnenih zangfahnak pe theitu ding, tuahṭhatawknak dingih ṭul mi suak sawn seh.
49004030	Cule Pathian Thlarau Thianghlim thinnater hlah uh, tlennak ni hrangah nannih cu cuih Pathian Thlarau Thianghlim-ih tacik khĕn nan si.
49004031	Siatkhâtnak, thinlingnak, thinhengnak, aukionak, mi relsiatnak hmuahhmuah cu nan hnen ihsin hlăwnhlo uh, lungput siava hmuahhmuah thawn.
49004032	Cule pakhat le pakhat parah ngilneiin lainatnak neităwn uh. Khrih ruangah Pathian in a lo ngaidam bangin, pakhat le pakhat ngaidam awtăwn uh.
49005001	Curuangah duhdawt zet mi fale vekin, Pathian tidān cawngtu si uh.
49005002	Cule Khrih khal in in rak duhdaw ih rimhmui si dingah Pathian hnenah amah le amah thilhlăn ah le thawiawknak ih a pekawk vekin, duhdawtnak ah um uh.
49005003	Asinan nunau-mipa sualnak le bawrhhlawhnak hmuahhmuah, asilole duhhamnakpawl cu nan lakah um hrimhrim hlah seh, cupawl cu mithiangpawl ih ti dingah a mawi lo.
49005004	Ti ding mawi lo mi thil bawrhhlawhpawl, thu atthlak relnakpawl le capoh thu relnakpawl cu um hlah seh, cuhnakin lungawi thu sim sawn uh.
49005005	Ziangahtile nunau-mipa sualnak tuahtu siseh, mibawrhhlawh siseh, belem betu a si mi miduhham siseh, hipawl in Khrih le Pathian uknak ram ah ro zianghman an nei lo ti nan thei.
49005006	Zohman in zianghmanlo ṭawngkam menmenin lo bum hlah hai seh, ziangahtile hi thilpawl ruangah Pathian thinlingnak cu thulung lo fātepawl parah a thleng ṭheu.
49005007	Curuangah an hnenih teltu va si hlah uh.
49005008	Ziangahtile a hlanah nannih cu thim nan rak si dah, asinan atu ah cun Bawipa ah tleu nan si. Tleu fāte vekin nung uh.
49005009	Ziangahtile Thlarau rah cu ṭhatnak hmuahhmuah, dingfelnak hmuahhmuah le thutak hmuahhmuah pawl ah a um a si.
49005010	Bawipaih cohlantlak cu ziang a si ti theihfiang zuam uh.
49005011	Cule rah nei lo mi thim thil ti a tuahtupawl thawn pawlkawm aw hlah uh, cuhnakin an diklozia theifiangter sawn uh.
49005012	Ziangahtile annih ih a thuptei an tuah mi thilpawl cu rel men ding hman ningzakza a si.
49005013	Asinan thil ziangkim tleu ih a theihfiangter mipawl cu an langfiang a si, ziangahtile thil ziangkhal langfiang ko a tuahtu cu tleu a si.
49005014	Curuangah, "Nang itthat ṭhang aw, Mithi lak ihsin tho aw, Cule Khrih in tleu a lo pe ding," tiah a ti.
49005015	Curuangah mi-âpawl vekin nung loin, mifimpawl vekin fimkhurten nung uh.
49005016	Nitla an ṭhat lo ruangah, a ṭha thei bikin nan cān hmang uh.
49005017	Curuangah â hlah uh, Bawipaih duh zawng ziang a si ti theithiam sawn uh.
49005018	Cule sabitzu ri hlah uh, ziangahtile cumi cun pawisaklonak ah mi a hruai; Thlarau in khat sawn uh.
49005019	Sam hlapawl, thangṭhatnak hlapawl le thlarau lam hlapawl in be awtăwn uhla, Bawipa hnenah hla sak le nan thinlung sungten hla sehin um uh.
49005020	Thil ziangkim ruangah Pa a si mi Pathian hnenah kan Bawipa Jesu Khrih hmin in lungawi thu sim ringring uh.
49005021	Pathian nan ṭihzah ruangah pakhat le pakhat tlulut awtăwn uh.
49005022	Nupipawl, Bawipa hnenih nan tlukluh vekin, nanmai pasal hnenah tlulut uh.
49005023	Ziangahtile Khrih cu kawhhran lu a si bangin, pasal khal nupi-ih lu a si ih, Khrih cu taksaruangpum Rundamtu a si.
49005024	Curuangah kawhhran cu Khrih hnenih a tlukluh vekin, nupipawl cu ziangkim ah anmai pasal hnenah tlulut hai seh.
49005025	Pasalpawl, Khrih khal in kawhhran a rak duhdaw ih, cumi hrangih amah rori a pekawk bangin, nan nupi duhdaw uh.
49005026	Cutin kawhhran cu ti thawi khawlh vekin kamsuakthu hmangin Khrih cun a thianghlimterin a faiter a si.
49005027	Cutin kawhhran ropi cu bāl kai lo, sawngkâwr lo le cuvek thil zianghman pu loin amai hnenih a hlăn theinak dingah, kawhhran cu thianghlim le sawisel ding um lo a si theinak dingah a khawlhfai a si.
49005028	Cuvekin mipapawl in an nupi cu anmai taksaruangpum vek rori ih duhdaw ding an si. A nupi a duhdawtu cu amah le amah a duhdawaw a si.
49005029	Ziangahtile zohman in amai taksa a hua dah lo, cuhnakin Bawipa in kawhhran a câwm ih a duat bangin a taksa cu a câwm ih a duat sawn a si.
49005030	Ziangahtile kannih cu Khrih-ih taksaruangpum, a titsa le a ruh pawlih pêng kan si.
49005031	"Ziangahtile himi thu ruangah mipa in a nu le a pa a fehsan ding ih, a nupi a kăwp ding. Cule pahnih cu taksa pumkhat ah an cang ding," tiih ngan a si.
49005032	Hihi thuthup ropi a si, Khrih le kawhhran thuhla ka sim sawn a si.
49005033	Ziangkhal va si sehla, nanmah lakah mi pakhat khat in amah le amah a duhdawtawk bangin a nupi duhdaw seh, cule nupi khal in a pasal upat seh.
49006001	Falepawl, Bawipa ah nan nu le nan paih thulung uh, ziangahtile cucu thildik a si.
49006002	"Na nu le na pa upat aw," cumi cu thutiamkamnak thawi thupek hmaisabik a si.
49006003	"Cumi cu na ṭhatnak ding le leitlun ih na dam reinak ding hrangah a si."
49006004	Cule nannih palepawl, nan fātepawl thinling dingin tuah hlah uh, cuhnakin Bawipaih nun zirhnak le nunsimnak ah anmah cu kaihruai sawn uh.
49006005	Sálpawl, Khrih-ih thu nan lun bangin, ṭih le khūrin le thinlung takin, minung dān ih nan bawipawl hnenah thulung mi si uh.
49006006	An lo zoh lai lawngah an lunghmuiter tum loin, Khrih-ih ṭemṭawn sál nan si vekin nan thinlung ihsin Pathian duh zawng tuah sawn uh.
49006007	Duhsaknak ṭha thawn minung hnenah si loin, Bawipa hnenih hnaṭuan vekin ṭuan uh.
49006008	Sál siseh, miluat siseh zokhal thil ṭha a tuahtu cun Bawipa hnen ihsin cumi vek cu a ngahsal ding ti nan thei.
49006009	Cule nannih bawipawl, cutivek thothoin an parah tuah uh. Nannih ih Bawi khal van ah a um ti le anih in mi thleidăn a nei lo ti theiin annih cu hro hlah uh.
49006010	A netabikah ka u le ka nau tla, Bawipa ah le a cahnak ih thiltitheinak ah cak zetin um uh.
49006011	Diabol-ih phiarthupnakpawl cu doin nan din theinak dingah, Pathian ralthuam hruk uh.
49006012	Ziangahtile kan buan mi hi titsa le thisen an si lo, uktupawl, thuneitupawl, hi khawvel thim tlunih uktupawl le van hmunpawl ih thlarau sualrálpawl an si sawn.
49006013	Curuangah ni ṭhalo ni ih nan khamawk theinak dingah le ziangkim nan tuah hnu khalih nan din theinak dingah, Pathian ralthuam cu la uh.
49006014	Curuangah dinghnget uh, nan tâi cu thutak in khap uhla, dingfelnak awmphaw hruk uh.
49006015	Cule remnak thuthangṭha timlamnak cu nan ke ah bŭn uh.
49006016	Cupawl hmuahhmuah tlunah, zumnak ralphaw la uhla, cumi cun misualrálpa ih kah mi thálfung alh hmuahhmuah nan mitter thei ding.
49006017	Cule rundamnak thir lukhum le Thlarau ralnâm a si mi Pathian kamsuakthu la uh.
49006018	Thlacamnak tinkim le dilnak tinkim in ziang tik lai khalah Thlarau ah thlacam uh. Cun mithiangpawl hmuahhmuah hrangah taimaknak hmuahhmuah le dilnak hmuahhmuah thawn ngaihven uh.
49006019	Cule ka kâ ka ān tikah, phuan ding mi thu ka hnenah pek a si ih, cutin ralṭha zetin thuthangṭha thuthup ka theihter theinak ding hrang khalah in dilsak uh.
49006020	Kei cu thuthangṭha ruangah cikcin ih ṭawn mi aiawh palai ka si. Ka sim ding vekih ralṭha zetih ka sim theinak dingah thla in camsak uh.
49006021	Asinan nannih khal in ziangtin ka um ti ka thuhla nan theih theinak dingah, Bawipa ah duhdawt zet mi unau le rawngbawltu rinum Ṭaikikas in thil ziangkim a lo theihter ding.
49006022	Himi hrangah kan thuhla nan theih theinak dingah le nan thinlung a lo thlangăm theinak dingah, amah hi nan hnenah ka rak thlah a si.
49006023	Pa Pathian le Bawi Jesu Khrih hnen ihsin hnangamdaihnak le zumnak thawi duhdawtnak cu unaupawl hnenah um hram seh.
49006024	Kan Bawipa Jesu Khrih catbang loih duhdaw taktaktu hmuahhmuah hnenah zangfahnak um hram seh. Amen.
50001001	Jesu Khrih-ih ṭemṭawn sál, Paul le Timothy in, Filipi khua ih um, Khrih Jesu ih mithiangpawl hmuahhmuah le Bishop-pawl le dikhonpawl hnenah:
50001002	Pathian kan Pa le Bawi Jesu Khrih hnen ihsin zangfahnak le hnangamdaihnak nan hnenah um hram seh.
50001003	Nanmah ka lo mansuah tinten ka Pathian hnenah lungawi thu ka sim ṭheu.
50001004	Ka thlacamnak kip ah nan zate hrangah aipuannak thawn ka lo dilsak.
50001005	Ziangahtile a ni khatnak ihsin tu tiang thuthangṭha phuansuahnak ah nan tel a si.
50001006	Nan hnenih hnaṭuan ṭha a ṭuan thăwktu cun Jesu Khrih-ih Ni tiang a tifamkim ding, cumi rori cu ka zumhnget a si.
50001007	Hitivekih nan zate thuhla ka ruah cu ka hrangah a dik a si, ziangruangahtile ka thinlung ah nan um, cikcin ih ṭawn ka sinak ah, thuthangṭha humnak ah le nĕmhngehnak ah nan zaten ka co mi zangfahnak i ṭawmpitu nan si.
50001008	Ziangahtile Jesu Khirh-ih lainatduhdawtnak in nan zaten ziang tlukin ka lo ngai ti i theihpitu cu Pathian a si.
50001009	Cule nan duhdawtnak cu theihnak le thuṭhenfelthiamnak hmuahhmuah ah a ṭhan sinsin theinak dingah thla ka cam.
50001010	Cutin Khrih-ih ni tiang diktak le sawisel ding um lo nan si theinak dingah, thil ṭhabikpawl cu nan thleidang thiam ding ih,
50001011	Pathian ropitnak le thangṭhatnak ah Jesu Khrih zarah dingfelnak rahpawl thawi khat mi nan si thei ding.
50001012	Asinan u le nau tla, ka hnenih thil cang mipawl hi thuthangṭha karhzaitertu ah an cang sawn riangri ti nan theih ka duh,
50001013	cutin Khrih ruangih cikcin ih ṭawn ka si ti cu siangpahrang inn kiltu hmuahhmuah le a dang Rom khawpi ih umpawl hmuahhmuah in fiang zetin an hmu.
50001014	Bawipaih unau mi tampi cu cikcin ih ṭawn ka si ruangah an zumhnget phah ih, ṭih loin kamsuakthu phuansuahnak ah an ral a ṭha sinsin.
50001015	Hihi a dik mi thu a si, mi hrekkhat cun nahsuahnak le eltainak thawn Khrih thu an sim ih, mi hrekkhat cun duhsaknak thawn an sim.
50001016	A hmaisapawl khi cun cikcin ih ṭawn ka sinak ah zăwnzaihnak bêt ding tumin, lungput diklo zetin, ṭhenṭhekter duhnak lungput thawn Khrih thu an sim.
50001017	Asinan a netapawl cun, keimah cu thuthangṭha humtu dingah ret mi ka si ti theiin duhdawtnak thawn thu an sim sawn.
50001018	A pawinak ziang a um? Ziang a va si hmanah, lamzin phunphunin a derin simaw, a taktakin simaw, Khrih cu phuansuahin a um. Cumi ah lungawiaipuangin ka um, a si, lungawiaipuangin ka um vivo ding.
50001019	Ziangahtile thla in camsaknak le Jesu Khrih Thlarau băwmnak thawngin himi cu runsuah ka sinak ah a cang ding ti ka thei.
50001020	Ka beiseinak nasazet le ka ruahsannak bangtukin ziang thu hmanah ka ning a zak lo ding. Asinan ralṭhatnak hmuahhmuah thawn ka rak um kēl vek ten, nunnak in simaw, thihnak in simaw, atu khalah Khrih cu ka taksaruangpum ah cawimawiin a um ding.
50001021	Ziangahtile kei ka hrangah nun cu Khrih a si ih, thih cu hlawknak a si.
50001022	Sikhalsehla taksa ih ka nun vivo asile, cumi cu ka ṭuanbăngnak rah suahtertu ding a si; cuticingcun ziang ka hril sawn ding ti ka thei lo.
50001023	Ziangahtile kei cu thil pahnih karlakah rekbĕtin ka um, fehsuak ih Khrih thawi um duhnak ka nei; cumi cu a ṭhasawn mi a si.
50001024	Sikhalsehla taksa ih ka um hi nanmai hrangah a ṭul sawn.
50001025	Cule cumi zumhngehnak cu neiin, nan ṭhansonak dingah le zumnak ruangih nan aipuannak dingah, nan zate hnenah tāngin ka umpeh hrih ding ti ka thei.
50001026	Cuticun nan hnenih ka ratsalnak ruangah ka hrangih nan aipuannak cu Khrih ah a tam sinsin ding.
50001027	Ziang a va si khalle, nan nuntuzia cu Jesu Khrih thuthangṭha thawn mil aw phawt seh, cutin nan hnenah rain ka lo hmuh ah simaw, nan hnenih ka um lo khalah simaw, thlarau hmunkhatah dinghngetin, thuthangṭha zumnak hrangah lungthin hmunkhatten nan ṭangtlang ti nan thuhla ka thei thei ding a si.
50001028	Cule nanmah a lo dotupawl kha ṭih hrimhrim hlah uh, cumi cu an hrangah siatralnak lăngfiangternak a si ih, nannih hrangah cun Pathian hnen ihsi a ra mi nan rundamnak lăngfiangternak a si sawn.
50001029	Ziangahtile Khrih zum lawng si loin, amai ruangih tuar ding hi Khrih zarah nan hrangih sian a si.
50001030	Doawknak keimah ih nan rak hmuh mi, atu khalah keimah ah a um ti hna ih nan theih mi, cumi rori cu nan nei ve.
50002001	Curuangah Khrih ah thapeknak siseh, duhdawt thlangămnak siseh, Thlarau pawlkawmnak siseh, lainatduhdawtnak le zahngainak siseh a um asile,
50002002	ruahnak bangrepih umin, duhdawtnak bangrep neiin, lungrualih lungthin pakhat neiin, ka aipuannak famkimter uh.
50002003	Mai ṭānghmasial ruangah siseh, thulolak pawrhawknak ruangah siseh zianghman tuah hlah uh, cuhnakin lungthin tăngdawrnak thawn mi tin in mi dang kha mah hnakih ṭhasawn ah ruat cio sawn hai seh.
50002004	Mi tin in mai bul thil lawng ngaihsak loin, mi dang ta khal ngaihsak hai seh.
50002005	Hi lungthin Khrih Jesu khalih um mi hi nanmah ah um seh.
50002006	Anih cu Pathian mizia nei si cingin, Pathian tlukih um cu kaihhnget ding thil ah a ruat lo,
50002007	cuhnakin amah le amah kawlawngawter sawnin, ṭemṭawn sál pianzia lain, minung vekin a rung suak.
50002008	Cule minung pianzia kengin amah le amah hnuai a dawr ih, thi tiang rori thulungin a um, khraws thihnak tiangin.
50002009	Curuangah Pathian khal in anih cu nasazetin a khaisâng ih, hmin hmuahhmuah lakih hmin cungnungbik a pe.
50002010	Cumi ruangah mi tin van ih um siseh, leitlun ih um siseh, lei hnuaiih um siseh, Jesu hmaiah an khuk an bil thluh ding.
50002011	Cutin Pa Pathian cu thangṭhatih a um theinak dingah, lei hmuahhmuah in Jesu Khrih cu Bawi a si tiah an phuang ding.
50002012	Curuangah ka duhdawt mitla, thu nan rak lun ṭheu vek khan, ka um lai lawngah si loin, atu ka um nawn lo hnu khalah nasa sinin, ṭih le khūr phahin nan rundamnak cu ṭuansuak uh.
50002013	Ziangahtile a lunghmui zawng tuah duh ding le tuah dingih nan sungih a ṭuantu cu Pathian a si.
50002014	Thil ziangkim hi phunzainak le elawknak um loin, tuah uh.
50002015	Cuticun thinlung kawi le mikhêrmeipawl lakah sawihnăwm kâi lo le thianghlim, kawk ding um lo Pathian fāte nan si ding ih, leitlun tleu vekin an lakah nan êng ding.
50002016	Nunnak kamsuakthu cu kaihnget uh, cuticun a lakih tlân le a lakih ṭuan ka si lo ding ih, Khrih-ih ni ah tluang ka khawng thei ding.
50002017	A si, kei cu nan zumnak raithawinak le rawngbawlnak parih Inding Thilhlăn vek ka si khalle ka lung a awi, nan zaten ka lo aipuanpi fawn.
50002018	Cuih thu thotho ruangah nannih khal lungawi uhla, lungawiaipuangin i umpi ve uh.
50002019	Asinan nan umtudān ka theih tikih thazang ka ngah theinak dingah, a rei hlanah nan hnenih Timothy thlah thei dingin Bawi Jesu ah ruahsannak ka nei.
50002020	Ziangahtile hivek ruahnak nei, nan umdān thungaithlakih lo ngaihsaktu ding dang zohman ka nei lo.
50002021	Ziangahtile mi hmuahhmuah in Khrih Jesu-ih thilpawl hawl loin, anmai thil lawng an hawl.
50002022	Asinan Timothy hi cu fa in a paih rawng a bawl vekin, thuthangṭha hnaṭuannak ah rawng i bawlpitu a si ti amah in a langter zo ti nan thei.
50002023	Curuangah ziangtivek ka si ding ti ka theih leveten amah hi rak thlah lohli ka beisei.
50002024	Asinan nan hnenah keimah rori khal ka ra cing ding ti Bawipa ah ka zum a si.
50002025	Ka unaupa, Epafrodiṭas, ka hnaṭuanpi le ka ralkap ṭuanpi, nan palai le ka ṭulnak ih rawng i bawlsaktu cu nan hnenah thlah a ṭul tiah ka ruat.
50002026	Ziangahtile anih cun nan zaten a lo ngai zet ih, a nâ ti nan theih ruangah a van khal a sâng zet.
50002027	Ziangahtile thi zikin a na taktak, asinan Pathian cun a parah zahngainak a nei, amah lawng si loin, thinharnak parih thinharsinnak ka neihlonak dingah ka par khalah zah a ngai a si.
50002028	Curuangah amah nan hmuhsal tikih nan ai a puan theinak dingah le ka ninghannak a demdeuh theinak dingah, hlawptlo zetin amah cu ka rak thlah lohli.
50002029	Curuangah lungawinak nasazet thawn Bawipa ah amah cu rak cohlang uhla, hivek mi hi upat uh.
50002030	Ziangruangahtile keimah in săwmdawlnak sambau mi cu silhkhat dingah, a nunnak ui loin, Khrih-ih hna ruangah a thi zikte a si.
50003001	A netnakah, u le nau tla, Bawipa ah lungawiaipuangin um uh. Nan hnenih thu kêl ngan nawlhsal ding hi ka hrangah thil buaithlak a si lo, cucu nan hrangah himnak ding a si sawn.
50003002	Uicopawl kha va ralring uh, ṭhatlonak tuahtupawl kha ralring uhla, mai taksa siatsuahawtupawl kha va ralring uh.
50003003	Ziangahtile kei khal tisa ah rinsan ding nei khal ningla, kannih Thlarau ih Pathian a betu, Khrih Jesu ih lungawiaipuangtu le tisa rinsan lo tupawl hi serh zim tan mi diktak kan si sawn. Mi pakhat khat in tisa ah rinsan ding nei ih a ruahawk asile, kei cun ka nei tam sinsin:
50003005	ni riatnak ih serh zim tan, Israel-mi, Benjamin hnám, Hebru-mi diktak, Dān thu lamah Farasi,
50003006	ṭhahnemngainak lamah kawhhran tiduhdahtu, Dān thu ih dingfelnak lamah sawihnăwm kâi lo ka si.
50003007	Sikhalsehla hlawknak dingih ka rak ruah mi cuih thilpawl cu, Khrih ruangah sunnak ah ka ruat thlang.
50003008	A si, ka Bawipa Khrih Jesu theihnak cungcuang ruangah thil hmuahhmuah hi sunnak ah ka ruat ve. Amah ruangah thil hmuahhmuah sunnak ka tuar ih, Khrih ka neihngah theinak dingah cupawl cu hnawmhne menah ka ruat.
50003009	Cule Pathian in Khrih ah i hmuh theinak dingah, Dān parih ṭhumaw mi keimai dingfelnak cu nei loin, Khrih zumnak ruangih dingfelnak, zumnak ruangih Pathian hnen ihta dingfelnak cu ka nei sawn.
50003010	Cuticun a thihnak băngnak neiih tuah mi siin, Khrih le a thawhsalnak huham le a tuarnakpawl ṭawmpinak cu ka theih theinak dingah a si.
50003011	Cutin ziangmawtitiih, mithi thawhsalnak ih telngah thei ding ka duh.
50003012	Ka congah zo ih ka famkim zo ka tinak a si lo, cuhnakin Khrih Jesu ih i kaihnak săn cu kaingah thei rori dingin ka dawi sawn a si.
50003013	U le nau tla, ka kaingah zo tiah keimah le keimah ka ruataw lo; cuhnakin hi thil pakhat hi ka tuah sawn a si: dung lamih thil umpawl hngilhin, hmai lamih thil umpawl cu ka dawi,
50003014	Khrih Jesu ah tlun lamih Pathian kawhnak nehmanlaksawng hrangah hmuitin mi lam panin ka năwr.
50003015	Curuangah u le nau tla, a pitling mi hmuahhmuah in cutivek lungthin nei uhsi. Cule ziang thil khalah lungthin danglam nei nan si le, Pathian in nan hnenah ka lo sim mi kha a lo theifiangter ding.
50003016	Ziang a va si khalle, kan thlen cintawk tiangah dān bangrepin feh uhsi la, thil bangrep kha ruat uhsi.
50003017	U le nau tla, keimah i cawngtu si uhla, zohṭhim ding kanmah in neih vekin, cutivekih nungtupawl cu zohṭhim uh.
50003018	Ziangahtile mi tampi cu Khrih-ih khraws doral an si. An thuhla cu atu le atu ka rak lo sim, atu khalah ṭap phahin ka lo sim a si.
50003019	Cupawlih cemnak cu siatralnak a si, an pathian cu an pumpi a si ih, ningzakza thil an tuah mi ah an tluangkhâwng. Leilung thilpawl parih lungthin rettu an si.
50003020	Ziangahtile kannih cun vancungrammi sinak kan nei, cuih hmun ihsi a ra ding mi rundamtu, Bawi Jesu Khrih cu hlawptlo zetin kan hngak a si.
50003021	Khrih cun a santlailo zet mi kan taksaruangpum hi a ropi mi amai taksaruangpum vekih a can theinak dingah a thleng ding. Cumi tuahnak ah thil ziangkim a thu hnuaiih ret theinak huham a hmang ding.
50004001	Curuangah ka duhdawt mi le ka ngai mi u le nau pawl, ka aipuannak le ka lallukhum, ka duhdawt mitla, cutivekcun Bawipa ah dinghnget uh.
50004002	Bawipa ah lungthin bangrep pu dingin Zudias ka ngen ih, Sinṭike khal ka ngen.
50004003	Cule ka kawn phurhpi diktak, nang khal, khaih nunaupawl kha bawm dingin ka lo ngen a si. Annih cun Klemen le a dang ka hnaṭuanpi Nunnak Cazual sungih an hmin ngan mipawl thawn thuthangṭha ah in ṭuanpi a si.
50004004	Bawipa ah lungawiaipuangin um ringring uh, ka simsal ding, lungawiaipuangin um uh!
50004005	Nan zaidamzia cu mi hmuahhmuah in thei hai seh. Bawipa cu a nâi a si.
50004006	Ziang thu hmanah dawnhar hlah uh, ziangkim ah thlacamnak le dilnak in, lungawi thu simnak thawn nan dilnakpawl cu Pathian hnenah theihter sawn uh.
50004007	Cule milai ih theihthiam băn lo mi Pathian-ih hnangamdaihnak cun nan thinlung le nan lungthin cu Khrih Jesu ah a lo kilsak ding.
50004008	A netnakah u le nau tla, a dik mi thil pauhpauh, zahtlak mi thil pauhpauh, a dingfel mi thil pauhpauh, a thianghlim mi thil pauhpauh, a duhnung mi thil pauhpauh, a thangmawi mi thil pauhpauh, tlinnak ziang tal simaw, thangṭhattlak ziang tal simaw a um a si ahcun, cupawl cu ngunngaih zetin ruat uh.
50004009	Cuih thilpawl, keimah ih nan zir mi le nan cohlan mi, hna ih nan theih mi le nan hmuh mipawl kha tuah uh, cule hnangamdaihnak Pathian in a lo umpi ding.
50004010	Sikhalsehla in ngaihsaknak cu cān reipi hnu, atu ah nan run tharthawhsal ruangah Bawipa ah nasazetin ka ai a puang a si; cumi cu nan rak ngaihsak zet nân, tikcucān remcâng nan rak hmu lo men a si.
50004011	Ka tlaksăm ruangah hih thu sim ka si lo, ziangahtile kei cu ziang vek dinhmun ih ka um khalah, lungkim tawkdān ka zirngah zo.
50004012	Tlasam zetih umdān ka thiam ih, lian zetih umdān khal ka thiam. Hmun tin ah le thil ziangkim ah tlâi le rilrâwngih umdān, lian zetih umdān le tlasamih umdān ka zirngah zo.
50004013	Cahnak i petu Khrih thawngin thil ziangkim ka tuah thei.
50004014	Cutisihmansehla, ka vansannak in tuarpi ve hi cu nan tiṭha a si.
50004015	Cule nan hnenih thuthangṭha ka thlenter thăwk lai, Masidonia ihsin ka fehsuak laiah khan, nanmah siarlo pek le dăwn thu ah kawhhran pakhat hman in in hlawm lo ti cu nanmah Filipimi khal in nan thei.
50004016	Ziangahtile Thessalonika khua khalah nannih in ka ṭul mi hrangah vei khat lawng si loin, vei hnih lai in rak kuat.
50004017	Thilpek ka hawl ruangah a si lo, nanmah lamah rah tampi a um theinak ding ka hawl sawn a si.
50004018	Sikhalsehla ziangkim ka nei ih, tampi ka nei, Epafrodiṭas hnenih thil nan rak kuat mipawl ka rak ngah ih ka daihaw ngah a si. Cupawl cu thil rimthaw, Pathian cohlantlak le lungawi zawng raithawinak a si.
50004019	Cule ka Pathian cun ropitnak ih a lendān zulhin nan ṭul mi hmuahhmuah cu Khrih Jesu zarah a lo pe ding.
50004020	Atu ah kan Pathian le kan Pa hnenah ropitnak cu kumkhuain kumkhua tiang um seh. Amen.
50004021	Khrih Jesu ih mithiang hmuahhmuah kha cibai in bûksak uh. Ka hnenih a um mi unaupawl in cibai an lo bûk.
50004022	Mithiangpawl hmuahhmuah in cibai an lo bûk, a hleicein Kaisar sungkuapawl in.
50004023	Kan Bawipa Jesu Khrih-ih zangfahnak cu nan zate hnenah um hram seh. Amen.
51001001	Pathian duhzawngih Jesu Khrih-ih apostol Paul le kan unaupa Timothy cun,
51001002	Kolose khua ih um, Khrih ih mithiangpawl le mirinum unaupawl hnenah: Pathian kan Pa le Bawi Jesu Khrih hnen ihsin zangfahnak le hnangamdaihnak cu nan hnenah um seh.
51001003	Nan hrangah thlacam ringring in, Pathian le kan Bawipa Jesu Khrih-ih Pa hnenah lungawi thu kan sim ṭheu.
51001004	Khrih Jesu nan zumnak le mithiangpawl hmuahhmuah parih duhdawtnak nan neih mi kan theih ruangah le
51001005	van ih nan hrangih ret mi ruahsannak ruangah lungawi thu kan sim a si. Cuih ruahsannak cu thuthangṭha thutak kamsuakthu ah khan nan rak thei.
51001006	Cuih thuthangṭha cu nan rak ngaithlak le a takih Pathian zangfahnak nan rak theih ni thawkin, cuih thuthangṭha cu leitlun pumpi ih a thlen vekin, nan hnen khalah a thleng ve. Cule nanmah ih rah a suah bangtukin leitlun pumpi khalah rah a suah a si.
51001007	Cucu duhdawt mi kan siahhlawhpi, Epafras hnen khalih nan rak zir vekin, anih cu nan hrangah Khrih rawngbawltu mirinum a si.
51001008	Anih cu Thlarau hnen ihsin nan ngah mi nan duhdawtnak thu kan hnenih thăntu a si.
51001009	Himi ruangah nan thuhla kan theih ni thăwkin thlarau lam fimnak hmuahhmuah le thlarau lam theihthiamnak hmuahhmuah thawn a duh zawng theihnak ih nan khah theinak dingah, kannih khal nan hrangih thlacam kan bâng lo.
51001010	Hnaṭuan ṭha tinkim ah rah nan suah ih, Pathian nan theihnak cu a ṭhan ih ziangkim ah Bawipa lunghmuitlak ih nan feh theinak ding hrangah thla ka cam ṭheu.
51001011	Ziang vek cān khalih thinsau le ziang vek cān khalih aipuang zetih mi dawrhtheinak nan neih theinak dingah, a huham ropi zulhin thiltitheinak hmuahhmuah thawn a lo cakter a si.
51001012	Tleu ah mithiangpawl roconak ih ṭawmpi ve tlak ih in tuahtu, Pa hnenah lungawi thu kan sim.
51001013	Anih cun thim thuneihnak sung ihsin in runsuak ih, a duhdawt mi a Fapaih uknak sungah in ṭhawn zo.
51001014	Fapa ah cun a thisen zarah sualpawl ngaidamnak, tlennak kan nei.
51001015	Anih cu hmuh thei lo Pathian băngpi, sersiam mi hmuahhmuah lakah fatir a si.
51001016	Ziangahtile amah in thil ziangkim: van ih a um mipawl, leilung parih a um mipawl, hmuhtheihpawl le hmuhtheihlopawl, laltokhampawl, lalnakpawl, uktupawl le thuneitupawl cu a sersiam. Thil hmuahhmuah hi amai hrangah amah in a sersiam.
51001017	Cule anih cu thil hmuahhmuah hlanah a um ih, thil hmuahhmuah hi amah in hmunkhatah a kaikhawm thluh.
51001018	Cun amah cu kawhhran a si mi taksaruangpi-ih lu a si. Thil ziangkim ah cungnungbik a si theinak dingah, anih cu búlhrampi, mithi lak ihsin fatir a si.
51001019	Ziangahtile famkimnak hmuahhmuah amai sungih a cēn ding le a khraws thisen zarah amah hmangih remnak a rak tuahnak in, leitlun ih thilpawl siseh, van ih thilpawl siseh, thil ziangkim amah thawi amah hmangih remawkter hi paih lunghmui zawng a si.
51001021	Cun nannih cu thil sualrál tuahnak ruangah, Pathian hnen ihsin ṭhen mi le nan lungthin ah a ral nan rak si dah,
51001022	asinan atu ah cun thianghlim le sawihnăwm kâi lo le a mithmuhah mawhthluk ding um loih lo lăngter dingah thihnak thawngin a taksaruangpum ah amah thawn a lo remawter zo a si.
51001023	Hram hnget bŭn le fek zetih zumnak ih nan umpeh vivo ih, hna ih nan rak theih mi thuthangṭha ruahsannak ihsin nan ṭhawnhlo lo asile, a mithmuhah a lo langter ding a si. Cumi cu van hnuaiih sersiam tinkim hnenih an phuan mi kha a si ih, kei, Paul hi cuih thuthangṭha rawngbawltu ah ka cang.
51001024	Atu ah nan hrangih ka tuarnakpawl ah lungawiaipuangin ka um, cule Khrih-ih zăwnzaihnak ṭulsăm mipawl cu amai taksaruangpum a si mi kawhhran ruangah ka taksa ah ka silhkhat rero lai a si.
51001025	Pathian kamsuakthu tlamtlingter dingah, Pathian in nan hrangah ṭuanvo ka hnenih i pek bangtukin, kei cu kawhhran rawngbawltu ih tuah ka si.
51001026	Thuthup, kum tampi le san tampi a rak thupaw mi cu atu ah a mithiangpawl hnenah lăngter a si.
51001027	Cuih thuthup ropiih lenzia kha Zentelpawl lakah Pathian in mithianghlimpawl hnenah lăngter a duh, cumi cu nan sungih um mi Khrih, ropitnak ih ruahsannak kha a si.
51001028	Mi kip Khrih Jesu ah famkim zetih kan lăngter theinak dingah, fimnak hmuahhmuah thawn mi kip nunsimin le zirhin amai thu kan phuang.
51001029	Cumi hrangah nasazetin hna ka ṭuan, Khrih-ih hnaṭuannak ka sungih cak zetih a ṭuandān zulhin nasazetin ka ṭang a si.
51002001	Ziangahtile nanmah le Laodisia khua ih umpawl le taksa ih ka hmel hmu lo tu hmuahhmuah hrangah, ziangtluk maksak doawknak ka táwng ti nan theih ka duh.
51002002	Cuticun an thinlung cu thazang pek mi siin, duhdawtnak ah pehzăwmawin, cule theihthiamnak hnget famkimih lennak hmuahhmuah an nei ding ih, Pa le Khrih-ih ta a si mi Pathian thuthup an thei famkim ding.
51002003	Khrih ah fimnak le theihnak hlawnthil hmuahhmuah thuhin a um.
51002004	Cun zohman in ṭawngkam thiamnak ih an lo bumlonak dingah, hihi ka lo sim a si.
51002005	Ziangahtile taksa in nan hnenah um lo hman ningla, thlarau in nan hnenah ka um a si, mawitei nan um le Khrih ih nan zumnak a hngehzia ka theih tikah, ka ai a puang zet.
51002006	Curuangah Bawipa Khrih Jesu nan rak cohlan zo bangin, amah ah cun feh uh.
51002007	Amah ah hram bŭn uhla, sakhnget aw uh, cule zumnak ah dĭnhnget aw uh, an lo zirh zo bangin lungawi thu simnak thawn cumi ah luangliam uh.
51002008	Ralring uh, culoasile mi in Khrih zirhnak vek si lo, milai fimnak le bumawknak thulolak menmen, minung dān le dūn zulh le leitlun thuhramthawh zirhawknak zulhin, rallâk in an lo la pang ding.
51002009	Ziangahtile Pathian famkimnak hmuahhmuah cu Khrih ah taksa in a cêng a si.
51002010	Cun nannih cu amah ah nan famkim, anih cu uktu hmuahhmuah le thuneitu hmuahhmuah ih lu a si.
51002011	Khrih hmangih serh zim tannak thawngin taksaruangpum ih tisa sualpawl hlihnak in, nannih khal amah ah kut tel loih serh zim tan nan si.
51002012	Baptisma ah amai zawngah phumih umin, mithi lak ihsin amah kaithotu Pathian-ih hnaṭuan zumnak ruangah amai zawngah kaihthawhin nan um.
51002013	Cule nan mawhsualnakpawl le taksa ih serh zim tan lo nan sinak ih thi nan rak si laiah khan, Khrih zawngah hmunkhatah a lo nungter ih, nan mawhsualnak hmuahhmuah a lo ngaidam a si.
51002014	Kanmah dokalhtu le kan ral a si ṭheu mi, kut ih ngan mi thupekpawl cu a phiathlo. Cule cumi cu lain, khraws ah a khengbĕt.
51002015	Cule uktupawl le thuneitupawl cu dirthlain khraws hmangin cupawl cu a neh ih, langsar zetin a mualphoter hai.
51002016	Curuangah ei thu ah simaw, in thu ah simaw, ni serh thu ah simaw, thla thar thu ah simaw, sabbath-pawl thu ah simaw zohman in thu lo ṭhen hlah hai seh.
51002017	Cupawl cu thil ra thleng ding mipawlih thlâm an si, a taktak sawn cu Khrih-ih ta a si.
51002018	Hnuaidawrawkternak le vancungmi biak duhtu in nan lawmman hloter dingin lo bum hlah seh. Cuvek mi cu a hmuh lo mi thilpawl ah a hrawlhaw ih, a tisa lungthin pu-in zianghmanlo in a duhaw.
51002019	Cuvek mi cun lu cu a pawkhnget lo, taksaruangpum hmuahhmuah ṭhannak cu Lu ihsin a si. Pathian ih a ṭhanterdān vekin taksa cu a ṭhang. Hlikhlăwkpawl le thahripawl in taksaruangpi an câwmdâwl ih hmunkhatah an kaikhawm.
51002020	Curuangah hi leitlun thuhramthawh zirhawknakpawl cu, Khrih zawngah nan thihsăn zo. Cuvek mi si na cingin, ziangahso leitlun mipawl vek menih leitlun thupekpawl hnuaiih nan tlukluh?
51002021	"Tham hlah," "Tep hlah," "Kai hlah," tipawl hi!
51002022	Cupawl hmuahhmuah cu hman phahih cemrál men ding thil an si, ziangahtile cupawl cu minung thupekpawl le zirhnakpawl parih ṭhumaw mi an si.
51002023	Hih thilpawl cu fim hmel pu vekin an lang taktak ih, cumi ah phuahcawp biaknaksakhua, hnuaidawrawkternak le mai taksaruangpum hremawknak pawl an tel, asinan tisa câkhiarnak neh dingin huham an nei lo.
51003001	Curuangah Khrih thawi kaihthawh ih nan um zo a si ahcun, Pathian vawrh lam Khrih tonak ih um, tlun lam thilpawl kha hawl uh.
51003002	Leitlun thilpawl parah si loin, tlun lam thilpawl parah nan lungthin ret uh.
51003003	Ziangahtile nannih cu nan thi zo ih, nan nunnak cu Khrih hnenah Pathian ah thuhin a um.
51003004	Kan nunnak a si mi, Khrih a rung lăng tikah nannih khal amai hnenah ropi in nan lang ding.
51003005	Curuangah nan taksa ih leitlun thil nunau-mipa sualnak, bawrhhlawhnak, sūp theih lo câkhiarnak, câkhiarnak ṭha lo, milem biak a si mi duhhamnakpawl cu that uh.
51003006	Cuih thilpawl ruangah Pathian thinlingnak cu thulunglo fātepawl parah a thleng a si.
51003007	Cuih thilpawl ih nan um laiah cun, nannih khal cuih thilpawl ah nan rak nung dah.
51003008	Asinan atu ah cun hi thil hmuahhmuah: thinhengnak, thinlingnak, lungput siava, mi thangsiatnak, ṭawng bawrhhlawh nan kâ ihsi suak mipawl cu hlîtthla uh.
51003009	Minung hlun cu a thil tipawl thawn nan hlihthlak zo ruangah, pakhat le pakhat bum aw nawn hlah uh.
51003010	Cule minung thar nan hruh zo, cuih minung thar cu amah sersiamtu băngnak kengin, theihnak lamah tuah tharin a um.
51003011	Cumi ah cun Grikmi siseh, Jew-mi siseh, serh zim tan mi siseh, serh zim tan lo mi siseh, barbaros-mi siseh, Sikithiami siseh, sál siseh, miluat ti siseh a um lo. Cuhnakin Khrih cu ziangkim si sawnin ziangkim ah a um a si.
51003012	Curuangah nannih cu Pathian hril mi, thianghlim le duhdawt mi vekin, lainatnak nasatak, ngilneihnak, hnuaidawrnak, nunnemnak, mi dawrhtheinak pawl tla hruh uh.
51003013	Pakhat le pakhat zāwi awtăwn uhla, pakhat le pakhat ngaithiam awtăwn uh. Mi pakhat khat in mi dang hnenah pawntam ding a neih a si khalle, Khrih ih a lo ngaidam bangin ngaidam aw ve uh.
51003014	Cule hi thil hmuahhmuah tlunah duhdawtnak hruk uh, cucu famkim zetih a lo ṭawntu a si.
51003015	Cun Pathian hnangamdaihnak in nan thinlung lo uk seh, cumi hrangah taksaruangpum pakhat ih kawh nan si; cule lungawihna khal thiam uh.
51003016	Khrih kamsuakthu cu fimnak hmuahhmuah thawn nanmah ah khatliamin um seh, pakhat le pakhat Sam hlapawl, thangṭhatnak hlapawl, thlarau lam hlapawl in zirh aw uhla, nun khihhmuh aw uh. Bawipa hnenah nan thinlung sungin zangfahnak thawn hla sak uh.
51003017	Cule nan tuah mi pauhpauh cu ṭawngkam in simaw, tuahnak in simaw, Bawi Jesu hmin in tuah uhla, Pathian le Pa hnenah amai zarah lungawi thu sim uh.
51003018	Nupipawl, Bawipa ah thil āwm a si vekin, nanmai pasal hnenah tlulut uh.
51003019	Pasalpawl, nan nupi duhdaw uhla, an parah siakhâ hlah uh.
51003020	Falepawl, Bawipaih lunghmui zawng a si ruangah, ziangkim ah nan nu le nan paih thulung uh.
51003021	Palepawl, nan fātepawl thinhengter hlah uh, culole an bei a dawng pang ding.
51003022	Sálpawl, thil ziangkim ah taksa lamih nan bawipawlih thulung uh, an lo zoh lai lawngah an lunghmuiter tum loin, thinlung takin le Pathian ṭih sawnin an thu lung uh.
51003023	Cule nan tuah mi pauhpauh, milai hnenih tuah vekin si loin, Bawipa hnenih tuah vekin, nan thinlung zaten tuah uh.
51003024	Bawipa hnen ihta ro cu lawmman ah nan co ding ti nan theih ruangah, cuvekin tuah uh; ziangahtile Bawi Khrih nan rian a si.
51003025	Asinan thil a tuahsualtu cun cuih a thil tuahsual mi man a ngah ding, thleidănawknak a um lo.
51004001	Bawiletla, nannih khal in van ah Bawi nan nei ve ti theiin, nan sálpawl hnenah a dik mi le a bangrān mi pe uh.
51004002	Catbang loin nasazetin thlacam uhla, lungawi thu sim phahin ngaihven uh.
51004003	Khrih thuthup sim dingin Pathian in kamsuakthu hrangih sângka in ăwnsaknak dingah, kan hrang khalah thla in camsak uh, cuih thuthup ruangah cikcin ih ṭawn ka si.
51004004	Cuih thuthup cu ka sim ding vekih ka simsuak theinak dingah, thlacam uh.
51004005	Leng lam mipawl hnenah fim zetin um uhla, a ṭha thei bikin nan cān hmang uh.
51004006	Mi tin hnenah ziangtiih săwn ding a si ti nan theih theinak dingah, ci thawn thawterin nan ṭawngkam cu zangfahnak tel mi si ringring seh.
51004007	Ka thuhla hmuahhmuah cu Ṭaikikas in a lo sim ding, amah cu Bawipa ah duhdawt mi unaupa, rawngbawltu rinum le siahhlawhpi a si.
51004008	Himi tumtahnak rori hrangah nan hnenah amah cu ka rak thlah a si, cutin nan thuhla a thei thei ding ih, nan thinlung a lo thlangăm thei ding.
51004009	Nan lakih mi pakhat, mirinum le duhdawt mi unaupa Onesimas thawn ka rak thlah a si. Annih in hitawk ih thil cang mi hmuahhmuah an lo sim ding.
51004010	Ka thawngtlakpi Aristarkas khal in cibai a lo bûk, cun Barnabas-ih unaupa Mark khal in cibai a lo bûk. Amai thuhla ah thupekpawl nan rak dăwn zo kha! Nan hnenih a rat asile, rak cohlang uh.
51004011	Cule Jasṭas an ti mi Jesu khal in cibai a lo bûk. Annihpawl hi serh zim tan mi an si. Annihpawl lawng hi Jew-mi Pathian uknak hrangih ka hnaṭuanpi umsŭn le ka hna in ngamtertu an si.
51004012	Epafras, nan lakih mi, Khrih-ih ṭemṭawn sál hin cibai a lo bûk, Pathian duh zawng tinkim ih nan khah theinak dingah le famkimih nan din theinak dingah, nan hrangah ṭhahnemngai zetin thlacamnak thawn nasazetin ṭan a la.
51004013	Ziangahtile anih cu nanmai hrangah le Laodisia khua ih umpawl le Hierapolis khua ih umpawl hrangah a tha a tho zet ti theihpitu ka si.
51004014	Duhdawt mi sibawi Luke le Demas in cibai an lo bûk.
51004015	Laodisia khua ih unaupawl, Nimfas le cu paih inn ih kawhhran kha cibai in bûksak uh.
51004016	Cun hih cakuat hi nan lakih siar a si hnuah, Laodisia kawhhran khalah siarter ve uh. Cuvek thothoin nannih khal in Laodisia khua ih ka cakuat mi kha rak siar ve uh.
51004017	Cule Arkippas hnenah, "Bawipa ah na cohlan mi rawngbawlnak hlĕnsuak dingin fimkhur aw," tiah sim uh.
51004018	Hi cibaibûknak hi keimah Paul in ka kut rori ih ka ngan mi a si. Cikcin ih ṭawn ka si hi máng ringring uh. Zangfahnak nan hnenah um seh. Amen.
52001001	Paul, Silas le Timothy in, Pa Pathian le Bawi Jesu Khrih ih a um mi, Thessalonika kawhhran hnenah: Kan Pa Pathian le Bawi Jesu Khrih hnen ihsin zangfahnak le hnangamdaihnak nan hnenah um seh.
52001002	Kan thlacamnak ah nan hmin sâlin nan zate hrangah Pathian hnenah lungawi thu kan sim ringring.
52001003	Zumnak ih nan hnaṭuan, duhdawtnak ruangih nasazetih hna nan ṭuanzia le kan Bawipa Jesu Khrih ah ruahsannak ruangih nan tuarfainakpawl kha, kan Pathian le paih mithmuhah catbang loin kan cîng ringring.
52001004	Duhdawt mi u le nau tla, Pathian ih a lo hrilnak kha kan thei.
52001005	Ziangahtile nan lakah nanmai hlawknak ding hrangah ziang vek minung kan si ti nan theih bangin, kan thuthangṭha cu ṭawngkam lawngin nan hnenah a thleng lo ih, huham le Thlarau Thianghlim le theihfĕngnak nasazet thawn a thleng sawn a si kha!
52001006	Cule zăwnzaihnak nasazet tuarin, Thlarau Thianghlim ihsin aipuannak thawn kamsuakthu cu nan rak cohlang ih, nannih cu kanmah le Bawipa cawngtu ah nan cang.
52001007	Curuangah nannih cu Masidonia peng le Akaia peng ih zumtu hmuahhmuah ih zohṭhim mi nan si.
52001008	Ziangahtile nan hnen ihsin Masidonia peng le Akaia peng lawngah Bawipaih kamsuakthu cu a thang a si lo ih, hmun tin khalah a thang a si. Pathian lamih nan zumnak cu a thangsuak, cutin zianghman kannih ih rel a ṭul lo.
52001009	Ziangahtile nan hnenih kan rat laiah, ziangvekin in zohṭha ti le a nung mi le a dik mi Pathian rian dingah milempawl hnen ihsin Pathian lamah ziangtin nan kir ti thu anmah rori in in thăn.
52001010	Cule van ihsi rung ṭum ding mi Pathian Fapa nan hngah thu khal in sim. Amah cu Jesu, mithi lak ihsin kaihthawh mi, thinlingnak ra thleng ding mi lak ihsin in runsuaktu a si.
52002001	Ziangahtile u le nau tla, nan hnenih kan ratnak kha a lak men a si lo ti nanmah rori in nan thei.
52002002	Asinan a hlanah, Filipi ah harsatnak tuarin le ningzakza ih tuahin kan um hnu khalah, cuihhnu ah nan theih vekin, dodalnak tam zet karlakah Pathian thuthangṭha nan hnenih sim dingah kan Pathian ah kan ral a ṭha a si.
52002003	Ziangahtile nan hnenih thazangpeknak thu kan phuan mi hi bumnak thu men simaw, bawrhhlawhnak thu simaw, hrăwkhrawlnak thu men simaw ihsi suak a si lo.
52002004	Cuhnakin thuthangṭha kiltlak ah Pathian ih in pawm vekin, minung lunghmuiter tum loin, kan thinlung hniksaktu Pathian lunghmuizawngin thu kan phuang sawn a si.
52002005	Ziangahtile nan theih bangin ziang tik hmanah fakdernak ṭawngkampawl kan hmang dah lo ih, duhhamnak thup hmang khal kan si dah lo ti nan thei, Pathian cu in theihpitu a si.
52002006	Khrih-ih apostol kan si vekin, phurrit lo pek theinak kan nei ko nân, minung lakah siseh, nanmah le mi dangpawl lak khalah sunlawinak kan hawl dah lo.
52002007	Sikhalsehla nu nau pawm in amai fāte a duat vekin, nan lakah zaidam zetin kan um sawn a si kha.
52002008	Cutivekcun nannih cu kan hrangah duhnung zet mi nan si ruangah kan lo ngai tuk lawmmam ih, nan hnenih Pathian thuthangṭha sim lawng si loin, kanmai nunnak khal lo pek kan duh.
52002009	Ziangahtile u le nau tla, nan lakah zohman sumpai thu ah nan phur kan lo rihterlonak dingah, kan ṭuanbăngzia le kan harsatdān pawl, a sun a zan hnaṭuanin nan hnenah Pathian thuthangṭha kan lo sim kha nan cîng ringring.
52002010	Zumtu nannihpawl lakah ziangti vekin thianghlim le dik le sawihnăwm kâi loin kan nung ti kha Pathian le nannih hi in theihpitu nan si.
52002011	Pa in a falepawl parih a tuah bangin, nan zaten ziang tlukin tha kan lo pe, kan lo hnem ih kan lo theihter ti nan theih vekin,
52002012	cutin a uknak le a ropitnak sungih a lo kotu Pathian lăwmtlakih nan nun theinak ding hrangah a si.
52002013	Kan hnen ihsin nan rak theih mi Pathian kamsuakthu nan rak cohlan tikah milai ṭawngkam vekin si loin, a zumtu nanmah hnen khalih hmual nei zetih ṭuantu Pathian kamsuakthu diktak a sinak vek sawnin nan rak cohlang, cumi ruangah catbang loin Pathian hnenah lungawi thu kan sim.
52002014	Ziangahtile nannih, u le nau tla, Khrih Jesu ih a um mi Judia peng ih Pathian kawhhranpawl nun cawngtu ah nan cang. Annih in Jew-pawl hnen ihsin an tuar bangin nannih khal nan khawpipawl hnen ihsin cuvek thilpawl cu nan tuar ve.
52002015	Cuih Jew-pawl cun Bawi Jesu le anmai profetpawl an that ih, kannih khal in tiduhdah; cule Pathian lung an hmuiter lo ih, mi hmuahhmuah an dokalh.
52002016	Annih cun Zentelpawl rundam an si theinak dingih Zentelpawl hnenih thusim in kham, cutivekcun an sualpawl tahnak cu an kimter ringring. An parah thinlingnak cu a zaten a thleng thluh.
52002017	Asinan u le nau tla, thinlung lamah si loin, taksa in rei lo te sung kan ṭhenaw, hmaităwnih lo hmuh ding hi kan hiar zet, lo hmuh ding khal hngakhlap zetin kan zuam a si.
52002018	Curuangah nan hnenih rat kan rak duh ṭheu. Keimah, Paul rori khal vei khat rat ka rak tum ih, cuihhnu ah ka tum lehsal nân, Setan in i kham.
52002019	Ziangahtile kan ruahsannak le kan aipuannak le kan aipuannak lallukhum cu zo so a si? Bawi Jesu Khrih a rat tikah, a hmaika-ah nanmah rori hi nan si lo ding maw?
52002020	Ziangahtile nanmah hi kan ropitnak le kan aipuannak cu nan si.
52003001	Curuangah kan tuar thei nawn lo tikah, keimah lawng hi Athen khua ah tāng ta sehla a ṭha ding tiah kan ruat.
52003002	Cule kan unaupa Timothy, Pathian rawngbawltu le Khrih thuthangṭha ih kan hnaṭuanpi hi lo hngetter ding le nan zumnak thu ah tha lo pe dingin kan rak thlah.
52003003	Cuticun tuih cān ih zăwnzaihnakpawl hin zohman a hnînter lo ding; ziangahtile hivek tuar dingih ruat mi kan si ti cu nanmah rori in nan thei.
52003004	Ziangahtile nan hnenih kan um lai khalah khan harsatnak kan tuar cing ding tiah kan lo sim cia zo, kan sim vek taktakin a rak thleng ti nan thei.
52003005	Himi ruangih ka tuar thei nawn lo tikah, nan zumnak thei dingin amah kha ka run thlah, culoasile ziangti zawngin simaw sualfawrhtu cun sual a lo fawrh pang ding ti ka phâng ih, nasazetih kan hnaṭuan cu a lak menah a cang pang ding.
52003006	Asinan atu ah Timothy cu nan hnen ihsin kan hnenah a ra thleng zo ih, nan zumnak le nan duhdawtnak thuhla ah thu lungawium zet in rak sum. A ṭha lamih in man ringring thupawl siseh, nasazetih hmuh kan lo hiar vekin nannih khal in hmuh in hiar ve ti thupawl in sim.
52003007	Curuangah, u le nau tla, kan zăwnzaihnak le vansannak hmuahhmuah ah nan zumnak ruangah nan thuhla ah hnangam zetin kan um.
52003008	Bawipa ih nan dinhngeh ruangah atu ah cun kan nung hlunhlo a si.
52003009	Curuangah nanmah hrangah Pathian hnenah ziang lungawi thu so kan simsal thei ding? Kan Pathian hmaika-ah nanmah ruangah aipuannak phun zakip thawn lungawiaipuangin kan um a si.
52003010	Nan hmel kan hmuh theinak dingah le nan zumnak lamih tlaksăm mi kan lo silhkhahsak theinak dingah, a sun a zan cawl loin thla kan cam.
52003011	Cun kan Pathian le Pa rori le kan Bawipa Jesu Khrih in nan lam panin kan lamzin in hruai hram seh.
52003012	Cule nanmah lamih duhdawtnak kan neih vekin, pakhat le pakhat nan duhdawtawknak le mi hmuahhmuah nan duhdawtnak cu Bawipa in karhzaiterin luangliamter hram seh.
52003013	Cuticun kan Bawipa Jesu Khrih, a mithiangpawl hmuahhmuah thawi a rat tikah, kan Pathian le Pa hmaika-ah nan thinlung cu thianhlimnak ah sawihnăwm kâi loin, lo dĭnhnget hram seh.
52004001	Cuihhleiah, u le nau tla, nan umtudān ding le Pathian nan lunghmuiterdān ding kan hnen ihsin nan ngah zo vekin nei sinsin dingin Bawi Jesu ah kan lo ngen ih, kan lo fawrh a si.
52004002	Ziangahtile Bawi Jesu thawngin ziang thupekpawl kan lo pe ti nan thei.
52004003	Ziangahtile Pathian duhzawngih nan serh thianhlimawknak ding cu hihi a si: nunau-mipa sualnak hrial uh.
52004004	Nan lakih mi tin in anmai bungbel cu thianhlimnak le zahumnak ah ziangtin an nei thei ding ti thei hai seh.
52004005	Pathian thei lo tu Zentelpawl bangin, câkhiar zekzeknak ah um hlah uh.
52004006	Cutin mi zohman in a unau parah sual tuah hlah sehla, a hnen ihsin thil zianghman bumnak in la hlah seh. Ziangruangahtile kannih khal in ralrinnak kan lo pek le kan lo theihter zo bangin, Bawipa cu cuvek titupawl hmuahhmuah phuleisamtu a si.
52004007	Ziangahtile Pathian in bawrhhlawh dingin si loin, thianghlim dingin in ko sawn a si.
52004008	Curuangah himi ziangsiar lo tu cu, milai ziangsiar lo a si lo ih, a Thlarau Thianghlim in petu Pathian ziangsiar lo a si sawn.
52004009	Asinan unau duhdawtnak thu ah cun nan hnenih ka ngan nan ṭul lo, ziangahtile pakhat le pakhat duhdawawtăwn dingin, nanmah rori kha Pathian in a lo zirh.
52004010	Masidonia peng ih um unaupawl hmuahhmuah hnenah cucu nan tuah taktak ko nân, u le nau tla, nasa sinsinih tuah dingin kan lo ngen a si.
52004011	Cun thu kan lo pek zo bangin ngawingam teih nun zuam uhla, nanmai hnaṭuan cio ṭuanin, nanmai kut rori in hna ṭuan uh.
52004012	Cutin leng lam mipawl hmuhah mawi zetin nan nung thei ding ih, cutin tlaksăm mi zianghman nan nei lo ding.
52004013	Sikhalsehla u le nau tla, mi dang ruahsannak nei lo pawl vekih nan riah a siatlonak dingah, a itthatpawl thuhla thei loih nan um ka duh lo.
52004014	Ziangahtile Jesu cu a thi ih a thosal ti kan zum asile, Jesu ih a itthat mipawl cu Pathian in amai zawngah a run hruai hai leh ding.
52004015	Cumi ruangah Bawipaih kamsuakthu hmangin hihi nan hnenah kan lo sim, kannih Bawipaih rat tiang nungdam ih a tāngtupawl in a itthatpawl kan khelh hrimhrim lo ding.
52004016	Ziangahtile Bawipa amah rori cu authâwm thawn, vancungmi lubikih aw le Pathian tawtawrawt aw thawn, van ihsin a rung ṭum ding. Cule Khrih ih mithipawl an tho hmaisa ding.
52004017	Cun kannih nungih a rak umtupawl cu boruak ah Bawipa táwng dingah anmahpawl thawn hmunkhatah mero lakah laksohtlang kan si ding. Cuticun Bawipa hnenah a kumkhuain kan um ding.
52004018	Curuangah hih ṭawngkampawl hin pakhat le pakhat hnem awtăwn uh.
52005001	Sikhalsehla u le nau tla, a tikcu le a cān thu ah cun ka lo ngansak nan ṭul lo.
52005002	Ziangahtile Bawipaih Ni cu zan ih fifir a rat vekin, a ra ding ti famkim zetin nanmah rori in nan thei.
52005003	Ziangahtile mi in, "Daihnak le himnak!" tiih an ti laitakah, nunau fahrinnat tuar vekin, hmakhatteah siatralnak an parah a thleng ding ih, an tlânsuak thei hrimhrim lo ding.
52005004	Asinan u le nau tla, nannih cu cuih Ni in fifir bangih lo kaingah dingin thim ah nan um lo.
52005005	Nan zaten tleu fāte le sun khawvâng fāte nan si. Zan fāte kan si lo ih, thim fāte khal kan si lo.
52005006	Curuangah mi dangpawl vekin itthat hlah uhsi, ralringin le harhvângin um sawn uhsi.
52005007	Ziangahtile a itthatpawl cu zan ah an itthat ṭheu ih, zuripawl khal zan ah an ri ṭheu.
52005008	Asinan kannih sun ihta a si mipawl hi cun, zumnak le duhdawtnak cu awmphaw ah hmangin, rundam si theihfĕngnak cu lukhum ah hmangin harhvângin um uhsi.
52005009	Ziangahtile Pathian in thinlingnak tuar dingah si loin, kan Bawipa Jesu Khrih zarah rundamnak co dingah in ruat sawn a si.
52005010	Kan men ah simaw, kan ihthah ah simaw, amah thawi kan nuntlang theinak dingah, anih cu kan hrangah a thi.
52005011	Curuangah nan tuah rero zo bangin, pakhat le pakhat hnem aw uhla, pakhat le pakhat tuahṭha aw uh.
52005012	Cule u le nau tla, nan lakih bāng zetih hna a ṭuantu le Bawipa ah nan hotupawl le nun a lo zirhtupawl kha ṭihzah dingah ka lo ngen a si.
52005013	Cun an hnaṭuannak ruangah duhdawtnak ah nasazetin anmah cu ngaisang dingin ka lo ngen. Nanmah lakah remawten um uh.
52005014	Atu ah u le nau tla, mizāngzêlpawl cu ralrinnak pe uhla, thanaupawl kha thape uh, a ṭawnṭai mipawl cu săwmdawl uhla, mi hmuahhmuah hnenah nan thinsau uh tiah kan lo fawrh a si.
52005015	Zohman in sual cu sual in zo hnen hmanah va lehrūl loin, nanmai lakah le mi hmuahhmuah hnenih tuah dingih a ṭha mi kha va dawi ringring sawn uh.
52005016	Lungawiaipuangin um ringring uh,
52005017	catbang loin thlacam uh,
52005018	ziangkim ah lungawi thu sim uh; ziangahtile cucu Khrih Jesu ah nanmai hrangah Pathian duh zawng a si.
52005019	Thlarau mitter hlah uh.
52005020	Profet vekih thuphuannak cu ziang siarloin um hlah uh.
52005021	Thil ziangkim hniksak uhla, a ṭha mi cu fekten kai uh.
52005022	Thil ṭhalo vekih lang mi hmuahhmuah hrial uh.
52005023	Cun hnangamdaihnak Pathian rori cun famkimten lo thianghlimterin, nan thlarau, nan thinlung le nan taksaruangpi pumhlum cu kan Bawipa Jesu Khrih a rat tikah sawihnăwm kâi loin, humhim in um hram seh.
52005024	A lo kotu a rinum vekin, cumi cu a tuah khal a tuah ding.
52005025	U le nau tla, kan hrangah thlacam uh.
52005026	Unau zaten a thianghlim mi hnămawknak in cibaibûk uh.
52005027	Hi cakuat hi unau mithianghlimpawl hmuahhmuah hnenih siar dingin Bawipaih hmin in ka lo cah a si.
52005028	Kan Bawipa Jesu Khrih-ih zangfahnak cu nan hnenah um hram seh. Amen.
53001001	Paul, Silas le Timothy in Pathian kan Pa le Bawi Jesu Khrih ih um, Thessalonika kawhhran mipawl hnenah:
53001002	Pathian kan Pa le Bawi Jesu Khrih hnen ihsin zangfahnak le hnangamdaihnak cu nan hnenah um seh.
53001003	U le nau tla, nan zumnak cu nasazetin a ṭhang vivo ih, nan zaten pakhat le pakhat nan duhdawtawktăwnnak cu a luanliam ruangah nanmai thuhla ah ti ding mawi a si vekin, Pathian hnenih lungawi thu sim ding hrimhrim kan si.
53001004	Cuticun tiduhdahnakpawl le harsatnakpawl nan tuarnak hmuahhmuah ih nan tuarfainak le nan zumnak ruangah, Pathian kawhhranpawl hnenah kan rak tluangkhâwng ṭheu a si.
53001005	Cumi cun Pathian uknak hrangih mi sitlak dingih ruat nan si ti Pathian thuṭhennak dingfel hminsinnak a langfiangter. Nannih khal cumi hrangih tuar nan si.
53001006	Nanmah a lo buaitertupawl harsatnak thawi lehrulh hi Pathian hrangah a dingfel mi thil a si.
53001007	Cule nannih buainak a tawngtupawl, Bawi Jesu, a cak mi a vancungmipawl thawi a rung lăng tikah, kanmai zawngah a lo cawlhahdamter ding.
53001008	Pathian thei lo pawl le kan Bawipa Jesu Khrih-ih thuthangṭha a lung lo tupawl parih phuba la dingin, meialh thawn a ra ding.
53001009	Annih cu Bawipaih umpinak ihsin le a cahnak ropi zet ihsin ṭhenin kumkhaw siatralnak ah cawhkuan pek an si ding.
53001010	Cucu a mithiangpawl ih sunlawih a si theinak ding le a zumtu hmuahhmuah lakah upat a si theinak dingih amah a rat tikah, cuih Ni ah a si ding, ziangruangahtile nan hnenih thu kan lo theihter mi cu nan zum.
53001011	Curuangah a lo kotu kan Pathian in cuih kawhnak milih a lo ruahnak ding le ṭhatnak hrangah a ṭha mi tumtahnak kip in le huham thawi zumnak hnaṭuan kip in a lo tlamtlinternak dingah, nan hrangah thla kan cam ringring.
53001012	Cutin kan Pathian le kan Bawipa Jesu Khrih-ih zangfahnak zulhin, kan Bawipa Jesu Khrih hmin cu nanmah ah sunlawih a si thei ding ih, nannih khal amah ah sunlawih nan si thei ding.
53002001	U le nau tla, kan Bawipa Jesu a ratsalnak le a hnenih kan tawnkhawmawknak ding thuhla ah,
53002002	Khrih ni ra thleng zo vekin, kanmai cakuat vek phun cakuat in simaw, thlarau in simaw, thusimnak in simaw, zamrang zetin nan lungthin lo hnînter hlah sehla, lo buaiter fawn hlah seh tiah kan lo ngen a si.
53002003	Zohman in ziangti lam hmanin lo bum hlah hai seh, ziangahtile tluksănnak a ra thlen hmaisat ih, misualrálpa, siatralnak fapa, a lăng lai hlanlo, cuih Ni cu a thleng lo ding.
53002004	Anih cu Pathian tiih kawh mi hmuahhmuah le an biak mi hmuahhmuah cu doin, an tlunah a khaisângaw ding. Cutin Pathian vekin Pathian temple hmun thianghlim sungah toin amah rori cu Pathian ka si tiah a tiaw ding.
53002005	Nan hnenih ka um laiah khan hih thilpawl hi ka lo sim ṭheu ti nan cîng nawn lo maw si?
53002006	Cule amai cān teih a ra lăng theinak dingah, atu ah ziang in a kham hrih ti nan thei.
53002007	Ziangahtile dān neihlonak thuthup cun atu khalah hna a ṭuan rero zo; atu ih a khamtu hi lakhloh a si hlan sung lawng a kham hrih ding.
53002008	Cuihhnu ah dān nei lo pa cu a ra lang ding, cule Bawipa in anih cu a kâ ih thaw in a hlorálter ding ih, a ratnak tleu in a ṭhiatbăl ding.
53002009	Dān nei lo paih ratnak cu Setan hnaṭuannak vekin, humham hmuahhmuah, hminsinnak hmuahhmuah le thuphan mangbangza hmuahhmuah thawn a si ding.
53002010	Cun rundam ih an um theinak ding duhdawtnak thutak cu an rak cohlan lo ruangah, a hlorál cuahco mipawl hnenah a dingfel lo mi bumnak tinkim thawn a ṭuan ding.
53002011	Cule himi ruangah thuphan zum dingin, Pathian in an hnenah theihthiam theilonak nasazet a thlah ding.
53002012	Cumi cu thutak zum loih dingfellonak ih a nuamaw sawntu hmuahhmuah thiamlo an co thluh theinak dingah a si.
53002013	Asinan Bawipaih duhdawt mi u le nau tla, Thlarau tithianhlimnak le thutak zumnak ruangin rundam si dingah a tir ihsin Pathian in a lo hril zo ruangah, nan hrangah Pathian hnenih lungawi thu sim ringring ding kan si.
53002014	Cumi hrangah kan Bawipa Jesu Khrih-ih ropitnak co ve dingah, Pathian cun kan thuthangṭha hmangin a lo ko hai a si.
53002015	Curuangah u le nau tla, dinghnget uhla, ṭawngkam in simaw, kan cakuat in simaw kan lo zirh mi thurosiahpawl kha kaihnget uh.
53002016	Cun kan Bawipa Jesu Khrih rori le Pathian kan Pa, in duhdawtu le zangfahnak ruangih kumkhaw thlangamnak le ruahsannak ṭha in petu cun,
53002017	nan thinlung lo thlangăm sehla, ṭawngkam ṭha le hnaṭuan ṭha tinkim ah lo hngetter hram seh.
53003001	A netabikah, u le nau tla, Bawipaih kamsuakthu nan rak sunlawih vek khan, cak zetih karhzai le sunlawih a si theinak dingah, thla in camsak uh,
53003002	cuticun mithinlungkawi le misualrálpawl hnen ihsin runhim kan si thei ding. Ziangahtile mi hmuahhmuah in zumnak an nei thluh lo.
53003003	Asinan Bawipa cu a rinum a si, anih cun a lo hngetter ding ih, miṭha lopa hnen ihsin a lo kilhim ding.
53003004	Cule nan thuhla ah thu kan lo pek mi thilpawl kha nan nunpi ih nan nunpi vivo ding ti Bawipa ah zumhngehnak kan nei.
53003005	Cule Pathian duhdawtnak ah le Khrih-ih tuarfainak ah nan thinlung kha Bawipa in lo hruai hram seh.
53003006	Cun u le nau tla, kan hnen ihsi nan dăwn mi thurosiah vekih a nung lo le mawi loih a nungtu unau pauhpauh hnen ihsin thiarfihlim aw dingin kan Bawipa Jesu Khrih hmin in thu kan lo pe a si.
53003007	Ziangahtile nanmah rori in ziangvekin kan nun cawng ding nan mawi ti nan thei, ziangahtile kannih cu nan lakah mawi loin kan nung dah lo.
53003008	Zo-ih rawl hman a lakin kan ei dah lo, nan lakah zohman sumpai thu ah kan lo phurritterlonak dingah, a sun a zan bāng zet le cau zetin hna kan ṭuan sawn a si.
53003009	Thuneihnak kan neih lo ruangah si loin, in cawn ding mi, nan zohṭhim dingah kanmah te kan tuahawk mi a si sawn.
53003010	Ziangahtile nan hnenih kan um lai khalah khan, "Mi pakhat khat in hnaṭuan a paih lo a si ahcun, ei khal ei hlah seh," ti khal in thu kan lo pe.
53003011	Ziangahtile mi ṭhenkhat cu nan lakah mawi loin an um ti hna in kan thei. Annih cun hna ṭuan loin, mi dang thuhla ah an va hrawlhaw rero sawn men.
53003012	Cuvek mipawl cu daiten hna ṭuan dingin le anmai rawl ei dingin kan Bawipa Jesu Khrih hmin in thu kan pe ih kan fawrh a si.
53003013	Asinan u le nau tla, nannih cun thil ṭha tuah ning hlah uh.
53003014	Cule mi pakhat in hih cakuat sungih kan ṭawngkam a thlun lo asile, cu pa cu hminsin uhla, a ning a zah theinak dingah kawm hlah uh.
53003015	Asinan ral vek cun ruat hlah uhla, unau vekin nun zirh sawn uh.
53003016	Atu ah daihnak Bawipa rori cun a phunphunin hnangamdaihnak lo pe camcin sehla, Bawipa cu nan zate hnenah um hram seh.
53003017	Cibaibûknak hi keimah Paul in ka kut rori ih ka ngan mi a si, hitivekih ka ngan hi ka cakuat kip ih hminsinnak a si.
53003018	Kan Bawipa Jesu Khrih-ih zangfahnak cu nan zate hnenah um hram seh. Amen.
54001001	In Rundamtu Pathian le kan ruahsan mi Bawi Jesu Khrih thupek bangtukih Jesu Khrih-ih apostol Paul in,
54001002	Zumnak ih ka fa taktak Timothy hnenah, Pathian kan Pa le Jesu Khrih kan Bawipa hnen ihsin, zangfahnak, zahngainak le hnangamdaihnak um hram seh.
54001003	Zirhnak danglam zirh lo dingin mi hrekkhat thu na cah hai theinak dingah, Efesa khua ah rak um ringring aw, cucu Masidonia peng ka feh zawngih ka lo ngĕn mi kha a si.
54001004	Anmah cu phuahcawp thuanthu lam le cem ti nei lo cithlahsâwngawknak lam ngaihsak lo dingin thu cah hai aw. Cumi cun zumnak ih a um mi Pathian lam tuahṭhatawknak suah loin, elawknak a suakter sawn.
54001005	Cun thupekih tumtah mi cu thinlung thianghlim, sia le ṭha theihnak ṭha le zumnak dik ihsin a suak mi duhdawtnak a si.
54001006	Mi hrekkhat in cupawl cu an pialsan ih, thu mumallo relnak lamah an her.
54001007	Ziang an ṭawng ti le ziang thil an nĕmhnget ti thei loin, Dān zirhtu si an duh.
54001008	Sikhalsehla mi in a sidān vekih a hman asile, Dān cu a ṭha ti kan thei.
54001009	Hi khal hi kan thei: Dān cu midingfelpawl hrangih tuah mi a si lo ih, dān nei lo pawl le thulung lo pawl hrang, Pathian ngaihsak lo pawl le misualpawl hrang, mithianghlim lo pawl le Pathian zah lo tupawl hrang, pale thattupawl le nule thattupawl hrang, mi thattupawl hrang,
54001010	nunau-mipa sualnak tuahtupawl hrang, tawkahurpawl hrang, minung rûkhmangpawl hrang, thuphan perpawl hrang, thuphan thu ih sesămpawl hrang le zirhawknak ziktluak dodaltu thil pauhpauh hrangah a si.
54001011	Cuih zirhawknak ziktluak cu thangṭhattlak Pathian thuthangṭha ropi milin a si ih, cucu Pathian in i ap a si.
54001012	Cule i caktertu Khrih Jesu, kan Bawipa hnenah lungawi thu ka sim, anih cun mirinum ih i siar ruangah, rawngbawl dingin i ruat a si.
54001013	Hi hlanah kei cu mi thangsiattu, mi tiduhdahtu le mi tinatu rak si hman ningla, zum loin thei loih ti ka si ruangah, zahngainak ka co.
54001014	Cule kan Bawipaih zangfahnak cu Khrih Jesu ih a um mi zumnak le duhdawtnak thawn nasazetin a rak luangliam.
54001015	Khrih Jesu cu misualpawl run dingin leitlun ah a ra, an lakah misualbik ka si ti cu rintlak mi ṭawngkam a si ih, a pumhlum ih pawm thluh ding a si.
54001016	Cutisikhalsehla, himi ruangah a si zahngainak ka rak co, cutin kumkhaw nunnak an conak dingah tuih hnuih amah zumtu dingpawlih zohṭhim ding mi si dingin, Jesu Khrih cun a thinsaunak hmuahhmuah cu keimah ah a langter hmaisa a si.
54001017	Cule kumkhaw Siangpahrang, thi thei lo, hmuh theih lo, Pathian fim umsŭn hnenah cawimawinak le ropitnak cu a kumkhuaih kumkhua um seh. Amen.
54001018	Ka fapa Timothy, na thuhla an rak phuan cia mi bangin raldonak ṭha na do theinak dingah, hi thucah hi na hnenah ka lo ap.
54001019	Zumnak le sia le ṭha theihnak ṭha cu kaihngetin do aw. Mi hrekkhat cun cucu an hlăwnhlo ih, an zumnak cu a siat mi lăwng vekah a cang.
54001020	An lakah Haimenias le Alexander an tel; Pathian thangsiat lo an zir theinak dingah, annih cu Setan kut ah ka hlan hai a si.
54002001	Curuangah a hmaisabikah, dilnak siseh, thlacamnak siseh, mi dang hrang thlacamnak siseh, lungawi thu simnak siseh mi hmuahhmuah hrangah tuah uh tiah ka lo fawrh a si.
54002002	Pathian ngaihsaknak hmuahhmuah le thil zahum hmuahhmuah tuahin, daite le remawtei kan nunkhawm theinak dingah, siangpahrangpawl le thuneitupawl hmuahhmuah hrang khalah thlacam uh.
54002003	Ziangahtile himi cu in Rundamtu Pathian mithmuhah a ṭha ih cohlantlak a si.
54002004	Pathian cun mi hmuahhmuah rundam ih an um ding le thutak an theih ding a duh.
54002005	Ziangahtile Pathian pakhat a um ih, Pathian le minung karlakah remnak Palai pakhat, Minung Khrih Jesu a um.
54002006	Anih cu mi hmuahhmuah tlennak hrangah amah le amah a peaw, cucu a tikcucān teah theihter a si.
54002007	Cuih thu theihter dingah kei cu thusimtu ah le apostol ah le zumnak ah le thutak ah Zentelpawl zirhtu ah ruat ka si. Khrih ah thutak ka sim, thuphan ka per lo.
54002008	Curuangah hmun tin ah mipapawl cu an kut thianghlim thlirin, thinlingnak le rinhlelhnak um loih thla an cam ding ka duh.
54002009	Cutivek thothoin, nunaupawl khal in a mawi tawk mi hnipuan le lungput ṭha thawn thuam aw hai sehla, sámphiar simaw, sui simaw, keplung simaw, a mankhung mi hnipuan thawn simaw thuam aw loin,
54002010	nunaupawl cu hnaṭuan ṭha thawn thuam aw sawn hai sehla ka duh. Cucu Pathian ngaihsak tiaw nunaupawl ih ti ding mawi a si.
54002011	Nunau cun tlukluhnak hmuahhmuah thawn daiten umin, zir seh.
54002012	Cule nunau ih thuzirh ding simaw, mipa tlunih thu a neih ding simaw cu ka siang lo, daiten um sawn seh.
54002013	Ziangahtile Adam cu sersiam hmaisa a si ih, cuihhnu ah Evi cu sersiam a si.
54002014	Cule Adam cu bumin a um lo, nunau sawn cu bumin a um ih, dānpahbăltu ah a cang.
54002015	Sikhalsehla zumnak le duhdawtnak le a mawi tawkten thianhlimnak ih an umpeh vivo asile, nau hrin ah rundam a si ding.
54003001	Mi pakhat in Bishop si a duh ah cun, hnaṭuan ṭha a duh a si ti mi hi, rinsantlak mi ṭawngkam a si.
54003002	Bishop cu sawihnăwm kâi lo, nupi pakhat nei, sūpaw thei, fimkhurthiam, nuncan ṭha, khual ṭha, mi zirh thei,
54003003	sabitzu ri lo, mitawhhmang lo, paisa duham lo, mizaidam, mithuelhmang lo, sumpai ngaina lo a si ding a si.
54003004	Mai innsang ṭha zetih ukthiam, zahum zetih fāte thu hnuaiih ret thei a si ding a si.
54003005	Ziangahtile mi pakhat in amai innsang ziangtiih uk ding ti a theih lo ah cun, ziangtin saw Pathian kawhhran cu a kilkhawi thei ding?
54003006	Zumtu thar si hlah seh, culoasile puarthaunak thawn a hngal ding ih, Diabol bangin thiamlo coternak ah a tlu pang ding.
54003007	Cuihtlunah a leng lam mipawlih simṭhat mi a si ding a si, culole mawhthluknak ah le Diabol-ih tháng ah a tlu pang ding.
54003008	Cuvek thothoin, dikhonpawl khal mizahum, leiphir nei lo, sabitzu phâm lo le paisa duham lo,
54003009	sia le ṭha theihnak thiang ih zumnak thuthup kaihngettu an si ding a si.
54003010	Cupawl khal cu hniksak hmaisak si ta sawn hai sehla, sawihnăwm kâi lo dikhon dinhmun in rawngbawl hai seh.
54003011	Cutivek thothoin, an nupipawl khal mizahum, mi relsiathmang lo, sūpaw thei, thil ziangkimih rinsantlak an si ding a si.
54003012	Dikhonpawl cu nupi pakhat nei, anmai innsang le an fāte ṭhatei uk theitu si hai seh.
54003013	Ziangahtile ṭha zetih rian zotu dikhonpawl cun anmai hrangah dinhmun ṭha le Khrih Jesu ih um zumnak lamah ralṭhatnak nasazet an nei.
54003014	A rei hlanah na hnenih rat beiseiin, hi thilpawl hi na hnenah ka ngan a si.
54003015	Sikhalsehla ka cām rei pangah Pathian innsang ah nangmah rori in ziangtiih um ding ti na theih theinak dingah ka ngan. Pathian innsang cu thutak ṭhuam le ṭhumawknak Pathian nung kawhhran hi a si.
54003016	Cule el ding um loin Pathian ngaihsaknak thuthup cu a ropi a si: Pathian cu taksa ah a rung cang, Thlarau in a dingfel ti a langter, Vancungmipawl in an hmu, Zentelpawl hnenah phuan a si, Leitlun mipawl in an zum ih, Ropitnak sungah laksohin a um.
54004001	Cān neta lamah cun mi hrekkhat in zumnak an tlansan ding ih, bumnak thlaraupawl le khawsiapawlih zirhnak an ngaihven sawn ding ti atu ah Thlarau cun fiang zetin a sim a si.
54004002	Cuvek mipawl cu depde zetih thuphan per, an sia le ṭha theihnak cu thirling ih dehpit mi vek a si.
54004003	Nupi-pasal neih an kham ih, a zumtu le thutak a theitupawl in lungawi thu simnak thawi an cohlan ding mi Pathian sersiam mi sapawl ei lo dingin an kham.
54004004	Ziangahtile Pathian sersiam mi tinkim hi an ṭha thluh ih, lungawi thu simnak thawi kan cohlan a si ahcun, hnawn ding zianghman a um lo.
54004005	Ziangahtile cumi cu Pathian kamsuakthu le thlacamnak in thianhlimter a si.
54004006	Zumnak kamsuakthupawl ah cawm mi siin le zirhnak ṭha fimkhur zetih na thlun zo mipawl kha unaupawl na simfiang hai asile, Jesu Khrih-ih rawngbawltu ṭha na si ding.
54004007	Asinan Pathian zahlonak le nutarpawlih thuanthu phuahcawp kha hrial awla, Pathian ngaihsaknak lamah săwizăwi aw sawn aw.
54004008	Ziangahtile taksa săwizăwiawknak cun hlawknak málte a nei, asinan Pathian ngaihsaknak cun thutiamkam atu ih nunnak hrangah le a ra thleng lai ding mi nunnak hrangah a neih ruangah ziangkim ah a hlawk a si.
54004009	Hihi rinsantlak le cohlan thluhtlak ṭawngkam a si.
54004010	Ziangahtile mi hmuahhmuah Rundamtu, a hleicein a zumtupawl Rundamtu Pathian nung kan ruahsan ruangah, nasazetin kan ṭuan ih mawhthluknak kan tuar a si.
54004011	Hi thilpawl hi thu pe hai awla, zirh hai aw.
54004012	Mino na sinak hi zohman in lo nautat hlah hai seh, cuhnakin ṭawngkam ah siseh, umtlandān ah siseh, duhdawtnak ah siseh, thlarau ah siseh, zumnak ah siseh, thianhlimnak ah siseh, zumtupawlih zohṭhim ding si sawn aw.
54004013	Ka ra thlen lai hlanlo, casiar siseh, mi thazangpek siseh, mi va zirh siseh nasazetin tuah aw.
54004014	Nangmah ih um mi thilpek, elder-pawl na parih kut an suan laiih simsungnak hmangih pek mi kha thlahthlam hlah.
54004015	Mi hmuahhmuah hnenih na ṭhansonak a lăng theinak dingah, hih thupawl hi ngunngaih zetin ngaihtuah awla, cupawl ah cun na pumhlum in um aw.
54004016	Nangmah hrangah le na thuzirh mi hrangah fimkhur awla, cupawl ah cun um ringring aw. Ziangahtile cutiih na tuah a si ahcun, nangmah le na thu ngaithlatupawl na humhim ding a si.
54005001	Kum upadeuh cu na zetin kawk hlah awla, pa vekin thape sawn aw, minodeuhpawl cu unau vekin thape hai aw.
54005002	Nunau kum upadeuhpawl cu nu vekin, minodeuhpawl cu thianhlimnak hmuahhmuah thawn farnu vekin thape hai aw.
54005003	Nuhmei a si ngaingai mi nuhmei cu upat aw.
54005004	Asinan nuhmei, zo vek khal in fātepawl siseh, tupawl siseh a neih ah cun, cupawl cun a hmaisabikah an inn lamah Pathian ngaihsakdān le an nu le pa rulhsaldān zir hai seh. Ziangahtile cucu Pathian hmaiah a ṭha ih, pawmtlak a si.
54005005	Nuhmei a si taktak mi, mah lawngih um cun Pathian a rinsan ih a sun a zanin dilnak le thlacamnak a nei ringring.
54005006	Asinan nuamtawl ih a nungtu nuhmei cu a nun lai khalah a thi a si.
54005007	Cule zumtupawl cu sawihnăwm kâi lo an si theinak dingah, hi thilpawl hi nunpi dingin thu pe hai aw.
54005008	Asinan zokhal amai mi le sa, a hleicein amai sungkua rori hman a ngaihsak lo a si ahcun, zumnak a phatsan ih, zumlotu hnakin a ṭha lo sawn a si.
54005009	Kum 60 kim hrih lo mi nuhmei cu nuhmei lakah siartelh ding an si lo. Mi pakhat ih nupi rak si dah,
54005010	hna ṭha ṭuan ruangih simṭhat mi, fāte rak cawm pitling, mikhualpawl rak thlengterin, mithiangpawl ke rak khawlhsakin, mizawnzaipawl rak bawmin, hna ṭha pauhpauh taima zetih a ṭuan ah cun, nuhmei ah siartel aw.
54005011	Asinan nuhmei nodeuhpawl cu telh hai hlah, ziangahtile an tisa câkhiarnak a ṭhan tikah, Khrih thawn a hlatawter hai ih, pasal neih an duh lehsal ṭheu.
54005012	An zumnak hmaisasawn an hlăwn ruangah thuṭhen an si.
54005013	Cun zangzel an zir ih, inn khat hnu inn khat an vâktawi vivo. Cule zangzel lawng si loin mi an rel ih, mi dang thuhla ah rak hrawlhaw vein, an rel lo ding mi thilpawl an rel ṭheu.
54005014	Curuangah kum nodeuhpawl cun pasal nei hai sehla, fāte neiin innsungsang lam kilkhawi hai seh, mawhthluknak ding remcâng zianghman ralpa hmuter lo hai sehla ka duh.
54005015	Ziangahtile mi hrekkhat Setan lamih an hawikir zo ruangah a si.
54005016	Zumtu mipa asilole nunau in nuhmei umpi a neih asile, anmah in câwmdawl hai sehla, kawhhran in nuhmei a si taktak mi an cawmdawl theinak dingah kawhhran buaipiter hlah hai seh.
54005017	Ṭhateih mi kaihruai theitu elder-pawl, a hleicein kamsuakthu le zirhnak lamih nasazetih a ṭuantupawl cu aletih sunlawihtlak ih ruah si hai seh.
54005018	Ziangahtile Cathianghlim in, "Câwcang in thlairawl a cīl laiah a hmur na ṭem lo pei," tiah a ti ih, "Hnaṭuantu cu a hlawhman ngahtlak a si," tiah a ti fawn.
54005019	Elder an hēknak cu theihpitu pahnih simaw, pathum simaw hnen ihsi lo cun rak pawm hlah.
54005020	Elder thilsual tuahtupawl cu elder dangpawl khal in an ṭih theinak dingah, mi zapi hmaiah kawk aw.
54005021	Pathian le Bawi Jesu Khrih le hril mi vancungmipawl hmaika-ah khoh zetin thu ka lo cah a si, mi pakhat duh sawnin, thleidannak thawn zianghman tuah loin, hi thilpawl hi thlun aw.
54005022	Zo par hmanah áwlten na kut suang hlah awla, mi dangpawlih sualpawl khalah va tel hlah; thianghlimten nangmah le nangmah kilaw aw.
54005023	Tidai lawnglawng in loin, na pum ruangah le na dam lo ṭheu ruangah sabitzu málten hmang aw.
54005024	Mi hrekkhat ih sualpawl cu an langsar ih, an thuhla cu thuṭhennak hmun ah anmai hlanah a thleng, asinan mi hrekkhat cu nehhnu lawngah an ra lang.
54005025	Cutivek thothoin, mi hrekkhat ih hnaṭuan ṭha cu an langsar ih, a langsar lo mi hnaṭuan ṭha khal thuh theih an si cuang lo.
54006001	Pathian hmin le a zirhnak thangsiat a silonak dingah, sál hngawngkol bâttu hmuahhmuah in an bawipawl cu upatnak hmuahhmuah cotlak an si ti thei hai seh.
54006002	Cule sál, zumtu bawi neitupawl cun an bawipawl cu unau an si ruangah nautat hlah hai seh, cuhnakin hlawknak cotupawl cu zumtu le duhdawt mi an si ruangah nasa sinsinin an bawipawl cu rian sawn hai seh. Hih thilpawl hi zirh awla, fawrh aw.
54006003	Mi pakhat khat in zirhnak phun dang a zirh ih, kamsuakthu hriselpawl, kan Bawipa Jesu Khrih kamsuakthu le Pathian ngaihsaknak lam zirhawknak vekin a pawm lo a si ahcun,
54006004	anih cu mipuarthau a si, zianghman theih mi a nei lo ih, thuelawknak le ṭawngkam sullam thu ih elawk hiarnak hrisel lo a nei sawn. Cumi ihsin iksiknak, tawhawknak, mi dang relsiatnak, rinhlelhawknak ṭha lo pawl an suak.
54006005	Cutivekih mielhmangpawl cu lungthin bawrhhlawh le thutak pai lo, Pathian ngaihsak hi sumpai hlawknak lamzin a si tiih ruattupawl an si. Cupawl hnen ihsin nangmah le nangmah thiarfihlimaw aw.
54006006	Cun lungkim tawknak thawi Pathian ngaihsaknak cu hlawknak ropi a si.
54006007	Ziangahtile hi leitlun ah zianghman kan kenglut lo ih, zianghman kan kengsuak thei fawn lo ding.
54006008	Cule rawl le hnipuan kan neih mi thawn lungkim tawk uhsi.
54006009	Asinan len a duhtu cun sualfawrhnak ah, tháng ah le thil atthlak tampi câkhiarnak le mi siatsuah thei câkhiarnak cak zet tampi ah an tlu; cumi cun siatralnak le hlohralnak ah mi a hlăwnpil.
54006010	Ziangahtile paisa ngainat cu ṭhatlonak hmuahhmuah ih hrampi a si, mi hrekkhat cun sumpai mi an daw ih, zumnak ihsin an fehpêng, cule riahsiatnak tampi thawn anmah le anmah an suntlăngaw.
54006011	Asinan nang, Maw Pathian mi, cuih thilpawl cu tlansan awla, dingfelnak, Pathian ngaihsaknak, zumnak, duhdawtnak, tuar theinak, zaidamnak pawl cu dawi aw.
54006012	Zumnak doawknak ṭha cu do aw, kumkhaw nunnak cu pâwk ringring aw, cumi hrangah kawh khal na si. Theihpitu tampi hmaika-ah phuansuahnak ṭha na phuang zo.
54006013	Pathian, thil ziangkim tinungtu mithmuhah le Khrih Jesu, Ponṭias Pilat hmaika-ih phuansuahnak ṭha theihtertuih hmaika-ah thu ka lo cah.
54006014	Kan Bawipa Jesu Khrih a rung lăng hlanlo thianghlim le sawihnăwm kâi loin, hi thupek hi kil aw.
54006015	Cucu Pathian in amai cān teah thangṭhat mi le Hukim umsŭn, siangpahrangpawl lakih Siangpahrang le bawipawl lakih Bawi cun Khrih cu a langter leh ding.
54006016	Amah lawngin thih theilonak a nei ih, zohman ih naih theih lo tleu ah a cêng. Amah cu zohman in an hmu lo ih, a hmuh khal an hmu thei lo, a hnenah cawimawinak le kumkhaw uknak um seh. Amen.
54006017	Tuih san milianpawl kha ngaisangaw lo ding le a hnget lo mi lennakpawl rinsan loin, thil hmuahhmuah năwmpi dingih tam zetih mi petu a nung mi Pathian rinsan sawn dingin thu pe hai aw.
54006018	Thil ṭha ti dingin, thil ṭha tinak lamih lian dingin le tirhsiang zet le mi dang hrangah ui lo dingin thu pe hai aw.
54006019	Cutin anmai hrangah a ra thleng lai ding mi cān hrangah ṭohram ṭha an khawlkhawm thei ding ih, kumkhaw nunnak an pāwk thei ding.
54006020	Maw Timothy! Na hnenih ap mi thil cu kilṭha awla, Pathian zahlonak le sullam nei lo phunnawinakpawl le mi in diklo zetih theihnak an ti mi dokalhnak cu hrial aw.
54006021	Mi hrekkhat in cuih theihnak cu ka nei an ti ih zumnak an ṭhelh. Zangfahnak na hnenah um seh. Amen.
55001001	Khrih Jesu ih um mi nunnak thutiam bangtukin, Pathian duhzawngih Jesu Khrih-ih apostol, Paul in,
55001002	Ka duhdawt zet mi ka fapa, Timothy hnenah: Pa Pathian le kan Bawipa Khrih Jesu hnen ihsin zangfahnak, zahngainak le hnangamdaihnak um hram seh.
55001003	Pupápawl in an rak rĕn bangin sia le ṭha theihnak thiang thawi ka rĕn mi, Pathian hnenah ka lung a awi, cuticun bâng loin sun le zan ka thlacamnak ah ka lo máng ringring.
55001004	Aipuannak thawi ka khah theinak dingah, nangmah lo hmuh ka hiar zet, na mitthlipawl ka ngaihsak ringring.
55001005	Zumnak diktak nangmah ih um mi cu ka cîng ringring ih, cuih zumnak cu a tirin na pi Lois hnenah le na nu Zunis hnenah a um. Cucu nangmah khalah a um ti ka theifiang.
55001006	Curuangah na parih ka kut ka suannak ihsin nangmah ih um mi Pathian thilpek cu sēmalh tharsal dingin ka lo theihtersal a si.
55001007	Ziangahtile Pathian in ṭihnak thlarau in pe lo ih, thiltitheinak thlarau, duhdawtnak thlarau le thununawk theinak thlarau in pe sawn a si.
55001008	Curuangah kan Bawipaih thuhla theihter cu zahpi hlah awla, amai thawngtla kei khal hi i zahpi hlah. Thuthangṭha ruangih harsat tuarnak Pathian huham vekin i tuarpi sawn aw.
55001009	Anih cun kan hnaṭuan vek si loin, amai tumdān le zangfahnak vek sawnin in rundam ih, kawhnak thianghlim in in ko a si. Cuih zangfahnak cu leilung sēm hlanin Khrih Jesu ah pek zo kan si.
55001010	Asinan in Rundamtu Jesu Khrih lăngnak zarah, cuih zangfahnak cu atu ah lăngter a si zo. Anih cun thihnak cu a ṭhiathlo ih, nunnak le thih theilonak cu thuthangṭha hmangin a langter zo.
55001011	Cuih thuthangṭha simtu ah, apostol ah le Zentelpawl zirhtu ah ruat ka si.
55001012	Cumi ruangah hih thilpawl hi ka tuar a si, sihmansehla ka ning a zak lo, ziangahtile ka zum mi cu zo a si ti ka thei ih, cuih Ni hrangih a hnenih ka ap mi cu a kilhim thei ti ka theifiang.
55001013	Khrih Jesu ih um zumnak le duhdawtnak in a ziktluak mi ṭawngkampawl zohṭhim ding mi ka hnen ihsi na theih mi kha kaihnget aw.
55001014	Cuih thil ṭha na hnenih ap mi cu kan sungih cêng Thlarau Thianghlim hmangin kilhim aw.
55001015	Asia peng ih umpawl hmuahhmuah in in tlansan ti kha na thei, cupawl lakah Fikel le Harmokens an tel.
55001016	Onisiforas cun i harhtharter ṭheu. Ka cikcin khal in zahpi lo ruangah, Bawipa cun a sungkuapawl hnenah zahngainak pe hram seh.
55001017	Rom ih a um laiah, anih cun ngunngaih zetin in hawl ih, in hmu.
55001018	Cuih Ni ah Bawipa hnen ihsin zahngainak a hmuh theinak dingah, Bawipa in a hnenah pe hram seh. Cule Efesa khua ah anih in ziangtluk nasain i rian ti kha na theifiang a si.
55002001	Curuangah nang, ka fapa, Khrih Jesu ih um zangfahnak ah cak zetin um aw.
55002002	Cule theihpitu tampi lakah ka hnen ihsin na theih mi thupawl kha mirinum, mi dang va zirhsâwngsin theitu dingpawl hnenah ap aw.
55002003	Curuangah nang cu Jesu Khrih ralkap ṭha vekin retheihzăwnzaihnak tuar aw.
55002004	Ralkap si dingih amah a hriltu a lunghmuiter theinak dingah raldo laiah hi damsung khawsaknak thupawl thawn zohman an hnawihnihaw lo.
55002005	Cule mi pakhat in zuamawknak ah zuam vein, dān vekih a zuam lo asile, nehnak lukhum pek a si lo.
55002006	Lo ṭuantu bāng zetih a ṭuantu cu a rah sĕng hmaisabiktu a si ding a si.
55002007	Ka sim mi hi ruat aw, Bawipa in thil ziangkim ah theihthiamnak lo pe hram seh.
55002008	Ka thuthangṭha bangtukih mithi lak ihsi kaihthawh mi, David cithlah Jesu Khrih kha cîng ringring aw.
55002009	Cuih thuthangṭha ruangah thil ṭhalo tuahtu bangin, cikcin ih ṭemṭawnnak tiang harsatnak ka tuar; asinan Pathian kamsuakthu cu ṭemṭawn a si lo.
55002010	Curuangah Khrih Jesu ih a um mi rundamnak cu sankhuk ropitnak thawn annih khal in an co ve theinak dingah, hril mipawl hrangah thil ziangkim hi ka tuar a si.
55002011	"Ziangahtile amai zawngih kan thih asile, Amai zawngah kan nung ding.
55002012	Kan tuar asile, Amai zawngah kan uk ve ding. Amah kan phatsan asile, Anih khal in in phatsan ve ding.
55002013	Kan zum lo a si khalle, Anih cu a rinum ringring, Amah le amah a phatsanaw thei lo," ti ṭawngkam hi rinsantlak a si.
55002014	Hi thilpawl hi zumtupawl cingkengter ringring hai aw, hlawknak si lo, a ngaithlatupawl siatnak sawn a si mi ṭawngkam menmenih an elawklonak dingah, Bawipa hmaika-ah nā zetin thu pe hai aw.
55002015	Pathian pawm mi vekin nangmah le nangmah Pathian hnenih peaw dingin nasazetin taima aw. Hnaṭuantu ningzak lo, thutak kamsuakthu dik zetih ṭhenfeltu si aw.
55002016	Asinan Pathian zahlonak le sullam nei lo phunnawinakpawl cu hrial aw, ziangahtile cupawl cun Pathian ngaihsak lo sinsinnak lamah an lo hruai ding.
55002017	Cule an thusim mi cun khensa mi ei vekin mi a ei ding. Cupawl lakah Haimenias le Fileṭas an tel.
55002018	Annih cun, "Thawhsalnak cu a thleng zo," tiin thutak an ṭhelh. Cule mi hrekkhat ih zumnak an hlorálter.
55002019	Sihmansehla Pathian-ih ṭohram hnget cu a dîng ringring ih, hi hminsinnak hi a nei: "Bawipa in amai tapawl cu a thei," ti le, "Khrih hmin saltu pauhpauh cun dingfellonak tlansan seh," ti hi.
55002020	Asinan inn ropi sungah sui le ngun bungbelpawl lawng si loin, thing le lei bungbelpawl khal an um. A hrekkhat cu sunlawih ding mi an si ih, a hrekkhat cu sunlawih lo ding mi an si.
55002021	Curuangah hipawl ihsin mi a thianfaiawk asile, anih cu sunlawihtlak bungbel, tithianhlim le Bawipa hrangih hmantlak le hnaṭuan ṭha tinkim hrangih timlam mi bungbel a si ding.
55002022	No lai câkhiarnakpawl khal tlansan aw, thinlung thiang ih Bawipa a kotupawl thawn dingfelnak, zumnak, duhdawtnak, hnangamdaihnak pawl cu dawi sawn aw.
55002023	Sikhalsehla atthlak le sullam nei lo thusuhnakpawl cun buainak a suakter ti na theih ruangah cupawl cu hrial aw.
55002024	Cule Bawipaih siahhlawh cun mi a elbuai ding a si lo, mi hmuahhmuah hnenah a zaidam ding, mi a zirh thei ding ih, thinsaunak a nei sawn ding a si.
55002025	Dokalhtupawl cu nunnem zetin nunsim hai aw. Cuticun Pathian in anmah cu thutak theihnak lamah lungthlengnak a pe hai mahna.
55002026	Cule ṭhangharhsalin amai duh zawng ti dingih ralkaih ih rak kaitu Diabol-ih tháng sung ihsin an tlânsuak thei ding.
55003001	Cule hihi thei aw, ni neta ah cun cān ṭihnungza a ra thleng ding.
55003002	Ziangahtile minungpawl cu mah le mah ngainaawtu, paisa ngainatu, mitluangkhâwng, mipuarthau, mithangsiathmang, nu le paih thulung lo, lungawihna thiam lo, thianghlim lo,
55003003	suahpi duhdawtnak nei lo, remnak siatsuahtu, mi relsiathmang, sūpaw thei lo, minunrâwng, thil ṭha duh lo tu,
55003004	miphatsanhmang, pawisak nei lo, miduhaw, Pathian duhdawt hnakih năwmcen ngaina sawntu an si ding.
55003005	Pathian ngaihsak hmel an pu nân, a huham cu an êl. Cuvek mipawl cu va tlansan aw.
55003006	Ziangahtile cupawl cu innpawl ah lutthupin, nunau â-pawl cu sál ah an kai ih, cuvek nunaupawl cu sualpawl ih nĕn mi le câkhiarnak phun zakip ih hruai rero mi an si.
55003007	Cupawl cu zir rero na cingih thutak theihnak ih thleng bān thei lo pawl an si.
55003008	Cun Jannes le Jambres in Mosi an dokalh vek khan, hipawl khal in thutak an dokalh. Lungthin se thluh zo mi, zumnak thu ih tling lo mi an si.
55003009	Asinan Jannes le Jambres atzia a lăng vek khan an atzia cu mi hmuahhmuah hmaika-ah phuansuah a si ding ruangah, hlapi cu an feh thei lo ding.
55003010	Asinan nang cun ka zirh mi thu, ka umtudān, ka tumtah mi, ka zumnak, ka thinsaunak, ka duhdawtnak, ka tuarfainak,
55003011	tiduhdahnak ka tuar mipawl le ka zăwnzaihnakpawl Anṭiok, Ikoniam le Listra khuapawl ah ka parih a thleng mi, ziang tiduhdahnakpawl ka tuar ti khal na thei thluh zo. Asinan cupawl hmuahhmuah sung ihsin Bawipa in i runsuak a si.
55003012	A si, Khrih Jesu ah Pathian ngaihsak ih nun a duhtu hmuahhmuah cun tiduhdahnak an tuar ding.
55003013	Asinan miṭha lopawl le mi bumhmangpawl cu mi bumin le bumih umin an sual sinsin ding.
55003014	Sikhalsehla nang cu na zir zo mi le a dik a si tiih na theih mi thilpawl kha zo hnen ihsin ka zir ti theiin, cumipawl ah umlan vivo aw.
55003015	Cule nauhakte na si lai ihsin Cathianghlim cu na rak thei zo, cumi cun Khrih Jesu zumnak ruangih rundamnak ngah ding tiangin a lo fimter thei a si.
55003016	Cathianghlim hmuahhmuah hi Pathian thawtkhumnak in pek a si ih, zirhawknak hrang, kawkawknak hrang, nunrĕmawknak hrang, dingfelnak zirhawknak hrangah hlawknak a si.
55003017	Cuticun Pathian mi cu a tling mi le hnaṭuan ṭha hmuahhmuah tuah dingah thăwm famkim a si thei ding.
55004001	Curuangah a rung lăngnak le a uknak ih mithipawl le minungpawl thuṭhentu ding Bawi Jesu Khrih le Pathian hmaika-ah thu ka lo cah a si.
55004002	Kamsuakthu cu phuang aw! A tikcu ah siseh, a tikcu lo khalah siseh tiar ringring aw. Thinsaunak hmuahhmuah le zirhnak hmuahhmuah thawn an mawhzia theihter aw, kawk awla, thape aw.
55004003	Ziangahtile minungpawl in zirhnak ziktluak an pawm thei lo cān a ra thleng ding ruangah an hnaza dirĕmternak ah anmai câkhiarnak zulhin, zirhtupawl anmai hnenah an khawm sawn ding.
55004004	Cule thutak ihsin an hna cu an her ding ih, phuahcawp thuanthu lamah an pial ding.
55004005	Asinan nang cu thil ziangkim ah ralring aw, zăwnzaihnakpawl cu tuar ṭenṭo aw, evangelist hna cu ṭuan aw, na rawngbawlnak zaten hlĕnsuak aw.
55004006	Ziangahtile kei cu Inding Thilhlăn vekin, thletbung ka si rero zo ih, ka fehsuak cān a nâi thlang.
55004007	Doawknak ṭha cu ka do zo, ka hna ka ṭheh zo ih, zumnak cu ka kilhim zo.
55004008	Ka hrangah dingfelnak lallukhum cu lehhnu hrangah ret a si zo, cumi cu Bawipa, Thuṭhentu dingfel cun cuih Ni ah i pe ding. Ka hnen lawngah si loin a lăngnak hngakhlaptupawl hmuahhmuah hnen khalah a pe ding.
55004009	Ka hnenih rat zâng zuam aw.
55004010	Ziangahtile Demas cun tulai khawvel a ngainat ruangah i tlansan ih, Thessalonika khua ah a feh. Kresen cu Galatia peng ah a feh ih, Tita khal Dalmaṭia peng ah a feh.
55004011	Luke lawng ka hnenah a um. Mark kha sawm awla, na zawngah rak hruai ve aw. Ziangahtile anih cu rawngbawlnak ah miṭhahnem a si.
55004012	Cule Ṭaikikas cu Efesa khua ah ka rak thlah zo.
55004013	Troas khua, Karpas hnenih ka kâwrfual ka tān mi kha, na rat tikah cazualpawl thawn rak keng aw, a hleicein savun cazualpawl kha.
55004014	Dar serthiam, Alexander in ka parah thil ṭhalo tampi a tuah. Bawipa in a hnaṭuan mipawl vekin lehrūl seh.
55004015	Kan ṭawngkampawl a dokalh nasat ruangah, nang khal a lakah ralring aw.
55004016	Humawknak thu ka rel hmaisak ṭum ah zohman in in dinpi lo, an zaten in tlansan thluh sawn. An parah mawh thleng lo dingin Pathian hnenah thla ka cam.
55004017	Cuti va si hman sehla, thuthangṭha cu keimah hmangin phuankim a si theinak dingah le Zentelpawl hmuahhmuah in an ngaingah theinak dingah Bawipa cun i dinpi ih, cahnak i pe. Kiosa kâ sung ihsin i runsuak.
55004018	Cule Bawipa cun hnaṭuan ṭhalo tinkim ihsin i runsuak ding ih, a vancung uknak sung tiang i kilhim ding. A hnenah ropitnak cu kumkhuain kumkhua tiang um seh. Amen.
55004019	Prisilla le Akuila le Onisiforas teih sungkua kha cibai i bûksak aw.
55004020	Erasṭas cu Korinth khua ah a cām ih, Trofimas cu Mileṭas ah dam loin ka tān ta.
55004021	Thlatang hlanah ra tlawn thei tum hramhram aw. Zubulas, Pudens, Linas, Klaudia le unaupawl hmuahhmuah in cibai an lo bûk.
55004022	Bawi Jesu Khrih cu na thlarau ah um seh. Zangfahnak na hnenah um hram seh. Amen.
56001001	Pathian hril mipawlih zumnak le Pathian ngaihsak zawngih thutak theihnak famkim zulhih Pathian ṭemṭawn sál le Jesu Khrih-ih apostol Paul in,
56001002	thuphan per thei lo Pathian in leilung sēm hlanin sankhuk nunnak ruahsannak a rak tiam.
56001003	Asinan in rundamtu Pathian thupek bangtukin ka hnenih ap mi cu, thusimnak thawngin a kamsuakthu cu a tikcu teah a langter.
56001004	Zumnak hmunkhatih ka fapa taktak Tita hnenah: Pa Pathian le in Rundamtu Bawi Jesu Khrih hnen ihsin zangfahnak, zahngainak le hnangamdaihnak um hram seh.
56001005	Khirit tikulh ih ka lo tān tanak săn cu thu ka lo pek vekin, thil tifel thluh lo mipawl tifel dingin le khaw tin ah elder-pawl ruat dingin a si.
56001006	Bishop si dingah mi pakhat cu sawihnăwm kâi lo, nupi pakhat nei, a fātepawl zumtu si mi, pawisaklonak nun ah simaw, luhlulnak thu ah simaw sawisel ding um lo a si ding a si.
56001007	Ziangahtile Bishop cu Pathian sumkiltu a si vekin, sawihnăwm kâi lo a si tengteng ding a si. Mai thu duh, thinheng áwl, sabitzu phâm, mihrohrang, paisa duham mi a si lo ding a si.
56001008	Cuhnakin mikhual duhtu, thil ṭha duhtu, sūpaw thei, midingfel, mithianghlim, mah le mah thununaw thei mi a si sawn ding a si.
56001009	Zirh a rak si zo bangin rintlak kamsuakthu kaihngettu a si ding a si, cutin zirhnak ziktluak hmangin tha mi a pe thei ding ih, dokalhtupawl a êl thei hai ding.
56001010	Ziangahtile thunun harsapawl, thulolak men ṭawngtupawl le mi bumhmangpawl tampi an um, a hleicein cupawl cu serh zim tanpawl lak ihsin an si.
56001011	Cupawlih kâ cu huhsak tengteng ding a si, diklo zetih hlawk duh ruangah zirh lo ding mi thilpawl an zirh ih, sungkurûn in mi an siatsuah.
56001012	Anmai lakih mi pakhat, anmai profet rori hman in, "Khirit tikulhmipawl cu thuphan per, sahrang sual, mizê rawl phâm an si," tiah a ti.
56001013	Hi theihternak cu a dik a si. Curuangah zumnak lamah an ziktluak theinak dingah, Khirit tikulhmipawl cu na zetin kawk hai aw.
56001014	Jew-pawlih phuahcawp thuanthupawl le thutak dungtuntu minungpawlih thupekpawl cu ngaihsak hlah.
56001015	Mithiangpawl hrangah cun thil ziangkim hi an thiang. Asinan mibawrhbang le zumlotu pawl hrangah cun a thiang mi zianghman a um lo. An lungthin le an sia le ṭha theihnak khal a bawrhhlawh ṭheh.
56001016	Pathian kan thei tiah an phuang nân, an hnaṭuannak in amah an phatsan. Annih cu Pathian huat mi tuahtu, thulung lo le hna ṭha ṭuannak tinkim ih santlailo an si.
56002001	Sikhalsehla nang cun zirhnak ziktluak thawi milaw mi thupawl sim aw:
56002002	cutin kum upa mipapawl cu sūpawin, mizahum, thununaw thei mi, zumnak le duhdawtnak le tuarfainak ah ziktluak dingin zirh hai aw.
56002003	Cutivek thothoin, kum upa nunaupawl khal mi relsiathmang lo, sabitzu phâm lo, thil ṭha zirhtu si sawnin, an nundān cu zahum zetih um dingin thape aw.
56002004	Cutin annih in nupinu no lai deuhpawl cu sūpaw thei dingin, an pasal duhdaw dingin, an fāte duhdaw dingin,
56002005	thinlung fel zet pu dingin, thianghlim dingin, innsang kilkhawitu si dingin, ṭha zetih um dingin, an pasal thu ngai dingin nun an zirh thei ding. Cutin Pathian kamsuakthu cu thangsiatin a um lo ding.
56002006	Cutivek thothoin, tlangvalpawl cu sūpaw dingin fawrh hai aw.
56002007	Thil ziangkim ah thil ṭha tuahnak in zohṭhim ding mi ah tuahaw aw; zirhnak ah na takzia, na zahumzia, na dikzia,
56002008	thiamlo coter theih lo na thusim ziktluak pawl langter aw. Cuticun a lo dodaltu in na thuhla ah thil ṭhalo zianghman sim ding a neih lo ruangah a ning a zak ding.
56002009	Sálpawl cu an bawipawlih ṭawng sawnkir loin, an thulung sawn dingin le thil ziangkim ah an lungawiter dingin fawrh hai aw.
56002010	In Rundamtu Pathian thuhla zirhnak cu thil ziangkim ah duhum zetih an lăngter theinak dingah, an bawipawlih thil rûksak loin rinumnak ṭha hmuahhmuah langter sawn dingin fawrh hai aw.
56002011	Ziangahtile rundamnak thlentu Pathian zangfahnak cu mi hmuahhmuah hnenah a rung lang zo.
56002012	Cuih Pathian zangfahnak cun Pathian ngaihsaklonak le khawvel câkhiarnak pawl tlansanin tulai san ah sūpaw le dingfel zet le Pathian ngaihsakih nung ding kan si ti in zirh.
56002013	Ruahsannak lungawium kan hngah laiah hin cutivekih nung ding kan si, cuih ruahsannak cu Pathian ropi, in Rundamtu Jesu Khrih-ih rung lăngnak sunglawi zet cu a si.
56002014	Anih cun dān loih nunnak hmuahhmuah sung ihsin in tlen theinak dingah le amah hnenih thenfai mi, amai mihleice, hnaṭuan ṭha hrangih ṭhahnemngai mi kan si theinak dingah kan hrangah amah le amah a peaw.
56002015	Hi thilpawl cu thuneihnak hmuahhmuah thawn sim aw, fawrh awla, kawk aw. Zohman in lo nautat hlah hai seh.
56003001	Uktupawl le thuneitupawl hnenah tlulut dingin, an thu ngai dingin, thil ṭha tinkim tuah dingih tiar cia dingin zumtupawl cu theihtersal hai aw.
56003002	Zo hnen hmanah ṭawng sia ṭawng lo le mielbuaihmang si loin, zaidam le mi hmuahhmuah hnenah nunnemnak langter sawn dingin anmah cu theihtersal hai aw.
56003003	Ziangahtile kanmah rori khal hi hlanah atnak ah, thulunlonak ah, bumnak ah, câkhiarnak a phunphun le năwmnak a phunphun rianin, mi dang parah lungput siava le iksiknak, huatthlala le pakhat le pakhat huaawtăwnin kan rak um dah.
56003004	Asinan Rundamtu Pathian-ih ngilneihnak le duhdawtnak cu minung hnenah a rung lang zo.
56003005	Dingfelnak hnaṭuan kan rak ṭuan mi ruangah si loin, a zahngainak zulh sawnin hrinsalnak hmangih khawlhfainak le Thlarau Thianghlim hmangih titharsalnak cun in rundam a si.
56003006	Cuih Thlarau Thianghlim cu in Rundamtu Jesu Khrih hmangin nasazetin kan parah Pathian in a run burh.
56003007	Cuticun kan ruahsan mi sankhuk nunnak zulhin ro cotu ih tuah kan si theinak dingah, a zangfahnak in thiam coter kan si.
56003008	Pathian rak zum zotupawl cu hnaṭuan ṭha ṭuan vivo dingin ralring hai seh, ti thu hi milai hrangah a ṭha ih a hlawk a si. Hih ṭawngkam hi rinsantlak a si. Hi thilpawl hi nasazetin phuang awla ka duh.
56003009	Sikhalsehla atthlak thusuhnakpawl, cithlahsâwngawknak zâwtsalnak, tawhawknakpawl le Dān thu ih elawknakpawl cu hrial aw; ziangahtile cupawl cu hlawknak um lo le ṭhathnemnak nei lo an si.
56003010	Ṭhenṭhekawknak tuah ṭheutu cu vei khat nunsim aw, a vei hnihnak nunsim leh awla, cuih hnu cun hnáwng aw.
56003011	Cutivek minung cu amah le amah thiamlo coawterin a rak fehpêng ih, thilsual a tuah a si ti nan thei.
56003012	Arṭemas asilole Ṭaikikas kha na hnenih ka rak thlah tikah, Nikopolis khua ah ka hnenah rat hramhram tum aw, ziangahtile thlatang sung cutawk ih um ka tum.
56003013	Dānthiam Zenas le Apollos in an khualtlawn vivo nak ah zianghman an tlaksămlonak dingah, ṭhahnemngai zetin rak bawm hai aw.
56003014	Cule kanmai mipawl khal in rah nei loih an umlonak dingah, ṭulpawinak ih hman dingah hnaṭuan ṭha ṭuan vivo zir hai seh.
56003015	Ka hnenih um hmuahhmuah in cibai an lo bûk. Zumnak ih in duhdawtupawl kha cibai in rak bûksak aw. Nan zate hnenah zangfahnak um hram seh. Amen.
57001001	Paul, Khrih Jesu-ih thawngtla le kan unaupa Timothy in, kan duhdawt zet mi le kan hnaṭuanpi Filemon hnenah le,
57001002	kan duhdawt mi Afia le kan ralkap ṭuanpi Arkippas hnenah le na inn ih kawhhran hnenah:
57001003	Pathian kan Pa le Bawi Jesu Khrih hnen ihsin zangfahnak le hnangamdaihnak cu nan hnenah um hram seh.
57001004	Ka thlacamnak ah na hmin sâl ringring in, Pathian hnenah lungawi thu ka sim ṭheu.
57001005	Cucu Bawi Jesu le mithiangpawl hmuahhmuah hnenih na duhdawtnak le na zumnak hna ih ka theih ruangah a si.
57001006	Cutin Khrih Jesu ah nanmah ih um thil ṭha tinkim theihnak ruangah na zumnak mi na va hlawm tikah hmual nei thei dingin thla ka cam.
57001007	Ziangahtile mithiangpawlih thinlung cu unaupa, nangmah in na harhtharter ruangah na duhdawtnak ah aipuannak le thlangamnak nasazet kan nei.
57001008	Curuangah thildik ti dingih thu lo pek ding cu Khrih ah ralṭha zet thei si hman ningla,
57001009	kei, Paul, tar zet zo mi, atu khalih Jesu Khrih-ih thawngtla hin duhdawtnak ruangah a ngĕnin ka lo ngen sawn a si.
57001010	Ṭemṭawn ka sinak ih ka hrin mi ka fapa Onesimas hrangah ka lo ngen a si.
57001011	A liam cia mi cān ah cun na hrangah miṭhahnem lo a si, asinan atu ah cun nang le kei hrangah miṭhahnem a si.
57001012	Amah cu na hnenah ka rak kuatsal. Curuangah amah cu keimai thinlung vek rori in, cohlang hram aw.
57001013	Amah cu thuthangṭha ih ṭemṭawn ka si sung, nangmah aiawhih rawng i bawlsak theinak dingah, ka hnenih umter ka duh.
57001014	Sikhalsehla na ṭhatnak cu ti lo theih lo vek si loin, na duhnak hrimhrim ruang sawnah a si theinak dingah, na lungkimnak um lo cun zianghman tuah ka duh lo.
57001015	Rei lo te sung a lo ṭhennak săn hi nang in amah cu a kumkhuaih na neih theinak dingah a si thei men.
57001016	Sál vek si nawn loin, sál hnakih sângsawnin amah cu cohlang aw, amah hi ka hrangah duh zet mi unau a si hleice ih, milai ah le Bawipa ah na hrangah ziangtluk duh zet mi a si sinsin pei.
57001017	Curuangah na hnaṭuanpi pakhat ih i ruat asile, keimah vek rori in amah cu rak cohlang aw.
57001018	Anih in na parah tuahsual mi, asilole ziang simaw bâk mi a neih a si khalle keimai bâk ah ruat aw.
57001019	Kei, Paul in himi hi keimai kut rori in ka ngan a si, cumi cu ka rulhsak ding. Sikhalsehla ka hnenah nangmah rori khal in bâk mi na nei ti ka lo sim a si lo.
57001020	A si, unaupa, Bawipa ah na hnen ihsin aipuannak i neihter awla, Bawipa ah ka thinlung harhtharter aw.
57001021	Ka thu na ngai ding ti zumhngehnak ka neih ruangah, na hnenah hitin ka run ngan a si; ka sim mi hnakih nasasawnin na tuah ding ti khal ka thei.
57001022	Cule cēnnak ding hmun khal in rak timlamsak cih aw, ziangahtile nan thlacamnak zarah nan hnenah ka ra thei ding tiah ruahsannak ka nei.
57001023	Khrih Jesu ih ka thawngtlakpi Epafras in cibai a lo bûk.
57001024	Ka hnaṭuanpi Mark, Aristarkas, Demas le Luke lepawl in cibai an lo bûk.
57001025	Kan Bawipa Jesu Khrih-ih zangfahnak cu na thlarau ah um hram seh. Amen.
58001001	A liam cia mi cān ah a phunphun le lamzin dangdangin profetpawl hmangih pupápawl hnenih thu rak simtu Pathian in,
58001002	hih cān neta ah hin a Fapa hmangin kan hnenah thu in rak sim. Amah cu thil hmuahhmuah ro cotu ah Pathian in a ruat ih, amah hmang thotho in leilungpawl hi Pathian cun a rak tuah.
58001003	Amah cu Pathian ropitnakih tleu le a sinak mizia lăngsuahnak diktak a si. Thil ziangkim hi a thiltitheinak kamsuakthu in a khaidinghnget thluh. Amah rori in kan sualpawl a thianfai hnuah, tlun sâng Cungnungbik kut vawrh lamah a to.
58001004	A cungnung mi hmin cu anih in ro ih a congah ruangah vancungmipawl hnakin a cungnungsawn a si.
58001005	Ziangahtile, "Nang cu ka Fapa na si, Tuihsun ah ka lo hring a si," tiin le, "A hrangah Pa ka si ding ih, Amah cu ka hrangah Fapa a si ding," tiin vancungmi zo hnenah so a sim dah?
58001006	Cun hrin hmaisabik mi cu leitlun ih a hruailuh tikah khan, "Pathian vancungmi hmuahhmuah in amah cu be hai seh," tiah a ti.
58001007	Cule vancungmipawl thu ah, "Anih in a vancungmipawl cu thli ah le a rawngbawltupawl kha meisa alh ah a tuah hai," tiah a ti.
58001008	Sihmansehla Fapa thuhla ah cun, "Maw Pathian, na laltokham cu kumkhuaih kumkhua tiang a si, Dingfelnak kianghrăwl cu na lalram kianghrăwl a si.
58001009	Dingfelnak na rak ngaina ih, dān neih lo cu na hua. Curuangah Pathian, na Pathian cun na hawipipawl hleihin lungawinak hriak a lo thih a si," tiah a ti.
58001010	Cule, "Nang, Bawipa in a tir in leilung ṭohram na rak bŭn ih, Vanpawl khi nangmai kutsuak an si.
58001011	Cupawl cu an hlorál leh ding, asinan nang cu na hmun ringring; Cupawl hmuahhmuah cu sinfen bangin an hlun thluh leh ding.
58001012	Puan bangin cupawl cu na zual ding, cule an danglam ding. Asinan nang cu nangmah kêl na si, Cule na kumpawl in cem ti an nei lo ding," tiah a ti.
58001013	Sihmansehla vancungmi zo hnenah so, "Na ralpawl na keretnak ih ka tuah hlanlo, ka vawrh lamah to aw," tiin a sim dah?
58001014	Annihpawl hmuahhmuah cu rundamnak ro ih cotu dingpawl hrangih rawngbawl dingih thlah mi rawngbawltu thlarau an si lo maw si?
58002001	Curuangah kan tawlhhlolonak dingah hna ih kan theih mi thilpawl kha nasa sinsinin kan ngaihsak ding a si.
58002002	Ziangahtile vancungmipawl hmangih kamsuakthu sim mi hman a hngeh ih dānpahbălnak le thulunlonak tinkim in a dik mi lehrulhnak an co a si ahcun,
58002003	hi tlukih rundamnak ropi hi kan thlauthlak a si ahcun, ziangtin so kan luat thei ding? Cuih rundamnak thu cu a hmaisabikah Bawipa in a phuang ih a theitupawl in kan hnenah an rak nĕmhnget.
58002004	Pathian khal in hminsinnakpawl le mangbangzapawl in siseh, thilmak a phunphun le amai duhdān vekih Thlarau Thianghlim thilpekpawl thawn anmah cu a theihpi hai.
58002005	Ziangahtile kan phuan mi, a ra thleng ding mi leilung cu vancungmipawlih thu hnuaiah a ap lo.
58002006	Asinan mi pakhat in hmun pakhat ah, "Minung hi ziangso maw a si ih na ngaihsak, asilole minung fapa hi na kilkhawi ṭheu?
58002007	Anih cu vancungmipawl hnakih málte niamdeuhin na rak tuah; Amah cu ropitnak le upatnak na khumter ih, Na kut ih tuah mipawl tlunah na ret.
58002008	A thuthu ih um dingin thil hmuahhmuah cu a ke hnuaiah na ret ṭheh," tiin a phuang. Cutiih ziang hmuahhmuah a ke hnuaiih a ret ruangah a hnuaiih ret lo i a tān mi zianghman a um lo. Asinan atu ah cun thil ziangkim a hnuaiah retin a um ti kan hmu hrih lo.
58002009	Asinan thihnak tuar ruangih ropitnak le upatnak khumter mi, Pathian zangfahnak ruangin mi kip hrangah thihnak a teh theinak dingah vancungmipawl hnakih niamter sawn mi Jesu cu kan hmu a si.
58002010	Ziangahtile fa tampi ropitnak ih hruailuh an sinak ah hin ziangkim a hrangih um le thil ziangkim amah ruangih um Pathian hrangah cun harsatnakpawl ruangih an rundamnak hrampi famkimter hi a awm hrimhrim a si.
58002011	Ziangahtile tithianghlimtu le tithianghlim mipawl cu an zaten mi pakhat ihta an si, curuangah annih cun unaupawl tiih kawh ding a zahpi lo,
58002012	"Ka unaupawl hnenah na hmin ka thăn ding, Mipungkhawm lakah nangmah thangṭhatnak hla ka sak ding," tiah a ti.
58002013	Cule, "Amah ah ka zumnak ka ṭhum ding," tiah a tisal. Cun, "Ngai hnik uh, keimah le Pathian ih i pek mi nauhakpawl hi," tiin a simsal lala.
58002014	Nauhakpawl cu titsa le thisen cotu an si ruangah, thihnak thawngin thihnak parih thuneitu Diabol cu a siatbăl theinak dingah, milai sinak a co ve.
58002015	An nunsung hmuahhmuah thih ṭihnak sál ih tāngpawl a runsuak theinak dingah a si.
58002016	Ziangahtile a taktak ah cun a băwm ṭheu mipawl hi vancungmipawl an si lo ih, Abraham cithlah an si sawn.
58002017	Curuangah milai sualpawl hrangih tlăwnlungawithawinak tuah dingin, Pathian lam thilpawl ah zahngainak le Puithiam Lubik rinum a si theinak dingah thil ziangkim ah a unaupawl vekih tuah a ṭul a si.
58002018	Amah rori in sualfawrhnak a tuar zo ruangah, sualfawrhnak tuartupawl cu a bawm thei hai a si.
58003001	Curuangah van lam kawhnak a cotu a thianghlim mi unaupawl, kan phuan mi, Apostol le Puithiam Lubik Khrih Jesu hi ruat hnik uh.
58003002	Mosi cu Pathian sungkua hmuahhmuah parih a rinum bangin, anih cu amah ruattu parah a rinum a si.
58003003	Ziangahtile inn saktu cun a sak mi inn hnakin upat a hlawh sawn bangin, anih cu Mosi hnakin upatnak cotlak sawnah ruah a si.
58003004	Ziangahtile inn pauhpauh cu mi pakhat khat ih sak mi an si, asinan thil ziangkim a saktu cu Pathian a si.
58003005	Cule Mosi cu lehhnu ih an run rel leh ding mi thilpawl theihpitu a si theinak dingah, Pathian innsang hmuahhmuah parah siahhlawh rinum taktak a si.
58003006	Sihmansehla Fapa dinhmun in Khrih cu Pathian sungkua parah a rinum a si, rinhngehnak le ruahsannak ih lungawiaipuannak cu a net tiang kan kaihhnget a si ahcun, kanmah hi Pathian sungkua cu kan si.
58003007	Curuangah Thlarau Thianghlim in, "Tuihsun ah a aw nan theih asile,
58003008	Ramṭhing ih hniksak ni ih hel lai vek khan, Nan thinlung hakter hlah uh.
58003009	Nan pupápawl in in hniksak, in hliakhlai ih, Ka tuah mi thilpawl kum 40 sung an hmu.
58003010	Curuangah cuih san minungpawl parah ka thin a heng ih, Kei in, 'An thinlung a fehpêng ringring, ka duhdān khal an thei lo,' tiah ka ti.
58003011	Cutivekcun ka thinlingin, 'Ka cawlhnak ah an lut lo ding,' tiah sia ka săm," tiih a ti vek khan a si.
58003012	U le nau tla, a nung mi Pathian tlansan dingin nan lakih zohman a thinlung sungah zumlonak le thinlung sual a umlonak dingah fimkhur uh.
58003013	Sikhalsehla, "Tuihsun," tiih sal a si laiah hin pakhat le pakhat ni tin fawrhawtăwn uh, culole nan lakih mi zo simaw sual bumnak ruangah a thinlung hakter a si pang ding.
58003014	Ziangahtile a thăwk ih kan neih mi zumhngehnak kha a net tiang kan kaihnget asile, Khrih ṭawmpitu kan si.
58003015	Cule, "Tuihsun ah a aw nan theih asile, Hel lai vek khan nan thinlung hakter hlah uh," tiih sim mi vek kha a si.
58003016	Ziangahtile hna ih an theih hnu khalih a thinhengter thotho tupawl kha zo an si? A taktakin cupawl cu Izip ram ihsin Mosi ih a hruaisuah mipawl kha an si lo maw?
58003017	Cun kum 40 sung zo parah so a thin a heng? Thilsual tuahtupawl, an ruang khal ramṭhing ih rīlpawl parah khan a si lo maw?
58003018	Cule a zum lo tupawl hnen siarlo ah, zo hnenah so a cawlhnak ih lut lo dingih sia a săm?
58003019	Cule an zumlonak ruangah an lut thei lo ti kan hmu a si.
58004001	Amai cawlhnak ih luh ding thutiamkam a um hrih lai ruangah, cuih cawlhnak ah nan lakih mi pakhat khat a thleng lo pang ding ti phâng uhsi.
58004002	Ziangahtile kan hnenih phuan a si vekin thuthangṭha cu an hnenah phuan a si. Asinan cuih kamsuakthu a ngaithlatupawl in an theih mi thu cu zumnak thawi an rawi lo ruangah an hlawkpi lo.
58004003	"Ka thin a ling ih, 'Ka cawlhnak ah an lut lo ding,' tiih sia ka săm vekin," tiih a ti vek khan a si. Sihmansehla leilung lungphum phum a si thăwk ihsin hna cu ṭuan ṭheh a si zo ruangah kannih a rak zum zotupawl hi cuih cawlhnak ah cun kan lut lai rero a si.
58004004	Ziangahtile hmun pakhat ah ni sarih ni thu hi, "Cule ni sarih ni ah cun Pathian cu a hnaṭuannak hmuahhmuah ihsin a cawl," tiih sim a si.
58004005	Cule cuih hmun lala ah, "Ka cawlhnak ah an lut lo ding," a ti leh fawn.
58004006	Mi hrekkhat hrangah luh ding mi cawlhnak a um lai hrih ruangah le an hnenih thu an rak sim hmaisak mipawl kha thulunlonak ruangah cuih cawlhnak ah an rak luh lo ruangah,
58004007	cān reipi hnuah David hmangih ṭawngin, "Tuihsun," tiin ni pakhat a ruatsal: "Tuihsun ah a aw nan theih asile, Nan thinlung hakter hlah uh," tiih sim zo a si bangin.
58004008	Ziangahtile Joshua in annihpawl kha cawlhnak rak pe hai zo si sehla cu, cumi hnuah ni dang thu a sim nawn lo ding.
58004009	Curuangah Pathian mipawl hrangah cawlhnak a um lai hrih a si.
58004010	Ziangahtile Pathian cawlhnak ah lut ih, cawl zotu cu Pathian tidān bangin a hnapawl ihsin a cawl ve.
58004011	Curuangah cuih thulunlonak zohṭhim ih zohman kan tluklonak dingah, cawlhnak ih lut dingin hlawptlo uhsi.
58004012	Ziangahtile Pathian kamsuakthu cu a nung ih huham a nei, ralnâm kap hnih hriam hnak khal in a hriam sawn. Nunnak le thlarau, ruh pehzăwmawknakpawl le thlik hman ṭhenphel ko a sun thei, khawruah mipawl le thinlungih tumtah mipawl a thei thei.
58004013	Cule Pathian mithmuhah a sersiam mi zianghman lang lo a um lo, cuhnakin kan thuhla kan thlĕnnak ding paih mithmuhah cun, thil ziangkim hi taklawng le áwngaw cia-in a um thluh sawn a si.
58004014	Curuangah vanpawl ih fehtlăng zo, Puithiam Lubik ropi, Pathian Fapa Jesu kan neih ruangah, kan zumnak phuansuah mi hi kaihnget uhsi.
58004015	Ziangahtile kan cahlonakpawl in tuarpi thei lo tu Puithiam Lubik nei kan si lo ih, kanmah vekin phun zakip ih sualfawrhnak rak táwng zo na cingih sual tuah lo nei kan si sawn.
58004016	Curuangah zahngainak kan co theinak dingah le kan ṭul cān ih in bawm dingin, zangfahnak kan hmuh theinak dingah zangfahnak laltokham cu ralṭha zetin naih uhsi.
58005001	Ziangahtile puithiam lubik pauhpauh cu minung lak ihsin hril mi an si ih, thilpekpawl le sualpawl hrangih thawiawknakpawl a hlăn theinak dingah Pathian lam thil ah minung hrangah ruat an si.
58005002	Anih khal cu cahlonak in a tuam ve ruangah theih mi nei lo le zinpêng zawhtupawl parah zawnruahnak a nei thei.
58005003	Cuvek mi a si ruangah mipi sualpawl hrangih thawinak a hlăn vek thothoin amai sualnakpawl hrang khalah an hlăn a ṭul a si.
58005004	Cule Aaron vekih Pathian kawhnak cotu siarlo, zohman in hi upat conak cu anmai hrangah an la dah lo.
58005005	Cuvekin Khrih khal Puithiam Lubik si dingin amah le amah a cawimawiaw lo. Sihmansehla Pathian in a hnenah, "Nang cu ka Fapa na si, Tuihsun ah ka lo hring a si," tiah a sim sawn.
58005006	Cule hmun dang ah, "Nangmah cu Melkizedek-ih sidān vekin, Kumkhuain puithiam na si," ti khal in a sim.
58005007	Anih cun taksa ih a um laiah, thihnak ihsin amah rundam theitu hnenah nasazetih ṭapin le mitthli thawn thlacamnakpawl le dilnakpawl a hlăn tikah, Pathian a ṭih ruangah a thlacamnak cu ngaihthlaksak a si.
58005008	Anih cu Fapa si ko hmansehla, a tuar mi thilpawl ihsin thulunnak a zir thotho.
58005009	Cule Pathian in famkim ko a tuah hnuah cun, a thu a ngaitupawl hmuahhmuah hrangah sankhuk rundamnak hrampi ah a cang.
58005010	"Melkizedek-ih sidān bangin," anih cu Pathian ih kawh mi Puithiam Lubik a si.
58005011	Melkizedek thu ah hin rel ding tampi kan nei ih, thu ngaithlak nan duh lo ruangah simfiang ding a harsa zet.
58005012	Ziangahtile a tikcu ruat ah cun zirhtu si thei zo ding hman nan si nân, Pathian thu hramthăwkpawl zirhtu ding nan ṭul sawn riangri ih, rawl hak si loin, hnawiti ṭul lai mi nan rak si.
58005013	Ziangahtile hnawiti ih a nungtu pauhpauh cu, nausen a si lai ruangah, dingfelnak kamsuakthu cu a theifiang thei lo.
58005014	Asinan rawl hak cu pitlingpawl hrangah a si. Cupawl cun a sia le a ṭha thleidang thiam dingin an theih theinak an hman ṭheu ruangah an theih theinakpawl cu an rak săwizăwi zo.
58006001	Curuangah Khrih thurin hramthăwkpawl cu tân tain, thil ti thipawl ihsin lungthlengnak, Pathian parih zumnak,
58006002	khawlhfaiawknakpawl zirhawknak, kut suan thu, mithi thawhsalnak le sankhuk thuṭhennak zirhawknak ṭohram cu bunsal nawn loin, pitlin lam pan uhsi.
58006003	Pathian in in sian asile, cucu kan ti vivo ding.
58006004	Ziangahtile vei khat tleunak rak pek zo mi, van lam thilpek tep zotu, Thlarau Thianghlim ṭawmpi zotu,
58006005	Pathian kamsuakthu ṭha le a thleng lai ding mi san ih thiltitheinakpawl a tep zotupawl cu,
58006006	an tlûk asile, lungthlengnak ih titharsal ding cu an hrangah a cang thei lo mi a si. Ziangahtile Pathian Fapa cu an khengbĕt tharsal ih ningzakzain an tuah a si.
58006007	Ziangahtile leilung, a parih tla ṭheu mi ruahti a intu le a ṭuantupawl hrangih a ṭhahnem mi thlai rahsuah ṭheu tu cun Pathian hnen ihsin malsawm a dawng a si.
58006008	Asinan hlingbûr le hrambûar suahtu cu hnawn a si ih camsiat tuar a nâi a si, a netnakah urkăng a si ding.
58006009	Asinan duhdawt mitla, cutin kan lo sim nân, nannih cu thil ṭhasawn, a si, rundamnak thawn thlurhaw mi thilpawl nan tuah kan beisei.
58006010	Ziangahtile amai hmin ih mithiangpawl rawng nan bawlsak rero lai bangin, nan bawlsak zonak ah duhdawtnak hnaṭuan le nan hnaṭuan mipawl hngilh dingin, Pathian cu mifello a si lo.
58006011	Cule rinhlelhnak um lo beiseinak famkim ah nan zaten a net tiang taimaknak bangrep nan suah fingfing kan duh.
58006012	Cutin mizê si loin, rinnak le thinsaunak ruangin thutiampawl congahtupawl cawngtu nan si sawn ding kan duh.
58006013	Ziangahtile Pathian in Abraham hnenih thu a tiam laiah, amah hnakih ropisawn hmin sâl ih sesămnak ding a neih lo ruangah, amah le amah sālawin,
58006014	"Mal ka lo sawm tengteng ding ih, ka lo karhzaiter tengteng ding," tiah a ti.
58006015	Cuticun thinsau takih a tuar hnuah, thutiamkam cu a congah.
58006016	Ziangahtile milaipawl cun thungaiten anmah hnakih ropisawn hmin sâlin sia an săm ṭheu, cule an sesămnak cun an elawknak thu tinkim a cemter ih an thurel mi a nĕmhnget ṭheu.
58006017	Cutivekcun Pathian in a thil tum a danglam thei lozia cu a thutiam ro cotupawl hnenah nasa sinsinih lăngter a duh ruangah, cucu sesămnak in a nĕmhnget.
58006018	Danglam thei lo cuih thil pahnih ah cun, Pathian cu thuphan per thei a si lo ruangah kannih himnak hmu zotupawl hin thapeknak nasazet neiin, kan hmaiih ret mi ruahsannak cu kan kaihhnget theinak dingah himi hi Pathian in a tuah a si.
58006019	Cuih ruahsannak cu nunnak thirkâwnpi vekin kan nei ih, cumi cu hnget le rintlak a si ih puanzar sungah a lut.
58006020	Melkizedek-ih sidān bangtukin kumkhaw Puithiam Lubik, hmaihruaitu, Jesu cu kan hrangah cu tawkah cun a lut a si.
58007001	Ziangahtile hi Melkizedek cu Salem siangpahrang, Cungnungbik Pathian-ih puithiam a si, siangpahrangpawl a thahnak ihsi ra tlungkir Abraham cu a rak hmuak ih mal a sawm.
58007002	Cu pa hnenah Abraham in a rallâksum hmuahhmuah ih ṭhen hra ṭhen khat a pe. A hmaisa ah a hmin sullam cu "dingfelnak siangpahrang," a si ih, cuihhnu ah Salem siangpahrang ti khal a si, a sullam cu "daihnak siangpahrang," tinak a si.
58007003	Anih cu pa nei lo, nu nei lo, cithlahsâwng nei lo a si ih, um thăwk ni khal a nei lo ih, nun cemnetnak khal a nei fawn lo, Pathian Fapa bangtukih tuah mi a si sawn ih puithiam a si ringring.
58007004	Cun anih hi ziangtluk miropi a si ti ruat hnik uh, purêng Abraham hman in a ralthillawnpawlih ṭhen hra ṭhen khat cu a hnenah a pe.
58007005	Cule puithiam sinak a cotu Levi fapapawl cun mipi hnen ihsin ṭhen hra ṭhen khat co theinak cu Dān bangtukin thupek an nei taktak. An unaupawl cu Abraham ihsin suak mi si khal hai sehla, ṭhen hra ṭhen khat cu an unaupawl lak ihsin a si an co.
58007006	Sihmansehla Levi hrin ihsin cithlahsâwng zăwi a si lo mi pa in Abraham-ih ṭhen hra ṭhen khat a co ih, thutiamkampawl neitu cu mal a sawm a si.
58007007	A tesawn cu a tumsawn in malsawm a pe ti hi el ding zianghman a um lo.
58007008	Hi tawkah a thi thei mi minungpawl in ṭhen hra ṭhen khat an co, asinan cu tawkah cun a nung ringring tiih phuan mi pa in ṭhen hra ṭhen khat a co.
58007009	Ṭhen hra ṭhen khat cotu Levi khal in Abraham hmangin ṭhen hra ṭhen khat a rak pe ve zo ti theih a si.
58007010	Ziangahtile Melkizedek in a rak hmuah laiah anih cu a paih ṭhalbe ah a rak um zo.
58007011	Curuangah famkimnak cu Levi-ih puithiam sinak ihsin co theih si sehla cu (cumi hnuaiah mipi in Dān an ngah ruangah), Aaron-ih sidān vekih kawh si lo, Melkizedek-ih sidān vek puithiam dang rung um ding cu a ṭul bêtnak ziang a um?
58007012	Ziangahtile puithiam sinak cu a thlengaw ih, Dān khal thleng a ṭul ve.
58007013	Ziangahtile a thu an sim mi pa hi hnám dang mi a si, cuih hnám lak ihta zohman in biakṭheng ah rawng an bawl dah lo.
58007014	Ziangahtile kan Bawipa cu Judah hnám ihsin suak mi a si ti cu a fiang, cuih hrin thuhla ah Mosi in puithiam sinak thuhla ziang thu hman a rel lo.
58007015	Cule Melkizedek sinak băngpi puithiam dang a rung um zo a si ahcun, kan sim zo mi thu hi a fiang sinsin.
58007016	Amah cu milai cithlahsâwngawknak ih a phût mi bangtuk si loin, tisiat theih lo nunnak thiltitheinak zulhin a ra sawn tinak a si.
58007017	Ziangahtile, "Nangmah cu Melkizedek-ih sidān vekin, Kumkhuain puithiam na si," tiin a phuang.
58007018	Ziangahtile thupek um hmaisa cu a cah lo le a ṭhathnem lo ruangah hnawnin a um.
58007019	Ziangahtile Dān in zianghman a tifamkim lo, asinan ruahsannak ṭhasawn a thlengter ih, cumi ihsin Pathian kan naih thei a si.
58007020	Cule anih cu sesămnak um loin puithiam ih tuah a si lo.
58007021	Ziangahtile Levi-mipawl cu sesămnak um loin puithiam ih tuah an rak si, asinan Jesu cu sesămin puithiam ih tuah a si. A hnenah Pathian in, " 'Nangmah cu Melkizedek-ih sidān vekin Kumkhuain puithiam na si,' Bawipa in sia a săm zo ih, A lung a thleng lo ding," tiah a ti.
58007022	Cuticun nasa sinsinin, Jesu cu thukham ṭhasawn hrangah âmkhām ah a rung cang.
58007023	Cun thihnak ruangih an pehzăwm vivo thei ṭheu lo ruangah, puithiam tampi an rak um zo.
58007024	Asinan anih cu a nun ringring ruangah, thleng theih lo mi puithiam sinak a nei.
58007025	Curuangah an hrangih dilsak dingin a nun ringring ruangah, amai zarih Pathian hnenih ratupawl cu a net tiangin a rundam thei a si.
58007026	Ziangahtile cuvek Puithiam Lubik, thianghlim, pawitawk lo, bawrhhlawh kai lo, misualpawl lakih fihlim le vanpawl hnakih sângsawn cu kan hrangah a tling tawk a si.
58007027	Anih cu, cuih puithiam lubikpawl vekin ni tin, amai sualpawl hrangah thawiawknak pek hmaisak ta hnu lawngih mipi sualnak hrangih thawiawknak a pek a ṭul lo, himi ruangah amah le amah a hlănawk ah khan sankhuk daihin vei khat ah a ṭhehnak a si.
58007028	Ziangahtile Dān cun cahlonak nei milai cu puithiam lubik ah a tuah, asinan Dān hnuih rak um sesămnak ṭawngkam cun kumkhuaih tifamkim mi Fapa cu puithiam lubik ah a ruat a si.
58008001	Cun kan sim miih tum mi bik cu hihi a si: vanpawl ah khin Cungnungbik laltokham vawrh lamih a totu, cuvek Puithiam Lubik kan nei a si.
58008002	Anih cu minung ih sak mi si lo, Bawipa ih sak mi hmun thianghlim le biakbûk diktak rawngbawltu a si.
58008003	Ziangahtile puithiam lubik pauhpauh cu thilpekpawl le thawiawknakpawl hlan dingih ruat an si. Curuangah hi Puithiam Lubik khal hin ziang simaw hlăn ding a neih ve a ṭul.
58008004	Ziangahtile Dān bangtukih thilpekpawl hlantu puithiampawl an um ruangah, amah hi leitlun ih um rak si sehla puithiam a si lo ding.
58008005	Cupawl cun van lam thilpawlih lem le thlam rawng an bawl, curuangah Mosi in biakbûk a sak zik laiah khan, "Tlang parih a pianhmang hmuh na si vekin thil ziangkim tuah aw," tiin Pathian in a hnenah thu a pe.
58008006	Asinan atu ah cun amah cu thutiamkam ṭhasawnpawl parih dĭn mi thukham ṭhasawn remnak Palai khal a si bangin rawngbawlnak ṭhasawn a co zo a si.
58008007	Ziangahtile cuih thukham hmaisa cu sawisel ding rak um lo ta sehla cu, a pahnihnak hrangah cān remcâng hawl a ṭul lo ding.
58008008	Anmah ah mawhsualnak a hmuh ruangah anih in, "Ngai hnik, Israel sungza le Judah sungza thawi thukham thar ka tuah ding cān a thleng zik thlang, Bawipa in a ti.
58008009	Izip ram ihsin kut in ka hruaisuah hai laiih an pupápawl thawi ka tuah mi thukham vek a si lo ding. Ziangruangahtile annih cu ka thukham ah an um lo a si; cun annihpawl cu ka ngaihsak hai lo, tiah Bawipa in a ti.
58008010	Ziangahtile cumi hnuih Israel sungza thawi ka tuah ding mi thukham cu hihi a si, Bawipa in a ti: ka dānpawl cu an ruahnak ah ka ret ding ih an thinlung ah ka ngan ding, cule kei cu an Pathian ka si ding ih, annih cu ka minung an si ding.
58008011	Mi kip in, 'Bawipa cu thei aw,' tiin an innhnen le an unau an zirh lo ding, ziangahtile a tebik ihsin a tumbik tiangin an zaten keimah in thei ding.
58008012	Ziangahtile an mawhsualnak parah zah ka ngai ding ih, an sualpawl le dān loih an nunnakpawl cu ka cîng nawn lo ding," tiin a sim.
58008013	"Thukham thar," tiih a tinak in thukham hmaisa cu a hlunter zo a si. Cun atu ih a hlun rero mi le a ziam rero mi cu a cemrál cing ding.
58009001	Cun thungaiten, thukham hmaisa hman in Pathian rawngbawlnak cīn le dānpawl le leitlun ah hmun thianghlim a nei ve.
58009002	Ziangahtile biakbûk cu an sak ih, tăwntirbik ah menorah meito, cabuai le Sangserh a um. Cucu, "Hmun Thianghlim," tiih kawh a si.
58009003	Cule puanzar pahnihnak sung lamah Hmun Thianghlimbik an ti mi pindan a um.
58009004	Cu tawkah cun sui ih tuah mi meiling kheng, suiti khût mi thukham kuang a um, cumi sungah manna an retnak sui bel, a cerh mi Aaron-ih kianghrăwl le thukham lungphengpawl an um.
58009005	Cule cuih thukham kuang parah Tlăwnlungawithawinak Hmun khuhin cherub ropipawl an um. Hih thilpawl hi atu ah a cipciarin kan rel thei hrih lo ding.
58009006	Cuih thilpawl cu cutivekih timtuah a si tikah, puithiampawl cu Pathian rawngbawlin biakbûk tăwntir ah cun an lut ṭheu.
58009007	Asinan a sangtu ah puithiam lubik amah lawng thisen kengin kum tin vei khat a lut ṭheu. Cu tawkah amai hrangah le mipi in thei loih an tuah mi sualpawl hrangah thisen a hlan ṭheu.
58009008	Biakbûk hmaisasawn a din sung cu Thlarau Thianghlim cun Hmun Thianghlimbik ih luhnak lamzin cu lăngter a si hrih lo ti a theihter.
58009009	Cuih thil cu tuih cān hrangah hmuhsaknak a si, cu tawkah an hlăn ṭheu mi thilpekpawl le thawiawknakpawl khan a betu ih sia le ṭha theihnak a famkimter thei lo ti a hmuhsak.
58009010	Cupawl cu rawl le in ding, khawlhfaiawkdān phunphun le tuahṭhatsalnak cān a thlen hlanih taksaruangpum hrangih an parih phût mi cīn le dānpawl an si.
58009011	Sikhalsehla Khrih cu thil ṭha ra thleng dingpawlih Puithiam Lubik siin a ra ih, kut ih sak lo biakbûk, sersiam mipawl lakih tel lo, ropisawn le famkimsawn ah cun,
58009012	kan hrangah sankhuk tlennak a ngah hnuah, me thisen le câwno thisen si lo, amai thisen rori sawn thawn Hmun Thianghlim Bik ah sankhuk daihin vei khat a lut.
58009013	Ziangahtile câwpa le me thisen le câwla vutcâm, serh le sang dānih mibawrhhlawh parih theh mi hman in thianghlim ko taksa a faiter a si ahcun,
58009014	sankhuk Thlarau thawngih amah le amah bawrhhlawh kai loih Pathian hnenih hlanawtu, Khrih thisen cun a nung mi Pathian rian dingah nan sia le ṭha theihnak cu thil ti thi lak ihsin ziang tlukin a lo faiter sinsin pei?
58009015	Cule thukham hmaisa hnuaiih dānpahbăltupawl thihnak hmangin a tlen hai zo ruangah, kawh mipawl cun sankhuk ro thutiam an co theinak dingah anih cu thukham thar remnak Palai a si.
58009016	Ziangahtile rocahnak ca a umnak ah rocahnak ca tuahtu a thih a ṭul hrimhrim.
58009017	Ziangahtile thukham cu mi an thih hnu lawngah hmual a nei, a tuahtu a damsung cu hmual a nei lo.
58009018	Curuangah thukham hmaisa hman kha thisen tel loih dĭn a si lo.
58009019	Ziangahtile mi hmuahhmuah hnenah Mosi in Dān thu zulhih a thupek tinkim a sim laiah khan, câwnote thisen le me thisen cu tidai thawn, sahmul puan senlar thawn, hissop fung thawn a la ih, cazual le mipi hmuahhmuah a theh hai a si.
58009020	"Himi hi Pathian in nan hnenih thu a lo pek mi thukham thisen a si," tiah a ti.
58009021	Cuvek thothoin biakbûk le rawngbawlnak ih hman mi thilri hmuahhmuah cu thisen in a theh.
58009022	Cule Dān thu zulhin thil ziangkim deuhthaw hi thisen ih faiter an si ih, thisen suak loin ngaidamnak a um lo.
58009023	Curuangah vanpawl ih thil um pianhmang kengpawl hman cuih thilpawl hmangih thenfai a ṭul a si ahcun, van thil taktakpawl sinsin cu hipawl hnakih ṭhasawn thawiawknak in thenfai an ṭul a si.
58009024	Ziangahtile Khrih cu kut ih sak mi hmun thianghlimpawl, a taktak băngpi a si mi ah lut loin, kan aiawhin Pathian hmaika-ih ding dingin van rori ah a lut sawn a si.
58009025	Mai thisen si lo kengin kum tin Hmun Thianghlim Bik ih lut ṭheu tu puithiam lubik vekin, Khrih cu amah le amah hlanaw leuhleuh dingin a lut ve lo.
58009026	Cutin si lo sehla, leilung umtir ihsin a tuar leuhleuh zo ding. Asinan atu san cem zawngah amah rori a thawiawknak in sual hloter dingah vei khat a rung lang.
58009027	Minung hrangah vei khat thi dingih ruat a si, cuihhnu ah thuṭhennak a um ding.
58009028	Cuvek thothoin, Khrih cu mi tampi ih sualpawl phur dingah vei khat hlăn a si. Hlawptlo zetih amah a rak hngaktupawl hnenah rundamnak ih hruailut dingin sual phur dingah si loin, a vei hnihnak a ra lang leh ding.
58010001	Ziangahtile Dān cu a ra thleng lai ding mi, thil ṭhapawlih thlâm lawng a si ih, cuih thil ṭhapawl băngpi taktak cu a si lo. Curuangah kum tintei thawiawknak kêl an hlăn ṭheu mipawl cun a hlantupawl cu ziang tik hmanah famkim ko a tuah thei dah lo.
58010002	Cutin rak si lo sehla, a betupawl cu vei khat ah thenfai an si ding ih, sual theihawknak an neih nawn lo ding ruangah thilhlăn cu an rak bansan zo lo ding maw?
58010003	Asinan cuih thawiawknakpawl cun kum tinte sualpawl a theithartersal ṭheu.
58010004	Ziangahtile câwpapawlih thisen le mepawlih thisen in sualpawl a lahlo thei lo.
58010005	Curuangah leitlun ih Jesu a rat tikah khan, "Thawinak le thilhlăn na duh lo ih, Ka hrangah taksaruangpum i timtuahsak sawn a si.
58010006	Meiur Thilhlănpawl le sual hrang thawinakpawl ah Lunghmuinak na nei lo.
58010007	Cun kei in, 'Cazual sungih ka thuhla ngan a si bangin, Ngai hnik, Maw Pathian, na duh mi tuah dingah ka ra,' ka ti," tiah a sim.
58010008	A hmaisa ah, "Thawinak le thilhlăn ah le meiur thilhlănpawl le sual hrang thilhlănpawl cu na duh lo ih, cupawl ah lunghmuinak na nei fawn lo," tiah a sim, cupawl cu Dān vekih hlăn mi an si.
58010009	Cun anih in, "Ngai hnik, Maw Pathian, na duh mi tuah dingah ka ra," tiah a ti. A pahnihnak thukham a dĭn theinak dingah a hmaisa thukham cu a lahlo.
58010010	Cuih Pathian duhnak a tuahnak hmangin Jesu Khrih taksa kumkhaw daihih vei khat hlănnak thawngin tithianghlim kan si.
58010011	Cule puithiam kip in ni tin rawngbawlin le sualpawl lahlo thei dah lo mi thawiawknak kêl hlan leuhleuh in an ding ṭheu.
58010012	Asinan anih cu sualpawl hrangih thawinak pakhat kumkhaw daihin a hlăn hnuah, Pathian kut vawrh lamah a to.
58010013	Cuih si thăwkin a ralpawl cu a keretnak vekih tuah thluh an si hlanlo a hngak.
58010014	Ziangahtile thianhlimter rero a si mipawl cu thilhlăn pakhat hmangin kumkhua a famkimter hai a si.
58010015	Cumi cu Thlarau Thianghlim khal in in theihter. A hmaisabikah Thlarau Thianghlim cun,
58010016	"Himi hi, cumi hnuih anmah thawi ka tuah ding mi thukham cu a si, Bawipa in a ti, an thinlung ah ka Dānpawl ka ret ding, cule cupawl cu an ruahnak ah ka ngan ding," tiah a ti.
58010017	Cuihtlunah a simbêt ih, "An sualpawl le dān loih an nundānpawl cu ka cîng nawn lo ding," tiah a ti.
58010018	Atu ah hibangpawl ngaithiamnak hmun ah sual hrangih thilhlăn a um nawn lo.
58010019	Curuangah u le nau tla, Jesu-ih thisen zarah hmun Thianghlimbik ih lut dingah ralṭhatnak kan nei,
58010020	a taksa a si mi puanzar hmangih nundān thar le nundān nung in dĭnsak mi hmangin le,
58010021	Pathian sungkua tlunah Puithiam Lubik kan neih ruangah,
58010022	kan thinlung ih sia le ṭha theihnak ṭhalo cu theh mi siin, kan taksa khal tidai thiang ih khawlh a si zo ruangah zumnak hnget famkim neiin le thinlung dik pu-in Pathian naih uhsi.
58010023	Thutiamtu cu a rinum ruangah, kan phuan mi kan zumnak hi hnîn dualdo loin kaihnget uhsi.
58010024	Cule duhdawtnak lamah le hnaṭuan ṭha ṭuannak lamah pakhat le pakhat căwkthoaw dingin ngaihtuah uhsi.
58010025	Mi hrekkhat tidān vekin, kan khawmawknak bansan loin, pakhat le pakhat thazang peawtăwn sawn uhsi. Ni cu a nai deuhdeuh ti nan theih bangin thazang peaw sinsin uh.
58010026	Ziangahtile thutak theihnak kan co hnuah, kan sual hrim vivo asile, sualpawl hrangah thawinak a um nawn lo ih,
58010027	thuṭhennak ṭihnung zet rung thleng ding mi le dodaltupawl kangráltu ding aithawknak meisa lawng beisei ding a tâng sawn a si.
58010028	Mosi Dān a hnáwngtupawl cu theihpitu pahnih simaw, pathum simaw an um asile, zahngainak tel loin an thi ṭheu.
58010029	Pathian Fapa a ke hnuaiih a palbĕttu, amah tithianhlimnak thukham thisen thil thianghlim loih a ruattu le zangfahnak Thlarau a zuamtaitu cu ziang vek cawhkuanpeknak nasasin tuartlak ah so nan ruah?
58010030	Ziangahtile, "Phubalâk cu keimai ta a si, keimah in ka lehrūl ding," ti le, "Bawipa in a mipawl thu a ṭhen ding," ti lehtu Bawipa cu kan thei.
58010031	A nung mi Pathian kut ih tlak cu thil ṭihnung a si.
58010032	Sihmansehla tuih hlan, êng nan rak co hnuih buainak nasazet nan tuar lai kha cîng ringring uh.
58010033	A cān ah cun mawhthluknakpawl le harsatnakpawl tuarin, miih zohnuam menah an lo tuah ih, cān dang leh ah cun, cutiih an tuah mipawl tuarpitu nan si.
58010034	Ziangahtile ṭemṭawn ih ka um tikah ka parah lainatnak nan nei, cule van ah a ṭhadeuh mi le rei a daih mi thil nan nei ti nan theih ruangah nan thilri an lo lawnsak lai khalah aipuang zetin nan um.
58010035	Curuangah lawmman nasazet a nei mi, nan zumhngehnak cu hlăwnhlo hlah uh.
58010036	Ziangahtile Pathian duh zawng nan tuah hnuah, a lo tiamkăm mi nan co theinak dingah tuarfainak nan ṭul a si.
58010037	Thutiam cu, "Rei lo te hnuah a ra ding mipa cu a ra ding, a rei nawn lo ding.
58010038	Cule mifel cu zumnak in a nung ding, Asinan a dungtawlh asile, A parah ka thinlung in lunghmuinak a nei lo ding," ti hi a si.
58010039	Sihmansehla kannih cu hlorál dingih dungtawlh mipawl lakih mi kan si lo ih, nunnak humhim dingih zumtupawl lakih mi kan si sawn a si.
58011001	Zumnak cu ruahsan mi thilpawl a um rori a si ti theihnak, hmuh lo mi thilpawl theihfĕngnak a si.
58011002	Cuvek zumnak an neih ruangah khuahlan upapawl khan fak an rak hlawh.
58011003	Tlolakpi hi Pathian kamsuakthu ih sersiam an si ih, cuticun hmuh mi thilpawl hi hmuh thei mi thilpawl ihsi sersiam mi an si lo ti zumnak in kan thei.
58011004	Zumnak in Abel cun Kain hnakin thawinak ṭhasawn Pathian hnenah a hlan ih, cumi ruangah midingfel a si ti theihpinak a ngah ih, a thilpekpawl cu Pathian in a theihpi. Cule cumi ruangah Abel cu a thi zo ko nân, thu a sim rero lai thotho a si.
58011005	Zumnak ruangah Enok cu thihnak hmu lo dingin lakhlo a si, "Pathian in a lakhlo ruangah hmuh a si nawn lo." Lakhlo a si hlanah, anih cu Pathian lunghmuitertu a si ti theihpinak a nei.
58011006	Cule zumnak tel loin Pathian lunghmuiter theih a si lo, ziangahtile a hnenih a ratu cun amah cu a um rori a si ti le anih cu taima zetih amah hawltupawl lawmman petu a si ti a zum tengteng ding a si.
58011007	Zumnak in Noah cun a hmuh hrih lo mi thilpawl thu ah ralrinnak pek a si hnuah, Pathian ṭihzahnak thawn a sungkuapawl rundamnak dingah lăwng a timtuah. Cuih a zumnak cun leitlun mipawl cu thiamlo a coter ih, zumnak zulhih dingfelnak ro cotu ah a cang.
58011008	Zumnak in Abraham cu ro a co ding mi ram ih feh dingin kawh a si tikah, thu a lung. Khuiah a feh ding ti hman thei loin a păwksuak.
58011009	Zumnak in Abraham cu ram tiam ah khan mi ram ah mikhual in a um. Amah thawi thutiam bangrep co ve mi Isak le Jakob tla thawn thlam ah an cêng.
58011010	Pathian ih sak le tuah mi lungphum nei khawpi a hngah ruangah a si.
58011011	Zumnak in Sarah khal in thutiamtu cu a rinum a si tiih a ruah ruangah favun theinak cahnak a ngah ih, favun thei nawn lo dingin a kum a luan hnuah fa a hring.
58011012	Curuangah amah cu mithi vek sihmansehla, mi pakhat ihsin, van arsi zat ih tam le siar cawk lo tifinriat kapih vunnel zat ih tam an suak.
58011013	Cupawl hmuahhmuah cu thutiampawl congah loin zumnak ih an nun hnuah an thi, asinan thutiampawl cu hlaral ihsin an hmu ih, zumhngehnak an nei ih an rak hmuak. Leitlun ih an nun laiah mikhual le khualtlawng mi an si ti khal an phuang.
58011014	Ziangahtile cuvek thu a simtupawl cun anmai ram ding an hawl a si ti fiangten an thăn.
58011015	Cule an suahsan mi ram cu seherh taktak hai sehla, kirsalnak cān remcâng an rak hmu tengteng ding.
58011016	Asinan annih cun ram ṭhasawn an duh, cucu van ih um mi a si. Curuangah Pathian cun an Pathian tiih kawh ding a ning a zak lo, ziangahtile an hrangah khawpi a rak timtuahsak cia a si.
58011017	Zumnak in Abraham cun, hniksak a si tikah khan Isak a hlan. Thutiampawl cotu cun a fapa neihsŭn a hlan a si.
58011018	Isak thuhla ah Pathian in, "Isak ah na cithlah tiih kawh a si ding," tiah a ti.
58011019	Mithi lak ihsi hmanin Isak cu Pathian in a kaitho thei a si tiin Abraham cun a ruat. A fapa cu hmuhsaknak ah thihnak ihsin a hmu lehsal.
58011020	Zumnak in Isak cun thil ra thleng ding mi thu ah Jakob le Esau mal a sawm.
58011021	Zumnak in Jakob in a thih zawngah, Joseph-ih fapa pahnih cu mal a sawm veve ih, a kianghrăwl zim vawk phahin Pathian a bia.
58011022	Zumnak in Joseph cun a thih zawngah, Israel-mipawl an suah ding thu a phuang ih, a ruh thuhla ah thupek a pe.
58011023	Zumnak in Mosi nu le pa cun Mosi a suah tikah khan naute hmel ṭha a si ti an hmuh ruangah, siangpahrang thupek khal ṭih loin thla thum sung an thup.
58011024	Zumnak in Mosi cun a pitlin tikah Faro fanuih fapa tiih kawh ding cu a êl.
58011025	Rei lo te sung sual năwmnak cēn ih um hnakin, Pathian mipawl thawi zăwnzaih tuar a hril sawn.
58011026	Lawmman pek ding mi a thlir ruangah, Khrih ruangih mawhthluknak cu Izip ram ih hlawnthilpawl hnakin, lennak ropisawn ah a ruat.
58011027	Zumnak in siangpahrang thinlingnak ṭih loin, Izip ram a tlansan; ziangahtile hmuh theih lo pa a hmuh ruangah a tuar ṭenṭo a si.
58011028	Zumnak in fatir siatsuahtu in anmah a dai hai lonak dingah, Lantanak le thisen theh kha a hmang.
58011029	Zumnak in Tipi Sen cu leiro parih feh vekin an fehtlăng, cuvekin Izip-mipawl in ti ve an tum ih, an pilhlo ṭheh.
58011030	Zumnak in Jeriko kulh kha ni sarih sung an hēl hnuah a cim.
58011031	Zumnak in hlawhhlâng Rahab cu thlingthlatupawl kha ṭhatei a rak cohlan hai ruangah thulung lo pawl zawngah a hlorál ve lo.
58011032	Cule ziang ka simbêt hrih ding? Gideon thu, Barak thu, Samson thu, Jefthah thu, cuihtlunah David thu le Samuel le profetpawlih thu sim ningla cān in i daih lo ding.
58011033	Annihpawl cun zumnak in rampawl an la, diktakin thu an ṭhen, thutiampawl an co, kiosa kâ an cīpter,
58011034	meisa thiltitheinak an mitter ih, ralnâm hriam ihsin an luat, cahlonak ihsin cahter an si, raldonak ah miralṭha an si ih, ram dang ralkappawl an ṭekvaiter.
58011035	Nunaupawl in an mithipawl cu nungih kaihthawhsal siin an ngah. Cule mi dangpawl cu a ṭhasawn mi thawhsalnak an ngah theinak dingah runsuahnak êlin, sawisak an tuar.
58011036	Cule a dangpawl khal in hmuhsuamnak le vuaknak harsatnak an tuar. A si, cuihtlunah ṭemṭawnnak le thawngtlak khal an tuar.
58011037	Lungto ih den an si ih, ahphelin an um. Sualfawrh an si ih, ralnâm ih thah an si. Tuu vun le me vun sĭnin an vâkvai ih, rethei zet le zăwnzaihter le tuahsiatin an um.
58011038	Annihpawl hrangah leitlun hi umnaktlak a si lo. Thlaler le tlang lakah an vâkvai ih, lungpûk le leikua sungah an um.
58011039	Cupawl hmuahhmuah cun zumnak ruangah fak an hlawh nân, thutiam mi cu an co lo.
58011040	Kanmah tel loin annih cu famkimter an silonak dingah, Pathian in kan hrangah thil ṭhasawn in pe a si.
58012001	Curuangah kannih khal hi tluk nasa theihpitupawl mero in in kulh ruangah, thilrit tinkim le áwltei in awktu sual cu hlitthlain, kan hmaiih um mi tlan zuamawknak ah cun tuarfainak thawn tlân uhsi.
58012002	Kan zumnak hrampi le famkimtertu Jesu lam cu zohin tlân vivo uhsi, anih cun a hmaiih um mi aipuannak ruangah ningzahnak cu ziang hmanah siarloin, khraws cu a tuar, cule Pathian laltokham vawrh lamah a to.
58012003	Ziangahtile cau le thanau ih nan thinlung a umlonak dingah misualpawl hnen ihsin cu tluk dokalhnak a tuartu, amah cu ruat uh.
58012004	Sual dokalhin thisen suak tiang nan ṭang hrih lo.
58012005	Cule fale hnenih sim vekih nan hnenih sim mi thazangpeknak thu cu nan rak hngilh zo. Anih in, "Ka fapa, Bawipaih nunsimnak kha nautat hlah awla, A lo kawk tikah na thanau fawn hlah;
58012006	Ziangahtile Bawipa in a duhdawt mi cu nun a sim ṭheu ih, a cohlan mi fa kip in a vaw ṭheu," tiah a ti a si.
58012007	Nunsimnak nan tuar asile, Pathian in fale vekin a lo ruat tinak a si; ziangahtile pa ih nunsim lo mi fa an um dah kêl maw?
58012008	Fale hmuahhmuah ih an tuar mi nunsimnak nan tuar lo a si ahcun, fangai si loin, fasâwn nan si tinak a si.
58012009	Cuihtlunah nunsimtu taksa dān ah pa kan nei cio ih, cupawl cu kan ṭihzah, thlaraupawlih Pa hnenah nasa sinsinih tlulutin, kan nung lo ding maw?
58012010	Ziangahtile annih cun ni málte sung cu anmai ṭha tidān in nun in sim ngai, asinan anih cun kan hlawknak dingah le a thianhlimnak ṭawmpitu kan si theinak dingah nun in sim sawn a si.
58012011	Cun ziang vek nunsimnak khal hi tuar laiah cun aipuanumin an lang lo ih, riahsiatumzain an lang sawn ṭheu; Cuti si hmansehla nehhnu ah cumi ih săwizăwi mipawl cun hnangamumza dingfelnak rah an suah ṭheu.
58012012	Curuangah a khám mi kut le a cak lo mi khuk cu cakter uh.
58012013	Cule nan ke hrangah zintepawl dĭngter uh, cuticun kebái mi cu tuahmawhih um loin tidamin a um ding a si.
58012014	Thianhlimnak le mi hmuahhmuah thawi remawknak cu dawi uh, thianhlimnak loin zohman in Bawipa an hmu lo ding.
58012015	Fimkhur zetin zohthla ringring uh, culole Pathian zangfahnak co bān loin nan um pang ding. A khâ mi hrâm a cerhsuak mi in a lo buaiter pang ding ih, cumi cun mi tampi a bawrhhlawhter pang ding.
58012016	Nunau-mipa sualnak tuahtu simaw, rawl vei khat ei menih a fatir sinak covo a zuartu Esau bangih Pathian zah lo tu simaw nan um pang ding.
58012017	Ziangahtile a lehhnu ah malsawmnak ro co duhin, mitthli tlain nasazetin dil hmansehla, lungthlengnak cān remcâng a hmuh lo ruangah anih cu hnawn a si ti nan thei.
58012018	Ziangahtile nannih cu tham theih mi le meisa ih kăng mi, a dum le a thim umnak, thlipi hrannak tlang le,
58012019	tawtawrawt awn le kamsuakthupawlih aw umnak tlang, cuih aw a theitupawl in an hnenih kamsuakthu sim nawn lo dingih an dilnak hmun thleng nan si lo.
58012020	Ziangahtile, "Ramsa hman in cuih tlang cu a dai asile, lungto ih denthat simaw, thálfung ih saithat simaw a si ding," tiih thupek cu an tuar thei lo.
58012021	Cule an thil hmuh mi cu ṭih a nung zet ih, Mosi in, "Ka ṭih tuk ih ka khūr a si," tiah a ti a si.
58012022	Asinan nannih cu Zion Tlang, a nung mi Pathian khawpi, van Jerusalem le vancungmi siar cawk lo hnen,
58012023	van ih hmin khum a si mi fatir kawhhran le pungkhawmpawl hnenah siseh, mi hmuahhmuah Thuṭhentu Pathian hnenah siseh, famkimter a si mi midikpawlih thlarau hnenah siseh,
58012024	thukham thar remnak Palai Jesu hnenah le Abel thisen hnakih thu ṭhasawn simtu ih thisen theh mi hnenah nan thleng zo.
58012025	Nan hnenih thusimtu kha hnáwng lo dingin fimkhur uh. Ziangahtile leitlun ih anmah thusimtu rak hnáwngtupawl cu thuṭhennak in an luat lo a si ahcun, van ihsin thu run simtu kan hawisan ah cun kan luat lo sinsin ding.
58012026	Cu laiah a aw in leilung a hnînter. Asinan atu ah cun, "Leilung lawng si loin, Van khal vei khat ka hnînter leh ding," tiah a rak tiamkam.
58012027	Cun hi thu, "Vei khat," ka hnînter leh ding ti mi ṭawngkam in, hnin theih lo mi thilpawl an hmun ringring theinak dingah, a hnîn thei mi, sersiam mi thilpawl ṭhawnhlo an sinak ding a sawh duh a si.
58012028	Curuangah hnin theih lo mi ram kan co ding ruangah, zangfahnak nei uhsi, cumi ihsin upatnak le Pathian ṭihzahnak thawn cohlantlakin Pathian rawng kan bawl thei ding.
58012029	Ziangahtile kan Pathian cu kăngralhmang meisa a si.
58013001	Unau duhdawtawknak cu peh vivo uh.
58013002	Mikhual zohṭhat thlahthlam hlah uh, ziangahtile cuvek tuahin mi hrekkhat in thei loin vancungmipawl an rak mikhual a si.
58013003	Ṭemṭawn mipawl cu an hnenih ṭemṭawn si ve mi vekin cîng ringring uhla, tuahsiat a tuartupawl cu nanmah khal taksaruangpum ih um nan si ve bangin cîng ringring hai uh.
58013004	Ziangkim ah ṭhitumnak hi sunlawih si sehla, ihkhun cu bawrhhlawhter si hlah seh; cun nunau-mipa sualnak a tuahtupawl le uirepawl cu Pathian in thu a ṭhen hai ding.
58013005	Nan umtlandān cu duhhamnak tel lo mi si seh; nan thil neih mipawl ah diriam tawk uh. Ziangahtile amah in, "Ka lo tân ta dah lo ding ih, ka lo thlauthla dah fawn lo ding," tiah a ti.
58013006	Curuangah, "Bawipa cu i bawmtu a si, Ka ṭih lo ding. Minung in ka parah ziangso a tuah thei ding?" tiah ralṭha zetin kan ti thei.
58013007	Pathian kamsuakthu nan hnenih a lo simtu, nan hotupawl kha cîng ringring uh, an nuncan rahsuah ruatin an zumnak cu cawng uh.
58013008	Jesu Khrih cu mizan, tuihsun le a kumkhuain a kêl ringring a si.
58013009	Zirhawknak phunphun le danglam in hruaihloawter hlah uh. Ziangahtile zangfahnak ih thinlung hngehter cu thil ṭha a si; rawl in hngetter hlah uh, rawl cun a luahkhah mipawl hrangah hlawknak a pe lo.
58013010	Biakṭheng kan nei, cumi ah cun biakbûk rawngbawltupawl cun ei theinak an nei lo.
58013011	Ziangahtile an thisen, puithiam lubik in sual hrangah hmun thianghlimbik sungih a luhpi mi rannungpawlih ruang cu riahhmun lengah ur a si.
58013012	Curuangah Jesu khal in, amai thisen rori in mipi a thianfaiter theinak dingah kulh kăwtka leng lamah a tuar ve.
58013013	Curuangah a mualphonak cu phurin, riahhmun lengah a hnenah feh uhsi.
58013014	Ziangahtile hi tawkah a hmun ding mi khawpi kan nei lo ih, a ra um lai ding mi khawpi cu kan hawl sawn a si.
58013015	Curuangah Khrih zarah Pathian hnenah thangṭhatnak thawinak cu catbang loin hlan uhsi, cuih thawinak cu a hmin thangṭhatnak kan hmur rah hi a si.
58013016	Cutivek thawinak parah Pathian a lung a hmui ruangah thil ṭha tuah le hlawmawk cu hngilh hlah uh.
58013017	Nanmah a lo hruaitupawlih thulung uhla, an hnenah tlulut uh, ziangahtile annih cun an hnaṭuandān Pathian hnenih rel ṭheh leh ding an si bangin nan thlarau an kilkhawi a si. Thinnatnak thawn si loin, aipuannak thawn lo kilkhawi hai seh, ziangahtile an thin a nat asile nan hrangah hlawknak a um lo.
58013018	Kan hrangah thlacam uh, ziangahtile thil ziangkimah dik zetih nun duhin sia le ṭha theihnak ṭha kan nei ti kan theifiang.
58013019	Asinan nan hnenih ka rat cing theinak dingah, cumi cu tuah dingin ka lo ngen hleice a si.
58013020	Cun hnangamdaihnak Pathian, Tuukhāltu ropi a si mi, kan Bawipa Jesu, kumkhaw thukham thisen zarah mithi lak ihsi a kaithosaltu khan,
58013021	a duh zawng nan tuah theinak dingah, thil ṭha ṭuannak tinkim ah lo famkimter hram seh. Cule Jesu Khrih zarah, anih cu nanmah ah ṭuan hram seh, cucu a lungawi zawng zet a si. Cuih Jesu Khrih hnenah ropitnak cu kumkhuain kumkhua tiang um seh. Amen.
58013022	Cule u le nau tla, ṭawngkam málten ca ka lo kuat ruangah hi thazangpeknak ṭawngkam hi ngaithla hram dingin ka lo ngen hai a si.
58013023	Kan unaupa Timothy kha an suah zo ti rak thei uh, amah a rat cing mai asile, a zawngah ka ra lo hmu hai ding.
58013024	Nan hruaitupawl hmuahhmuah le mithiangpawl hmuahhmuah kha cibai in rak bûksak uh. Italy ih umpawl in cibai an lo bûk.
58013025	Nan zate hnenah zangfahnak um hram seh. Amen.
59001001	Pathian le Bawi Jesu Khrih-ih ṭemṭawn sál a si mi, James in, hmun dangdangih a ṭekdarh mi, Israel hnám hleihnih pawl kha cibai ka lo bûk.
59001002	Ka u le nau tla, hniksaknak a phunphun nan tawn tikah aipuannak hlirah ruat uh.
59001003	Ziangahtile nan zumnak hniksaknak cun tuarfainak a suah ti nan thei.
59001004	Asinan nan pitlin ih, nan famkim thluh theinak dingah tuarfainak cun ṭuan famkim sehla, cuticun zianghman nan tlasam lo ding.
59001005	Nan lakah zokhal in fimnak a tlaksăm asile, mi hmuahhmuah hnenih siang zet le mi mawhthluk loih pe ṭheu tu Pathian hnenah dil seh, cule anih cu pek a si ding.
59001006	Asinan ringhlel loin, zumnak in dil seh, ziangahtile a ringhleltu cu thli in tifinriat suar suk le so ih a hrăn mi vek a si.
59001007	Curuangah cuvek mi cun Bawipa hnen ihsin thil zianghman ka ngah ding tiah ruat hlah seh.
59001008	Thinlung phir a neitu cu a nun lamzin tluan hmuahhmuah ah a hnget lo.
59001009	Dinhmun niam unaupa cu cawisan a si tikah tluangkhâwng seh.
59001010	Asinan milianpa cu a dinhmun niamter a si tikah, lungawi seh, ziangahtile hrampi par bangin amah cu a ziamrál ding a si.
59001011	Ziangahtile ni a suak ih a săt tikah ni cun hrampi cu a vuaiter ih a par an ṭil, cule a mawinak a hlorálter. Cuvekin milian cu a lamzin tluanah a ziamrál ding.
59001012	Hniksaknak a tuar ṭenṭotu cu mithlawsuak a si. A tuar ṭenṭo ruangah nunnak lallukhum a co ding, cuih lallukhum cu Bawipa in amah duhdawtupawl hnenih pe dingih a tiamkam mi a si.
59001013	Mi pakhat khat in sualfawrhnak a tawn tikah, "Pathian in sual i fawrh," ti hlah seh; ziangahtile Pathian cu thil ṭhalo thawi sualfawrh theih a si lo ih, mi zohman sual a fawrh fawn lo.
59001014	Cuhnakin mi kip sualfawrhnak cu hitin a si sawn: anmai câkhiarnak in a hruaihlo hai ih, cutin ziang in simaw a hip hai.
59001015	Cun câkhiarnak in fa a vun hnuah, sual a hring; cuih sual cu a pitlin tikah, thihnak a hring.
59001016	Ka duhdawt mi u le nau tla, bumin um hlah uh.
59001017	A ṭha mi thilpek hmuahhmuah le thilpek famkim hmuahhmuah cu tlun lam ihsin an si ih, tleupawlih Pa hnen ihsi ra an si. Amah ah thlengdanglamawknak hrimhrim le thlengdanglamawknak thlâm khal a um lo.
59001018	A sersiam mipawl lakih rah hmaisabik vek kan si theinak dingah, Pathian in amai duhzawngin thutak kamsuakthu in in hring a si.
59001019	Curuangah ka duhdawt mi u le nau tla, mi kip in ngaithla dingah zamrang mi si uhla, ṭawng dingah le thinling dingah cun khulfûng mi si uh.
59001020	Ziangahtile minung thinlingnak in Pathian dingfelnak a hringsuak lo.
59001021	Curuangah bawrhhlawhnak hmuahhmuah le sualralnak a khatliam mi cu hlăwn uhla, nan thlarau a lo rundam theitu phŭn mi kamsuakthu cu nunnemnak thawn cohlang uh.
59001022	Mah le mah bumawin, kamsuakthu ngaithlatu men lawng si loin, a tuahtu si sawn uh.
59001023	Ziangahtile mi zokhal tuahtu si loih kamsuakthu a ngai mentu cu thlalang ih a suahkeh hmel zohawtu vek a si.
59001024	Ziangahtile amah le amah a zohaw ih, a fehsal, cule hmakhatteah ziang vek mi a si ti a hngilh.
59001025	Asinan zalĕnnak dān famkim cu zohin, cumi ih umpeh vivo in, a thu ngai mi hngilhsal mentu si loin a tuahtu a si ahcun, cu pa cu a thil tuah mi ah mithlawsuak a si ding.
59001026	Nan lakah mi pakhat in biaknaksakhua lamih zuamaw zetah a ruataw nân, a lei kilṭha loin, amai thinlung a bum sawn asile, cu paih biaknaksakhua cu zianghmanlo men a si.
59001027	Pathian le Pa hmaika-ih biaknaksakhua thiang le bawrhhlawh lo cu, nu le pa nei lo le nuhmeipawl an buai cān ih veh le khawvel mi sinak lak ihsin sawisel ding um loih mah le mah kilkhawiawk hi a si.
59002001	Ka u le nau tla, ropitnak Lal, kan Bawipa Jesu Khrih nan zumnak ah, mi thleidăn nei hlah uh.
59002002	Ziangahtile nan punkhawmnak ah mi pakhat sui zunghruk hrukin, hnipuan ṭha zet thawn rung lut sehla, cule mifarah hnipuan se ṭiapṭi thawn rung lut ve sehla,
59002003	hnipuan ṭha hruktu cu nan upat ih, a hnenah, "Nang hitawk ih hmun ṭha ah hin to aw," nan ti ih, cuih mifarah hnenah, "Nang cu khi tawkah khin ding aw," tiin simaw, "Ka keretnak ah to aw," tiin simaw nan ti a si ahcun,
59002004	nanmah le nanmah lakah thleidănawknak neiin, khawruahnak ṭhalo hmangih thuṭhentu ah nan cang lo ding maw?
59002005	Ka duhdawt mi u le nau tla, ngai hnik uh, Pathian in hi leitlun ih mifarahpawl hi zumnak ih milian ah le amah duhdawtupawl hnenih a tiamkam mi Pathian uknak ro cotu ah a hril a si lo maw?
59002006	Asinan nannih in mifarahpawl nan hmuhsuam. Milianpawl cun an lo palbĕt ih, thuṭhennak ah an lo dir ṭheu a si lo maw?
59002007	Kawh nan sinak hmin zahum cu an thangsiat a si lo maw?
59002008	Cathianghlim bangtukin, "Nangmah le nangmah na duhdawtawk vekin, na innhnen na duhdaw pei," a ti mi siangpahrang dān nan thlun famkim asile, nan tiṭha a si.
59002009	Asinan mi thleidăn nan neih ah cun, sual nan tuah ih Dān cun dānpahbăltu ah a lo phuang a si.
59002010	Ziangahtile zokhal Dān thlun thluhin pakhat te a pahbăltu cu a zate parih mawhsualnak neiah a cang.
59002011	Ziangahtile, "Uire hlah," titu cun, "Laithat hlah," ti khal a ti thotho. Atu ah na uire lo khal asile, mi na thah a si ahcun, nang cu Dān pahbăltu ah na cang.
59002012	Curuangah zalĕnnak dān ih thuṭhen ding mi vekin ṭawng uhla, tuah uh.
59002013	Ziangahtile zahngainak langter dah lo tu parah zahngainak tel loin thuṭhensak a si ding. Zahngainak in thuṭhennak cu a neh.
59002014	Ka u le nau tla, mi pakhat in zumnak ka nei ti khal sehla thil ti a neih lo ah cun, ziang a ṭhahnem? Cuvek zumnak cun amah a rundam thei ding maw?
59002015	Unaupa asilole unaunu cu taklawngih umin, a ni tin ei ding rawl nei loin um sehla,
59002016	nan lakih pakhat in an hnenah, "Hnangamten feh uhla, hlum le puarin um uh," ti sehla, an taksaruangpum ṭul mi thilpawl a pek si lo ah cun, ziang a ṭhahnem?
59002017	Cuvek thothoin zumnak khal thil ti tel loih amah lawng a um ah cun a thi a si.
59002018	Asinan mi pakhat in, "Nang in zumnak na nei ih, kei in thil ti ka nei. Na zumnak cu na thil ti tel loin i hmuh awla, kei in ka zumnak cu thil ti in ka lo hmuh ding," tiah a ti khal a si men ding.
59002019	Pathian pakhat a um ti na zum. Na tiṭha e. Khawsiapawl hman in an zum ih, an khūr rero!
59002020	Sikhalsehla Maw nang mi-â! Thil ti tel lo zumnak cu a thi a si ti theih na duh maw?
59002021	Kan pa Abraham in a fapa Isak, biakṭheng parih a hlăn laiah khan thil ti ruangin thiam a co a si lo maw?
59002022	A zumnak cu a thil tipawl thawn an ṭuantlang ih, thil tipawl ruangah zumnak cu famkimter a si ti na thei!
59002023	Cule Cathianghlim in, "Abraham in Pathian a zum ih, cumi cu a hrangah dingfelnak ah a siarsak," a ti mi thu cu a tlamtling. Cun anih cu, Pathian rual tiih kawh a si.
59002024	Minung hi thil ti in thiam coter a sizia nan thei, zumnak lawngin a si lo.
59002025	Cuvek thothoin, hlawhhlâng Rahab khal kha thil ti parah ṭhumawin thiam a co a si lo maw? Palaipawl a rak cohlan hnuah, anmah cu zin dangin a rak thlah hai.
59002026	Ziangahtile thlarau tel lo taksaruangpum cu thi a si vekin, thil ti tel lo zumnak cu thi a si.
59003001	Ka u le ka nau tla, zirhtupawl in thuṭhennak nasasawn kan táwng ding ti theiin, nanmah lakih mi tampi kha zirhtu va si hlah uh.
59003002	Ziangahtile kan zaten thil tampi ah kan tlu ṭheu. Zokhal a ṭawngkam ih sual a tuah lo asile, anih cu mipitling a si ih, a taksaruangpum khal a thunun thei a si.
59003003	Ngai hnik uh, kan thu an lun theinak dingah, ráng kâ ah ráng kâkharh kan bŭn ih, cumi hmang cun an taksaruangpi cu kan herter ṭheu.
59003004	Lăwngpawl khal khi zoh hnik uh, an tûm zet ih, a nasazet mi thli in a fehter, lăwngpawl cu lăwng mâwngtu in a duhnak lamlam ah lăwng hlaunak fate zetin a herter.
59003005	Cuvek thothoin lei khal hi taksa pêng fate zet a si ih, nasazetzetin a tluangkhâwng ṭheu. Ngai hnik, meisa fatakte in ziangtluk thil tum a kāngter thei!
59003006	Cule lei hi meisa a si ih, siar cawk lo dingfellonak tuahtu a si. Cutivekcun kan taksa pêng lakah a cāngvai ih, kan taksaruangpi pumhlum in a bawrhhlawhter. Lei cun kan nun lam tluan a kāngter ṭheu; cuih mei cu hell ihsi ra mi a si.
59003007	Ziangahtile ramsa phun kip le vâte phun zakip, băwkvâk phun zakip le tifinriat sungih thilnung phun zakip pawl cu milai in ngawingam ko an tuah ih, ngam ko an rak tuah.
59003008	Sihmansehla lei cu zohman in an ngawingamter thei lo. Lei cu khuahkhirh theih lo thil ṭhalo, thihnak tûr thawi khat mi a si.
59003009	Cumi thawn kan Pathian le Pa cu kan thangṭhat ih, cumi thawn Pathian băngnak neiih tuah mi, milai kan camsiat.
59003010	Cuih kâ thotho ihsin thangṭhatnak le camsiatnak a suak. Ka u le ka nau tla, hih thilpawl hi cutivekih si ding a si lo.
59003011	Cirhtihna pakhat ihsin ti thlum le ti khâ a suaktlang maw?
59003012	Ka u le ka nau tla, theipi kung in olif rah a rah thei maw, asilole sabit hri in teh theipi rah a rah thei maw? Cutivekin ziang cirhti ihsi hmanin ti-ál le tithiang a suakkăwp thei lo.
59003013	Nan lakah zo so mifim le theihnak neitu? Anih cun a thil tuah mipawl cu umtlandān ṭhain, fimnakih nunnemnak thawn langter seh.
59003014	Sihmansehla nan thinlung sungah iksiknak nasazet le ṭhenṭhekter duhnak thinlung nan neih asile, tluangkhâwng hlah uh, thutak dodalin thuphan per hlah uh.
59003015	Hi fimnak cu tlun lam ihsin a rung lo ih, leitlun, milai le khawsia hnen ihsin a si sawn.
59003016	Curuangah iksiknak le ṭhenṭhek duhnak thinlung a umnak hmun ah, buainak le thil ṭhalo phun zakip a um ṭheu.
59003017	Sihmansehla tlun lam ihsin a si mi fimnak cu a hmaisabikin a thianghlim, cule remnak a duh, a zaidam, mi dang hnenah a tlulut, zahngainak le rah ṭha in a khat, mi thleidăn a nei lo ih, nun deu a nei lo.
59003018	Cun dingfelnak rah cu remnak a tuahtupawl in remnak in an tuh a si.
59004001	Nan lakih doawknakpawl le tawhawknakpawl hi khui ihsin an ra? A doaw mi nan taksa pêng lakih câkhiarnak ihsi ra suak mi an si lo maw?
59004002	Câkhiarnak nan nei nân, nan câkhiar mi cu nan nei lo. Lai nan that ih neih nan duh, asinan nan ngah thei lo. Nan toaw ih nan doaw. Cucingin nan nei cuang lo, ziangruangahtile nan dil lo a si.
59004003	Nan dil ih nan ngah lo, nan năwmcēnnak hrangih hmang dingih diklo zetih nan dil ruangah a si.
59004004	Nannih uire mipapawl le uire nunaupawl! Khawvel thawi rualpitawknak cu Pathian thawi ralawknak a si ti nan thei lo maw si? Curuangah zokhal khawvelih rualpi si a duhtu cu Pathian doral a si.
59004005	Cathianghlim in, "Kan sungih cêng Thlarau cun thîk khawp tiangin in duh a si," a ti mi hi a lak menih sim ah maw nan ruat?
59004006	Sihmansehla Pathian cun zangfahnak tamsin a pe. Curuangah anih in, "Pathian in mipuarthaupawl a dokalh, Asinan mităngdawrpawl hnenah zangfahnak a pe," tiah a ti.
59004007	Curuangah Pathian hnenah tlulut uh. Diabol cu do uh, cule a lo tlansan ding.
59004008	Pathian naih uhla, anih khal in a lo naih ve ding. Nannih misualpawl, nan kut khawlhfai uh. Cule nannih thinlung phir neipawl, nan thinlung thianfai uh.
59004009	Lungkuaiin um uh, ninghanglungsia-in um uhla, ṭap uh! Nan hnihnak cu ninghanlungsiatnak ah cang sehla, nan aipuannak cu riahsiatnak ah cang seh.
59004010	Bawipaih mithmuhah hnuaidawr uh, cule anih in a lo khaisâng ding.
59004011	U le nau tla, pakhat le pakhat relse aw hlah uh. A unau a relsia ih a unau thu a ṭhentu cun Dān a relsia ih Dān cu thu a ṭhen a si. Dān thu na ṭhen asile, nang cu Dān thluntu si loin, Dān thuṭhentu na si sawn.
59004012	Dān petu pakhat a um, amah cu mi run theitu le mi siatsuah theitu a si. Mi dang thu va ṭhen dingin, nang cu zo so na si?
59004013	Atu ah nannih, "Tuihsun ah, asilole thaisun ah cumi khami khawpi ah kan feh ding ih, cu tawkah cun kum khat kan um ding, cule kan lei ding ih kan zuar ding, cule kan hlawk ding," a titupawl, ngai hnik uh,
59004014	thaisun ah ziang a cang ding ti nan thei lo. Ziangahtile nan nunnak cu ziang a si? Nan nunnak cu cān málte sung a lang ih a hlorálsal mi mero vek a si.
59004015	Cuhnakin, "Bawipa in rem a ti asile, kan nungdam ding ih, cumi khami kan tuah ding," ti sawn ding nan si.
59004016	Asinan atu ah nannih cu duhaw zetin nan tluangkhâwng. Cuvek tluangkhawnnak hmuahhmuah cu thil ṭhalo a si.
59004017	Curuangah thil ṭha tuah ding thei na cingih a tuah lo ah cun, cucu a hrangah sual a si.
59005001	Nannih milianpawl, atu ah ngai hnik uh, nan parih a thleng ding mi harsatnak nasazetpawl ruangah ṭap uhla aihram uh.
59005002	Nan lennakpawl cu an ṭawih ih nan sinfenpawl cu sunhrûl in a ei.
59005003	Nan sui le ngun pawl cu a tlâpsiat thluh zo ih, cupawlih tlâp cu nanmah lo dokalhih theihpitu a si ding ih, nan titsa cu meisa kāng bangin a ei ding. Ni neta cān hrangah hlawnthil nan rak khawlkhawm a si.
59005004	Ngai hnik uh, bumnak ruangah nan ló ih nan hlawhfa, fâng attupawl kha an hlawh nan pe lo. An hlawhmanpawl cu an ausuak, cule fâng attupawl ih aunak cu Ralkap rualpawlih Bawi-ih hna a thleng.
59005005	Leitlun ah nunnuam zetin nan nung ih nuam nan cēn, nan thinlung cu ran thah ni vekin nan rak cawmthau.
59005006	Midik kha thiamlo nan coter ih nan that, anih in a lo dokalh lo.
59005007	Curuangah u le nau tla, Bawipa a rat tiangin thinsauin um uh. Ngai hnik uh, ló ṭuantu cun thlai in ruah hmaisa le ruah neta a ngah lai hlanlo thinsau zetin a hngak ih, a hlú zet mi leilung rah cu a hngak a si.
59005008	Nannih khal thinsauten um uh. Bawipaih rat ding a nai ruangah nan thinlung hngetter uh.
59005009	U le nau tla, pakhat le pakhat phun aw hlah uh, Pathian in thiamlo a lo coter pang ding. Ngai hnik uh, Thuṭhentu cu sângka ah a ding a si!
59005010	Ka u le nau tla, Bawipaih hmin ih thu a simtu profetpawl cu harsat tuardān ah le tuarfaidān ah zohṭhim dingah la uh.
59005011	Ngai hnik uh, a tuartupawl cu mithlawsuak ah kan ruat. Job-ih tuarfainak cu hna in nan rak thei zo ih, Bawipa in a netnakah a hrangah ziang a tuahsak ti khal nan hmu zo. Bawipa cun lainatnak tam zet le zahngainak tam zet a nei.
59005012	Asinan ka u le nau tla, a pawimawhbik cu hihi a si: van sālin simaw, lei sālin simaw, a dang ziang sal khal in simaw, siasam hlah uh. "A si," nan ti mi cu, "A si," si sehla, "A si lo," nan ti mi cu, "A si lo," si seh. Culole thuṭhennak nan táwng pang ding.
59005013	Nan lakah harsatnak tuar nan um maw? Thlacam seh. Lungawi an um maw? Sam hla sak seh.
59005014	Nan lakah mina an um maw? Elder-pawl ko sehla, Bawipaih hmin in amah cu hriak hnihin a hrangah thlacamter seh.
59005015	Cule zumnak ih thlacamnak cun mina a tidam ding ih, Bawipa in amah cu a kaitho ding. Cule tuah mi sualpawl a neih asile, cupawl cu ngaidam an si ding.
59005016	Nan dam theinak dingah pakhat le pakhat nan mawhsualnakpawl phuangawtăwn uhla, pakhat le pakhat thlacamsak aw uh. Midingfel ih ṭhahnemngai zet le hmualnei zetih thlacamnak cun thil tampi a tuahsuak a si.
59005017	Elijah cu kanmah vek mizia nei milai pakhat a rak si. Ruah sur lo dingin nasazetin thla a cam ih, kum thum le thla ruk sung leitlun ah ruah a sur lo.
59005018	Cun thla a camsal ih van in ruah a pe, cule leilung in rah a suah.
59005019	U le nau tla, nan lakih mi pakhat khat thutak ihsin a pial ih pakhat in cu pa cu a kirtersal asile,
59005020	misual a lamzin pialnak ihsin a kirtertu cun thihnak ihsin cu paih nunnak cu a runsuak ding ih, sual tampi a khuh fawn ding ti thei seh.
60001001	Jesu Khrih-ih apostol, Peter in, Ponṭas, Galatia, Kappadosia, Asia le Bithinia pengpawl ih a ṭekvai mi, mikhual vekih a rak um mipawl hnenah ca ka lo kuat a si.
60001002	Pa Pathian-ih theih cianak bangtukih hril mi nan si ih, Jesu Khrih thisen theh cotu dingah le thulung dingah Thlarau ih tithianghlim nan si. Nan parah zangfahnak um sehla, nan hnangamdaihnak cu karh seh.
60001003	Pathian le kan Bawipa Jesu Khrih-ih Pa cu thangṭhatin um seh, anih cun mithi lak ihsin Jesu Khrih a thawhsalnak zarah ruahsannak nung nei dingin a nasazet mi a zahngainak in in hring,
60001004	a ṭawihrál thei lo mi, a bawrhhlawh lo mi le a cuai thei lo mi ro nan co ding mi cu van ah ret cia-in a um.
60001005	Zumnak ruangih rundamnak, cān neta ah langter dingih timtuah cia mi cu co dingin Pathian huham ih kilven nan si.
60001006	Atu ah a ṭul a si ahcun, harsatnak phun zakip ruangah cān rei lo te sung cu thinnain um hrih hman uhla, himi ah nasazetin lungawiaipuangin nan um.
60001007	Meisa ih hniksak cing hmanih a siatrál mi sui hnakin, a man a khungsawn mi nan zumnak hniksaknak cun Khrih a rung lăng tikah, thangṭhatnak, upatnak le sunlawihnak a thlengter ding.
60001008	Amah cu nan hmu dah lo nân, nan duhdawt. Atu ah amah cu hmu dah lo hman uhla nan zum thotho ih, nan zumnak ih a hmuitin mi nan thlarau rundamnak coin,
60001009	kâ ih sim thei lo mi lungawiaipuannak thawn nan ai a puang.
60001010	Cuih rundamnak cu profetpawl in ngunngaih zetin an rak hliakhlai ih, an rak hawl. Nan hnenih a thleng ding mi zangfahnak cu an rak phuang cia.
60001011	Cuih profetpawl hnenih um, Khrih Thlarau cun Khrih ih a tuar ding mipawl le cumi hnuih sunlawih a si ding thu cu a theihter cia. Profetpawl cun cumi cu ziang a si ti theihsuah tumin le ziang tikah a thleng ding tiin an hawl.
60001012	Vancungmipawl in bih an hiar zet mi thilpawl van ihsin run thlah mi Thlarau Thianghlim thawngin nan hnenih thuthangṭha phuangtupawl hmangih atu ih nan hnenih an thăn mi thilpawl ah hin anmai hrangah si loin, nanmai hrang sawnah rawng an rak bawl a si ti kha cuih profetpawl hnenah phuanlăng a rak si.
60001013	Curuangah hnaṭuan dingin nan lungthin timtuahin harhvâng uh, cule Jesu Khrih a rung lăng tikih nan hnenih a run ken ding mi zangfahnak parah nan ruahsannak zaten ṭhum uh.
60001014	Nan rak theih lo laiih nan hlanlai câkhiarnak vekih um loin, zawnlung mi fāte vekin um uh.
60001015	A lo kotu a thianhlim bangin, nannih khal nan nuntukhawsakdān hmuahhmuah ah thianghlim uh.
60001016	Ziangahtile, "Kei ka thianhlim ruangah nannih khal thianghlim ve uh," tiih ngan a si.
60001017	Cule thleidăn nei loin mi tin an tuah mi zulhih thu a ṭhentu, Pa hnenih thla nan cam asile, hi leitlun ih nan um sung hmuah amah ṭihzahten nan cān liamter uh.
60001018	Nan pupápawl hnen ihsi thurosiah hmangih nan ngah mi ṭhathnemnak nei lo nan nundān lak ihsin thil siat thei mi, sui le ngun ih tlen nan si lo ih,
60001019	sawisel ding um lo le bawrhhlawh kai lo tuufa no thisen vek a si mi, a sunglawi mi Khrih thisen thawi tlen nan rak si sawn ti nan thei.
60001020	Thungaiin Pathian in leilung hram a bŭn hlanah cuih Khrih cu a rak ruat cia nân, tuih cān neta lamah nanmai hlawknak ding hrangah a langter a si.
60001021	Nan zumnak le ruahsannak cu Pathian ih a ṭhumawk theinak dingah, Khrih cu mithi lak ihsin Pathian in a kaitho ih, ropitnak a pe. Amah zarah Pathian zumtu nan si.
60001022	Thlarau zarah thutak nan thlunnak hmangin nan thinlung cu nan thiangfaiter zo ih, unau duhdawtnak taktak nan nei. Curuangah thinlung thiangten pakhat le pakhat nasazetin duhdaw aw uh.
60001023	A siat thei mi ci hmangin si loin, kumkhuaih a nung mi le a hmun mi, a siat thei lo mi, Pathian kamsuakthu hmang sawnin hrinsal mi nan si.
60001024	Ziangruangahtile, "Titsa hmuahhmuah hi hrampi vek an si ih, An ropitnak hmuahhmuah khal hrampi par vek men a si. Hrampi cu an vuai ih, a par cu a ṭil.
60001025	Sikhalsehla Bawipaih kamsuakthu cu kumkhuain a hmun a si." Nan hnenih phuan mi thuthangṭha hi cuih kamsuakthu cu a si.
60002001	Curuangah mi dang parih lungput siava hmuahhmuah, bumawknak hmuahhmuah, tiawkternak, iksiknak le mi dang relsiatnak hmuahhmuah cu bansanin,
60002002	nausen suakpek vekin, zianghman rawi lo hnawiti thiang, Pathian kamsuakthu hâl uh, cumi hmangin nan ṭhanglian thei ding.
60002003	Bawipa cu zangfahnak ih khat a si ti nan teh zo asile cumi cu hâl uh.
60002004	Milaipawlih hnawn mi, Pathian bélte ih hril le a man a khung zet mi hnenah cun a nung mi lungto hnenih thleng vekin nan thleng.
60002005	Jesu Khrih zarah Pathian cohlantlak thlarau lam raithawinakpawl hlan dingin, nanmah rori khal a nung mi lungtopawl bangin thlarau lam inn, puithiam thianghlim si dingin sak rero nan si.
60002006	Curuangah Cathianghlim sung khalah, "Ngai hnik uh, Zion ah Ka hril mi, a mankhung zet mi, a kilih lungto pawimawhbik cu ka ret, Amah zumtu cu ningzahter a si hrimhrim lo ding," ti mi a um.
60002007	Curuangah nannih zumtu hrangah anih cu a sunglawi a si; asinan a zumlotupawl hrangah cun, "Inn saktupawl ih an hnawn mi lungto kha, A kilih lungto pawimawhbik ah a cang,"
60002008	Cule, "Amah cu bahnak lung le tlûknak lungpi a si." Thu an lun lo ruangah kamsuakthu ah an tlu ih, cumi ding hrangih ruat mi khal an rak si.
60002009	Sikhalsehla thim sung ihsin amai tleu mak zet sungih a lo kotuih tlinzia nan phuansuah theinak dingah, nannih cu hril mi miphun, siangpahrang hrin puithiam, miphun thianghlim le amai mihleice nan si.
60002010	Hlanah cun Pathian-ih minung nan rak si lo, asinan atu ah cun Pathian-ih minung nan si; hlanah cun zahngainak nan rak co lo nân, atu ah cun zahngainak nan co zo.
60002011	Ka duhdawt mitla, mikhual le khualtlawng lai nan si ruangah, thlarau a do ṭheu tu tisa câkhiarnakpawl ihsin thiarfihlimaw dingin ka lo ngen hai a si.
60002012	Zentelpawl lakih nan nundān cu mawi zetin si seh. Thil ṭhalo tuahhmang vekih an lo rel tikah, thil ṭha nan tuah mi hmangin thuṭhen dingih Pathian a rat ni ah amah cu an thangṭhat leh ding.
60002013	Curuangah milai tuah mi cīn le dān kip ah Bawipa ruangah tlulut uh, siangpahrang dān cu thuneitu sângbik a si khalle tlulut uh.
60002014	Thil ṭhalo tuahtupawl cawhkuan pek ding le thil ṭha tuahtupawl lawm dingin siangpahrang ih a thlah mi ram uktupawl hnen khalah tlulut uh.
60002015	Ziangahtile thil ṭha nan tuah tikah mi-âpawl in thei loih thu diklo an ṭawng mi dai ko nan tuah thei ding, cucu nan tuah dingah Pathian duh mi a si.
60002016	Mizalenpawl vekin um uh, asinan nan zalĕnnak cu sual khuhnak ah hmang loin, Pathian siahhlawh vekin um sawn uh.
60002017	Mi hmuahhmuah upat uh. Unaupawl duhdawt uh. Pathian ṭihzah uh. Siangpahrang cu upat uh.
60002018	Sálpawl, ṭihzah zetnak thawn nan bawipawl hnenah tlulut uh. Miṭha le mizaidam hnen lawngah si loin, mihrohrangpawl hnen khalah tlulut uh.
60002019	Ziangahtile mi pakhat in Pathian a theih ruangah a tuar lo ding mi tuarin thinnatnak a tuar ṭenṭo asile, cucu Pathian lăwmtlak a si.
60002020	Nan tisualnak ruangah kutthlak nan tawn tikah, tuar ṭenṭo hman uhla ziang lăwmnak so a um? Asinan thil ṭha nan tuah ih, cumi ruangih nan tuar tikah, nan tuar ṭenṭo asile cucu Pathian lăwmtlak a si.
60002021	Ziangahtile Khrih khal in kan hrangih a tuar ruangah cuvek ti dingih kawh nan si. A kenehpawl nan thlun theinak dingah zohṭhim ding in tăn ta:
60002022	"Anih cun sual a tuah lo ih, A kâ khalah hrăwkhrawlnak hmuh a si lo."
60002023	Mi in an zăwkzet tikah, a rak zăwkzet ve lo, a tuar lai khalah a rak hro ve lo, dik zetih thuṭhentu hnenah amah le amah a peaw sawn.
60002024	Cutin sualpawl lamih a thi zo mi kannih in, dingfelnak lamih kan nun theinak dingah anih cun amai taksaruangpum rori in thing parah kan sualpawl cu a phur. An vuaknak hriamhma in a lo tidam zo.
60002025	Ziangahtile nannih cu tuu bangin zinpêng nan rak zawh, asinan atu ah cun nan nunnak Kilvengtu le Tuukhāltu hnenah nan rak kirsal zo.
60003001	Cutivekin nannih nupipawl, pasal hrekkhat pawl in Pathian kamsuakthu lung lo khal hai sehla, annih cu thusimnak si loin, nupilepawlih nundān in neh an si theinak dingah, nanmai pasal hnenah tlulut cio uh.
60003002	Ṭihzah zet teih nan nundān thianghlim an hmuh tikah, neh an si ding.
60003003	Nan ceiawknak cu leng lam ceiawkdan, sámphiar simaw, sui thawi thuamawk simaw, hnipuan ṭha hruh simaw si loin,
60003004	hnipuan siat thei lo zaidamnak le thinlung tăngdawrnak in sung lam minung cu thuam sawn uh, cucu Pathian mithmuhah a hlú zet mi a si.
60003005	Ziangahtile cuvekin hlanlai ih nunau thianghlim, Pathian rinsantupawl khal in anmai pasal hnen cio ah tlulutin an rak ceiaw.
60003006	Sarah in Abraham-ih thu a ngai ih, amah cu bawipa tiah a ko, nannih khal thil ṭha nan tuah ih, ziang vek ṭihnungza hman nan ṭih lo asile, Sarah-ih fāte nan si ding.
60003007	Cuvek thothoin, nannih pasalpawl khal, nan thlacamnakpawl khamih a umlonak dingah, theihthiamnak thawn nan nupipawl thawn cêngtlang uhla, bel kûai áwlsawn le zangfahnak nunnak ro lo copitu an si bangin upat uh.
60003008	Netabikah, nan zaten lungthin hmunkhatin um uh, pakhat le pakhat lainat aw uhla, unau vekin duhdaw aw uh. Thinlung nem nei uhla, nelum zetin um uh.
60003009	Thil ṭhalo cu thil ṭhalo in lehrūl hlah uhla, hmuhsuamnak cu hmuhsuamnak in lehrūl fawn hlah uh, cuhnakin mal rak sawm sawn uh. Ziangahtile malsawmnak ro co dingin Pathian in a lo ko a si ti nan thei.
60003010	Ziangahtile, "Nun a duhtu le Ni ṭha hmuh a duhtu cun, Thil ṭhalo ihsin a lei kilveng sehla, A hmur in hrawkhrawlnak ṭawng lo dingin kilveng seh.
60003011	Thil ṭhalo tlansanin thil ṭha tuah seh. Remnak hawlin, dawi seh.
60003012	Ziangahtile Bawipaih mit cu midingfel parah a fu ih, A hna cu an thlacamnakpawl lamah a tháwng. Asinan Bawipaih mithmai cun thil ṭhalo tuahtupawl a dokalh."
60003013	Cule thil ṭha tuahtupawl cawngtu nan si ahcun, zo in so a lo tina ding?
60003014	Asinan dingfelnak ruangah tuar ding nan si le, mithlawsuak nan si. "An lo hronak cu ṭih hlah uhla, a buai khal buai hlah uh."
60003015	Cuhnakin Bawipa Pathian cu nan thinlung in ṭihzah sawn uh, cule nan sungih a um mi ruahsannak nan neihnak săn a lo suttu pauhpauh hnenah nunnemnak le upatnak thawn sâng dingin rak tiar ringring uh.
60003016	Thil ṭhalo tuahtu si vekih an lo relsiat laiah, sia le ṭha theihnak thiang neiin sâng uh, cuticun Khrih ih nan umdān ṭha zăwkzettupawl cu ningzakin an um ding.
60003017	Ziangahtile Pathian remti zawng a si ahcun, thil sia tuah ruangih tuar hnakin thil ṭha tuah ruangih tuar cu a ṭhasawn.
60003018	Ziangahtile Pathian hnenih in hruai theinak dingah, Khrih khal in sualpawl hrangah vei khat mi hmuahhmuah hrangah a tuar. Midingfel cun midingfel lo hrangah a tuar ih, taksa ah cun thah a si ko nân, Thlarau in a nungter a si.
60003019	Thawnginn sungih thlaraupawl hnen khalah cuih Thlarau hmangin a feh ih thu a phuang.
60003020	Cuih thlaraupawl cu hlanlai Noah san, lăwng timlam a si lai, Pathian in thinsaunak thawi a hngah hai lai ih, thungailopawl kha an si. Cuih lăwng ah cun mi málte, mi pariat nunnak lawng ti hmangin rundam an si.
60003021	Cumi in a hmuhsak mi baptisma cun Jesu Khrih thawhsalnak ruangah tuih cān ah rundam in kan um. Cuih baptisma cu taksa bawrhhlawh hlăwnhlohnak men si loin, sia le ṭha theihnak thiang neiin, Pathian lamih tiamkamnak hi a si sawn.
60003022	Vancungmipawl, thuneihnakpawl le huhampawl cu Jesu in amai thuthu ih um dingin a tuah hnuah, van ah a feh ih, Pathian kut vawrh lamah a um.
60004001	Khrih cun a taksa in kan hrangih a tuar ruangah, nannih khal cuvek lungthin thawn thuam aw uh, ziangahtile taksa ih a rak tuar zotu cun sual a bansan zo a si.
60004002	Cuticun a tāng lai mi a taksa nunnak cān cu milai câkhiarnak lamah nung nawn loin, Pathian duh zawng lamah a nung sawn thlang ding.
60004003	Ziangahtile hi hlanih kan nunpi mi, Zentelpawlih duhzawng: fihnungza hursualtuahnak, câkhiarnak, zurîtnak, zu hmun năwmcēnnak, zu intlangnak, fihnungza milem nan biaknak pawl kha a liam zo.
60004004	Cumi ah anmah thawn năwmcēnnak ih nan um nawn lo ruangah danglam an ti ih, an lo thangsiat a si.
60004005	Minung le mithi pawl thuṭhensak dingih a tiartu hnenah an thuhla anmah rori in an thlĕn ding.
60004006	Cumi ruangah, milai dān in taksa ah thuṭhen sikhal hai sehla, Pathian duhzawngin thlarau ih an nun theinak dingah atu ih a thi zo mipawl hnen khalah thuthangṭha cu sim a rak si.
60004007	Sikhalsehla thil hmuahhmuah cemnetnak cu a nâi zo; curuangah ralring uhla, thla nan cam theinak dingah thunun aw uh.
60004008	Cule thil dang hmuahhmuah hnakin pakhat le pakhat duhdawtawk hi uar uh, ziangahtile "Duhdawtnak in sual tampi a khuh a si."
60004009	Phunzai loin pakhat le pakhat ṭha zetin mikhual awtăwn uh.
60004010	Mi tin in thilpek nan co fingfing bangtukin, Pathian zangfahnak lamzin phunphun kilkhawitu ṭha vekin pakhat le pakhat rawngbawlsak aw uh.
60004011	Jesu Khrih zarah Pathian cu thil ziangkim ah thangṭhatih a um theinak dingah mi pakhat khat in thu a sim asile, Pathian kamsuakthu a sinak vek rori in sim sehla, mi pakhat khat in rawng a bawl asile, Pathian in ti theinak a pek vekin bawl seh. Ropitnak le huham cu kumkhuain kumkhua tiang amai ta a si. Amen.
60004012	Duhdawt mitla, nanmah hniksaknak dingih meisa vek tuarnak ra thleng mi hi, thil danglam zet nan parih ra thleng vekin lâu hlah uh.
60004013	Cuhnakin a ropitnak a rung lăng tikah aipuannak maksak thawi nan lungawi sinsin theinak dingah, Khrih-ih tuarnakpawl tuarpitu nan si ruangah lungawiaipuangin um sawn uh.
60004014	Ropitnak Thlarau le Pathian Thlarau cu nanmah ih a um ruangah, Khrih hmin ruangih mawhthluk nan tuar asile, mithlawsuak nan si. Annih lamah Khrih cu thangsiat a si ih, nannih lamah cun sunlawih a si.
60004015	Asinan nan lakih mi zohman laithat a si ruangah simaw, fifir a si ruangah simaw, thil ṭhalo tuahtu a si ruangah simaw, mi dang thu ih hrawlhawk hmangtu a si ruangah simaw tuar hlah seh.
60004016	Cuticingin mi pakhat khat in Khristian a si ruangah a tuar asile, a ningzak hlah seh, cuhnakin hi thu ruangah Pathian thangṭhat sawn seh.
60004017	Ziangahtile thuṭhennak cu Pathian sungkua ihsin thawh a cu zo. Kanmah ihsin a thawh hmaisak asile, Pathian thuthangṭha lung lo tupawlih cemnetnak cu ziang vek a si pei?
60004018	Cule, "Midingfel hman in rundamnak harsa zetin a co a si ahcun, Pathian ngaihsak lo le misual parah cun ziang vek tak thleng pei maw?"
60004019	Curuangah Pathian duhdān vekih a tuartupawl cun, thil ṭha tuah vivo in an nunnak cu Sersiamtu rinum hnenah ap hai seh.
60005001	Nan lakih elder-pawl kha Khrih-ih tuarnakpawl theihpitu le a rung lang leh ding mi ropitnak co vetu ding pa kei, nan elder-pi hin tha ka pe a si.
60005002	Nan lakih Pathian tuu rualpawl kha kawhhran hotu nan si bangin câwm uh. Ti ding a si ruang men lawngih ti si loin, duhnak hrimhrim sawnin, a diklo mi hlawknak duh menah si loin thatho zetin rian sawn uh.
60005003	Nan kilkhawi dingah Pathian in nan hnenih a lo pek mi parah lal awter loin, tuu rualpawl ih zohṭhim ding mi si sawn uh.
60005004	Cule Tuukhāltu Lubik a rung lăng tikah, a ziamrál thei lo mi ropitnak lallukhum nan ngah ding.
60005005	Cuvek thothoin, nannih minopawl, kum upadeuhpawl hnenah tlulut uh. A si, nan zaten pakhat le pakhat hnenah tlulut awtăwn uhla, tăngdawrnak thawn thuam aw uh. Ziangahtile, "Pathian in mipuarthaupawl a dokalh ih, Mităngdawrpawl hnenah zangfahnak a pe."
60005006	Curuangah a tikcu teih a lo khaisan theinak dingah, Pathian kut cak hnuaiah tăngdawr uh.
60005007	Anih in a lo ngaihsak ruangah amai parah nan mangbangnak hmuahhmuah ṭhum uh.
60005008	Nan doralpa Diabol cu a hûk rero mi kiosa bangin a deh ding hawlih a tawihvah rero ruangah, harhvâng uhla, ralring uh.
60005009	Leitlun hmun dangih a um mi nan unaupawl hnenah cutivek tuarnakpawl cu a thleng ve ti theiin, amah cu do uhla, zumnak ah dinghnget uh.
60005010	Sikhalsehla zangfahnak hmuahhmuah ih Pathian, a sankhuk ropitnak co dingih Khrih Jesu ih a lo kotu khan rei lo te sung nan tuar hnuah a lo tuahṭha famkim ding ih, a lo tungding ding. A lo cakter ding ih, a lo hngetter ding.
60005011	A hnenah ropitnak le huham cu kumkhuain kumkhua tiang um seh. Amen.
60005012	Nan dinhngehnak Pathian zangfahnak a dik a si ti theihter ding le tha lo pe dingin nan hnenah tawiten ca ka lo kuat. Cucu kan unaupa mirinum a si ti ka theihfiang mi Silas-ih băwmnak in tawiten ka run ngan a si.
60005013	Nanmah thawi bangrepih hril mi, Babilon khua ih um nu in cibai a lo bûk. Cuvek thothoin ka fapa Mark khal in cibai a lo bûk hai.
60005014	Duhdawtawten hnămawknak in pakhat le pakhat cibaibûk aw uh. Nannih Khrih Jesu ih umpawl hmuahhmuah hnenah hnangamdaihnak um hram seh. Amen.
61001001	Jesu Khrih-ih ṭemṭawn sál le apostol a si mi, Simon Peter in, kan Pathian le Rundamtu Jesu Khrih dingfelnak zarih kanmai neih mi vek zumnak sunglawi neitupawl hnenah:
61001002	Pathian le kan Bawipa Jesu theihnak ruangah nan hnenah zangfahnak le hnangamdaihnak cu tam sinsin hram seh.
61001003	A ropitnak le a ṭhatnak maksak hmangih in kotu theihnak zarah nunnak le Pathian ngaihsaknak hrangih kan ṭul mi hmuahhmuah cu a Pathian sinak huham cun in pe zo a si.
61001004	Cuih thilpawl hmangin a nasazet mi le a sunglawi zet mi thutiamkampawl in pe, cucu câkhiarnak ruangih leitlun ih siatnak thleng mi ihsin nan tlânsuak ih, thutiamkampawl hmangih Pathian mizia ṭawmpitu nan si theinak dingah a si.
61001005	Cutivek a si ruangah nan zumnak ah ṭhatnak bêt dingin nasazetin taimak suah uhla, ṭhatnak ah theihnak,
61001006	theihnak ah sūpawknak, sūpawknak ah tuarfainak, tuarfainak ah Pathian ngaihsaknak,
61001007	Pathian ngaihsaknak ah unau lainatawknak, unau lainatawknak ah duhdawtnak bêt uh.
61001008	Ziangahtile cuih thilpawl cu nanmah ah a um ih a ṭhan vivo asile, kan Bawipa Jesu Khrih nan theihnak ah ṭhahnem lo le rah nei loin nan um lo ding.
61001009	Asinan cuih thilpawl nei lo tu cu mitcaw a si, hlapi a hmu thei lo ih, hi hlanih a sualpawl khawlhfaisak a si ti a hngilh a si.
61001010	Curuangah u le nau tla, a lo kawhnak le a lo hrilnak fiangter dingin taimak suah sinsin uh, ziangahtile cumi nan tuah asile nan tlu dah riai lo ding.
61001011	Ziangahtile cutivekcun kan Bawipa le Rundamtu Jesu Khrih ih kumkhaw uknak sungih luh theinak cu nasazetih pek nan si ding.
61001012	Cumi ruangah atu ih thutak nan neih mi hi theiin, cumi ah hngehter si khal uhla, cuih thilpawl cu nannih lo theihtersal ringring ding hi ka daithlang lo ding.
61001013	A si, hi puanthlam ih ka um sung cu lo theihthartersal ṭheu ih, lo cawkthawh cu dikin ka ruat.
61001014	Kan Bawipa Jesu Khrih in i hmuhter zo bangin, hi ka puanthlam hi a rei hlanah ka hlít tengteng ding ti ka thei.
61001015	Cuihtlunah ka fehsuah hnu khalah cuih thilpawl nan cīn ringring theinak dingah taimak ka suah sinsin ding.
61001016	Ziangahtile kan Bawipa Jesu Khrih-ih huham le a ratsalnak ding thupawl kan lo theihter laiah khan, hrăwkhrawl zetih phuahcawp thuanthu kan thlun lo ih, mit rori ih a cungnunnak hmutu kan si sawn.
61001017	Ziangah cutin ka ti tile Ropitnak Nasa zet ihsi a ra suak mi aw cun, "Hihi ka duhdawt zet mi ka Fapa a si, a parah ka lung a hmui zet," ti thu a hnenih a rung thlen laiah khan Pa Pathian hnen ihsin cawimawinak le ropitnak a dawng.
61001018	Tlang thianghlim ah a hnenih kan um laiah, van ihsi a rung thleng mi cuih aw cu kan thei a si.
61001019	Cule rintlak sinsin mi simsungnak thu kan nei, khua a van hlan le deirel arsi nan thinlung sungih a suah hlanlo simsungnak kamsuakthu cu thim lakih êng mi tleu vekih nan ngaihven asile, nan tiṭha ding a si.
61001020	Cathianghlim sungih simsungnak thu hrimhrim hi mi pakhat khat hrilhfiahnak ihsi ra um a si lo ti hi a hmaisabikah thei uh.
61001021	Ziangahtile simsungnak thu cu milai duhzawngih ra a si dah lo, Thlarau Thianghlim ih a hruai hai vekin, Pathian mithianghlimpawl in an rak phuang a si sawn.
61002001	Sihmansehla mipi lak khalih profet diklo an um vek khan nan lakah zirhtu diklo an um leh ding. Annih cun mi siatsuah thei zirhnak sual cu athupten an run kenglut ding ih, anmah leitu Bawipa rori hman an hnáwng ding. Cule anmah ten cawp le cilhih siatralnak cu an parah an thlengter ding.
61002002	Cule mi tampi in an siatnak lamzinpawl cu an run thlun ding ih, anmai ruangah thutak lamzin cu thangsiatin a um ding.
61002003	Duhhamnak ruangah thuphan ṭawngkampawl hmangin anmai hlawknak hrangah an lo hmang ding. Hlanih an parih thuṭhen mi cu a ding ringring lo ih, an siatralnak khal a itthat dah lo.
61002004	Ziangahtile sual a tuahtu vancungmipawl cu Pathian in a zuah hai lo ih, thuṭhensak dingin kumkhaw hremnak hmun ah a thlak hai ih, thim cikcin sungah ṭawnin a khum sawn hai.
61002005	Cun amah ngaihsak lo pawlih umnak leitlun cu ti a likter ih, hlanlai leilung cu a zuah lo, asinan dingfelnak thusimtu, Noah cu mi dang pasarih thawn a runhim a si.
61002006	Cule Sodom khawpi le Gomorrah khawpi cu vutcâm ah a cangter ih, amah Pathian ngaihsak lo rung um leh dingpawlih zohṭhim dingah hlorál dingin thiamlo a coter.
61002007	Cule misualrálpawlih nundān bawrhhlawh ruangih thinna zettu midingfel Lot kha a runsuak a si ahcun
61002008	(ziangahtile cuih midingfelpa cu an lakih a cēn laiah, ni tin dān nei loih an nundānpawl a mit in a hmu ih, a hna in a theih tikah a dingfel mi a thinlung cu a nâ zet ṭheu a si),
61002009	Bawipa cun amah ngaihsaktupawl sualfawrhnak ihsin runsuahdān le midingfel lo pawl thuṭhen ni hrangih cawhkuan pek dingih retdān le,
61002010	a hleicein, câkhiarnak bawrhhlawh cu dawiih, taksa dān vekih nungtupawl le thuneitupawl nautattupawl dāntat dingih retdān a thei. Cupawl cu miralṭha le mai thu duh an si ih, huham ropi neitupawl relsiat khal an ṭih lo.
61002011	Cahnak le huham nei nasasawn vancungmipawl hman in huham ropi neitupawl Bawipa hmaika-ah an relse dah lo.
61002012	Asinan hibangpawl hi, pianphung ihsi khawruahnak nei lo ramsa, kai tahratih hlohralter ding fang vek men hi an si, an theih lo mi thil an relsia ih, anmai siatnak ah cun an hlorál nêknêk ding.
61002013	An dingfellonak hlawhman an ngah ding. Sun ih năwmcēnnak tuah cu nuam an ti. Nan hnenih puai an hman tikah kâwr răwngkai vek le bawrhhlawh kai vek hi an si ih, mi bum hi nuam an ti zawng tak a si.
61002014	An mit cu uiretnak in a khat ih, sual an bansan thei lo, mihngetlopawl an thlemthlu. Duhhamnak thinlung an zirhaw ih, annih cu camsiat fa an si.
61002015	Dingfellonak hlawhman ngainatu, Beor-ih fapa Balaam-ih lamzin an thlun ih, lamzin dik cu tlansanin, an fehpêng.
61002016	Asinan anih cu amai sualralnak ruangah nunsimin a um, ṭawng thei lo mi lāk cu minung ṭawng in a ṭawng ih, profet-ih atnak cu a rak kham.
61002017	Cupawl cu tidai um lo mi tikhur le thlipi ih a hrăn mi khawdurpawl vek an si, thim sah mepmep cu an hrangah retsak kumkhua a si.
61002018	Ziangahtile thulolak men cu titeraw zetih relin, sual ih a um mipawl lak ihsi tlânsuak zopawl cu taksa câkhiarnak le fihnungza hursualtuahnak hmangin an lēmkir ṭheu.
61002019	Zirhtu diklopawl cun anmah rori siatnak sál ah tāng cingin, mi dang hnenah luatnak ding thu an tiamkam. Ziangahtile milai cu thil ziang in simaw a neh asile cuih a nehtu thilih sál a si.
61002020	Cupawl cun kan Bawipa le Rundamtu Jesu Khrih theihnak ruangah khawvel bawrhhlawhnak ihsin an tlânsuak hnuah, cumi thotho ah lutsalin, nehih an um a si ahcun, an nundān netasawn cemnetnak cu a hmaisa hnakin a sesawn ding.
61002021	Ziangahtile dingfelnak zin theih hnuih an hnenih pek mi thupek thianghlim an tlansan hnakin, dingfelnak zin kha rak thei lo lawlaw hai sehla an hrangah a ṭhasawn.
61002022	Asinan, "Amai luak lamah uico cu a kirsal," ih, "A khawlhaw zo mi văwkpi cu ciarbêk lakah tâl dingin a kirsal," tiah a dik mi thufim ih a ti vekin an parah a thlengkim a si.
61003001	Duhdawt mitla, atu ah nan hnenah hi cakuat a pahnihnak hi ka ngan a si. A pahnih in nan lungthin thianglo căwktho dingah hi thupawl lo theihthartersal dingin ka ngan a si.
61003002	Profet thianghlimpawl in hi hlanih an rak sim mi kamsuakthupawl le kannih apostolpawl hmangih kan Bawipa le Rundamtuih thupek nan ngaihsak ringring theinak ding hrang khalah ka ngan a si.
61003003	Hihi thei hmaisa uh: ni neta ah cun mi hnihsanhmang an ra suak ding ih, anmai câkhiarnak bangtukin an nung ding.
61003004	Cule annih in, "A ratsalnak ding thutiamkam cu khuiah so a si? Ziangahtile kan pupápawl an ihthah ni ihsi khan thil hmuahhmuah hi sersiam thăwk ihsin anmai sidān kēlten an um," tiah an ti ding.
61003005	Ziangah cutin an ti tile, Pathian kamsuakthu hmangin hlanlai ah vanpawl cu an rung um ih, leilung khal tidai ihsin le tidai hmangin tuah a si ti hi an ngaihthah hrim a si,
61003006	cuih tidai cun leilung cu a khuh thluh ih, cuih leilung cu a siatsuah ta.
61003007	Asinan cuih kamsuakthu thotho hmangin atu ih vanpawl le leilung hi meisa ih urkāng dingin, Pathian ngaihsak lo pawl thu a ṭhen ni le an siatrál ding ni hrangah a zuah a si.
61003008	Asinan duhdawt mitla, Bawipaih ruahdān ah cun ni khat hi kum 1000 tluk a si ih, kum 1000 khal hi ni khat tluk a si ti mi thil pakhat hi hngilh hlah uh.
61003009	Mi hrekkhat in muangih an ruah bangin Bawipa cu a thutiamkam mi thuhla ah a muang lo; zohman an siatrál ding a duh lo ih, mi hmuahhmuah an lung an thleng ding a duh sawn ruangah, kanmah lamah thinsauin a um hrih sawn hi a si.
61003010	Sikhalsehla Bawipaih Ni cu zan ih fifir a rat vekin a ra thleng ding. Cuih ni ah vanpawl cu a nasazet mi awn thawn an hlorál ding ih, thil búlhrampawl cu meisa ih emzupin an um ding. Leilung le a sungih thil um mipawl cu an kangrál ṭheh ding.
61003011	Hih thil hmuahhmuah cu cutivekin an siatrál ding ruangah, Pathian ngaihsak le nundān thianghlim ih nung ding mi nan si lo maw?
61003012	Pathian ni cu hngakhlap zetih hngakih nan um laiah, cutivekcun nung uh. Cuih ni ah vanpawl cu meisa in a kangrál ding, cule thil búlhrampawl khal meisa ih emzup an si ding.
61003013	Sikhalsehla a thutiamkam bangin, dingfelnak umnak hmun van thar le lei thar cu kan hngak a si.
61003014	Curuangah duhdawt mitla, cuvek thilpawl nan hngah ruangah bawrhhlawh kai lo le sawihnăwm kâi lo le hnangam zetih nan um amah in a hmuh theinak dingah taimak suah uh.
61003015	Cule kan duhdawt mi, kan unaupa Paul khal in a hnenih fimnak pek a si bangtukih nan hnenih ca a ngan vek khan, kan Bawipaih thinsauzia cu rundamnak ah ruat uh.
61003016	A cakuatpawl hmuahhmuah khalah hi thilpawl hi a ngan. A thil ngan mi hrekkhat cu theihthiam an har ih, cupawl cu zir lo mipawl le mihngetlopawl in an siat phahnak dingih Cathianghlim dang an lakpēn bangin an lapêng ṭheu.
61003017	Curuangah duhdawt mitla, nannih in cuih thupawl cu nan rak theih cia zo ruangah fimkhur uh. Culole nanmah khal misualrálpawlih sualralnak ah hruaiin nan um ding ih, nan dinhngehnak ihsin nan tlu pang ding.
61003018	Cuhnakin kan Bawipa le in Rundamtu Jesu Khrih-ih zangfahnak ah le theihnak ah rak ṭhang sawn uh. Atu le a kumkhuain amai hnenah ropitnak um seh. Amen.
62001001	A tir ihsin a rak um mi nunnak Thu cu nan hnenah kan phuang. Cumi cu hna ih kan rak theih mi, kan mit rori ih kan rak hmuh mi, kan zohhliah mi le kanmai kut rori ih kan rak tham zo mi a si.
62001002	Cuih nunnak cu phuanlăng a si ih kan rak hmu zo, cule cuih thu cu kan theihter a si. Pa hnenih a rak um mi le kan hnenih phuanlăng a si mi kumkhaw nunnak cu nan hnenah kan phuang a si.
62001003	Nannih khal in kanmah in pawlkawm theinak dingah, kan rak hmuh mi le hna ih kan rak theih mi cu nan hnenah kan thăn a si. Thungaiten kan pawlkawmawknak cu Pa le a Fapa Jesu Khrih thawn a si.
62001004	Cule nan aipuannak a famkim theinak dingah, cuih thilpawl cu nan hnenah kan ngan a si.
62001005	Fapa hnen ihsin hna ih kan rak theih mi thucah le nan hnenih kan thăn mi cu hihi a si: Pathian cu tleu a si ih, amah ah thim hrimhrim a um lo.
62001006	Thim ih feh thotho siin, amah thawn kan pawlkawmaw kan ti asile, thuphan kan per ih thutak kan nunpi lo.
62001007	Amah cu tleu ih a um vekin tleu ih kan feh asile, pakhat le pakhat kan pawlkawmaw ih, a Fapa, Jesu Khrih thisen in kan sual hmuahhmuah a khawlhfai a si.
62001008	Sual kan nei lo kan ti asile, kanmah le kanmah kan bumaw ih kanmah ah thutak a um lo.
62001009	Kan sualpawl kan phuan asile, kan sualpawl in ngaidam ding le kan dingfellonak hmuahhmuah in khawlhfaisak dingah anih cu a rinumin a dik a si.
62001010	Sual kan tuah lo kan ti asile, Pathian cu thuphan perhmang ah kan tuah ih, a kamsuakthu cu kanmah ah a um lo.
62002001	Ka fahniangletla, sual nan tuahlonak dingah hi thilpawl hi nan hnenah ka ngan a si. Mi pakhat khat in sual a tuah asile, Pa hnenih thuhla in simsaktu midingfel Jesu Khrih kan nei.
62002002	Cule anih cu kan sualpawl hrangih tlăwnlungawithawinak a si, cule kanmai sualpawl hrang lawngah si loin, leitlun mi hmuahhmuah hrang khalah a si.
62002003	A thupekpawl kan thlun asile, himi in amah Jesu Khrih kan thei ti kan thei.
62002004	"Amah cu ka thei zo," a titu in a thupekpawl a thlun cuang lo asile, cu pa cu thuphan per a si ih, amah ah thutak a um lo.
62002005	Sikhalsehla zokhal Pathian kamsuakthu a thluntu cu amah ah Pathian duhdawtnak a famkim taktak a si. Hiti zawngin amah ah kan um ti kan thei.
62002006	Amah ah ka um a si a titu cun, Jesu-ih nundān vekin a nung tengteng ding a si.
62002007	U le nau tla, nan hnenah thupek thar ka ngan lo, a tir ihsi nan rak neih mi thupek hlun kha a si sawn. Cuih thupek hlun cu a tirte ihsin hna ih nan rak theih zo mi kamsuakthu kha a si.
62002008	Nan hnenah thupek thar ka ngansal. Cumi cu amah ah le nanmah ah a dik a si, ziangruangahtile thim cu a cemrál rero ih, tleu diktak cu a ra êng zo.
62002009	Tleu ah ka um a ti ih, a unaupa a huatu cu atu tiangin thim ah a um lai hrih a si.
62002010	A unaupa a duhdawtu cu tleu ah a um ih, amah ah tlûknak zianghman a um lo.
62002011	Asinan a unaupa a huatu cu thim ah a um ih thim ah a feh, thim in a mit a câwtter zo ruangah khuitawkah ka feh ti a thei lo.
62002012	Fahniangletla, amai hmin ruangah Pathian in nan sualpawl cu a lo ngaithiam zo. Curuangah nan hnenah ca ka ngan a si.
62002013	Palenuh, a tir ihsin a um mi Pa cu nan rak theih zo ruangah, nan hnenah ca ka ngan a si. Minopawl, misualrálpa nan rak neh zo ruangah nan hnenah ca ka ngan a si. Fahniangletla, Pa nan rak theih zo ruangah nan hnenah ca ka ngan a si.
62002014	Palenuh, a tir ihsin a um mi Pa nan rak theih zo ruangah nan hnenah ca ka rak ngan a si. Tlangvalpawl, nannih cu nan cak ih nanmah ah Pathian kamsuakthu a um ringring, cule misualrálpa nan rak neh zo ruangah nan hnenah ca ka ngan a si.
62002015	Hi leilung siseh, leilung tlun thilpawl siseh, duhdawt hlah uh. Mi pakhat khat in leilung a duhdawt a si ahcun, amah ah paih duhdawtnak a um lo.
62002016	Ziangahtile hi leilung ih um mi thil hmuahhmuah: taksa câkhiarnak, mit câkhiarnak le hngalnak nun pawl hi Pa hnen ihta an si lo ih, leilung ihta an si sawn.
62002017	Cule hi leilung le a câkhiarnak cu a cemrál rero; asinan Pathian duhnak a tuahtu cu kumkhuain a hmun ringring ding.
62002018	Fahniangletla, atu hi cān netabik a si. Khrih dodaltu a ra ding tiin hna ih nan rak theih zo vekin atu hmanah Khrih dodaltu tampi an rak suak zo, cumi in atu hi cān netabik a si ti kan thei.
62002019	Annih cu kan hnen ihsin an fehsuak, asinan annih cu kanmai mi an si lo. Ziangah cutin ka ti tile, kanmai mi rak si hai sehla cu, kanmai hnenah an rak tāng ding. An rak fehsuak zo ruangah an zaten kanmai mi an si lo ti a fiang.
62002020	Asinan nannih cu Mi Thianghlim in hriak a lo thih zo ih, thil ziangkim nan thei.
62002021	Thutak nan theih lo ruangah si loin, thutak nan thei ih thutak sung ihsin thuphan a suah lo ruangah nan hnenah ca ka rak ngan a si sawn.
62002022	Thuphan pertu cu zo a si? Jesu cu Khrih a si ti hnáwngtu cu thuphan pertu a si. Pa le Fapa hnáwngtu cu Khrih dodaltu a si.
62002023	Zokhal Fapa hnáwngtu cun Pa a nei lo. Fapa a ṭantu cun Pa khal a nei a si.
62002024	Curuangah a tir ihsin hna ih nan rak theih zo mi kha nanmah ah um ringring seh. Nanmah ah a tir ihsin hna ih nan rak theih zo mi a um ringring asile, nannih cu Fapa ah le Pa ah nan um ringring ding.
62002025	Cule hihi Pathian in kan hnenih sankhuk nunnak in rak tiamkam mi thutiamkam cu a si.
62002026	Hih thil, nanmah a lo bumtupawlih thuhlapawl nan hnenah ka rak ngan a si.
62002027	Cule Pathian hnen ihsi nan dăwn mi hriak thihnak cu nanmah ah a um ringring ih, zohman ih zirh nan ṭul lo. Hriak a lo thih tikah, cuih hriak thihnak cun thil ziangkim a lo zirh a si. Cucu thudik a si, thuphan a si lo. Cumi hriak thihnak ih a lo zirhdān vekin amah ah nan um ringring ding.
62002028	Fahniangletla, atu ah Fapa ah cun um ringring uh, amah a ra lăng tikah a hmaika-ih kan ral a ṭhatnak ding le kan ning a zahlonak dingah amah ah um ringring uh.
62002029	Anih cu midingfel a si ti nan theih asile, dingfelnak a tuahtu kip in Pathian-ih hrin an si ti nan thei.
62003001	Ngai hnik, Pa ih in rak pek mi hi ziangbangtuk duhdawtnak so a si, Pathian fāte tiih in kawh hi! Curuangah hi leitlun mipawl in in thei lo, ziangruangahtile amah an thei lo.
62003002	Ka duhdawt mitla, atu ah kannih cu Pathian fāte kan si ih, ziang vek kan si lai ding ti lăngter a si hrih lo, asinan Fapa a ra lăng tikah cun amah kan bang leh ding ti kan thei; ziangahtile amah cu a sinak vekin kan hmu leh ding.
62003003	Amah ah hi ruahsannak a neitu kip in Khrih a thian vekin amah le amah a thianfaiaw ṭheu.
62003004	Zokhal sual a tuahtu cun Pathian Dān khal a pahbăl a si, cule Pathian Dān pahbăl cu sual a si.
62003005	Cule kan sualpawl lahlo dingah, anih cu a lang zo ti nan thei, amah ah sual a um lo.
62003006	Zokhal Khrih ih a um ringring tu cun sual a tuah lo. Zokhal sual tuahpeh vivo tu cun Khrih cu a rak hmu dah lo ih, a theih khal a thei fawn lo.
62003007	Fahniangletla, zohman in lo bum hlah hai seh. Dingfelnak a tuahtu cu Khrih a dingfel vekin a dingfel ve a si.
62003008	Sual a tuahtu cu Diabol hnen ihsin a si, ziangahtile Diabol cun a tir ihsin sual a rak tuah. Pathian Fapa a rung lăngnak săn cu Diabol-ih hnaṭuan ṭhiatbăl dingah a si.
62003009	Zokhal Pathian hrin mi cun sual a tuah vivo lo, ziangahtile amah ah Pathian-ih ci a um. Pathian hrin a si ruangah sual a tuahpeh vivo thei lo.
62003010	Pathian fātepawl le Diabol fātepawl an lăngfiangnak cu himi ah hin a si: zokhal dingfelnak a tuah lo tu cu Pathian hnen ihta a si lo ih, a unaupa a duhdaw lo tu khal Pathian hnen ihta a si lo.
62003011	Ziangahtile a tir ihsin nan rak theih mi thucah cu, pakhat le pakhat duhdawtaw ding kan si, ti hi a si.
62003012	Kain vek si ding kan si lo, anih cu misualrálpa hnen ihta a si ih, a naupa a that. Ziangahso a naupa a thah? Ziangruangahtile a thil tuah mipawl an ṭha lo ih, a naupa ih thil tuah mipawl cu an dingfel.
62003013	Ka u le ka nau tla, leilung mipawl in an lo huat tikah, nan mangbang hlah uh.
62003014	Kannih cu unaupawl kan duhdawt ruangah thihnak ihsin nunnak ah kan lan zo ti kan thei. A unaupa a duhdawt lo tu cu thihnak ah a tāng hrih lai tinak a si.
62003015	Zokhal a unaupa a huatu cu laithat a si, cule laithattu cun amah ah sankhuk nunnak a nei lo ti nan thei.
62003016	Jesu Khrih in kan hrangih a nunnak a pek ruangah duhdawtnak cu ziang a si ti kan thei. Kannih khal unaupawl hrangah kan nunnak pe ve ding kan si.
62003017	Asinan zokhal hi leitlun thil le ri neiin, a unaupa tlasamin a hmu ih, cu pa parah lainatnak a nei lo tu cu ziangtin so Pathian duhdawtnak cu amah ah a um ringring thei ding?
62003018	Ka fahniangletla, ṭawngkam lawngin le kâ lawngin duhdawaw loin, tuahnak in le thungaingaiin duhdawaw sawn uhsi.
62003019	Cule thutak ihta kan si ti kan thei ding ih, cumi in Pathian hmaika-ah kan thinlung ṭihphâng lo ten a umter ding.
62003020	Ziangahtile kan thinlung in thiamlo in coh asile, Pathian cu kan thinlung hnakin a tumsawn ih, thil ziangkim a thei.
62003021	Duhdawt mitla, kan thinlung in thiamlo in coh lo asile, Pathian hmaika-ah ralṭhatnak kan nei.
62003022	Cule kan dil mi pauhpauh a hnen ihsin kan ngah, ziangruangahtile a mithmuhah a thupekpawl kan thlun ih, a lunghmuitertu thilpawl kan tuah ringring.
62003023	Cule a thupek cu hihi a si: a Fapa Jesu Khrih hmin kan zum ding le kan hnenih thu in pek vekih pakhat le pakhat kan duhdawtawk ding hi a si.
62003024	Pathian-ih thupekpawl a thluntu cu Pathian ah a um ringring ih, Pathian khal amah ah a um ringring. Cule kan hnenih in rak pek mi Thlarau zarin anih cu kanmah ah a um ringring a si ti kan thei.
62004001	Duhdawt mitla, thlarau pauhpauh zum hlah uh, Pathian hnen ihta an si le si lo thei dingah thlaraupawl cu zăwihliah hmaisa ta sawn uh, ziangruangahtile profet deu tampi hi leitlun ah an ra suak zo.
62004002	Pathian Thlarau nan theih theidān cu hihi a si: Jesu Khrih cu milai taksa in a ra ti a phuangtu thlarau pauhpauh cu Pathian hnen ihta a si.
62004003	Cule Jesu Khrih cu milai taksa in a ra ti a phuang lo tu thlarau pauhpauh cu Pathian hnen ihta a si lo. Cucu Khrih dodaltuih thlarau a si. Cule hihi Khrih dodaltuih thlarau a ra ding tiih nan rak theih mi cu a si, atu ah cuih thlarau cu leitlun ah a rak um zo.
62004004	Fahniangletla, nannih cu Pathian hnen ihta nan si ih, nan sungih umtu cu leilung ih umtu hnakin a nasat sawn ruangah annihpawl cu nan rak neh zo.
62004005	Annih cu leilung ihta an si. Curuangah annih cun leilung thil thuhla an rel ih, leitlun mipawl in an thu an ngaithla.
62004006	Kannih cu Pathian hnen ihta kan si. Pathian a theitu cun in ngaithla ih, Pathian hnen ihta a si lo mi cun in ngaithla lo. Himi in thutak phuangtu thlarau le mibumtu thlarau cu kan thei thei.
62004007	Duhdawt mitla, duhdawtnak cu Pathian hnen ihta a si ruangah, pakhat le pakhat kan duhdawaw ding a si. Mi a duhdawtu pauhpauh cu Pathian hrin mi a si ih, Pathian a thei.
62004008	Mi a duhdaw lo tu cun Pathian a thei lo, ziangahtile Pathian cu duhdawtnak a si.
62004009	Pathian duhdawtnak cu kan hnenah hitin a lang, a Fapa zarih kan nun theinak dingah, Pathian in a Fapa neihsŭn hi leitlun ah a thlah.
62004010	Duhdawtnak cu hihi a si, Pathian kan rak duhdawt si loin, Pathian in in rak duhdaw ih, kan sualpawl hrangah tlăwnlungawithawinak dingah Pathian in a Fapa a thlah ti a si sawn.
62004011	Duhdawt mitla, cutivekin Pathian in in rak duhdawt a si ahcun, pakhat le pakhat duhdawaw ve ding kan si.
62004012	Zohman in ziang tik hmanah Pathian an hmu dah lo. Pakhat le pakhat kan duhdawtawk asile, Pathian cu kanmah ah a um ringring ih, a duhdawtnak cu kanmah ah famkimter a si.
62004013	Pathian in kan hnenah a Thlarau in rak pek zo ruangah, cumi in kannih cu Pathian ah kan um ti le kanmah ah Pathian a um ti kan thei.
62004014	Cule Pa in Fapa cu leitlun Rundamtu si dingah a thlah ti kan hmu ih, cumi cu kan theihter a si.
62004015	Zokhal Jesu cu Pathian Fapa a si ti a phuangtu cu amah ah Pathian a um ih, amah khal Pathian ah a um.
62004016	Cun Pathian in kan hrangih a neih mi duhdawtnak cu kan thei ih, cumi cu kan rak zum. Pathian cu duhdawtnak a si ih, cuih duhdawtnak ih a um ringring tu cu Pathian ah a um, cule Pathian khal amah ah a um.
62004017	Thuṭhen ni ih ralṭhatnak kan neihnak dingah, duhdawtnak cu hitin kanmah ah famkimter a rak si. Ziangruangahtile kannih cu amai nundān vekin hi leilung tlunah hin kan nung a si.
62004018	Duhdawtnak ah ṭihnak a um lo, duhdawtnak famkim cun ṭihnak a dawihlo sawn, ziangruangahtile ṭihnak ah hremnak a tel. Ṭihnak a neitu cu duhdawtnak ah famkimter a si hrih lo.
62004019	Amah in in rak duhdawt hmaisak ruangah amah cu kan duhdawt a si.
62004020	Mi pakhat in, "Pathian ka duhdawt," ti siin a unaupa a huat asile, amah cu thuphan per a si. Ziangahtile a hmuh mi a unaupa hman a duhdawt lo asile, a hmuh dah lo mi Pathian cu ziangtin so a duhdawt thei ding?
62004021	Cule amai hnen ihsin kan neih mi thupek cu hihi a si: Pathian a duhdawttu cun a unaupa khal duhdawt seh.
62005001	Zokhal Jesu cu Khrih a si ti a zumtu cu Pathian hrin mi a si ih, mi kip amah hringtupa a duhdawtu cun a hrin mi khal a duhdaw a si.
62005002	Pathian kan duhdawt ih a thupekpawl kan thlun tikah, himi in Pathian fātepawl kan duhdawt a si ti kan thei.
62005003	Ziangahtile Pathian kan duhdawtnak cu hihi a si, a thupekpawl kan thlun hi. Cule a thupekpawl cu phurrit an si lo.
62005004	Ziangahtile zokhal Pathian hrin mi cun leilung a neh. Leilung a nehtu kan nehnak cu kan zumnak hi a si.
62005005	Leilung nehtu cu zo a si, Jesu cu Pathian Fapa a si ti zumtu hi a si lo maw?
62005006	Anih cu ti le thisen ihsi a ra mi Jesu Khrih a si. Anih cu ti ihsi lawngin a ra lo ih, ti le thisen ihsin a ra a si. Thlarau cu thutak a si ruangah, theihtertu cu Thlarau a si.
62005007	Ziangahtile van ah theihpitu pathum an um: Pa, Kamsuakthu le Thlarau Thianghlim an si. Cuih pathum cu pumkhat an si.
62005008	Cule leitlun ah theihpitu pathum an um: Thlarau, ti le thisen an si. Cuih pathum cu pakhat ah an lung a rual.
62005009	Milai theihternak hman kan cohlan a si ahcun, Pathian theihternak cu a ropisin a si. Ziangahtile Pathian-ih theihternak cu a Fapa thu a theihter mi hi a si.
62005010	Fapa a zumtu cun amah ah theihpitu a nei. A zum lo tu cun Pathian in a Fapa thuhla a rak theihter mi a zum lo ruangah, Pathian cu thuphan per ah a tuah.
62005011	Cule theihternak thu cu hihi a si: Pathian in kan hnenah sankhuk nunnak in rak pe zo ih, cuih nunnak cu a Fapa ah a um.
62005012	Fapa a neitu cun nunnak a nei; Pathian Fapa a nei lo tu cun nunnak a nei lo.
62005013	Sankhuk nunnak kan nei ti nan theihnak dingah le Pathian Fapa hmin nan zum theinak dingah, Pathian Fapa hmin a zumtu nan hnenah hi thilpawl hi ka ngan a si.
62005014	Amah ih kan neih mi ralṭhatnak cu hihi a si, amai duhnak thawn milawih ziangkhal kan dil asile anih in in ngai a si.
62005015	Cule a hnenih kan dil mi pauhpauh a ngai a si ti kan thei. Cumi kan theih asile, a hnenih kan dil mi cu kan ngah ding a si ti kan thei.
62005016	Mi pakhat khat in thihnak ih mi hruaitu si lo sual a unaupa in a tuah rero lai a hmuh asile, a hrangah thlacam seh. Cule Pathian in thihnak ih mi hruaitu sual a si lo mi a tuahtu hnenah cun nunnak a pe ding. Thihnak ih mi hruaitu sual a um. Cumi hrangah thlacam seh ka ti lo.
62005017	Dingfellonak hmuahhmuah hi sual a si, cule thihnak ih mi hruaitu si lo sual a um.
62005018	Pathian hrin mi zokhal in sual a tuahpeh vivo lo ti kan thei. Pathian hrin mi cun amah le amah a kilhimaw ih misualrálpa in amah cu a thâm thei lo.
62005019	Kannih cu Pathian hnen ihta kan si ti le leitlun pumpi hi misualrálpaih kut sungih um a si ti kan thei.
62005020	Pathian Fapa cu a ra ih a dik mi pa kan theih theinak dingah, anih in theihthiamnak in rak pe zo ti kan thei. Kannih cu a dik mi pa ah kan um, cu pa cu a Fapa Jesu Khrih a si. Amah cu Pathian dik le sankhuk nunnak a si.
62005021	Fahniangletla, milempawl ihsin kilhim aw uh. Amen.
63001001	Elder in kanmah ih um ringring mi le kan hnenih kumkhua um ding mi thutak ruangah, keimah lawng si loin, thutak theitu hmuahhmuah ih an duhdawt ve mi, thutak ih ka duhdawt mi hril mi nunau le a falepawl hnenah:
63001003	Pa Pathian hnen ihsin le Bawi Jesu Khrih, paih Fapa hnen ihsin zangfahnak, zahngainak le hnangamdaihnak cu nan hnenah thutak le duhdawtnak thawn um hram seh.
63001004	Pa hnen ihsin thupek kan rak cohlan zo vek khan, na fale hrekkhat thutak ah an feh rero ti ka rak hmu ih, nasazetih lungawiaipuangin ka um.
63001005	Cule upattlak nunau, na hnenah thupek thar ka ngan lo, a tir ihsi kan rak neih mi thupek kha a rak si sawn, ka lo ngĕn mi cu pakhat le pakhat kan duhdawaw ding ti hi a si.
63001006	A thupekpawl vekih nun hi duhdawtnak cu a si. Himi hi nan nunpi theinak dingah a tir ihsin hna ih nan theih mi a thupek cu a si.
63001007	Ziangahtile mibumtu tampi leilung tlunah an ra suak zo, annih cun Jesu Khrih milai taksa in a ra ti an pawm lo. Cuvek mi cu mibumtu le Khrih dodaltu a si.
63001008	Kan rak ṭuan zo mi thilpawl kan hloh lo ih, lawmman famkim kan ngah theinak dingah nanmah lamah fimkhur uh.
63001009	Zokhal Khrih ih zirh mi thlun lo tu le Khrih zirhnak ih um ringring lo tu cun Pathian a nei lo. Khrih zirhnak ih um ringring tu cun Pa a nei ih Fapa khal a nei.
63001010	Zokhal cuih zirhnak nei loin nan hnenih a ra thlen asile, nan inn sungah lutter hlah uhla, cibai khal bûk fawn hlah uh.
63001011	Ziangahtile cu pa cibai a bûktu cu, cu paih thil tiṭha lo mi ah a tel ve a si.
63001012	Nan hnenah thil tampi ngan ding ka nei, cahnah le cati hman ding ka duh lo. Cuhnakin kan aipuannak a famkim theinak dingah nan hnenah rain hmaităwnih lo biak ding ka ruahsan sawn.
63001013	Pathian hril mi na unaunuih falepawl in cibai an lo bûk. Amen.
64001001	Elder in thutak ih ka duhdawt mi duh tak Kaias hnenah:
64001002	Duhdawt mi, na nun a hmuingil vek khan thil ziangkimih na hmuingilnak ding le harhdamnak ṭha na neihnak ding hrangah thla ka cam.
64001003	Ziangahtile unau hrekkhat an ra ih thutak ih na um vekin nangmah ih thutak thuhla an theihter tikah nasazetih lungawiaipuangin ka um.
64001004	Ka falepawl thutak ih an feh ti hna ih ka theih tikih ka aipuannak hnakih nasasawn aipuannak ka nei lo.
64001005	Duhdawt mi, unaupawl hrang le mikhualpawl hrangih na tuah mi ziangkim ah rinum zetin na tuah ṭheu.
64001006	Na duhdawtnak thuhla kawhhran hmaiah an rak theihter zo. Pathian mipawlih nundān milin anmahpawl cu an khualtlawnnak ah na hei thlah asile, na tiṭha ding.
64001007	Ziangruangahtile annih cu Bawipaih hmin ruangah an fehsuak a si, Zentelpawl hnen ihsin zianghman an la lo.
64001008	Curuangah thutak ih rawngbawltlang kan si theinak dingah, cuvek mipawl kha kan cohlang ding a si.
64001009	Kawhhran hnenah ca ka rak ngan, asinan mithupibik si a duhtu Daioṭhefes in in cohlang lo.
64001010	Curuangah ka rat asile, a tuah mi a thil tipawl kha ka phuang ding. Anih cun kanmah dokalhin ṭawngkam siavapawl a ṭawng. Cuih ṭawng lawng cu tawk a ti lo ih, unaupawl khal a cohlang hai lo, cule cohlan a duhtupawl khal a dawn hai ih, kawhhran ihsin a suah hai.
64001011	Duhdawt mi, thil sia câwng loin, thil ṭha kha câwng sawn aw. Thil ṭha a tuahtu cu Pathian hnen ihta a si, asinan thil sia a tuahtu cun Pathian a rak hmu lo.
64001012	Mi kip in Demeṭrias thuhla ṭha an rak theihter, diknak rori khal in. Kannih khal in amai thu cu kan theihter ve, kan theihter mi thu cu a dik a si ti nan thei.
64001013	Ngan ding thil tampi ka nei, asinan na hnenah cafung le cati ih ngan ka duh lo.
64001014	Lo hmuh cing ding ka beisei, cule hmaităwnin kan beaw ding. Na hnenah hnangamdaihnak um hram seh. Hitawk ih kan rualpipawl in cibai an lo bûk. Khatawk ih rualpipawl kha an hmin sâlin cibai rak bûk hai aw.
65001001	Jesu Khrih-ih ṭemṭawn sál le James-ih unaupa, Judas in, Pa Pathian ih tithianghlim mi, Jesu Khrih sungih kilhim mi le kawh mipawl hnenah:
65001002	Zahngainak le hnangamdaihnak le duhdawtnak cu karh sinsin hram seh.
65001003	Duhdawt mitla, kan cotlang mi rundamnak thu nan hnenih ngan ṭenṭo ka tum tikah, mithiangpawl hnenah Pathian in sankhuk daihih vei khat a rak pek mi zumnak hrangah ṭhahnemngai zetih nan donak dingah tha lo pe dingin nan hnenih ca ka ngan cu a ṭul rori a si.
65001004	Ziangah cutin ka ti tile a thupteih luttu mi hrekkhat in Pathian zangfahnak cu fihnungza hursualtuahnak ah an cangter ih, Bawipa Pathian umsŭn le kan Bawipa Jesu Khrih cu an hnáwng fawn. Cupawl cu Pathian ngaihsak lo le hlanlaipi ihsin hivek thuṭhennak co dingih hminsin cia mi an si.
65001005	Curuangah Bawipa in Izip ram ihsin ziangtin Israel-mipawl a runsuak ih, cumi hnuih a zum lo tupawl a siatsuah thupawl hi, nan theih zo mi si khal sehla lo theihthartersal ka duh.
65001006	Cule vancungmi, an sinak hmaisa rak kai ringring loih, anmai umnak hmun tlansantupawl cu thuṭhennak ni rapthlak zet hrangah thim hnuaiah kumkhaw cikcin ih ṭawnin a ret hai a si.
65001007	Cutivek thothoin Sodom khawpi le Gomorrah khawpi le anmah vekih a nung ve mi an kiangkap khawpipawl cu, nunau-mipa sualnak ah an peaw ih, tidān lo vekin an pawlaw. Cupawl cu sankhuk meipi thawi hrem ding mipawlih zohṭhim dingah tarlăng an si.
65001008	Cuvek thothoin hi suangtuahtupawl hin an taksaruangpum an bawrhbangter, thuneitupawl an nautat ih, huham ropi neipawl an relsia.
65001009	Cuti a si nân, vancungmi cungnungbik Maikal cun Mosi-ih ruang thu ah Diabol thawn thu an elawk laiah khan, Diabol cu a thangsiat zawngin sual a puh ngam lo ih, "Bawipa in lo kawk seh!" tiah a ti.
65001010	Asinan cuih minungpawl cun an theih lo mi pauhpauh cu an relsia. Cule ramsa â in thil a theih vekin pianphung sinak ih an theih mi thilpawl ah anmah le anmah an bawrhhlawhawter.
65001011	An hmakhua a pit a si! Ziangahtile Kain lamzin an zawh ih, hlawknak hmu dingih Balaam a fehsualnak ah khan duhham zetin an tlân ih, Korah-ih helnak sual ah an hlorál.
65001012	Cuih minungpawl cu nanmai duhdawtnak puai ih hnawmbāl an si. Nan hnenih rawl an ei tikah ṭihnak um riai loin anmah te an ei ding mi lain an ei mai. Annih cu thli in a suk le a so ih a hrăn mi ruahti pai lo khawdur vek, favāng cān ih thingkung rah nei lo vek, vei hnih thi zo, a hram ihsin phawisuah mi vek an si.
65001013	Cupawl cu tifinriat tisuar cak zet vek an si, an ningzahnak cu ti parih tiphûl vekin a suak; arsi zuang vek an si, thim sah mepmep cu an hrangah retsak kumkhua a si.
65001014	Cun Adam ihsin a pasarihnak Enok khal in hipawlih thuhla cu profet thuphuan in thu a rak phuang, "Ngai hnik, Bawipa cu thawngza tampi a mithiangpawl thawn a ra ding.
65001015	Mi hmuahhmuah parih thuṭhennak thlengter dingah le Pathian ngaihsak lo pawl hmuahhmuah in Pathian ngaihsaklonak hna, Pathian ngaihsak lo cingih an ṭuan mi hmuahhmuah thu ah le cuvek misualpawl in amah dokalhin ṭawng hrohrang an ṭawng mi hmuahhmuah an tisualzia theihter dingah a ra ding," tiah a ti.
65001016	Cupawl cu phunciarhmang, mi sawiselhmang, anmai câkhiarnak thluntupawl an si. Cule an kâ in pawrhawknak ṭawngkam nasazetzet an ṭawng ih, mai hlawknak duh ruangah mi va fakawter an si.
65001017	Sikhalsehla duhdawt mitla, nannih cun kan Bawipa Jesu Khrih-ih apostolpawl in hi hlanih an rak sim mi kamsuakthupawl kha cîng ringring uh.
65001018	Cān neta ah cun mi hmuhsuamhmangpawl le anmai Pathian ngaihsaklonak câkhiarnak vekih nungtu an um ding tiah an lo sim kha.
65001019	Cupawl cu khawvel mi, ṭhenawknak tuahtu, Thlarau nei lo pawl an si.
65001020	Asinan duhdawt mitla, nannih cu nan zumnak thianghlimbik parah nanmah ten sakṭha aw vivo uh, cule Thlarau Thianghlim ah thlacam uh.
65001021	Sankhuk nunnak ih mi hruaitu kan Bawipa Jesu Khrih-ih zahngainak nan hngah laiah Pathian duhdawtnak ah nanmah le nanmah kilhim aw uh.
65001022	Cule mi hrekkhat parah lainatnak nei uhla, fimkhur zetin thuṭhenfelthiamnak hmang uh.
65001023	Cun mi dangpawl cu meisa sung ihsin dirsuak uhla, ṭih cingin runsuak uh, tisa ih fate zet a bawrhbanter mi nan sinfen hman hua uh.
65001024	Cule tlûknak ihsin a lo kilhim theitu le Mawh nei loin a ropitnak hmaiih Aipuannak nasazet thawi lo dingter theitu,
65001025	In Rundamtu Pathian fim umsŭn hnenah Thangṭhatnak le cungnunnak, huham le thuneihnak cu Atu le kumkhua tiang um seh. Amen.
66001001	Hihi Jesu Khrih-ih Thuphuan a si, a siahhlawhpawl hnenih hmuh dingah Pathian in Jesu Khrih hnenih a pek mi, a rei hlanih thil rung thleng tengteng ding mipawl an si. Cucu Pathian in a vancungmi thlahin a siahhlawh kei, John hnenah a run theihter.
66001002	Kei, John cun Pathian kamsuakthu le Jesu Khrih-ih theihternak le ka hmuh mi thil hmuahhmuah cu ka theihter.
66001003	Hi simsungnak ṭawngkampawl a siartu le a ngaithlatu le a sungih ngan mi thupawl a thluntu cu mithlawsuak an si, ziangahtile cān a nâi zo.
66001004	John in Asia peng ih um mi kawhhran pasarih pawl hnenah hitin ca a kuat: A um lai mi le a rak um zo mi le a ra leh ding mi hnen ihsin le a laltokham hmaika-ih um Thlarau pasarih pawl hnen ihsin zangfahnak le hnangamdaihnak nan hnenah um hram seh.
66001005	Cule theihpitu rinum a si mi, mithi lak ihsi suak hmaisabik, leitlun siangpahrangpawl uktu a si mi, Jesu Khrih hnen ihsin zangfahnak le hnangamdaihnak nan hnenah um hram seh. Anih cu in duhdawtu le amai thisen rori ih kan sualpawl in khawlhfaisaktu a si.
66001006	Cun anih cu Pathian le a Pa hnen lamih siangpahrang le puithiam ih in tuahtu a si. A hnenah thangṭhatnak le thiltitheinak cu um kumkhua hram seh. Amen.
66001007	Ngai hnik uh, anih cu mero thawn a ra ding, cule mit hmuahhmuah in amah cu an hmu ding, amah a suntupawl rori khal in an hmu ding. Cule leitlun ih hnám hmuahhmuah cu amai ruangah an râk ding. A si, Amen.
66001008	"Kei cu Alfa le Omega, Thăwknak le Cemnak, a um lai mi, a um zo mi le a ra leh ding mi, Ziangkimtithei ka si," tiah Bawipa in a ti.
66001009	Kei, John, nan unaupa, harsatnak le Jesu Khrih-ih uknak le tuarfainak ṭawmpitu cu Pathian kamsuakthu ruangah le Jesu Khrih theihpinak ruangah Patmos tikulh an ti mi ah ka um.
66001010	Bawipaih Ni ah Thlarau in ka um, cule ka dung lam ihsin tawtawrawt aw vek aw ring zetin,
66001011	"Kei cu Alfa le Omega, Hmaisabik le Netabik ka si. Cule na hmuh mi cu cazual sungah ngan awla, Asia peng ih a um mi: Efesa khua, Smirna khua, Pergamos khua, Thiatira khua, Sardis khua, Filadelfia khua le Laodisia khua pawl ih a um mi kawhhran pasarih hnenah kuat aw," a ti ka thei.
66001012	Cun i betu hmu dingah ka heraw. Cule ka herawk tikah, sui meito retnak pasarih ka hmu.
66001013	Meitoṭhuam pasarih laiah Minung Fapa a bang mi Pa cu a kephah tiangin sinfen a hruk ih, a ṭāng ah sui taikhap a khap.
66001014	A lu le a sám cu tuu hmul le vur vekin a var ih, a mit cu meisa alh vek a si.
66001015	A ke cu rawhtitnak meisa vâm sungih rawh thianhlim zo mi dar tle vek a si ih, a aw cu tidai tampi aw vek a si.
66001016	A vawrh lam kut ah arsi pasarih a keng ih, a kâ ihsin kap hnih hriam ralnâm hriam zet a suak, cule a hmel cu sun ni ling zet vek a si.
66001017	Cule amah ka hmuh tikah, a ke hramah mithi vekin ka tlu. Cutikah anih in a vawrh lam kut cu ka parah a suang ih ka hnenah, "Ṭih hlah, keimah hi Hmaisabik le Netabik ka si.
66001018	Kei cu a nung mi le a thi dah zo mi ka si, ngai hnik, kei cu kumkhuain ka nung. Amen. Mithi khua le Thihnak tawhfungpawl ka nei.
66001019	Na hmuh zo mi thilpawl le atu ih a um rero lai mi thilpawl le lehhnu ih a um leh ding mi thilpawl cu ngan aw.
66001020	Ka kut vawrh lamih arsi pasarih na hmuh mi le sui meitoṭhuam pasarih na hmuh mi ih thuthup cu hihi a si: arsi pasarih cu kawhhran pasarih pawlih vancungmi an si ih, meitovannak pasarih cu kawhhran pasarih pawl kha an si.
66002001	"Efesa kawhhran vancungmi hnenah, 'A kut vawrh lamih arsi pasarih keng ih, sui meitoṭhuam pasarih lakih vâk rero tu in,
66002002	"Na hnaṭuan mipawl, na ṭuan băngnakpawl le na tuarfainakpawl, miṭha lopawl na zāwi thei loziapawl ka thei. Apostol si si loih apostol tiawpawl na hniksak ih, thuphan per an si ti na rak hmu zo.
66002003	Cun na tuar ṭenṭo ih, tuarfainak na nei, ka hmin ruangah na ṭuanbāng zet ih, na cau lo.
66002004	Sihmansehla lo dĕmnak ka nei, cucu na duhdawtnak hmaisa na tlansan mi kha a si.
66002005	Curuangah khuitawkin na tlu ti cîng ringring awla, lung thleng in, na tuah mi thil hmaisapawl kha tuahsal aw. Culole na hnenah zamrang zetin ka ra ding ih, na lung na thleng lo asile na meitoṭhuam cu a hmun ihsin ka ṭhawn ding.
66002006	Asinan hihi na nei, Nikolas thluntupawlih thil tipawl na hua, cucu kei khal in ka hua ve.
66002007	"Thlarau in kawhhranpawl hnenih a sim mi hi hna a neitu cun thei seh. Nehtu hnenah Pathian Paradise ih a um mi nunnak thingkung ihsin a ei dingah ka pe ding," ti mi thilpawl hi a sim,' tiin ngan aw.
66002008	"Cule Smirna kawhhran vancungmi hnenah, 'Hmaisabik le Netabik, a thi ih a nungsaltu in,
66002009	"Na hnaṭuan mipawl, na harsatnak le na retheihnak ka thei, asinan na lian. Cule Jew-mi si lopiin Jew-mi tiawpawlih an lo relsiatnak ka thei, annih cu Setan-ih sinakok an si.
66002010	Na tuar ding mi thilpawl hi zianghman ṭih hlah. Ngai hnik, hniksak nan si theinak dingah Diabol cun nan lakih mi hrekkhat cu thawng a lo thla cing ding. Cun ni hra sung harsatnak nan tuar ding. Thih tiang rinumin um aw, cule nunnak lallukhum ka lo pe ding.
66002011	Thlarau in kawhhranpawl hnenih a sim mi hi hna a neitu cun thei seh. Nehtu cu vei hnih thihnak in a tuahmawh hrimhrim lo ding," ti mi thilpawl hi a sim,' tiin ngan aw.
66002012	"Cule Pergamos kawhhran vancungmi hnenah, 'Ralnâm kap hnih hriam neitu in,
66002013	"Na hnaṭuan mipawl le na cēnnak hmun cu Setan-ih laltokham umnak hmun a si ti ka thei. Cule ka hmin na kaihnget ih, ka martar rinum Anṭipas, nan lakah Setan cēnnak hmun ih an rak thah lai khalah khan keimah i zumnak na phatsan lo.
66002014	"Asinan kha tawkah Balaam-ih zirhnak pawmtupawl na umpi hai ruangah lo dĕmnak thil málte ka nei. Israel-mipawl hmaika-ah tlûknak ret dingin Balaam cun Balak a rak zirh. Cuih an tlûknak cu milem hnenih an hlăn mi thil ei ding le nunau-mipa sualnak tuah dingin a si.
66002015	Cuvek thothoin Nikolas thluntupawlih zirhnak pawmtupawl khal na umpi, cuih zirhawknak cu ka hua.
66002016	Na lung thleng aw, culoasile na hnenah zamrang zetin ka ra ding ih, ka kâ ih ralnâm in cupawl cu ka do hai ding.
66002017	"Thlarau in kawhhranpawl hnenih a sim mi hi hna a neitu cun thei seh. Nehtu hnenah ei dingih thuh mi manna ka pe ding. Lung var ka pe ding ih, cuih lung parih hmin thar ngan mi cu a cotu siarlo zohman in an thei lo," ti mi thilpawl a sim,' tiin ngan aw.
66002018	"Cule Thiatira kawhhran vancungmi hnenah, 'Pathian Fapa, a mit meisa bangih alh mi le a ke dar tle vek a si mi in,
66002019	"Na hnaṭuannak, na duhdawtnak, na rawngbawlnak, na zumnak, na tuarfainak pawl ka thei. Na hnaṭuan netabikpawl cu a hmaisabikpawl hnakin a nasasawn ti ka thei.
66002020	"Cuti si hman sehla khaih nunau, Jezebel, profet tiaw nu kha ka siahhlawhpawl nunau-mipa sualnak tuah ding le milem hnenih hlăn mi thil ei ding a zirh hai ding le a hruaipen ding na sian ruangah lo dĕmnak thil málte ka nei.
66002021	Cule a nunau-mipa sual tuahnak ihsin lung thleng dingah cān ka pe nân, a lung a thleng cuang lo.
66002022	Ngai hnik, amah cu mina ihkhun ah ka hlăwn ding ih, amah thawi a uiretupawl khal an thil tuah mipawl ihsin an lung an thleng lo asile, harsatnak rapthlak sungah ka thla hai ding.
66002023	A fātepawl cu thihnak in ka that ding ih, keimah cu lungthin le thinlung zohtu ka si ti kawhhran hmuahhmuah in an thei ding. Cule nan hnaṭuandān vek cio in ka lo rūlsal ding.
66002024	"Cun cuih zirhnak pawm loih, Setan-ih thu thûk an ti mipawl a thei lo tu nannih, Thiatira khua ih a tāng mipawl hnenah ka lo sim, nan parah phurrit dang ka ṭhum lo ding.
66002025	Sikhalsehla nan rak neih cia mi kha cu ka rat tiangin kaihnget uh.
66002026	Cule nehtu le ka hnaṭuanpawl a cemnet tiangih a kiltu hnenah miphunpawl parih thuneihnak ka pe ding.
66002027	'Anih cun thir kianghrăwl in a uk hai ding ih, Beltuahtupaih belpawl bangin annih cu hlăwnkuai nêknêk an si ding.' Ka Pa hnen ihsin thuneihnak ka hmuh vekin, an hnen khalah thuneihnak ka pe ve hai ding.
66002028	Cule amah cu deirel arsi ka pe ding.
66002029	"Thlarau in kawhhranpawl hnenih a sim mi hi hna a neitu cun thei seh," ti mi thilpawl a sim,' tiin ngan aw.
66003001	"Cule Sardis kawhhran vancungmi hnenah, 'Pathian Thlarau pasarih le arsi pasarih neitupa in, "Na hnaṭuan mipawl ka thei, nung hmin na pu nân na thi a si.
66003002	Ralring awla, a thi zikte mi, a tāng mi thilpawl kha cakter aw, ziangahtile na hnaṭuan mipawl Pathian hmaika-ah famkim tawkin ka hmu lo.
66003003	Curuangah ziangtin na cohlang ih na ngaithla ti kha cîng ringring aw; kaihnget awla, na lung thleng aw. Curuangah na ralrin lo asile, na hnenah fifir bangin ka ra ding, ziang tikcān ah na hnenah ka ra ding ti na thei hrimhrim lo ding.
66003004	"Sardis khua ah an sinfen bawrhbangter lo tu mi málte na nei. Annih cu sinfen var hruhin ka zawngah an leng ding, ziangahtile annih cu an tling a si.
66003005	A nehtu cu sinfen var hruhter a si ding ih, Nunnak Cazual sung ihsin a hmin ka phiathlo hrimhrim lo ding; cuhnakin a hmin cu ka paih hmaika-ah le a vancungmipawlih hmaika-ah ka ṭăn sawn ding a si.
66003006	Thlarau in kawhhranpawl hnenih a sim mi hi hna a neitu cun thei seh," ti mi thilpawl a sim,' tiin ngan aw.
66003007	"Cule Filadelfia kawhhran vancungmi hnenah, 'Cuih thilpawl hnuah, a thianghlim mi, a dik mi, David-ih tawhfung neitu, a ăwn mi cu zohman ih khar theih lo le a khar mi cu zohman ih ăwn theih lo pa in,
66003008	"Na hnaṭuan mipawl ka thei. Ngai hnik, na hmaika-ah ăwn mi sângka ka ret ih, cucu zohman in an khar thei lo ding. Ziangahtile cahnak málte na nei, ka kamsuakthu na rak kilkhawi ih, ka hmin na phatsan lo.
66003009	Ngai hnik, Setan sinakok ih mi, Jew-mi ngai si lo, Jew-mi ka si tiih thuphan pertupawl kha ka thlah hai ding. Ngai hnik, na ke hramah ra in, ka băwkkhupter hai ding ih, ka lo duhdawt ti khal ka theihter hai ding.
66003010	Tuarfainak nei dingih thu ka lo pek mi na kilhim ruangah, leilung parih cêng mipawl hniksak dingah leitlun hmuahhmuah ih a ra thleng ding mi hniksaknak tikcucān ihsin kei khal in ka lo kilhim ve ding.
66003011	"Ngai hnik, ka ra cing ding! Zohman in na lallukhum an lo laksaklonak dingah, na neih cia mi kha kaihnget aw.
66003012	A nehtu cu ka Pathian temple sungih ṭhuam ah ka tuah ding ih, anih cu a lengah a suak nawn lo ding. A parah ka Pathian hmin le ka Pathian khawpi hmin ka ngan ding ih, a parah ka hmin thar ka ngan ding; cumi cu van ihsin, ka Pathian hnen ihsi a rung ṭum mi Jerusalem Thar cu a si.
66003013	"Thlarau in kawhhranpawl hnenih a sim mi hi hna a neitu cun thei seh," ti mi thilpawl a sim,' tiin ngan aw.
66003014	"Cule Laodisia kawhhran vancungmi hnenah, 'Cuih thilpawl hnuah, Pathian sersiam miih Hrampi, Theihpitu Rinum le Dik, Amen in,
66003015	"Na hnaṭuan mipawl ka thei, nang cu daih khal na dai lo ih, săt khal na sa lo. Na daih simaw, na săt simaw ka duh.
66003016	Cuticun nang cu dai si lo, sa si lo, hlum fangfang na si ruangah ka kâ sung ihsin ka lo khaksuak ding.
66003017	Ziangruangahtile nang in, 'Ka lian, thilri thawn ka neinung ih, ṭulsam mi zianghman ka nei lo,' na ti ih, mizawnzai, zangfahumza, mifarah, mitcaw le taklawngih um na sizia na theiaw lo a si.
66003018	Na len theinak dingah meisa sungih hniksak mi sui, na taklawng ningzahnak a lănglonak dingah na hruh ding mi sinfen var siseh, khua na hmuh theinak dingah na mit hnih ding mitna si ka hnenah lei dingin thurawn ka lo pe a si.
66003019	"Ka duhdawt mi pauhpauh cu ka kawk ih nun ka sim ṭheu. Curuangah ṭhahnemngai awla, na lung thleng aw.
66003020	Ngai hnik, sângka hramah dingin ka king. Zokhal ka aw a thei ih sângka a ăwn ah cun a hnenah ka lut ding ih, a hnenah zanriah ka ei ding, cule anih khal ka hnenah a ei ve ding.
66003021	Ka neh ih, ka Pa hnenah a laltokham ih ka to bangin a nehtu cu ka laltokham ah, ka hnenah ka toter ve ding.
66003022	"Thlarau in kawhhranpawl hnenih a sim mi hi hna a neitu cun thei seh," ti mi thilpawl a sim,' tiin ngan aw," tiah a ti.
66004001	Cuih thilpawl hnuah ka hun zoh ih, ngai hnik, van ah sângka a áwngaw. Cule a hmaisabikih ka theih mi tawtawrawt aw vekih i betu khan, "Hi tawkah hung so aw, hi hnuih thil ra thleng tengteng ding mipawl ka lo hmuh ding," tiah i ti.
66004002	Hmakhatteah kei cu Thlarau in ka um: cule, ngai hnik, laltokham pakhat cu van ah retin a um ih, cuih laltokham ah cun Mi pakhat a to.
66004003	Cule cuih a totu Pa cu jasper le sardias lung mankhung vekin a lang. Cuih laltokham kimvel cu vangro, emerald lung mankhung vekih lang mi in a kulh.
66004004	Cuih laltokham kimvelah laltokham 24 a um. Cuih laltokhampawl parah upa 24, kâwrfual var hruhin an to kha ka hmu; cule an lu ah sui lallukhum an khum.
66004005	Cule cuih laltokham ihsi cun nimthlakaupawl, khawripawl le awpawl siseh an ra suak. Laltokham hmaiah a alh mi meito pasarih an um, cupawl cu Pathian Thlarau pasarih pawl kha an si.
66004006	Laltokham hmaiah kristal vek a si mi thlalang tifinriat a um. Cule laltokham laiah siseh, a kimvelah siseh, dung lam le hmai lam mit ih a khat mi thilnung pali an um.
66004007	A pakhatnak thilnung cu kiosa vek a si, a pahnihnak thilnung cu câwpa no vek a si, a pathumnak thilnung cun minung vekin mithmai a nei ih, a palitnak thilnung cu a zam mi muvanlai vek a si.
66004008	Cuih thilnung pali pawl cun thla paruk cio an nei ih, an leng lam le sung lam cu mit in a khat. Cule annih in, "Bawipa Pathian Ziangkimtithei, A um zo mi le a um lai mi le a um leh ding mi cu, A thianghlim, a thianghlim, a thianghlim," tiah sun le zan cawl loin an ti.
66004009	Cuih thilnung pali pawl cun kumkhua kumkhuaih a nung mi laltokham ih a totu Pa hnenah cawimawinak, upatnak le lungawinak an hlăn tiktikah,
66004010	upa 24 pawl cu laltokham ih a totu Pa hmaiah an băwkkhup ih, kumkhua kumkhuaih a nung mi cu an bia, cule an lallukhumpawl cu laltokham hmaiah an sēp ih,
66004011	"Maw Bawipa, nang cu ropitnak siseh, sunparnak siseh, huham siseh cotlak na si. Ziangahtile nang in ziangkim na sersiam ih, Nangmai duhnak ruangih ra um le sersiam mi an si," tiah an ti.
66005001	Cule laltokham parih a totu paih vawrh lam kut ah a sung lam le a leng lamih ngan mi cazual, erhpitnak pasarih erhpit mi cu ka hmu.
66005002	Cun a cak zet mi vancungmi pakhat ka hmu ih, aw ring zetin, "Zo so hih cazual pharh ih, erhpit mipawl phawihtlak um?" tiah a au.
66005003	Cule van ih a um mi siseh, leitlun ih a um mi siseh, lei hnuaiih a um mi khal siseh, zohman in cuih cazual a pharh theitu an um lo ih, a sung lam zoh theitu khal an um lo.
66005004	Cuih cazual cu siar dingah pharh ih a sung lam khal zohtu dingah a tlak mi zohman hmuh an si lo ruangah, nasazetin ka ṭap.
66005005	Cun upapawl lakih pakhat in ka hnenah, "Ṭap hlah, ngai hnik, Judah hnámih Kiosa, David-ih Búlhram cun cuih cazual pharh ding le erhpit mi pasarih phawih dingah a neh zo," tiah i ti.
66005006	Cule ka zoh ih, ngai hnik, laltokham le thilnung pali le upapawl lakah thah zo mi vek Tuufano ding ka hmu, cuih Tuufano cun ki pasarih le mit pasarih a nei. Cupawl cu leitlun pumpuluk ih thlah mi Pathian Thlarau pasarih pawl an si.
66005007	Cun anih cu a ra ih, laltokham parih a totu paih kut vawrh lamih cazual cu a lâk.
66005008	Cun cuih cazual a lâkngah tikah, thilnung pali le upa 24 pawl cu ṭingṭang le rimhmui thawi a khat mi sui khengkûm keng cio in Tuufano hmaika-ah cun an băwkkhup. Cuih rimhmuipawl cu mithiangpawlih thlacamnak a si.
66005009	Cule hla thar an sak ih, "Nang cu cuih cazual latu dingah le Erhpit mipawl phawihtu dingah na tlak a si. Ziangahtile nang cu thah na si zo ih, Nang cun na thisen in hnám kip, ṭawng kip, mi kip le phun kip lak ihsin Pathian hrangah in rak tlen zo.
66005010	Cule kan Pathian hrangah kannih cu siangpahrang ah le puithiam ah in rak tuah zo. Cun lei parah kan uk ding," tiah an ti.
66005011	Cun ka hun zoh ih, laltokham le thilnungpawl le upapawl ih kimvelah cun vancungmi tampi aw ka thei. Cuih vancungmipawlih tam lam cu siar cawk lo le thawng tampi an si.
66005012	Cupawl cun aw ring zetin, "Thah mi Tuufano cu Huham, lennak, fimnak, cahnak, cawimawinak, ropitnak le thangṭhatnak cotlak a si!" tiah an ti.
66005013	Cule van ah siseh, leitlun le lei hnuai khalah siseh, tifinriat sungih a um mi siseh, cuih sungih a um mi hmuahhmuah cun, "Laltokham ih a totu le Tuufano hnenah cun, thangṭhatnak siseh, cawimawinak siseh, ropitnak siseh, huham siseh kumkhuain kumkhua tiang um seh!" tiah an ti ka thei.
66005014	Cun thilnung pali pawl cun, "Amen!" tiah an ti. Upa 24 pawl khal cun kumkhuain kumkhua tiang a nung mi Pa cu băwkkhupin an bia.
66006001	Cun Tuufano in erhpit mi pasarih lakih pakhat a phawih lai kha ka hmu. Cule thilnung pali pawl lakih pakhat in khawri aw bangtukin, "Ra awla, zoh hnik," tiih a ti ka thei.
66006002	Cule ka hun zoh ih, ngai hnik, ráng var pakhat ka hmu, a parih a totu pa cun thál pakhat a keng. Cule a hnenah lallukhum an pe ih, neh ding le neh vivo dingin a fehsuak.
66006003	Erhpitnak pahnihnak a phawih tikah, thilnung pahnihnak in, "Ra awla, zoh hnik," tiih a ti ka thei.
66006004	A dang ráng pakhat a ra suak, cuih ráng cu a sen. Cule pakhat le pakhat an thahawktăwn theinak dingah a parih a totu pa hnenah leilung ihsin daihnak lakhlo theinak huham an pe, a hnenah ralnâm tumpi khal an pe.
66006005	Erhpitnak pathumnak a phawih tikah, thilnung pathumnak in, "Ra awla, zoh hnik," tiih a ti ka thei. Cule ka zoh ih, ngai hnik, ráng dum pakhat a um; a parih a totu pa cun a kut ah cuaithlainak pakhat a keng.
66006006	Cule thilnung pali pawl lak ihsin aw pakhat ka thei ih, "Dinari paisa pakhat in sangvut khoinik khat, barli sangvut khoinik thum ah dinari paisa pakhat, asinan hriak le sabitzu cu na siatsuah lo pei," tiah a ti kha ka thei.
66006007	Erhpitnak palitnak a phăwih tikah, thilnung palitnak in, "Ra awla, zoh hnik," tiih a ti ka thei.
66006008	Cun ka zoh ih, ngai hnik, ráng râm pakhat a um, a parih totupaih hmin cu 'Thihnak' a si. Cule Mithi khua in amah cu a run thlun. Cun an hnenah leilung tlun mi ṭhen li ih ṭhen khat, ralnâm in siseh, rilrawnnak in siseh, thihnak in siseh, leilung sahrangpawl in siseh that dingin huham pek an si.
66006009	Erhpitnak pangatnak a phawih tikah, Pathian kamsuakthu ruangah le an pawm mi theihternak thu ruangih thah a tuar mipawlih thlarau cu biakṭheng hnuaiah ka hmu hai.
66006010	Cule ring zetin, "Maw Bawipa, a thianghlim mi le a dik mi, leitlun ih a cêng mipawl parah ziang tik tiang so thuṭhen loin le kan thisen phuba la loin na um ding?" tiah an au.
66006011	Cun an hnenah kâwrfual râng pek cio an si. Cule anmah bangtukih thah a si ding mi an sálpipawl le an unaupawl thah kim an si hlanlo, cān málte sung cawl hrih dingih sim an si.
66006012	Erhpitnak paruknak a phawih tikah, ngai hnik, ling nasazet a hnîn, ni cu buri hmul dum vekah a cang ih, thlapi cu thisen vekah a cang.
66006013	Cule thlipi in theipi kung a nuai ruangih a kuhpawl an tlak vekin, van arsipawl cu lei ah an tla.
66006014	Cun van cu cazual vekin a zualawhlo ih, tlang le tikulh hmuahhmuah cu an umnak hmun ihsin an ṭhawn ṭheh.
66006015	Cule leilung ih siangpahrangpawl, mithupipawl, milianpawl, ralbawipipawl, micakpawl, sál hmuahhmuah le miluat hmuahhmuah cu lungpûk sungah le tlang ih lungpi karlakah an relh.
66006016	Cun tlangpawl le lungpipawl hnenah, "In nĕn uhla, laltokham parih a totu paih hmai ihsin le Tuufano-ih thinlingnak ihsin in phen uh!
66006017	Ziangahtile a thinlingnak ni rapthlak cu a ra thleng zo a si hi, zo so a ding thei ding?" tiah an ti.
66007001	Cuih thilpawl hnuah leilung par, tifinriat parah le ziang thingkung par hmanih thli hrang lo dingin, lei thli pali cu kai in leilung kil li ih a ding mi vancungmi pali ka hmu.
66007002	Cun nisuahnak lam ihsin a hung suak mi, a nung mi Pathian-ih tacik a nei mi a dang vancungmi pakhat ka hmu. Cule anih cun leilung le tifinriat siatsuah dingih thupek mi vancungmi pali hnenah aw ring zetin,
66007003	"Kan Pathian siahhlawhpawl an cal ih tacik kan khĕn thluh hlanlo leilung siseh, tifinriat siseh, thingkungpawl siseh siatsuah hlah uh," tiah a au.
66007004	Cule tacik khĕn mipawlih an mipum zât cu ka hna in ka thei. Israel-mipawlih hnám kip ihsin ting khat le thawng sawmli le thawngli cu tacik khĕn an si.
66007005	Judah hnám ihsin mi 12000 cu tacik khĕn an si, Reuben hnám ihsin mi 12000 cu tacik khĕn an si, Gad hnám ihsin mi 12000 cu tacik khĕn an si,
66007006	Asher hnám ihsin mi 12000 cu tacik khĕn an si, Naftali hnám ihsin mi 12000 cu tacik khĕn an si, Manasseh hnám ihsin mi 12000 cu tacik khĕn an si,
66007007	Simeon hnám ihsin mi 12000 cu tacik khĕn an si, Levi hnám ihsin mi 12000 cu tacik khĕn an si, Issakar hnám ihsin mi 12000 cu tacik khĕn an si,
66007008	Zebulun hnám ihsin mi 12000 cu tacik khĕn an si, Joseph hnám ihsin mi 12000 cu tacik khĕn an si, Benjamin hnám ihsin mi 12000 cu tacik khĕn an si.
66007009	Himi thilpawl hnuah ka hun zoh ih, ngai hnik, zohman ih siar cawk lo mipi ka hmu. Cuih mipi cu phun kip le hnám kip le mi kip le ṭawng kip ihsi a ra mi an si. Kâwrfual var hruhin an kut in ṭhulhfau hnah an keng ih, laltokham hmai le Tuufano hmaiih an din kha ka hmu.
66007010	Cule annih in aw ring zetin, "Laltokham parih a totu kan Pathian le Tuufano hnenah rundamnak a um!" tiah an au.
66007011	Vancungmi hmuahhmuah cu laltokham le upapawl le thilnung pali pawlih kimvelah an ding. Cule laltokham hmaiah cun băwkkhupin, Pathian an bia.
66007012	"Amen! Thangṭhatnak siseh, ropitnak siseh, fimnak siseh, Lungawi thu simnak siseh, cawimawinak siseh, huham siseh, cahnak siseh a kumkhuaih kumkhua tiang Kan Pathian hnenah um seh. Amen," tiah an ti.
66007013	Cun upapawl lakih pakhat cun a sâng ih ka hnenah, "Hi kâwrfual var hruhtupawl hi zo an si, khuitawk ihsin an ra?" tiah i ti.
66007014	Cule kei in a hnenah, "Bawipa, nangmah in na thei," tiah ka ti. Cun anih in ka hnenah, "Hipawl hi harsatnak rapthlak sung ihsi a ra suak mi an si ih, an kâwrfual kha Tuufano thisen ah sawp in, an varter.
66007015	Curuangah annih cu Pathian laltokham hmaiah an cêng ih, a sun a zanin a hmun thianghlim ah a rawng an bawl. Cule laltokham parih a totu Pa cu an lakah a um ding.
66007016	Annih cu an ril a râwng nawn lo ding ih, an ti khal a hâl nawn lo ding. Ni khal in a săt hai nawn lo ding ih, ziang sătnak khal an tuar lo ding.
66007017	Ziangahtile laltokham laiih a um mi Tuufano in anmah cu tuukhāltu bangin a kilkhawi hai ding ih, tihna nung umnak ah a hruai hai ding. Cule Pathian in an mit ihsin mitthli hmuahhmuah cu a hnulhlo thluh ding," tiah i ti.
66008001	Tuufano in erhpitnak pasarihnak a phawih tikah, van ah nazi hrek hrawng a dai ṭhepṭhep.
66008002	Cule Pathian hmaika-ih a ding mi vancungmi pasarih pawl cu ka hmu ih, an hnenah tawtawrawt pasarih pek an si.
66008003	Cun a dang vancungmi a ra ih, rimhmui urnak sui ih tuah mi meiling khēng pakhat kengin biakṭheng kiangah a ding. Mithiangpawl hmuahhmuah ih thlacamnak thawn laltokham hmai, sui biakṭheng parih a hlăn theinak dingah rimhmui tam zet a hnenah pek a si.
66008004	Cule rimhmui khu cu vancungmi kut ihsin mithiangpawlih thlacamnak thawn Pathian hmaika-ah a hung kai.
66008005	Cun cuih vancungmi cun rimhmui urnak meiling khēng cu a lâk ih biakṭheng meisa thawn a khatter, cule leilung parah a hlăwn. Cun awthâwmpawl siseh, khawripawl siseh, nimthlakaupawl siseh, linghnîn siseh a um.
66008006	Cun tawtawrawt pasarih kengtu vancungmi pasarih pawl cu an tawtawrawt phaw dingin an timtuahaw.
66008007	A pakhatnak vancungmi in a tawtawrawt a phaw ih, thisen thawi a rawiaw mi, rial le meisa a um cih ih, cupawl cu leilung parah hlăwnthlak an si. Cule thingkung ṭhen thum ih ṭhen khat a kāng ih, hrampi hring hmuahhmuah khal an kāng ṭheh.
66008008	Cun a pahnihnak vancungmi in a tawtawrawt a phaw ih, tlang tumpi meisa kāng lai vek cu tifinriat sungah hlăwnthlak a si. Cule tifinriat ṭhen thum ih ṭhen khat cu thisen ah a cang.
66008009	Cule sersiam mi, tifinriat sungih a um mi nunnak a nei mipawl ṭhen thum ih ṭhen khat an thi ih, lăwngpawl khal ṭhen thum ih ṭhen khat an siat thluh.
66008010	Cun a pathumnak vancungmi in a tawtawrawt a phaw ih, meito vekih alh arsi tûm zet pakhat cu van ihsin tivapawl le cirhtipawl ṭhen thum ih ṭhen khat parah a tla.
66008011	Cuih arsi hmin cu Hnîtkhâ tiah an ko, tidai ṭhen thum ih ṭhen khat cu hnîkkhâ ah a cang. Cule tidai cu a khât tuk ruangah cuih tidai ruangah mi tampi an thi.
66008012	Cun a palitnak vancungmi in a tawtawrawt a phaw ih, ni ṭhen thum ih ṭhen khat, thlapi ṭhen thum ih ṭhen khat le arsi ṭhen thum ih ṭhen khat cu tidanglam an si, cutin cupawlih ṭhen thum ṭhen khat cu a thim. Sun khal ṭhen thum ih ṭhen khat a vâng lo ih, zan khal cuvek thothoin a si ve.
66008013	Cule ka hun zoh ih, van ih a zam mi vancungmi pakhat ka hmu. Cuih vancungmi in aw ring zetin, "Vancungmi pathum pawl in an phawt lai ding mi tawtawrawt aw ruangah leitlun ih a um mipawl an hmakhua a pit, an hmakhua a pit, an hmakhua a pit!" tiah a au.
66009001	Cun a pangatnak vancungmi in a tawtawrawt a phaw ih, arsi pakhat van ihsin leilung ih a tla cia mi cu ka hmu. A hnenah tawnet nei lo khur tawhfung pek a si.
66009002	Cule anih cun tawnet nei lo khur a áwng ih, cuih khur ihsin meikhu, rawhtitnak mei nasazet khu vek a hung suak. Cun cuih khur ih meikhu ruangah ni le boruak cu an thim.
66009003	Cun cuih meikhu ihsin kharbawk leilung parah an ra suak ih, cuih kharbawkpawl cu leilung ih tlangkaikuangpawl in thuneihnak an neih vekin an hnenah thuneihnak pek an si.
66009004	Cuih kharbawkpawl cu lei ih hrampi siseh, ziang thil hring le ziang thingkung hman siatsuah loin, an cal ih Pathian tacik nei lo minungpawl lawng siatsuah dingih thupek an si.
66009005	Cule cuih kharbawkpawl cu minung that loin, thla nga sung hrem sawn dingin thuneihnak pek an si. Mi an hrem tikih a natzia cu tlangkaikuang in mi a hĕn tikih a nat vek kha a si.
66009006	Cuih cān ah minung in thihnak an hawl ding ih, an hmu hrimhrim lo ding. Thih an duh ding ih, thihnak in a tlansan hai ding.
66009007	Cuih kharbawkpawlih pianzia cu raldonak hrangih a tiar mi ráng vek an si. An lu parah sui lallukhum vek an khum ih, an hmai cu minung hmai vek an si.
66009008	Nunau sám vek an nei ih, an ha cu kiosa ha vek a si.
66009009	Cule thir awmphaw vek a si mi awmphaw an nei ih, an thla zâp awn cu ral do dingih a tlân mi ránglêng tampi awn tlurtlo vek a si.
66009010	Cuih kharbawkpawl cun tlangkaikuang mei vek mei an nei ih, an mei ah mi hĕnnak hmanrua a um. Thla nga sung minungpawl siatsuah theinak thuneihnak an nei fawn.
66009011	Cule anmah uktu siangpahrang an nei ih, cuih an siangpahrang cu tawnet nei lo khur ih vancungmi a si. A hmin cu Hebru ṭawng in Abaddon a si ih, Grik ṭawng in a hmin cu Apollyon a si.
66009012	Hmakhuapihnak pakhat cu a cem zo. Ngai hnik, hipawl hnuah hmakhuapihnak pahnih a ra lai ding.
66009013	Cun a paruknak vancungmi in a tawtawrawt a phaw ih, Pathian hmaika-ih a um mi sui biakṭheng ih ki pali ihsin aw pakhat ka thei.
66009014	Cuih aw cun tawtawrawt kengtu a paruknak vancungmi hnenah, "Zufraṭis tivapi ih ṭawn mi vancungmi pali kha phawih aw," tiah a ti.
66009015	Cule cuih vancungmi pali cu thlah an si ih, annih cu hih nazi le ni le thla le kum ih minung ṭhen thum ih ṭhen khat that dingah rak timtuah mi an si.
66009016	Cun ráng ralkap mipum zât cu million zahnih an si tiah hna in ka thei.
66009017	Cule larnak ah cun rángpawl le an parih totupawl cu hitivekin ka hmu hai: meisa vekih sen, dumpâwl le kât vekih aire awmphaw an hruh. Rángpawlih lu cu kiosa lu vek an si ih, an kâ ihsin mei le meikhu le kât alh a suak.
66009018	Cuih thil pathum, rángpawlih kâ sung ihsin a suak mi meisa, meikhu le kât meisa pawl in minung ṭhen thum ih ṭhen khat cu an that.
66009019	Ziangahtile an thuneihnak cu an kâ le an mei ah a um. Ziangahtile an mei cu rul vek a si ih, an mei ah lu an nei, cumi in mi an tuahmawh.
66009020	Cun cuih hremnakpawl ih thah lo mi, a tāng mipawl cu khawsiapawl le sui, ngun, dar, lungto le thing ih tuah mi, khua a hmu thei lo mi, a thei thei lo mi, a feh thei lo mi milempawl be lo dingin, an kut ih tuah mi thilpawl ihsin an lung an thleng cuang lo.
66009021	Cule an laithahnak, an dawi hmannak, nunau-mipa sual an tuahnak le an rûkrûknak pawl ihsin an lung an thleng cuang lo.
66010001	A cak zet mi a dang vancungmi pakhat mero thawi thuamaw, van ihsi rung ṭum ka hmu. A lu ah vangro a zām ih, a hmai cu ni vek a si, a ke cu meisa ṭhuam vek an si.
66010002	A kut in kau cia mi, cazual fate a keng. A vawrh lam ke cu tifinriat parah a ret ih, a keh lam ke cu leilung parah a ret.
66010003	Cule kiosa hûk vekin, aw ring zetin cuih vancungmi cu a au ih a au ṭheh tikah, khawri pasarih pawl in an aw an suah.
66010004	Cun khawri pasarih pawl in an aw an suahngah tikah ngan ka tum; asinan van ihsin aw pakhat in ka hnenah, "Khawri pasarih pawl ih sim mi thilpawl cu hminsin aw, ngan hlah," tiah i run ti.
66010005	Ka hmuh mi, tifinriat par le leilung parih ding vancungmi in a kut cu van lamah a phar ih,
66010006	kumkhuain kumkhua tiang a nung mi, van le a sungih a um mi thilpawl, leilung le a sungih a um mi thilpawl, tifinriat le a sungih a um mi a sersiam mi thilpawl salin, tikcucān a um nawn lo ding tiin sia a săm.
66010007	Asinan a pasarihnak vancungmi in a tawtawrawt a phawt zik tikah a siahhlawh profetpawl hnenih a rak thăn zo mi Pathian thuthup kha a kim thluh thlang ding, tiah a ti.
66010008	Cun van ihsi ka theih mi aw khan in run be lehsal ih, "Feh awla, tifinriat par le leilung parih a ding mi vancungmi kut sungih kau cia mi cazual fate kha va la aw," tiah i ti.
66010009	Cuih vancungmi hnenah cun ka va feh ih, a hnenah, "Khaih cazual fate kha i pe aw," tiah ka ti. Cule anih in ka hnenah, "La awla, ei thluh aw, na pum a khăter ding, asinan na kâ sungah cun khuaitizu bangin a thlum ding," tiah i ti.
66010010	Cun cuih cazual fate cu vancungmi kut ihsin ka lâk ih, ka ei thluh. Cuih cazual fate cu ka kâ sungah cun khuaitizu bangin a thlum. Asinan ka ei thluh veten ka pum cu a khâ.
66010011	Cule anih in ka hnenah, "Minung tampi, miphunpawl, ṭawngpawl le siangpahrangpawl hnenah profet thuphuan in thu na phuang lehsal tengteng ding," tiah i ti.
66011001	Cun kianghrăwl vek a si mi tahnak phaikung in pe ih, cuih a ding mi vancungmi cun, "Tho awla, Pathian temple hmun thianghlim le biakṭheng le a sungih Pathian a betupawl cu tah aw.
66011002	Asinan temple hmun thianghlim leng lamih tual cu tân aw, tah hlah, ziangahtile cumi cu Zentelpawl hnenih pek a si zo. Annih cun khawpi thianghlim cu thla 42 sung an ke hnuaiah an pál ding.
66011003	Cule ka thutheitu pahnih hnenah huham ka pe ding ih, annih cun buri-hnipuan hrukin ni 1260 sung profet thuphuan in thu an phuang ding," tiah a ti.
66011004	Hite cu lei Pathian hmaiih a dingtu olif thing pahnih le meitoṭhuam pahnih an si.
66011005	Cule mi pakhat khat in anmah tuahmawh a tum asile, an kâ ihsin meisa a suak ih, an ralpawl cu an kangrál thluh. Cule mi pakhat khat in annih cu tuahmawh a tum asile, cutivekih thah tengteng a si ding.
66011006	Hi theihpitu pahnih hin profet thuphuan ih thu an phuan sung hmuah ruah sur lo ko van khar theinak thuneihnak an nei. Cule an duh tikcān pauhih thisen ih canter theinak tipi parah thuneihnak le leilung hi hremnak hmuahhmuah ih tidanglam theinak thuneihnak an nei.
66011007	An thutheihternak an ṭheh tikah, tawnet nei lo khur ihsi a hung suak mi sahrang in anmah cu a do ding, a neh hai ding ih, a that hai ding.
66011008	Cule an ruang cu khawpi ropi zin ah hlum an si ding, cuih khawpi ropi cu thlarau lamin Sodom le Izip tiih kawh a si. Cuih hmun ah kan Bawipa khal khĕnbet a si.
66011009	Cun minungpawl, hnámpawl, ṭawngpawl le miphunpawl in an ruang cu ni thum le a hrek sung an zoh ding ih, thlān ih phum an siang lo ding.
66011010	Cule cuih profet pahnih cun leitlun ih a cêng mipawl an tinat ruangah an thih tikah, leitlun ih cêngpawl cu lungawiaipuangin an um ding ih, năwmnak an tuah ding, pakhat le pakhat thilpek an kuataw ding.
66011011	Cun ni thum le a hrek hnuah Pathian hnen ihsin an sungah nunnak Thlarau cu a rung lut ih, an ke in an ding, cule anmah hmutupawl cu ṭihnak nasazetin an khat.
66011012	Cule, "Hi tawkah hung so uh," tiin van ihsi aw ring zet an thei. Cun mero lakah van ah an kaiso ih, an ralpawl in an hmu.
66011013	Cu laifangah ling nasazetin a hnîn ih, khawpi cu ṭhen hra ih ṭhen khat a cim. Cuih linghnînnak ah mi 7000 an thi. Cule a tāng mipawl cu an thin a phâng ih van Pathian hnenah cawimawinak an pe.
66011014	Hmakhuapihnak pahnihnak cu a cem zo. Ngai hnik, hmakhuapihnak pathumnak a ra thleng cing ding.
66011015	Cun a pasarihnak vancungmi in a tawtawrawt a phaw ih van ah aw ring zet a suak, "Hi leitlun lalrampawl cu kan Bawipa le a Khrih-ih lalram ah an cang zo. Amah in kumkhuain kumkhua tiang a uk ding!" tiah an ti.
66011016	Cule Pathian hmaiih anmai laltokham parih a totu upa 24 pawl cun băwkkhupin Pathian an bia.
66011017	"Maw Bawipa Pathian, Ziangkimtithei, Atu ih a um lai Mi le a rak um zo Mi le a ra lai ding Mi, Na huham ropi cu na la ih, na uk ruangah na hnenah lungawi thu kan lo sim a si.
66011018	Miphunpawl cu an thin a heng ih, Na thinlingnak a rung thleng ve. Mithipawl thu na ṭhen ding cān cu a rung thleng zo, Cule na siahhlawh profetpawl le mithiangpawl, na hmin a ṭihzahtu, mithupi le Mithupilopawl hnenih lawmman pek cān khal a rung thleng zo ih Leilung siatsuahtupawl siatsuah cān khal a thleng a si," tiah an ti.
66011019	Cun van ah Pathian temple cu a áwngaw ih, a thukham kuang cu temple sungah a ra lang. Cule nimthla a kau, awpawl a thang, khua a ri, ling a hnîn ih, rial nasazetin a tla.
66012001	Cun van ah hminsinnak ropi zet a lang: nunau pakhat cu ni thawn a thuamaw, a ke thuaiah thlapi a um ih, a lu parah arsi hleihnih nei lallukhum a khum.
66012002	Cun cu nu cun fa a rai ih, fa a hrin zikah fahrinnat tuarin a au.
66012003	Cule van ah a dang hminsinnak a ra langsal: ngai hnik, lu pasarih le ki pahra nei, a lu parih lallukhum pasarih a khum mi rulhreng sen tumpi a um.
66012004	A mei in van ih arsi ṭhen thum ih ṭhen khat kha a dir ih, leilung ah a hlăwnthlak. Cule cuih rulhreng cu nau hring zikte nunaunu hmaiah naute a suah veteih dawlh dingin a ding.
66012005	Cu nu cun miphun hmuahhmuah thir kianghrăwl thawi uktu ding mipa a hring. Cule a naute cu Pathian hnen, a laltokham ah cun cawisoh a si.
66012006	Cun ni 1260 sung an cawm theinak dingah cuih nunau cu ramṭhing ih a hmun neih mi, Pathian ih a timtuahsak mi ah a tlân.
66012007	Cule van ah doawknak a um: Maikal le a vancungmipawl cun cuih rulhreng cu an do ih, rulhreng khal in a vancungmipawl thawn a do hai ve.
66012008	Asinan rulhreng le a vancungmipawl cun an neh lo ruangah, van ah umnak hmun an nei nawn lo.
66012009	Cun rulhreng maksak cu an hlăwnthlak, cuih khuahlan rulpi cu Diabol tiin le leilung pumpuluk bumtu Setan tiih kawh a si. Anih cu leilung ah an hlăwnthlak ih, a vancungmipawl khal amah zawngah hlăwnthlak an si ve.
66012010	Cun van ah aw ring zet pakhat ka thei. Cuih aw cun, "Atu ah cun rundamnak, cahnak, kan Pathian-ih lalram le a Khrih-ih thuneihnak cu a ra thleng zo, ziangahtile kan unaupawl hēktu, kan unaupawl Pathian hmaiih a sun a zanih hēktu cu hlăwnthlak a si zo.
66012011	Cule annih in Tuufano thisen le an thutheihternak ṭawngkam in amah cu an neh ih, thih ngam tiangin an nunnak an ui lo.
66012012	Curuangah nannih vanpawl le nannih a sungih cêngpawl lungawiaipuangin um uh! Diabol cun cān tawite lawng a nei ti theiin, nasazetih thinlingin nan hnen lamih a rung ṭum ruangah leilung le tifinriat luahtupawl cu nan hmakhua a pit a si!" tiah a ti.
66012013	Cun rulhreng in leilung ah hlăwn a si ti a theih tikah, fapa naute a hringtunu kha a tiduhdah.
66012014	Cule cuih nunau cu amai umnak hmun ramṭhing ih a zam theinak dingah muvanlai tûm zet thla pahnih pek a si. Cu tawkah rulpi ih hmuh băn lo dingin cān khat le cānpawl le cān hrek sung cawm a si ding.
66012015	Cun rulpi cun cuih nunau kha tilian in a fĕnhlo theinak dingah a kâ sung ihsin tilian vekin cuih nunau dungah ti a phûtsuak.
66012016	Asinan leilung in cuih nunau cu a bawm, leilung cu a kâ a âng ih, rulhreng in a ka sung ihsin a suahter mi tilian kha a dawlh thluh.
66012017	Rulhreng cu cuih nunau parah a thin a heng tuk lawmmam ih, nunau cithlah a tāng mipawl, Pathian thupek a thluntupawl le Jesu Khrih thu theihter mi a thluntupawl kha do dingin a fehsuak.
66013001	Cun tifinriat ih vunnel parah ka ding ih, tifinriat ihsin a hung suak mi sahrang pakhat, lu pasarih le ki pahra nei ka hmu. A kipawl ah lallukhum pahra a um ih, a lupawl parah Pathian thangsiatnak hmin a um.
66013002	Cun ka hmuh mi sahrang cu tlavâng vek a si, a ke cu saváwm ke vek a si ih, a kâ cu kiosa ka vek a si. Cule rulhreng cun a hnenah a huham le a laltokham le thuneihnak nasazet a pe.
66013003	Cule a lu pakhat cu thihpitlakih tuahmawh mi vek khan ka hmu. Asinan thihpitlak a si mi a hriamhma cu a dam ih, leitlun mi hmuahhmuah in cuih sahrang parah an mang a bang ih, amah an thlun.
66013004	Cun sahrang hnenih thuneihnak petu rulhreng cu an bia. Cule, "Hi sahrang vek zo so um? Zo in so amah cu a do thei ding?" tiah an ti.
66013005	Cule cuih sahrang hnenah thil ropi zetzet le Pathian thangsiat thusimnak kha pek a si ih, thla 42 sung cāngvai dingin thuneihnak khal pek a si.
66013006	Cun anih in Pathian hmin le a biakbûk le van ih cêngpawl thangsiatin le Pathian thangsiatin a kâ a âng.
66013007	Mithiangpawl do ding le anmah neh ding cu a hnenah pek a si. Cule hnám hmuahhmuah, ṭawng hmuahhmuah le miphun hmuahhmuah parih thuneihnak cu a hnenah pek a si.
66013008	Leilung tlunih a cêng mi hmuahhmuah, leilung sersiam thăwk ihsi thah a si mi Tuufano Nunnak Cazual sungih hmin ngan a si lo mi hmuahhmuah in sahrang cu an be ding.
66013009	Zokhal hna a neih asile thei seh.
66013010	Sáltannak ih mi a hruaitu cu amah khal sáltannak ah a feh ve ding. Ralnâm thawi mi a thattu cu amah khal ralnâm ih thah a si tengteng ding. Hi tawkah hin mithiangpawlih tuarfainak le zumnak a lang.
66013011	Cun leilung sung ihsi hung suak mi sahrang dang pakhat ka hmu, anih cun tuu ki vek ki pahnih a nei ih, rulhreng vekin a ṭawng.
66013012	Cule amai hlanih sahrang hmaisasawnih thuneihnak hmuahhmuah kha cuih sahrang hmaisasawn hmaika-ah cun a hmang. Leilung le a sungih cêngpawl cu thihpitlak hriamhma damter a si mi sahrang pakhatnak kha a biakter hai.
66013013	A pahnihnak sahrang cun hminsinnak nasazetzet a tuah, van ihsi meisa tlakter tiangin milaipawl mithmuhah a tuah.
66013014	Cule sahrang hmaisasawn mithmuhah tuah dingih pek a si mi hminsinnakpawl hmangin lei ih cêngpawl cu a bum hai. Lei ih cêngpawl hnenah ralnâm ih tuahmawh ih nungsal mi sahrang lem tuah dingin a fial hai.
66013015	A pahnihnak sahrang hnenah cuih sahrang pakhatnak lem sungih thaw pek theinak huham pek a si, cutin sahrang lem cu a ṭawng thei ih, cuih sahrang lem a be duh lo tu hmuahhmuah thahter theinak a tuah thei fawn.
66013016	Cuih sahrang in mi hmuahhmuah, mitûm siseh, mite siseh, milian siseh, mifarah siseh, sál siseh, miluat siseh, an vawrh lam kut ah siseh, an cal ah siseh hminsinnak a coter hai.
66013017	Cule cuih hminsinnak, asilole sahrang hmin, asilole sahrang hmin ih nambat neitu siarlo, zohman in an lei in an zuar thei lo ding.
66013018	Hi tawkah fimnak a um. Theihthiamnak a neitu cun sahrang nambat cu tuak seh, ziangahtile cuih nambat cu mi pakhat nambat a si ih, a nambat cu 666 a si.
66014001	Cun ka hun zoh ih, ngai hnik, Zion Tlang parah Tuufano a ding ka hmu. Cule amah thawn mi ting khat le thawng sawmli le thawngli an um ih, an cal ah a paih hmin ngan a si.
66014002	Cule van ihsin aw ka thei ih, tidai tampi aw vek le khawri nasazet aw vek a si. Cun ṭingṭang tumtupawlih an ṭingṭang tum aw khal ka thei fawn.
66014003	Annih in laltokham le thilnung pali le upapawl hmaiah cun hla thar si awm tak khi an sak. Cule cuih hla cu leilung ihsi tlen a si mi minung ting khat le thawng sawmli le thawngli pawl siarlo zohman in an zir thei lo.
66014004	Hipawl cu nunaupawl thawi a bawrhbangawter lo mi an si. Ziangahtile annih cu mihim an si. Hipawl cun Tuufano cu a fehnak kip ah an thlun. Minungpawl lak ihsin tlen an si ih, Tuufano le Pathian hrangah rah hmaisabikpawl an si.
66014005	Cule an kâ ah mi bumnak thu a um lo. Ziangahtile annih cu Pathian laltokham hmaiah sawisel ding um lo an si.
66014006	Cun leitlun ih a cêng mipawl, miphun kip, hnám kip, ṭawng kip le mi kip hnenih phuan ding mi kumkhaw thuthangṭha nei a dang vancungmi van ih a zam ka hmu.
66014007	Anih cun aw ring zetin, "A thuṭhennak tikcucān a ra thlen zo ruangah Pathian cu ṭihzah uhla, a hnenah thangṭhatnak pe uh. Van siseh, leilung siseh, tifinriat siseh, cirhtipawl siseh sersiamtu cu bia uh," tiah a ti.
66014008	Cule a dang vancungmi in a run thlun ih, "A tlu e, a tlu e, ram ropi Babilon cu! Ziangahtile miphun hmuahhmuah kha a nunau-mipa sualnak thinlingnak sabitzu a inter thluh," tiah a ti.
66014009	Cun a pathumnak vancungmi in annih cu a run thlun hai ih, aw ring zetin, "Mi zokhal sahrang le a milem bia ih, a cal ah simaw, a kut ah simaw a hminsinnak a neih asile,
66014010	cu pa rori cun Pathian thinlingnak sabitzu, a aithawknak no sungah zianghman rawi loih thlet mi cu a in ding. A thianghlim mi vancungmipawlih hmaiah le Tuufano hmaiah meisa le kât ih hrem a si ding.
66014011	Cule anmah hremnak meikhu cu kumkhuaih kumkhuain tlun van ah a so ding ih, sahrang le amai lem a betupawl le a hmin ih hminsinnak a neitu pauhpauh a sun a zan cawlhhahdamnak an nei lo ding," tiah a ti.
66014012	Hi tawkah mithiangpawlih tuarfainak a um. Hi tawkah Pathian thupekpawl le Jesu zumnak a kilkhawitupawl an um.
66014013	Cun van ihsin aw pakhat ka thei ih, ka hnenah, "Ngan aw, 'Atu thăwkin mithi, Bawipa ih a thi mipawl cu mithlawsuak an si.' " "A si," Thlarau cun a ti, "An ṭuanbăngnak ihsin an cawl ding ih, an hnaṭuan mipawl in a run thlun hai ding," tiah i ti.
66014014	Cun ka hun zoh ih, ngai hnik, mero var ka hmu. Cuih mero parah cun Mi Pakhat, Minung Fapa a bang mi Pa cu a lu ah sui lallukhum a khum ih, a kut ah favah hriam zet kengin a to.
66014015	Cule a dang vancungmi pakhat cu temple ihsin a ra suak ih, cuih mero parih a to mi pa hnenah aw ring zetin, "Na favah hawi awla, at aw. Ziangahtile na ah ding cān a ra thleng zo, ziangahtile leilung thlairawl rah cu a hmin zo," tiah a au.
66014016	Cun cuih mero parih a totu cun a favah cu leilung ah a hawi ih, leilung ihta cu ah a si.
66014017	Cun a dang vancungmi pakhat van temple ihsin a ra suak leh ih, anih khal cun a hriam zet mi favah a nei ve.
66014018	Cule a dang vancungmi pakhat, meisa tlunih thuneihnak neitu cu biakṭheng ihsin a ra suak. Cule favah hriam zet a neitu vancungmi hnenah ring zetin a au ih, "Na favah hriam zet kha hawi awla, sabit rahpawl kha an hmin thluh zo ruangah, leilung ih sabit rah bawr zetzet pawl kha khawm thlang aw," tiah a ti.
66014019	Cun cuih vancungmi cun a favah cu leilung ah a vun hawi. Cule leilung ih sabit cu a khawm ih, Pathian thinlingnak sabit sawrnak maksak sungah a vun thlak.
66014020	Cule khawpi lengih sabit sawrnak khur ah cun an palsawr. Cule sabit sawrnak khur ihsin thisen a luangsuak. Cuih thisen ih a khuh mi cu peng 200 hrawng a sau ih, ráng kakharh thleng tiangih thûk a si.
66015001	Cun van ah a maksak zet mi le mangbangza a si mi hminsinnak dang pakhat, netabik hremnak pasarih neitu vancungmi pasarih ka hmu, cuih hremnakpawl ah cun Pathian thinlingnak a kim.
66015002	Cule thlalang le meisa rawiaw mi tifinriat vek ka hmu. Cule sahrang le amai lem le a hminsinnak le a hmin nambat parih nehnak cotupawl cu Pathian ṭingṭangpawl kengin thlalang tifinriat parah dingin ka hmu hai fawn.
66015003	Annih in Pathian sálpa Mosi hla le Tuufano hla, "Bawipa Pathian, Ziangkimtithei, na hnaṭuan mipawl cu a ropi ih, mangbangza a si. Nang, mithiangpawlih Siangpahrang, na lamzinpawl cu a dik in a hman a si.
66015004	Maw Bawipa, zo so nangmah lo ṭihzah loin le na hmin thangṭhat loih um ding? Ziangahtile nangmah lawng hi mithianghlim na si. Miphun hmuahhmuah an ra ding ih, Na hmaika-ah an lo be ding, Ziangahtile na thuṭhennakpawl cu phuanlăng an si," ti mi an sak.
66015005	Cuih thilpawl hnuah ka hun zoh ih, ngai hnik, van ih theihternak biakbûk hmun thianghlim cu a áwngaw.
66015006	Cule hmun thianghlim sung ihsin hremnak pasarih nei vancungmi pasarih pawl cu a thiangfai mi puan nem var an sin ih, an ṭāng ah sui taikhap khapaw in an ra suak.
66015007	Cun thilnung pali lakih pakhat in vancungmi pasarih pawl hnenah kumkhua kumkhuaih a nung mi Pathian-ih thinlingnak thawi a khat mi sui khengkûm pasarih cu a pek.
66015008	Hmun thianghlim cu Pathian ropitnak le a huham khu in a khat, cule vancungmi pasarih pawlih hremnak pasarih cu kimter a si hlanlo zohman hmun thianghlim sungah an lut thei lo.
66016001	Cun hmun thianghlim sung ihsin aw ring zet pakhat in, vancungmi pasarih pawl hnenah, "Va feh uhla, Pathian thinlingnak khengkûmpawl kha leilung parah burh uh," tiah a ti ka thei.
66016002	Cule a pakhatnak cu a feh ih, a khengkûm cu leilung parah a burh. Cule sahrang hminsinnak nei milaipawl parah le amai lem betupawl parah rimse zet mi le a nâ zet mi hma a suak.
66016003	Cun a pahnihnak vancungmi in a khengkûm kha tifinriat ah a burh. Cule cuih tifinriat cu mithi thisen vekah a cang ih, cuih tifinriat sungih um thilnung tinkim cu an thi ṭheh.
66016004	Cun a pathumnak vancungmi in a khengkûm cu tivapawl le cirhtipawl parah a burh. Cule thisen ah an cang.
66016005	Cule tipi vancungmi in, "Atu ih a um Mi le um zo Mi le a um lai ding Mi, maw Bawipa, nang cu midingfel na si. Ziangruangahtile hitivekin thu na rak ṭhen.
66016006	Ziangahtile annih cun mithiangpawl le profetpawl ih thisen an suah. Cule nang in pektlak an si ruangah annih cu an in dingah thisen na pe hai," tiah a ti ka thei.
66016007	Cule biakṭheng ihsin aw dang pakhat in, "A si ngai, Bawipa Pathian, Ziangkimtithei, na thuṭhennakpawl cu an dik ih an dingfel a si," tiah a ti ka thei.
66016008	Cun a palitnak vancungmi in a khengkûm cu ni parah a burh. Cule ni hnenah milaipawl meisa thawi khăng theinak thuneihnak pek a si.
66016009	Cule milaipawl cu a sa zet mi ni sa in a kāng hai ih, cuih hremnakpawl parih thuneihnak neitu Pathian hmin cu an thangsiat; amah upatnak pe dingin an lung an thleng cuang lo.
66016010	Cun a pangatnak vancungmi in a khengkûm cu sahrang tokham parah a burh. Cule a lalram cu thim in a khat ih, a nat tuk ruangah an lei an keu.
66016011	An natnakpawl le an hmapawl ruangah van Pathian an thangsiat ih, an thil tipawl ihsin an lung an thleng cuang lo.
66016012	Cun a paruknak vancungmi in a khengkûm kha Zufraṭis tivapi parah a burh. Cule nisuahnak lam siangpahrangpawlih lamzin timtuah a si theinak dingah a ti cu a kāngcat.
66016013	Cule rulhreng kâ sung, sahrang ka sung le profet deu ka sung ihsin a ra suak mi butlak vek thlarau bawrhhlawh pathum ka hmu.
66016014	Cupawl cu khawsiapawlih thlarau, hminsinnakpawl tuah ṭheu tu an si. Annih cu Ziangkimtithei Pathian-ih ni rapthlak, doawknak ih hruaikhawm dingin leitlun siangpahrangpawl hnenah le leitlun pumpuluk ah an fehsuak.
66016015	"Ngai hnik, fifir vekin ka ra ding. Ralring ih a sinfen a fingkhawitu cu mithlawsuak a si, culole taklawngin a um ding ih, a ningzahnak mi in an hmu pang ding."
66016016	Cule thlarau pathum pawl cun siangpahrangpawl cu Hebru ṭawng in Armageddon an ti mi hmun ah an hruaikhawm.
66016017	Cun a pasarihnak vancungmi in a khengkûm cu thli lakah a burh. Cule van temple sungih laltokham ihsin, "Ṭheh a si zo!" tiin aw ring zet a ra suak.
66016018	Cule awpawl le khawripawl le nimthlakaupawl a ra um. Linghnîn maksak, cutivekih a cak mi le a maksak mi lei milai an um thăwk ihsin a um dah kêl lo mi linghnîn a um.
66016019	Cun khawpi ropi cu ṭhen thum ah a ṭhenaw ih, miphunpawlih an khawpipawl khal an cim ṭheh. Cule a nasazet mi a thinlingnak sabitzu no inter dingin Babilon khaw ropi cu Pathian in a máng.
66016020	Cun tikulh hmuahhmuah an tlânhlo ṭheh ih, tlangpawl cu hmuh an si nawn lo.
66016021	Cule van ihsin rial tumpi pi, pakhat ah talent khat tluk rit milaipawl parah an tla. Hremnak cu a nasatuk ih, cuih rial hremnak ruangah milaipawl in Pathian an thangsiat.
66017001	Cun khengkûm pasarih keng, vancungmi pasarih lakih pakhat ka hnenah a ra ih hitin i sim, "Hi tawkah ra hnik, tidai tampi parih to a maksak zet mi hlawhhlângnu tlunih thuṭhennak ka lo hmuh ding.
66017002	Leitlun siangpahrangpawl cu amah thawn nunau-mipa sualnak an tuah ih, leitlun ih a um mi milaipawl cu a nunau-mipa sual tuahnak sabitzu ri-in an um," tiah a ti.
66017003	Vancungmi cun ramṭhing ah Thlarau in i hruai. Cule Pathian thangsiatnak hminpawl ih a khat mi lu pasarih le ki pahra nei sahrang senlar parih to nunau pakhat ka hmu.
66017004	Cuih nunau cun hnipuan sendup le senlar a hruk ih, sui le lung mankhungpawl le keplungpawl thawn a thuamaw. Cule a kut ah thil fihnungzapawl le a nunau-mipa sual tuahnak thil bawrhhlawhpawl thawi a khat mi sui no a keng.
66017005	Cule a cal ah, "THUTHUP, A ROPI ZET MI BABILON, HLAWHHLÂNGPAWL LE LEITLUN THIL FIHNUNGZAPAWLIH NU," tiih hmin ngan mi a um.
66017006	Cuih nunau cu mithiangpawlih thisen le Jesu ruangih martar tuarpawlih thisen ri in ka hmu. Cu nu ka hmuh tikah mak ti zetin ka mang a bang.
66017007	Cule vancungmi in ka hnenah, "Ziangah na mang a bang? Nunau le a phurtu sahrang, lu pasarih le ki pahra nei ih thuthup ka lo sim ding.
66017008	Na hmuh mi sahrang kha hlanah a rak um dah zo, atu ah cun a um lo, tawnet nei lo khur sung ihsin a hung suak ding ih, siatralnak ah a feh ding. Cule leitlun ih cêngpawl, leilung hramthăwk ihsin Nunnak Cazual sungih hmin ngan lo mipawl in, hlanih rak um dah zo, atu ih um lo, cule a um lehsal ding mi, sahrang an hmuh tikah an mang a bang ding.
66017009	"Hi tawkah fimnak nei lungthin a um: lu pasarih cu cuih nunau tonak tlang pasarih an si.
66017010	Siangpahrang pasarih khal an si. Panga cu an tlu zo ih, pakhat cu a um lai, pakhat cu a ra lang hrih lo. Cule a ra lăng tik khalah cān tawite sung lawng a um ding.
66017011	Cun a rak um dah zo, cule atu ih um lo mi sahrang kha a pariatnak a si, siangpahrang pasarih lakih tel a si ih, siatralnak ah a feh.
66017012	"Ki pahra na hmuh mi kha lalram a co hrih lo mi siangpahrang pahra an si, asinan sahrang thawn nazi pakhat sung siangpahrang vekin thuneihnak an cotlang ding.
66017013	Cuih siangpahrang pahra pawl cu lungthin pakhat an nei ih, an huham le an thuneihnak cu sahrang hnenah an pe ding.
66017014	Annih cun Tuufano cu an do ding ih, Tuufano cu bawipawlih Bawi, siangpahrangpawlih Siangpahrang a si ruangah annihpawl cu a neh hai ding. Cule a hnenih um mipawl cu kawh mi, hril mi, mirinum an si," tiah i ti.
66017015	Cun vancungmi cun ka hnenah, "Na hmuh mi hlawhhlângnuih tonak tipi cu minungpawl, mipi, miphunpawl le ṭawngpawl an si.
66017016	Cule sahrang parih na hmuh mi ki pahra pawl khan hlawhhlângnu cu an hua ding ih, zianghman nei lo le taklawngin an umter ding, a sa an ei ding ih, meisa in an ur ding.
66017017	Ziangahtile Pathian kamsuakthupawl a thlenkim lai hlanlo a tumtah mi an tuahnak dingah le lungthin pakhat an neihnak dingah le an lalram sahrang hnenih an peknak dingah, Pathian in an thinlung ah a fial hai.
66017018	Cule na hmuh mi nunau kha khawpi ropi, leitlun siangpahrangpawl uktu a si," tiah i ti.
66018001	Cuih thilpawl hnuah a dang vancungmi, van ihsin a rung ṭum ka hmu. Anih cun thuneihnak ropi a nei ih, a ropitnak in leilung a tlet.
66018002	Cule anih cun aw ring zetin nasazetin a au ih, "A tlu e, a tlu e, ram ropi Babilon cu! Anih cu khawsiapawl cēnnak le thlarau bawrhhlawh tinkim umkhawmnak le huatumza vâte bawrhhlawh tinkim hrangih thawnginn ah a cang zo!
66018003	Ziangahtile miphun hmuahhmuah in a nunau-mipa sualnak thinlingnak sabitzu cu an in zo. Leitlun siangpahrangpawl cun amah thawn nunau-mipa sualnak an tuah ih, leitlun ih sum tuahpawl cun a năwmcēnnak khatliam cu an lenpi phah," tiah a ti.
66018004	Cule van ihsin aw dang in hitiih a ti ka thei, "Ka minungpawl, a sualpawl ih nan tellonak dingah le hrem a tuarnak nan tuar ve lonak dingah a sung ihsin suak uh.
66018005	Ziangahtile cu nuih sualpawl cu van an thleng ih, Pathian in a thil tuahsualpawl kha a cîng ringring.
66018006	Nan parih a tuah mi vekin lehrūl uhla, a thil tuah mi vekin alet in lehrūl uh. A cawhrawinak no sungah a hrangah alet hnih in căwkrawi uh.
66018007	Amah le amah a rak ropitawkternak zât in le nuamcēn ih a rak um zât in hremnak le riahsiatnak pe uh. Ziangahtile a thinlung sungin, 'Siangpahrangnu vekin ka to, nuhmei ka si lo ih, riahsiatnak cu ka hmu dah hrimhrim lo ding,' tiah a tiaw.
66018008	Curuangah hremnak a tuar ding mipawl thihnak, riahsiatnak le mangṭam pawl cu ni khat sungah an ra thleng ding ih, amah cu meisa ih urkăng thluh a si ding. Ziangahtile amah thu a ṭhentu Bawipa Pathian cu a cak a si.
66018009	"Amah thawi nunau-mipa sualnak tuah ih, nuamcēn ih a rak umtu, leitlun siangpahrangpawl cu a kăngnak meikhu an hmuh tikah amah an ṭah ding ih, an râk ding.
66018010	A tuar mi ṭih ruangah a hlatnak hmun ah dingin, 'Ala, ala, khaih Babilon khaw ropi, khaih a cak zet mi khawpi! Nazi pakhat sungah thuṭhen na sinak a ra thleng a si hi,' tiah an ti ding.
66018011	"Cule leitlun ih sumtuahpawl zohman in an sumtuahnak thil an lei nawn lo ruangah cuih khawpi cu an ṭah ding ih riahsiain an um ding.
66018012	An zuar mi sui le ngun, lung mankhung le keplung, puan nem páte le puan sendup, pu puan le puan senlar, thing rimhmui phunphun le vuiho ih tuah mi bungbel a phunphun, thing mankhung ih tuah mi bungbel a phunphun le dar, thir le marbal lung,
66018013	thingthak hmui le rimthaw, hriak rimhmui le frankinsense rimhmui, sabitzu le hriak, sangvut phŭt le sangvut, câw le tuu, rángpawl le ránglêngpawl, sálpawl le minung nunnakpawl cu an lei nawn lo.
66018014	Na thlarau ih câkhiar mi rahpawl cun an lo tlanhlohsan, lennak thil hmuahhmuah le thil duhnung hmuahhmuah cun an lo tlanhlohsan ih, cupawl cu ziang tik hmanah na hmusal nawn hrimhrim lo ding.
66018015	Hi thilpawlih sumtuahpawl, amah ih a lenter mipawl cu, a tuar mi hremnak an ṭih ruangah hlapi ah an ding ding, an ṭap ding ih, an râk ding.
66018016	Cule, 'Ala, ala, puan nem páte, puan sendup, puan senlar hruh ih sui le lung mankhung le keplung pawl thawi a thuamaw mi khaih khaw ropi cu,
66018017	nazi pakhat sungah kha tluk lennak maksak cu zianghmanlo ah a cang tariai,' tiah an ti ding. Lăwng mâwngtupawl hmuahhmuah, lăwng ih khualtlawngpawl hmuahhmuah, lăwng hnaṭuantupawl hmuahhmuah le tifinriat ih sumtuahpawl hmuahhmuah cu hmun hlatpi ah an ding.
66018018	Cule a kăngnak meikhu an hmuh tikah an ṭap ih, 'Hi khawpi ropi vek hi ziang khawpi a um dah?' tiah an au.
66018019	" 'Ala, ala, hi khawpi ropi hi milian ih kan cannak a si, kannih tifinriat parih lăwng neitupawl hmuahhmuah cu a thil mankhungpawl ruangah milian ah kan cang. Nazi pakhat sungah zianghmanlo ah a cang tariai,' tiah au-in an lu ah leivut an phulhaw.
66018020	"Maw van, nannih apostol thianghlimpawl le profet thianghlimpawl, amah ruangah lungawiaipuangin um uh, ziangahtile Pathian in nan hrangah a parah phuba a la zo!" tiah a ti.
66018021	Cun a cak zet mi vancungmi pakhat in riallung tumpi vek lung pakhat a lâk ih, tifinriat sungah a hlăwn, cule, "Hitivekin khawpi ropi Babilon cu nasazetih hlăwnthlak a si ding ih, hmuhsal a si nawn hrimhrim lo ding.
66018022	Ṭingṭang tumtupawl, awnmawi tumtupawl, phirivau tumtupawl le tawtawrawt phawtupawl ih aw cu na sungah theih a si nawn lo ding. Zungthiam, ziang vek zungthiam an si khalle na sungah hmuh an si nawn lo ding ih, rialnak awnthawm khal na sungah theih a si nawn hrimhrim lo ding.
66018023	Meito tleu khal na sungah a vâng nawn hrimhrim lo ding ih, na sungah mo le mo neitupaih aw khal theih a si nawn hrimhrim lo ding. Ziangahtile na sumtuahpawl cu leitlun ih miropi zetzet pawl an rak si ih, na dawithiamnak in miphun hmuahhmuah cu bum an rak si.
66018024	Cule profetpawl, mithiangpawl le leilung tlunih thah mipawl hmuahhmuah ih thisen cu a sungah hmuh a si," tiah a ti.
66019001	Cuih thilpawl hnuah van ah mipi tam zet aw ring zetin, "Halleluiah! Rundamnak, ropitnak, upatnak le huham cu Bawipa kan Pathian ta a si!
66019002	Ziangahtile a thuṭhennakpawl cu an dik ih, an fel. A nunau-mipa sual tuahnak in leilung a bawrhhlawhtertu a maksak zet mi hlawhhlângnu cu thu a ṭhen zo ih, a siahhlawhpawlih thisen kha cu nuih parah phuba a la zo," tiah an ti.
66019003	Annih in, "Halleluiah! Cuih hlawhhlângnuih khu cu kumkhuaih kumkhua tiang a kaiso!" tiah an tisal.
66019004	Upa 24 pawl le thilnung pali pawl in laltokham parih to Pathian cu băwkkhupin an bia ih, "Amen! Halleluiah!" tiah an ti.
66019005	Cun laltokham ihsin aw a ra suak mi cun, "Nannih a siahhlawhpawl hmuahhmuah, nannih amah ṭihzahtu mithupipawl le mithupilopawl hmuahhmuah, kan Pathian thangṭhat uh!" tiah a ti.
66019006	Cule minung tampi aw vek le tidai tampi aw vek, a cak zet mi khawri aw vekin, "Halleluiah! Ziangahtile Ziangkimtithei Bawipa Pathian in a uk a si, a ti ka thei.
66019007	Lungawi le aipuangih um in, amah cu upatnak pe uhsi, ziangahtile Tuufano nupi ṭhit puai a thleng zo ih, a nupi khal amah te rori in a timtuahaw zo," tiih a ti kha ka thei.
66019008	Cule Tuufano nupi cu a thuamawknak dingah puan nem páte ṭha zet, fai le var cu pek a si, ziangahtile puan nem páte cu mithiangpawlih dingfelnak a si.
66019009	Cun vancungmi cun ka hnenah, " 'Tuufano nupi ṭhit puai ih sawm mipawl cu mithlawsuak an si,' tiin ngan aw," in ti. Cule ka hnenah anih in, "Hih thupawl hi Pathian thudik an si," tiah i ti.
66019010	Cule amah be dingah a ke hramah ka băwkkhup. Asinan anih cun ka hnenah, "Kha tin ti hlah! Kei cu nangmah le Jesu-ih thutheihtertu na unaupawlih siahhlawhpi ka si. Pathian be aw! Ziangahtile Jesu-ih thutheihternak cu simsungnak thlarau hi a si," tiah a ti.
66019011	Cun van áwngaw ka hmu ih, ngai hnik, ráng var pakhat le a parih to Rinum le Dik an ti mi cu ka hmu fawn. Anih cun dingfelnak in thu a ṭhen ih, ral a do.
66019012	A mit cu meisa alh vek an si ih, a lu parah lallukhum tampi a khum. Hmin ngan mi a nei ih, amah siarlo zohman in an thei lo.
66019013	Anih cu thisen sungih hnim mi kâwrfual hruhter a si, cule a hmin cu 'Pathian Kamsuakthu' tiih kawh a si.
66019014	Cule van ralkappawl cun puan nem páte, var le fai sĭnin ráng varpawl parah toin amah cu an run thlun.
66019015	Cun a kâ sung ihsin ralnâm hriam pakhat a suak ih, cuih ralnâm in miphunpawl cu a sat hai ding. Cule annih cun thir kianghrăwl thawn a uk hai ding. Ziangkimtithei Pathian thinlingnak le a nasazet mi sabit sawrnak khur ah cun a pálsawr hai ding.
66019016	Cule a kâwrfual par le a cāwn parah, "SIANGPAHRANGPAWLIH SIANGPAHRANG LE BAWIPAWLIH BAWI," tiih ngan mi hmin a um.
66019017	Cun ni ih a ding mi vancungmi pakhat ka hmu ih, anih cun van ih a zam mi vâte hmuahhmuah hnenah aw ring zetin, "Pathian ropiih zanriah ah cun fĭnkhawm aw uh.
66019018	Siangpahrangpawlih sa, ralbawipawlih sa, micakpawlih sa, rángpawl le an parih a totupawlih sa, mi hmuahhmuah ih sa, miluat le sál pawlih sa, mithupi le mithupilo pawlih sa nan ei theinak dingah ra uh," tiin a au.
66019019	Cule sahrang, leitlun siangpahrangpawl le an ralkappawl cu ráng parih totu Pa le a ralkappawl do dingah an fĭnkhawmawk ka hmu.
66019020	Cun sahrang le sahrang mithmuhih hminsinnak tuah ṭheu tu profet deu cu kaih an si. Cuih hminsinnakpawl hmang cun sahrang hminsinnak neitupawl le a milem betupawl cu a bum ṭheu hai. An pahnih in kât meisa thawi a alh mi meilipi sungah nung cingin a paih hai.
66019021	Cule a tāng mipawl cu ráng parih totu Pa in a kâ ihsi a suak mi ralnâm in a that ṭheh hai. Cule vâte hmuahhmuah cun cupawlih sa cu khawp zetin an ei.
66020001	Cun vancungmi pakhat tawnet nei lo khur awnnak tawhfung nei le a kut ih cikcin tûm zet pakhat keng van ihsin a rung ṭum kha ka hmu.
66020002	Anih cun khaih rul tar, rulhreng cu a kai. Cumi cu Diabol le Setan a si. Anih cu kum 1000 sung vancungmi cun a ṭawnhrem ih,
66020003	kum 1000 a kim hlanlo miphunpawl bum nawn lo dingin tawnet nei lo khur sungah a vun hlăwn, a kharkhum ih tacik a khĕn. Asinan cuih thilpawl hnuah cān málte sung thlahsal a si ding.
66020004	Cule laltokhampawl ka hmu ih, cupawl parah mi an to, cule an hnenah thuṭhennak pek an si. Cun Jesu-ih thutheihpitu an si ruangah le Pathian kamsuakthu ruangah lu tan a tuartupawlih thlaraupawl ka hmu. Hipawl cun sahrang an be lo, a milem khal an be lo ih, a hminsinnak khal an cal ah siseh, an kut ah siseh, an nei ve lo. Cupawl cu an nungkirsal ih, Khrih thawn kum 1000 sung an uk.
66020005	Sikhalsehla mithi dangpawl cu kum 1000 a cem hlanlo an nungkirsal hrih lo. Himi cu thawhsalnak hmaisa a si.
66020006	Thawhsalnak hmaisa ih a teltupawl cu mithlawsuak le mithianghlim an si. An parah thih hnihnak in thuneihnak zianghman a nei lo, annih cu Pathian le Khrih-ih puithiam an si sawn ding ih, amah thawn kum 1000 an uk ding.
66020007	Cun kum 1000 a cem tikah, Setan cu a thawngtlaknak ihsin suah a si ding.
66020008	Cule leilung kil li ih um miphunpawl bum dingin a fehsuak ding, cuih miphunpawl cu Gog le Magog an si. Annihpawl cu ral do dingah a fĭnkhawm hai ding, an mipum cu tifinriat ih vunnel zât an si.
66020009	Leilung tlun hmun zakip ah an fehdarh ih, mithiangpawl umnak hmun le duhdawt zet mi khawpi cu an kulh. Cule van ihsin Pathian hnenin meisa a rung tla ih, anmahpawl cu a kangrál thluh.
66020010	Anmah bumtu Diabol cu sahrang le profet deu an hlăwnnak meilipi le kât meisa sungah an hlăwn. Cule annihpawl cu a sun a zanin kumkhuaih kumkhua tiang hrem an si ding.
66020011	Cun laltokham var ropi le a parih to Pa cu ka hmu, a hmai ihsin leilung le van cu an tlânhlo ih, an um nawn lo.
66020012	Cule mithipawl, mithupipawl le mithupilopawl khal Pathian hmaika-ih ding ka hmu. Cule cazualpawl cu pharh an si ih, cazual dang pakhat khal pharh a si, cucu Nunnak Cazual a si. Cule mithipawl cu cuih cazualpawl sungih an ngan mi thilpawl, an thil tuah mipawl vekin thuṭhen an si.
66020013	Tifinriat cun a sungih a um mi mithipawl kha a hun suah ih, Thihnak le Mithi khua khal in an sungih um mithipawl kha an hun suah ve. Cule mi tin an thil ti mi bangtukin thuṭhen an si.
66020014	Cun Thihnak le Mithi khua cu meilipi sungih hlăwn an si. Himi cu vei hnih thihnak a si.
66020015	Cule zokhal Nunnak Cazual sungih an hmin ngan hmuh a si lo mi cu meilipi sungah hlăwn an si.
66021001	Cun van thar le lei thar ka hmu, ziangahtile van hmaisa le lei hmaisa cu an hlorál ih, tifinriat khal a um nawn lo.
66021002	Cun khawpi thianghlim, Jerusalem Thar cu, a pasal hrangih mawi zetih a ceiaw mi mo vekin timtuahaw in van Pathian hnen ihsin a rung ṭum kha keimah, John in ka hmu.
66021003	Cule van ihsin a ring zet mi aw pakhat in, "Ngai hnik, Pathian biakbûk cu minungpawl hnenah a um, amah cu an hnenah a cêng ding ih, annih cu amai minung an si ding. Pathian amah rori cu an hnenah a um ding ih, an Pathian a si ding.
66021004	Cule Pathian in mitthli hmuahhmuah kha an mit ihsin a hnulhlo thluh ding. Thihnak a um nawn lo ding, riahsiatnak a um nawn lo ding ih, ṭahnak khal a um nawn lo ding. Nat tuar khal a um nawn lo ding, ziangahtile thil hmaisapawl cu an hlorál thluh zo," a ti ka thei.
66021005	Cun laltokham parih to Pa in, "Ngai hnik, thil hmuahhmuah cu ka tharter thluh zo," tiah a ti. Cule ka hnenah, "Ngan aw, ziangahtile hi ṭawngkampawl hi an dik ih, rintlak an si," tiah i ti.
66021006	Cule ka hnenah, "Ṭheh a si zo. Kei cu Alfa le Omega, Thăwknak le Cemnak ka si. Tihâl mi hnenah nunnak tihna a lakin ka pe ding.
66021007	A nehtu cun thil hmuahhmuah ro ah a co ding, keimah cu a Pathian ka si ding ih, anih cu ka fapa a si ding.
66021008	Asinan miṭihhrutpawl, zumlotupawl, Pathian huat mi tuahtupawl, laithatpawl, nunau-mipa sualnak tuahtupawl, dawithiampawl, milem betupawl le thuphan perpawl hmuahhmuah ih an co ding hmun cu mei le kat thawi a kāng mi meilipi a si ding, himi cu vei hnih thihnak a si," tiah a ti.
66021009	Cun vancungmi pasarih, hremnak netabik pasarih thawi a khat mi khengkûm pasarih kengtu lakih pakhat kha ka hnenah ra in i sim ih, "Hi tawkah ra aw, Tuufano nupi, mo cu ka lo hmuh ding," tiah i ti.
66021010	Cule cuih vancungmi cun Thlarau in tlang tûm zet le sâng zet parah in thiarhlo ih, khawpi ropi Jerusalem khaw thianghlim Pathian hnenin van ihsi a rung ṭum mi cu i hmuh.
66021011	Cuih khawpi cun Pathian ropitnak a nei. A tleuzia cu lung mankhungbik jasper lung vek le kristal lung vekih fai a si.
66021012	Cuihtlunah kulh ropi zet le sâng zet a nei ih, kăwtka hleihnih a nei. Cuih kăwtkapawl ah cun vancungmi hleihnih an um ih, cuih kăwtkapawl parah Israel tefa hnám hleihnih hminpawl ngan a si.
66021013	Nisuahnak lamah kăwtka pathum, sak lamah kăwtka pathum, thlang lamah kăwtka pathum, nitlaknak lamah kăwtka pathum a um.
66021014	Cun cuih khawpikulh cun lungphum hleihnih a nei ih, an parah Tuufano-ih apostol hleihnih pawlih hmin ngan a si.
66021015	Cule i simtu vancungmi cun cuih khawpi le a kăwtkapawl le a kulh tah dingah sui phaikung fung a keng.
66021016	Cuih khawpi cu kil li neiin a um; a kauh lam le a sau lam a bangaw. Cule cuih vancungmi in khawpi kha cuih tahnak fung in a tah: a sau lamah peng 1500 a si ih, a kauh lam khalah peng 1500, a san lam khalah peng 1500 thotho a sâng.
66021017	Cun vancungmi cun khawkulh cu minung tahnak hmangin, cumi cu vancungmi tahnak a si, a tah ih dawng 144 a si.
66021018	Cun a kulh cu jasper lung mankhung ih tuah a si ih, cuih khawpi cu thlalang vekih a fim mi sui hlir ih tuah a si.
66021019	Cuih khawpikulh ṭohrampawl cu lung mankhung a phunphun ih ceimawi an si. Ṭohram hmaisabik cu jasper lung a si ih, a pahnihnak cu safaira lung a si, a pathumnak cu kalkidon lung a si ih, a palitnak cu emerald lung a si.
66021020	A pangatnak cu sardonuk lung a si ih, a paruknak cu sardias lung a si. A pasarihnak cu krisolait lung a si ih, a pariatnak cu birul lung a si. A pakuatnak cu ṭopaz lung a si ih, a pahratnak cu krusopra lung a si. A hleikhatnak cu jacinth lung a si ih, a hleihnihnak cu amethist lung a si.
66021021	Kăwtka hleihnih pawl cu keplung hleihnih an si. Kăwtka pakhat ciar cu keplung pakhat fingfing an si. Cule cuih khawpi lamzin cu sui hlir, hmuhtlăng thei mi thlalang vek a si.
66021022	Cule cuih khawpi sungah cun temple ka hmu lo, ziangahtile Ziangkimtithei Bawipa Pathian le Tuufano cu cuih khawpi ih temple an si.
66021023	Cuih khawpi cu Pathian ropitnak in a tlet ruangah a tleu hrangah ni khal a ṭul lo, thlapi khal a ṭul lo. Tuufano cu cuih khawpi ih tleu a si.
66021024	Cule rundam a si mi miphunpawl cu cuih khawpi ih tleu ah an feh ding ih, leitlun siangpahrangpawl cun an ropitnak le an zahumnak cu cuih khawpi sungah an kenglut ding.
66021025	Cuih khawpi kăwtkapawl cu sunnivu-in khar an si lo ding, ziangahtile cu tawkah zan a um hrimhrim lo ding.
66021026	Cule miphunpawl in an ropitnak le an zahumnak kha cuih khawpi sungah an kenglut ding.
66021027	Cun cuih khawpi sungah cun ziangti lam hmanin thil thianglo zianghman a lut lo ding asilole thil fihnungza a tuahtu asilole thuphan perhmangpawl khal an lut lo ding. Tuufano Nunnak Cazual sungih an hmin ngan a si mipawl lawng an lut ding.
66022001	Cule vancungmi cun nunnak ti, tiva fim, krisṭal lung vekih fim Pathian le Tuufano laltokham ihsi a luangsuak mi cu i hmuh.
66022002	Cuih khawpi lamzin laifangah le cuih tiva tlang kap hnih ah phun hleihnih a rah mi nunnak thingkung a um ih, thla tinten rah a rah. Cuih thingkung hnahpawl cu miphunpawl hrangah damnak a si.
66022003	Cule cu tawkah camsiatnak hrimhrim a um nawn lo ding ih, Pathian le Tuufano laltokham cu cuih khawpi ah a um ding, cule a siahhlawhpawl in amah an rian ding.
66022004	A hmel an hmu ding ih, a hmin cu an cal ah a um ding.
66022005	Cu tawkah zan a um nawn lo ding: meito an ṭul nawn lo ding ih, ni tleu khal an ṭul nawn lo ding, ziangahtile Bawipa Pathian in tleu a pe hai ding ih, kumkhuaih kumkhuain an uk ding.
66022006	Cun anih in ka hnenah, "Hi kamsuakthupawl hi zumtlak le a dik mi an si," tiah i ti. A thianghlim mi profetpawlih Bawipa Pathian cun thil rung thleng tengteng cing ding mipawl cu a siahhlawhpawl hmuh dingin a vancungmi a thlah a si.
66022007	"Ngai hnik, ka ra cing ding! Hi cazual sungih simsungnak kamsuakthupawl a thluntu cu mithlawsuak an si," tiah Jesu in a ti.
66022008	Cun kei, John hi cuih thilpawl hmutu le hna ih theitu ka si. Cule ka thei ih, ka hmuh tikah, cuih thilpawl i hmuhtu vancungmi cu be dingin a ke hramah ka băwkkhup.
66022009	Cun anih in ka hnenah, "Hitin tuah hlah. Ziangahtile kei cu nangmah le na unau profetpawl le hi cazual sungih kamsuakthupawl thluntupawlih siahhlawhpi ka si. Pathian be aw," tiah i ti.
66022010	Cule anih in ka hnenah, "Hi cazual simsungnak kamsuakthupawl hi erhpit hlah, ziangahtile cān a nâi zo.
66022011	Midik lo cu diklo in um hrih ko seh, mibawrhhlawh cu bawrhhlawhin um hrih ko seh, midingfel cu fel in um hrih ko seh, mithianghlim cu thianghlimin um hrih ko seh," tiah i ti.
66022012	"Cule ngai hnik, zamrang zetin ka ra ding, mi kip an tuah mi bangtukih pe dingin ka lawmman cu ka hnenah a um.
66022013	Kei cu Alfa le Omega, Thăwknak le Cemnak, Hmaisabik le Netabik ka si."
66022014	A thupekpawl a thluntu cu mithlawsuak an si, nunnak thingkung ei theinak le kăwtkapawl ihsin khawpi sungih luh theinak an nei ding.
66022015	Ziangahtile a lengih a um mipawl cu uicopawl, dawithiampawl, nunau-mipa sualnak tuahtupawl, laithatpawl, milem betupawl, thuphan per duhtu pauhpauh le thuphan perhmangpawl an si.
66022016	"Kei, Jesu in hi thilpawl hi kawhhranpawl lakih nan hnenah theihter dingin ka vancungmi ka run thlah a si. Keimah cu David-ih Hram le Tesinfa, A Tleu Zet Mi le Deirel Arsi ka si," tiah a ti.
66022017	Cule Thlarau le mo cun, "Ra aw!" an ti. A theitu in, "Ra aw!" ti seh. Tihâl mi cu ra seh. Zokhal a duhtu cun nunnak ti a lakin la seh.
66022018	Hi cazual sungih simsungnak kamsuakthupawl a theitu hmuahhmuah hnenah ka lo theihter a si: zokhal in hi thilpawl tlunih a bêt asile, hi cazual sungih ngan mi hremnakpawl hi Pathian in a parah a thlengter ve ding.
66022019	Cule zokhal in hi simsungnak cazual sungih kamsuakthupawl a lakhlo asile, nunnak cazual ih a co ding mi a covo siseh, khawpi thianghlim ih a co ding mi a covo siseh, hi cazual sungih ngan mi thilpawl a co ding mi a covo siseh, Pathian in a lahlo ve ding.
66022020	Hi thilpawl a theihtertu in, "A si, zamrang zetin ka ra ding," tiah a ti. Amen. A si, Bawipa Jesu, ra aw!
66022021	Kan Bawipa Jesu Khrih zangfahnak cu nan zate hnenah um hram seh. Amen.
