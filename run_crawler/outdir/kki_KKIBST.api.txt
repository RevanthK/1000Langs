40001001	Chitabu cho lukolo lwa Yesu Kilisito, imwana wa Daudi, imwana wa Ibulahimu.
40001002	Ibulahimu hakamweleka Isaka, Isaka hakamweleka Yakobo, Yakobo hakamweleka Yuda na Wanduguse,
40001003	Yuda hakamweleka Pelesi na Sela kwa Tamali, Pelesi hakamweleka Esilomu, Esilomu hakamweleka Alamu,
40001004	Alamu hakamweleka Aminadabu, Aminadabu hakamweleka Nashoni, Nashoni hakamweleka Salimoni,
40001005	Salimoni hakamweleka Boasi kwa Lahabu, Boasi hakamweleka Obedi kwa Lusi, Obedi hakamweleka Yese,
40001006	Yese hakamweleka Mundewa Daudi. Daudi hakamweleka Sulemani kwe muke wa Uliya,
40001007	Sulemani hakamweleka Lehoboamu, Lehoboamu hakamweleka Abiya, Abiya hakamweleka Asa,
40001008	Asa hakamweleka Yehoshafati, Yehoshafati hakamweleka Yolamu, Yolamu hakamweleka Usiya,
40001009	Usiya hakamweleka Yosamu, Yosamu hakamweleka Ahasi, Ahasi hakamweleka Hesekia
40001010	Hesekia kamweleka Manase, Manase kamweleka Amoni, Amoni hakamweleka Yosia,
40001011	Yosia hakamweleka Yekonia na wanduguse, ugele wo kusanyiligwa Babeli.
40001012	Kusanyiligwa Babeli kukahele, Yekonia hakamweleka Shelitieli, Shelitieli kamweleka Selubabeli,
40001013	Selubabeli hakamweleka Abihudi, Abihudi hakamweleka Eliyakimu, Eliyakimu hakamweleka Asoli,
40001014	Asoli hakamweleka Sadoki, Sadoki hakamweleka Akimu, Akimu hakamweleka Eliudi,
40001015	Eliudi hakamweleka Eliesa, Eliesa hakamweleka Matani, Matani hakamweleka Yakobo,
40001016	Yakobo hakamweleka Yusufu, mulume wa Maliamu yamweleke Yesu yekwinangigwa Kilisito.
40001017	Hambiya, ifyeleko fyose kulawa Ibulahim mpaka Daudi hafyuwa fyeleko ikumi na fine, na kulawa Daudi mpaka kusanyiligwa Babeli fyeleko ikumi na fine; na kulawa kusanyiligwa Babeli mpaka Kilisito hafyuwa fyeleko ikumi na fine.
40001018	Kwelekigwa kwa Yesu Kilisito hakuwa nhafi; Maliamu ing'ina ugele woyowile katumisigwa na Yusufu, ugele wasinati wakitole, hakoneka kena inda kwa udaha wa Muhe Musunhile.
40001019	Na Yusufu, kosoko hakowa munhu wechawelu nghendile kumuguma chinyala, hakona yamuleke chinyelenyele.
40001020	Hambiya, ugele foyendeyodoga aso; langa, malaika we Mundewa hakamwijila musinjosi, yakugamba, “Yusufu gomwana wa Daudi, unghogohe kumulonda Maliamu imukago, kosoko iinda yakwe ni kwa udaha wa Muhe Musunhile.
40001021	Naye yakwenda yeleke mwana, nagwe komwinanga disina dyakwe Yesu, kosoko imwene noyakwenda yawahonye awanhu wakwe na uwihi wawo.”
40001022	Ago gose ganheifo, uleke imbuli iya iyalongigwe ne Mundewa kwa njila ye inonga ye mugonesi yagambile,
40001023	“Langa bikila yakwinula inda, naye yakwenda yeleke mwana. Nawo wakwenda wamwinange disina dyakwe Imanueli” (nong'amba, “Imulungu kahamwedu nase”).
40001024	Yusufu yakenuke musinhongo hakagolosa nheifiya fina foyalongile imalaika we Mundewa. Hoyomutola.
40001025	Nghagendile naye ka, mpaka yakweleka imwanagwe; kamwingha disina dyakwe Yesu.
40002001	Mundewa Yesu foyelekigwa Betelehemu ku iisi ya Uyahudi ugele we Mundewa Helode, langa, mamajusi wa ulwandi lwa kundawilo ye dijuwa, haweja Yelusalemu wakugamba,
40002002	“Kowa hoki iMundewa wa Wayahudi yelekigwe? Kosoko hachiyona inyelesi yakwe kundawilo yedijuwa, nase chija, uleke chimufugamile.”
40002003	Kamei Mundewa Helode yakahulike nheifo, hakasinanghala, na wanhu wose wa Yelusalemu hamwedu naye.
40002004	Hoyokwinanga ifilongosi wose wa makuhani, na watulumi yawosa fina, “Kilisito yakwelekigwa hoki?”
40002005	Nawo howomugamba, “kuBetelehemu ya Uyahudi; Kosoko nofo itulumigwe ne Mugonesi,
40002006	‘Nagwe Betelehemu muisi ya Yuda, mu wakulu wa Yuda, iyakwenda yawadime wanhu wangu Isilaeli.’”
40002007	Kamei Helode hoyowenanga awaya mamajusi hanghanda, hoyopata ichawelu kulawa fowakongile kuyona inyelesi iya.
40002008	Hoyowegala Betelehemu, hoyogamba, “Yandamileni injila ino, mkosilise lugano simbuli se mwana yuyo, munghafulusa kumona munitamile uleke nani nilute nikamufugamile.”
40002009	Nawo wakahulike simbuli, se Mundewa, howolongosa injila, kamei inyelesi iya yowonile kundawilo ye dijuwa hoiwalongolela, hoikwima ahanhu hoyowile imwana.
40002010	Fowayonile inyelesi iya hawowa na chinyemi chikulu lugano.
40002011	Howokwingila kugati, howomwona imwana hamwedu na Maliamu ing'ina, howomusegelela, howomufugamila, wakamale kudohola sihasina sawo, howomulafila simhongesi sawo, sahabu, ufumba, na manemane.
40002012	Nawo wakamale kutamiligwa na Mulungu musinjosi wanghamuwile Helode; howogenda njila ingi.
40002013	Awaya wakafuluse kuleuka, kamei imalaika we Mulungu hoyomwijila Yusufu musinjosi, hakagamba, “Leuka, umulonde imwana hamwedu ne ing'ina, utijile Misili, wikale uko mpaka nikutamile, kosoko Helode yakuhananga yamulangise imwana uleke yamukome.”
40002014	Hakenuka, hoyomulonda mwana ne ing'ina nechilo; hoyoluta Misili;
40002015	hoyokwikala uko mpaka foyafile Helode; uleke yoneke fina chawelu imbuli yalongigwe ne Mundewa kusimbuli salongigwe na wagonesi wagambile, “Kulawa Misili hanimwinanga imwanangu.”
40002016	Helode yakone kadanhilisigwa na waya mamajusi, hakasuha lugano; hoyotuma wanhu hoyowakoma awana we chigosi wose, awoile ako Betelehemu, ne filunga fyose fikihakane na Betelehemu, kukongela wana we minyaka mili mpaka awasinati wafike minyaka mili, kwandamila fowalongile awaya mamajusi.
40002017	Hoiliganila imbuli yoyalongile imugonesi Yelemia.
40002018	“Chililo chihulikika Lama, Laheli yakuwalilila wanagwe, kosoko wahechaka.”
40002019	Kamei Helode yakafe, noho malaika we Mundewa yamwijila Yusufu musinjosi uko Misili,
40002020	yakugamba, “Handiko leuka, umulonde imwana ne ing'ina, ulute mpaka kuisi ya Isilaeli; kosoko awahanange ichidoga che imwana wafulusa kufa.”
40002021	Yaleuka na kumulonda imwana hamwedu ne ing'ina, howoluta mpaka iisi ya Isilaeli.
40002022	Yakahulike fina Alikelao yakudima ako Uyahudi ahanhu ha Helode iBabakwe, yaluta ulwandi lwa Galilaya,
40002023	Hakaluta, hakekala mukaya yendeikwinangigwa Nasaleti; Uleke iliganile imbuli yoyalongile imugonesi “Kokwinangwa Munasalayo.”
40003001	Mumajuwa gago yalawanisa Yohana mubatisaji yakuhubili munyika ya Uyahudi, yakugamba,
40003002	“Mulambe; Kosoko undewa wa kulanga usegelela.”
40003003	Kosoko ayo no yalongigwe ne mugonesi Isaya, yakugamba, “Dijwi dye imunhu yakujoja mwibalangu, Igoloseni injila ye Mundewa, Musigolole si njila sakwe!”
40003004	Naye Yohana imwecho hakafala suke igolosigwe na singa se ngamia, na mukanda wa nghingo, muchuno chakwe; na chakudiya chakwe hachuwa sige na uuki wa kumbago.
40003005	Weja wamulutila awanhu wose wa Yelusalemu na Uyahudi na si isi sose sisungulute Yolodani;
40003006	Hakawabatisa mulwanda lwa Yolodani, akuno wakulamba u wihi wawo.
40003007	Yakone matewa ga Mafalisayo na Masadukayo, wakwijila ubatiso wakwe, yawagamba, “Anyeye muwana wa majoka nani yamujanjaluseni kutija inyono ikwija?”
40003008	Hambiya, mweleke mamudyo gakonesa kulamba, “Munghakidanhilise mufidoga fyenu fina, china Baba yetu Ibulahimu,” kosoko nikumutamilani fina Mulungu mumawe agano yekudaha kumwinulila Ibulahimu wana.
40003009	Munghakidanhilise mufidoga fyenu fina, china Baba yetu Ibulahimu; kosoko nikumutamilani fina Mulungu mumawe agano yakudaha kumwinulila Ibulahimu wana.
40003010	Inhemo ifulusa kwikigwa hamasina ga mabiki; chila ibiki disikweleka mamudyo maswanu, dikung'enyigwa na kugumigwa mumoto.
40003011	“Chawelu aniye nikuwabatisa na meji kosoko yo kulamba; amba iyakwija kunyuma yangu kena ludole kusuma niye, kahi aniye sikudaha hata kulonda ifilwatu fyakwe; imwene yakwenda yamubatiseni kwa Muhe Musunhile na kwa moto.
40003012	Imwene diselo dyakwe kenadyo mumikono yakwe, naye yakweda yasunhe ahanhu hakwe; ingano yakwe yakuilunda mukano, makohele yakwenda yagasome no moto uusikusima.”
40003013	Ugele uwo Yesu hoyokwija kulawa Galilaya mpaka Yolodani kwa Yohana uleke yabatisigwe.
40003014	Ninga Yohana hoyohananga kumulemesa, yakugamba, “Aniye nikuhananga nibatisigwe na gweye, agweye nagwe ukwija ukwangu?”
40003015	Mundewa Yesu yamubidula yagamba, “Fumila du hambiya; kosoko ikuhanangigwa kwandamila ichelu yose.” Kamei hoyofumila.
40003016	Yesu yakamale kubatisigwa yalawa mulwanda; kamei, ulanga weja wagubuka na kumona, Muhe we Mulungu kifana huwa yakuhumuluka mchanhya yakwe;
40003017	kamei, dijwi kulawa kulanga dikugamba, “Ayuno no Mwanangu, mwendigwa wangu, wonyendesigwe naye.”
40004001	Kamei Yesu hoyolongosingwa na Muhe hoyomwigala kunyika, uleke yagesigwe ne luhoma
40004002	Hoyokwikala bila kudiya majuwa makumi mane chilo ne misi, hoyokona njala.
40004003	Imugesa hoyomwijila hoyomugamba, “Nghonaga gweye no Mwana we Mulungu, gagambe amawe gano gowe mikate.”
40004004	Ninga hoyomubidula hoyogamba, “Itulumigwa fina imunhu nghakudaha kuwa mumi kosoko yo mukate muhala, ninga kwa chila mbuli ikulawa mumulomo we Mulungu.”
40004005	Kamei Luhoma hoyomulonda mpaka ikaya isunhile, hoyomwika kuchisusu chisololoke kuchanhya ye dihekalu,
40004006	hoyomugamba, “Nghonaga gwe no Mwana we Mulungu kilagase hasi; kosoko itulumigwa, Yakwenda yatume malaika wakwe; Wakwenda wakuhokele mumikono yawo; Unghakibulage umugulu wako mwiwe.”
40004007	Yesu yamugamba, “Kahi itulumigwa, ‘Unghamugese Mundewa Mulungu wako.’”
40004008	Kamei Luhoma hoyomulonda mpaka kwitunda ditali lugano, hoyomonesa, undewa wose we chilunga, na uswanu wakwe,
40004009	yamugamba, “Aga gose nikwenda nikwinghe, unghogwa na kunifugamila.”
40004010	Kamei Yesu hoyomugamba, “Halawe, Shetani!” Kosoko itulumigwa, “Umufugamile Mundewa Mulungu wako, umufugamile imwene muhala!”
40004011	Kulawa baho Luhoma hoyomuleka; kamei, howokwija malaika kumutogomela.
40004012	Kamei Yesu yakahulike fina Yohana kohigwa, hakaluta mpaka Galilaya;
40004013	Hakaleuka Nasaleti, hoyejakwikala Kapelinaumu, ikaya yuwile munhika ye bahali muundewa wa Sabuloni na Nafutali;
40004014	uleke iliganile imbuli yalongigwe ne Mugonesi; Isaya yagambile,
40004015	“Iisi ya Sabuloni na iisi ya Nafutali, Injila ye bahali, umwambu wa Yolodani, iGalilaya ya Mataifa,
40004016	Awanhu waya awekale muchisa wona ujelu mukulu, Nawo wekale muisi ya dinyefu dya difa ujelu uwahulumukila.”
40004017	Kulawa ugele uwo Yesu hakakonga kuhubili, na kugamba, “Lambeni, kosoko undewa wa kulanga usegelela.”
40004018	Naye foyendeyogenda munghanda ye bahali ya Galilaya, hakona wandugu weli, Simoni yekwinangwa Petulo ne munduguse Andelea, wakuguma ulwafu lwao mubahali, kosoko hawowa walowaji wa somba.
40004019	Yawagamba, “Munyandamile, nikuhananga niwagolose muwe walowa wanhu.”
40004020	Chimwande howoleka sinyafu sawo, howomwandamila.
40004021	Yogendelela kumwande, yakawona wamonga wandugu weli, Yakobo wa Sebedayo ne munduguse Yohana, wowile mu chiya hamwedu ne Baba yawo Sebedayo, wendewogolosa sinyafu sawo; yawenanga.
40004022	Chimwande howoleka chiya chawo ne Baba yawo howomwandamila.
40004023	Naye yendeyosunguluta Galilaya yose, yakufusa mumasinagogi gawo na kuhubili simbuli siswamu so undewa wa kulanga, na kuwahonya wanhu na matamu gose.
40004024	Simbuli sakwe hosihulikika ako Shamu yose howomwigalila awanhu wose wowile na si nhamu, awowile na sinhamu se hayo hayo ne magayo, wowile na magini, wowile ne chisilisi, na wowile na utamu wa kuholola, hoyowahonya.
40004025	Matewa ga wanhu wengi howomwandamila kulawa Galilaya, Dekapoli, Yelusalemu na Uyahudi na umwambu wa Yolodani.
40005001	Naye yakawone matewa, yakwila kwitunda; yakafuluse kwikala hasi, wefusa wakwe howomwijila;
40005002	Yagubula umulomo wakwe, na kukonga kuwafusa, yakugamba,
40005003	“Ibeka awakiwa mufidoga, Kosoko undewa wa kulanga wawo!
40005004	Ibeka wena usungu; Kosoko wakwenda waholesigwe!
40005005	Ibeka awaholo; Kosoko awene wakwenda wahale iisi!
40005006	Ibeka wena injala na inghilu ya chelu; Kosoko awene wakwenda wegusigwe!
40005007	Ibeka awena ubasi; Kosoko awo wakwenda woneligwe ubasi!
40005008	Ibeka awena mimoyo miswanu; Kosoko awo wakwenda wamone Mulungu!
40005009	Ibeka awalamusi; Kosoko wakwenda wenangigwe wana we Mulungu!
40005010	Ibeka awakugaya kwa kugolosa foyakwenda Mulungu; Kosoko undewa wa kulanga wawo!
40005011	Ibeka anyeye ghona wakwenda wamubeseni na kumugoloselani fibi, na kumulongani, na kumusigani mabuli gehile kwa udasi, kosoko yangu.
40005012	Sekeleleni na kwanga, kosoko digelo dyenu ikulu kulanga. Kosoko nofowawagolosele fibi awagonesi awawalongolele nyeye.”
40005013	“Anyeye no umunyu we chilunga; ninga umunyu unghabanika wogumigwa choni ukolele? Usikunoga ka, isigalila kutagigwa kunje na kujatigwa na wanhu.
40005014	Anyeye no ujelu we chilunga. Ikaya isikudaha kifisa inghowa muchitunda muchanhya.
40005015	Kahi awanhu wasikwasa itaa na kuigubika, ninga wakuika muchigwaso, ikuwamulikila wose awoile munyumba.
40005016	Nheifo ujelu wenu umulike kumwande ya wanhu, uleke wone sinhenda senu si swanu, uleke wamutunye iBaba yenu yowile kulanga.”
40005017	“Munghadoge fina nija nileusa itolati ama awagonesi, ng'o, sijile kuleusa ninga kumemelesa.
40005018	Kosoko chawelu nikumutamilani, mpaka ulanga ne iisi fileuke, chisikuleuka ng'o chinhu chidodogi chimwedu che tolati mpaka gose gamemelesigwe.
40005019	Hambiya imunhu yakubesa dilagiso dimwedu du musino si ndodogi, na kuwafusa wanhu wandamile nheifo yakwenda yenangigwe mudodogi mu undewa wa kulanga, ninga imunhu yekusigolosa na kuwafusa wamonga wandamile nheifo, yakwinangigwa mukulu ku undewa wa kulanga.
40005020	Kosoko nikumutamilani fina uswanu wenu ughaleka kusuma wa watulumi na Mafalisayo, musikudaha kwingila ng'o mu undewa wa kulanga.”
40005021	“Muhulika wanhu wa katali fowagambigwe fina, ‘Unghakome! Na imunhu yanghakoma yowisiligwe.’
40005022	Ninga niye nikugamba chila munhu yakumonela nyono imiyagwe yagila yowisiligwe; na munhu yakuliga imiyagwe, ‘Dibwalata’ yagila yengisigwe mu moto wa majuwa gose.
40005023	Unghegala isadaka yako hokufugila, kamei unghagelegela fina imunduguso kena mbuli na gweye.
40005024	Uileke isadaka yako hadifugilo, ulute, ukakifumilise ne munduguso, noho uye ulafe isadaka yako.
40005025	Kifumilise ne munghondo wako, yanghakwigale kwe mulamusi; ne mulamusi yakwigale ku wasilikali, wakugume kuchifungo.
40005026	Huwila, nikukutamila, nghukulawa mo mpaka ulihe isendi yo ndumo.”
40005027	“Muhulika awanhu wakatali fowagambigwe, ‘Unghagolose dihabwa!’
40005028	Ninga niye nikugamba, ‘Chila munhu yakumulanga imwanamuke kwa kumusulumila, kafulusa kugona naye muchidoga chakwe.
40005029	Digiso dyako dyo kulume dinghakwambusa ugolose wihi ding'ole uditage kutali nagwe, kosoko yagila ichilungo chako chimwedu chagilile, uleke umutufi wako wose unghatagigwe kumoto uusikusima.
40005030	No mukono wako wo kulume unghakuhosa ugolose wihi udumule uutage kutali nagwe, kosoko yagila chilungo chako chimwedu chagilile, uleke umutufi wako wose unghatagigwe jehanamu.’”
40005031	“Kahi igambigwa, ‘Imunhu yanghamuleka imuke yamwinghe baluwa ya malekeni.’
40005032	Ninga niye nikugamba, ‘Chila munhu iyakumuleka imuke, inghowa si kosoko ye dihabwa, yakumugolosa fina yakwingililigwa; ne munhu yakumutola yuya yalekigwe yakuwa kengilila.’”
40005033	“Kahi muhulika wanhu wa katali fowagambigwe, ‘Unghakilahe kwa udasi ninga umugolosele, Mundewa fina foukilahile.’
40005034	Ninga niye nikugamba: Unghakilahe ng'o, kahi kwa ulanga, kosoko no digoda dyo undewa we Mulungu;
40005035	Kahi kwa iisi, kosoko noho yakwika imigulu yakwe, kahi kwa Yelusalemu, kosoko no kaya ye Mundewa mukulu;
40005036	Kahi unghakilahile ditwi dyako, kosoko nghukudaha kulugolosa ulujwili lumwedu luwe lujelu ama lutitu.
40005037	Ninga simbuli senu suwe Heye; heye, si nheifo, si nheifo; sose isikupulutisa sikulawa kwa yuya iyehile.”
40005038	“Muhulika fina igambigwa, ‘Igiso kwa igiso, na igego kwa igego.’
40005039	Ninga niye nikugamba, ‘Munghakikushe ne munhu yehile, ninga imunhu yanghakutowa ifunda yo kulume, mubidusile na ya keli.
40005040	Ne munhu yakuhananga kukusongesa na kukuhoka inghasu yako, mulekele na dijoho nadyo.
40005041	Ne munhu yakukudindilisa utali wa chipisi chimwedu, luta naye fipisi fili.
40005042	Iyakukutasa, mwinghe; iyakuhananga kukopa ukwako, unghamwinghe chigosigosi.’”
40005043	“Muhulika fina igambigwa, ‘Umwende imiyago, umusule imunghondo wako.’
40005044	Ninga niye nikugamba, wendeni awanghondo wenu, muwatasile wakumutendani fibi.
40005045	Uleke muwe wana we Baba yenu iyowile kulanga; kosoko imwene yakwalisa dijuwa dyakwe kuwehile na waswanu, yakuwatonyesela ifula awaswanu na wehile.
40005046	Kosoko munghawenda awakumwendani nyeye mopata igeleko dyaki? Aho awaya awakuhokela ikodi togoleni nawo wasikugolosa nheifo?
40005047	Kahi munghawalamusa awandugusenu du, mugolosa nhenda yaki yongeseke? Aho awanhu wa mataifa wasikuwagolosela fina nheifo!
40005048	Hambiya anyeye mokuwa muliganile fina Baba yenu yowile kulanga foyaliganile.”
40006001	“Langisiseni munghagolose uswanu wenu, mumeso ga wanhu, kosoko mulangigwe na awene, kosoko munghagolosa nheifo mukuswela igeleko kwi Baba yenu iyowile kulanga;
40006002	Hambiya, agweye nghona ukulafa isadaka yako unghakitowele igunda kumwande yako fina wanhu awena chimwefe fowakugolosa mumasinagogi na musinjila, uleke watunyigwe na wanhu.
40006003	Chawelu, nikumutamilani, wafulusa kuhokela digeleko dyawo. Ninga gweye ghona ukulafa isadaka yako, umukono wako wo kumoso unghamanye umukono wo kulume choukugolosa;
40006004	isadaka yako yuwe ku chifiso; Baba iyakona ichifiso yakwenda yakumemese.”
40006005	“Kahi ghona mukutasa, munghowe fina wanhu we chimwefe, kosoko awene wakwenda kutasa wemilenyima mumasinagogi na musinjilamhanda, uleke wonigwe na wanhu. Chawelu, nikumutamilani wafulusa kuhokela digeleko dyawo.
40006006	Ninga agweye nghona ukutasa, ingila kuchaisi unghafulusa kuhinda dibakwa dyako, utase kumwande ye Babako yowile kuchifiso; ne Babako iyakona kuchifiso kokumemelesa.
40006007	Nanye munghowa mukutasa, munghabagebage fina wanhu we chilunga; kosoko awene wakona fina wohulikigwa kosoko ye simbuli sawo fo ni nyingi.
40006008	Ninga anyeye munghowe fina awene, kosoko Baba yenu kamanya gomukuhananga ugele musinati mutase.
40006009	Nanye taseni nhafi: Baba yetu uwile kulanga: Disina dyako ditunyigwe; Undewa wako wije;
40006010	Kwenda kwako kugoloseke. Ahano ha chilunga fina ako kulanga.
40006011	Uchinghe diyelo chakudiya chetu cho kuchigutisa.
40006012	Uchilekelele uwihi wetu fina seye nase fochikuwalekelela awachigolosele wihi,
40006013	Na unghachingise mumagesa, ninga uchihonye na uwihi. Kosoko, undewa ni wako, no ludole, ne ditunyo, majuwa gose hano.
40006014	“Kosoko munghawalekelela wanhu uwihi wawo, ne Baba yenu wa kulanga yakuhananga yamulekeleni na nyeye uwihi wenu.
40006015	Amba munghaleka kuwalekelela awanhu uwihi wawo, na iBaba yenu nghakwenda yawalekelele uwihi wenu.”
40006016	“Kahi fomukufunga, munghowe fina wechimwefe wena fihanga fisinanghale, kosoko yokiyonesa ifihanga fyawo, uleke wonigwe na wanhu fina wafunga. Chawelu nikumutamilani, wafulusa kuhokela digeleko dyawo.
40006017	Ninga agweye nghonaukufunga, ukibake mafuta mwitwi, unawe chihanga;
40006018	Uleke unghoneke na wanhu fina kufunga, ninga iBabako yowile muchifiso yakwenda yakumemese.”
40006019	“Mughakiikile sigafu muchilunga, sinondo ne ikanga fikubana, na wahiji wakubena na kuhija;
40006020	mukiikile sigafu kulanga, kusikubanika chinhu, kwichaka sinondo kahikanga, kahiwahiji wasikubena kahiwasikuhija;
40006021	kosoko isigafu yako hoyuwile, noho umoyo wako houkuwa.”
40006022	“Digiso no taa yo mutufi; digiso dyako dinghowa iswanu, mutufi wako wose ukuwa na ujelu.
40006023	Ninga digiso dyako dinghowa dibanike, umutufi wako wose wokuwa na chisa. Ninga awuya ujelu uwile kugati yako unghowa chisa, chititu tukutuku!”
40006024	“Kwechaka munhu iyekudaha kutogomela wakulu weli; kosoko yekumusula yuno, na kumwenda ayuno, nhagela yekiyandamila nayu, na kumubesa ayuno. Musikudaha kumutogomela Mulungu no ugoli.
40006025	Kosoko iyo nikumutamilani, munghakiidase no uumi wenu, modiya choni, kahi mokunywa choni; kahi imitufi yenu, mufale choni. Uumi si mukulu kujumha chakudiya, no mutufi si mukulu kujumha sisuke?
40006026	Filangeni fidege fya Mulanga, fisikuhanda kahi fisikugola, kahi fichaka kano; ne Baba yenu wa kulanga yekufigutisa. Togoleni! Anyeye si ibeka kujumha ifyene?
40006027	Yehoki ukwenu imwene kwakiidasa yekudaha kiyongesela utali wakwe hata mukono umwedu?
40006028	“Nhani mukiidasile sisuke? Gelegeleni amaluwa ga kumigunda, ifene fo ga kukula; gasikugolosa milimo yoyose, kahigasikubota;
40006029	Nanyeye nikumutamilani, hata Sulemani muditunyo dyakwe dyose nghafasigwe fiswanu kifana dimwedu dyawo.
40006030	Kamei inghowa Mulungu yekugafasa nhaifo amanyagala ga kumbago agebaho diyelo, na nhosiku gakutagigwa kwikusisi, togoleni! Nghodaha lugano kuwafasa nyeye mwina dihuwi dikefu?
40006031	“Munghakiidase mukugamba, Chodiya choni? Ama chokunywa choni? Ama chofala choni?
40006032	Kosoko ago gose awe chilunga wekugahananga; kosoko Baba yenu wa kulanga kamanya fina mukugahananga ago gose.
40006033	Ninga uhanangeni undewa wakwe, no uliganisi wakwe, nago gose mukwenda mongeseligwe.
40006034	Ninga munghakiidase na ganhoosiku, kosoko aganhoosiku gakakiidasila agecho. Leka amagayo ge dijuwa gamemelekele mwijuwa dyakwe.”
40007001	“Munghaliganise, uleke anye nanye munghaliganiswe.
40007002	Kosoko kukuliganisa akuya komukuliganisa nofo nanye mukwenda muliganisigwe. Nacho ichipimo chomukupimila, nocho mukwenda mupimiligwe.
40007003	Nhani ukulanga ichibasi chuwile mwigiso dye munduguso, na dibiki duwile mudigiso dyako gomwecho nghukudyona?
40007004	Kahi komulonga nhani imunduguso, Nileke nileguse ichibasi ichuwile mwigiso dyako; ugele! Mwina dibiki mwigiso dyako go mwecho?
40007005	Kwina chimwefe gweye! Yenda kuleusa dibiki dyuwile mwigiso idyako go mwenecho noho udahe kona fiswamu kuleusa achiya ichibasi mwigiso dye munduguso.
40007006	Munghagenghe mabwa ichinhu chisunhile, kahi munghakubitile silulu senu kumwande ye singuluwe, singheje sisijata ne migulu yawo, hosimubidukilani nyeye, na kumulumani.”
40007007	“Taseni, nanye mokwinghigwa; hanangeni, nanye mokona; gong'ondeni, nanye mokumuliligwa;
40007008	kosoko chila yekutasa, yakuhokela; naye yekuhananga, yakona; naye yekugong'onda, yekukumuliligwa.
40007009	Kahi kwina munhu nani ukwenu imwene imwanagwe yanghatasa mukate komwingha diwe?
40007010	Kahi yanghatasa isomba, komwingha dijoka?
40007011	Inghowa, anyeye mwihile, mumanya kuwengha awana awenu ifinhu fiswanu; togoleni! Si chawelu iBaba yenu wakulanga, yakwenda yawenghe maswanu awakumutasa?
40007012	Gose gomukuhananga mugoloseligwe na wanhu, anyeye nanye muwagolosele nheifo; kosoko ayo no tolati na wagonesi.”
40007013	“Ingileni kwa kugendela umulango umusisili; kosoko umulango mugalamu, ne njila ni ngalamu iikuluta kukwagilila, nawo awekwingila kumulango uwo ni matewa
40007014	Ninga mulango musisili, na injila ilongoka kuumi, nawo awakuyona wakefu.”
40007015	“Kilangisiseni na Wagonesi wo udasi, awanhu awakuwejila wafala suke sa ngholo ninga kugati yawo mausi makali.
40007016	Mowatanga kosoko ye sinhenda sawo. Togoleni! Awanhu wekubawa sabibu mumabiki ge miwa; ama tini mu mibaluti?
40007017	No nheifo chila dibiki diswanu dikweleka mamudyo maswanu, dibiki dihile dikweleka amamudyo gehile.
40007018	Dibiki diswanu disikudaha kweleka mamudyo gehile.
40007019	Chila ibiki idisikweleka mamudyo maswanu dikung'enyigwa na kugumigwa kumoto.
40007020	Hambiya mowatanga kosoko ye sinhenda sawo.”
40007021	“Siyo chila munhu yekunigamba Mundewa, Mundewa, iyakudaha kwingila mu undewa wa kulanga; ninga iyakugolosa ifyene foyakwenda Baba yowile kulanga.
40007022	Matewai wakuhananga weje wanigambe dijuwa diya, Mundewa, Mundewa! Aniye salafile ugonesi kudisina dyako na kugolosa majumo mengi?
40007023	Kamei nikwenda nije niwagambe, Anyeye siwamanyile ka, Halaweni hano, anyeye mukugolosa gehile!”
40007024	“Hambiya chila iyakuhulika simbuli sangu, na kusigolosa, yekuliganisigwa ne munhu iyena misungu, yajengile inyumba yakwe mwiwe.
40007025	Ifula hoitonya, amafaluko hogokwingila mengi, imheho hoitowa, ipumunha inyumba iya, isogwile; kosoko inghindiso yakwe hayuwa mwiwe.
40007026	“Na chila yakuhulika simbuli sangu yanghagolose, yakuliganisigwa ne munhu imubwalasi, yajengile inyumba yakwe mwisanga;
40007027	ifula hoitonya, amafaluko hogokwingila, imheho hoipumunha, hoitowa inyumba iya, hoikugwa, inyugwa yakwe hoikuwa nghulu!
40007028	Kamei, Yesu yakamale simbuli siso, amatewa ga wanhu hogojuma lugano kosoko ya amafuso gakwe;
40007029	kosoko yendeyofusa kifana munhu yena udaha; siyo fina watulumi wawo.”
40008001	Naye foyadulike kulawa kwitunda, matewa mengi hogomwandamila.
40008002	Ulange, hoyokwija imunhu yena ukoma hakamufugamila, na kumugamba, “goMundewa,” unghenda ukudaha kunihonya.
40008003	Yesu hoyogolola umukono wakwe hakamukwafa, hakagamba, “Nikwenda hona.” Baho ni baho ukoma wakwe houhona.
40008004	Yesu hoyomugamba, “Ulangisise, unghamutamile munhu, ulute ukakiyonese kwa kuhani, ukalafe digelo fina foyalongile Musa, uwe uhomelesi ukwawo.”
40008005	Yakengile Kapelinaumu, akida yumonga yamwijila,
40008006	na kumugongelesa yakugamba, “Mundewa imutumishi wangu kagona ukaya, mutamu wa kuholola, yakutamigwa lugano.”
40008007	Yesu yagamba, “Nokwija nimuhonye.”
40008008	Ayuya iakida, yamubidula, yakugamba, “Mundewa, Isinyagile aniye agweye wingile hasi ye ikano yangu; ninga longa mbuli du imutumishi wangu yakwenda yahone.
40008009	Kosoko ani nani na munhu nuwile hasi ya udaha, nina wasilikali hasi yangu, ninghamugamba ayuno, ‘Luta,’ yekuluta; na ayuno, ‘Wije,’ yekwija, ne mutumwa wangu, ‘Golosa nhafi,’ yekugolosa.”
40008010	Yesu yakahulike simbuli siso, yajuma, yakuwagamba awaya wendewomwandamila, “Sinati nyone ihuwi ikulu fina dino mu Isilaeli.
40008011	Chawelu, nikumutamilani, fina wengi wakwenda weje kulawa kundawilo ye dijuwa, wakwenda wekale hamwedu na Ibulahimu, na Isaka na Yakobo mu undewa wa kulanga;
40008012	amba awana wo undewa wakwenda watagigwe ku chisa cha kunje; ukwene kukuwa chililo na kugwegwejula meno.”
40008013	Kamei Yesu hoyomugamba ayuya ichilongosi wa wasilikali igana, “Luta, yuwe ukwako fina fouhuwile.” Imutumishi wakwe hoyohona ichigele chichiya.
40008014	Kamei Yesu foyafikile ukaya kwa Petulo, yamona imukwewe wa Petulo, inghina we muke, kagona mwisasi kena mhungo.
40008015	Hakamukwafa umukono, imhungo hoimuleuka; hoyokwinuka hoyomutogomela.
40008016	Ikafike hegulo, wejawamwijila matewa awena simhepo, hoyosilafa kwa kulonga imbuli yakwe, hakawahonya wose awowile watamu,
40008017	uleke imemelesigwe imbuli yalongigwa ne mugonesi Isaya, yekugamba, “Imwenyecho hakalonda usokesi wetu, Nakulonda matamu getu.”
40008018	Imwene Yesu foyejayona amatewa ga wanhu gekumusunguluta, yalagisa walute umwambu.
40008019	Imutulumi yumwedu hoyomulutila, yamugamba, “Mwalimu, Nokwandamila kokose kowukwenda ulute.”
40008020	Yesu yamugamba, “Mabwasiko gena mapango, fidege fya mulanga fina mafulu, Ninga imwana we munhu kechaka hokugonesa ditwi dyakwe.”
40008021	Yumwedu wa wefusa wakwe yamugamba, “Mundewa, ninghe luneka nilute nikamusike iBabangu.”
40008022	Ninga Yesu yamugamba, “Nyandamile, waleke wafile wasike awafile wawo.”
40008023	Yakengile muchiya, awefusa wakwe wejawamwandamila.
40008024	Hakuwa musingisiko mukulu mubahali, hata ichiya hochigubikigwa na meji, imwene hakowa yagonile sinhongo.
40008025	Awefusa wakwe wejawamulutila, na kumwinusa, wakumugamba, “Mundewa, chihonye, chikufa!”
40008026	Yawagamba, “Nhani mukogoha anyeye we dihuwi dikefu?” Chimwande, yekwinuka na kuyigombela hoyoigombela imheho ne bahali; hoisalama lugano.
40008027	Awanhu waya wejawajuma wakugamba, “I munhu yuno munhu waki! Imwene imheho ne ibahali fikumuhulika?”
40008028	Naye foyafikile umwambu kuisi ya Wagelasi, wanhu weli wena simhepo weja wakitang'anyila naye, wakulawa kufilalo, wakali lugano, awanhu wasendewodaha kugenda injila iyo.
40008029	Langa wejawatula chowe, wakugamba, “China choni na gweye go Mwana we Mulungu? Togola! Kwija kuchisambasa ugele wetu unghali?”
40008030	Hatali na baho hahowa na itewa dya nguluwe itewa sikudiya.
40008031	Magini gaya gejagamutesa, gakugamba, “Unghachilafe chileke chilute chikengile mwitewa dye singuluwe.”
40008032	Hakagamba, “Luteni Hogelawa,” hogekwingila musinguluwe; kamei ditewa dyose hodidulika kwigenge mpaka kubahali, hosikunywa munghabu hosikufa.
40008033	Awadimi howotija, howoluta ukaya, howokwanjasa simbuli sose, na sawaya wowile na simhepo.
40008034	Langa ikaya yose hoilawa kwija kumusingila iMundewa Yesu; kamei wakamwone, howomutasa yaleuke muisi yawo.
40009001	Yakengile muchiya, hoyoloka, umwambu hoyokwingila mukaya iyawo.
40009002	Langa, howomwigalila imunhu yena utamu wo kuholola, kagona mwisasi, imwene Yesu yakone dihuwi dyawo, hoyomugamba yuya yaholole, “Kiinghe moyo mukulu, mwanangu!” kulekeleligwa uwihi wako.
40009003	Langa, awamonga wa Watulumi howolonga kufidoga fyawo, “Ayuno yakubesa!”
40009004	Ninga Yesu hakamanya fowakudoga, hoyogamba, “Nhani mukudoga gehile mufidoga fyenu?
40009005	Dihufu no dihoki, kugamba, ‘Kulekeleligwa uwihi wako,’ ama kugamba, ‘Inuka ulute?’
40009006	Ninga mumanye fina Imwana we Munhu kena udaha muisi wokulekelela uwihi.” Yakumulonga ayuya yaholole inuka, ukitwike disasi dyako, ulute ukaya ukwako!
40009007	Hoyokwinuka, hoyoluta ukaya ukwakwe.
40009008	Amatewa gakone nheifo howomemigwa na ditisi, hogamutunya Mulungu, iyawenghile awanhu udaha kifana uwo.
40009009	Kamei Yesu foyagendage yakulawa uko hakona munhu ahanhu hakulihiligwa ikodi, yakwinangwa Matayo, hoyomugamba, “Nyandamile.” Hoyokwinuka na kumwandamila.
40009010	Yakengile kugati kudiya chakudiya, langa, wakonghosa kodi itewa na awena uwihi haweja, na kwikala hamwedu na Yesu na wefusa wakwe.
40009011	Mafalisayo, wakone nheifo, hawawagamba awefusa wakwe, “Nhani imwalimu wenu yakudiya hamwedu na wakonghosa kodi na wena uwihi?”
40009012	Imwene yakahulike, yawagamba, “Awomi wasikuhananga muganga, ninga awatamu.”
40009013	Ninga luteni mukakifuse isoko ye simbuli sino: “Nikuhananga ubasi, ninga si igelo. Kosoko sijile nikwinanga awanhu awaswamu, ninga awena uwihi.”
40009014	Ugele uwo wefusa wa Yohana howomulutila, howogamba, “Nhani aseye na Mafalisayo chikufunga, ninga awefusa wako wasikufunga?”
40009015	Yesu yawagamba, “Awenangigwe kuhalusi wodaha nhani kulila, ugele imwenye halusi kahamwedu nawo? Ugele uukwija wo kuleusiligwa imwenye halusi; aho noho wakwenda weje wafunge.
40009016	Hechaka munhu iyakuguma indame ya suke nyisha musuke ing'ono, kosoko aiya indame ikwenda idege isuke iya ilalile, na haya ahadegeke hakwenda hongeseke.
40009017	Kahi awanhu wasikuguma difai nyisha mufiya filalile; wanghagamba wagume mufiya ifilalile fikwenda fitulike, idifai ikwenda itike, ne ifiya fikwenda fibanike; ninga wakuguma idifai nyisha mufiya ifisha, kamei fyose fisikubanika.”
40009018	Ugele fo yalongage nawo gago, langa, hoyokwija jumbe yumonga, hoyomufugamila, yekugamba, “Imwanangu we chike kafa hambiya baha; ninga wije, wike imikono yako umwakwe naye yakwenda yowe mumi.”
40009019	Hoyoleuka Yesu, hoyomwandamila hamwedu na wefusa wakwe.
40009020	Langa, imwanamuke yejayowa na utamu wa kulawa sakame kwa miyaka ikumi na mili, hoyokwija kunyuma, hoyokwafa dipindo dye suke yakwe,
40009021	kosoko hakagamba muchidoga chakwe, “Ninghakwafa du dipindo dye isuke yakwe nikuhona.”
40009022	Yesu hoyobiduka, hoyomona, hoyomugamba, “Kiinghe moyo mukulu, mwanangu we chike! Dihuwi dyako dikuhonya.” Imwanamuke yuya hoyohona kulawa ugele uwo.
40009023	Yesu yakafike ukaya kwa yuya ijumbe, hakona wanhu wakutowa sifilimbi, na matewa wakuhongesa.
40009024	Hoyowagamba, “Leukeni! Kosoko ayuno imundele nghafile, kagona du.” Howomuseka lugano.
40009025	Ninga amatewa fowaleusigwe, hoyokwingila, hoyomukola umukono, ayuya imundele hoyokwimanyima.
40009026	Simbuli sino hosikwenela iisi iya yose.
40009027	Yesu foyagendage kulawa uko, wanhu wemudula weja wamwandamila wakwinula majwi, wakugamba, “Uchonele ubasi Mwana wa Daudi!”
40009028	Naye yakafike ukaya, awaya fidula howomulutila; Yesu hoyowagamba, “Mukuhuwila fina nodaha kugolosa dino?” Howogamba, “Heye, Mundewa!”
40009029	Hoyowakwafa ameso gawo, hoyogamba, “Ifene fomuhuwile muhokele!”
40009030	Ameso gawo hogogubuka; Imwene Yesu hoyowasigilila kwa ludole, “Langisiseni, hata munhu yumwedu yanghamanye.”
40009031	Ninga hawaleuka, howokwenesa simbuli sakwe mu isi iya yose.
40009032	Ugele awaya fowaleukage, hawamwigalila munhu chibubu iyena imhepo.
40009033	Imhepo ikalafigwe, ichibubu yalonga, amatewa hogojuma lugano, wakugamba, “Isinati yoneke nheifino mu Isilaeli ugele wowose.”
40009034	Amba Amafalisayo howogamba, “Kuludole lwe mukulu we simhepo yakulafa simhepo.”
40009035	Ne mwene Yesu yende yosunguluta mu sikaya ne fikaya fyose, yakufusa mumasinagogi gawo na kuhubili imbuli iswanu yo undewa, na kuhonya sinhamu sose na usokesi wowose uya.
40009036	Foyawonile amatewa, hakawonela ubasi kosoko hawasoka kifana ngholo sichaka mudimi.
40009037	Noho yawagambile awefusa wakwe, “Ugolaji mwingi, ninga wagolosaji wakefu.
40009038	Mutaseni Mundewa wo ugolaji, yegale wagolaji ku ugolaji wakwe.”
40010001	Yawenanga awefusa wakwe ikumi na weli, hoyowengha udaha wa kulafa simhepo sihile, na kuhonya sinhamu sose na usokesi wowose uya.
40010002	Na masina ga wefusa ikumi na weli no gano: Wa bosi Simoni yakwinangigwa Petulo, na Andelea imunduguse; Yakobo mwana wa Sebedayo, na Yohana imunduguse;
40010003	Filipo, na Batolomayo; Tomaso, na Matayo imukonghosa kodi; Yakobo mwana wa Alufayo, na Tadayo;
40010004	Simoni Mukananayo, na Yuda Isikalioti, ayo noyeja yamusongesa.
40010005	Awo ikumi na weli Yesu hoyowatuma, hoyowalagisa fina, “Kusinjila sa Mataifa munghalute, kahi injila yoyose ya wowose Wasamalia munghengile.
40010006	Ibeka mukole injila yokusilutila singholo sagilile se inyumba ya Isilaeli.
40010007	Mung'enda yenu hubilini, mugambe, Undewa wa kulanga usegelela!
40010008	Honyeni awatamu, inuleni awofile, wahonyeni awena ukoma, lafeni simhepo, muhokela chaka, lafeni chaka.
40010009	“Munghalonde sahabu, kahe fesa, kahe shaba mumisipi yenu;
40010010	kahi umufuko we nhambo, kahi ghasu mbili, kahi filwatu, kahi mhando, kosoko iyakugolosa milimo imwagila yenghigwe ichakudiya chakwe.
40010011	Ne ikaya yoyose ama chikaya chochose chomukwingila, hanangeni no nani umo imunhu yekudaha kuhuwilika; mwikale ukwakwe mpaka fomukuleuka.
40010012	Nanye munghengila munyumba muilamuse.
40010013	Ne inyumba iyo inghagiligwa digoya dyenu diwafikile; ninga honaga isagiligwe digoya dyenu dimuwileni muwecho.
40010014	Imunhu yanghaleka kumuhokelani kahi kusitegelesa simbuli senu, nghona mukulawa munyumba iyo, ama ikaya iyo, kung'unheni dinghundi duwile mumigulu yenu.
40010015	“Chawelu, nikumutamilani, ikwenda yuwe ibeka ku iisi ya Sodoma na Gomola kufinyilisa magayo gakwe dijuwa dye kuliganiswa, kusuma ikaya iyo.”
40010016	“Mulange, aniye nikumutumani, kifana ngholo muchiligati cha mausi, muwe ne misungu kifana majoka, na waholo kifana huwa.
40010017	Kilangisiseni na awanhu; kosoko wakwenda wawegale kumabalasa, na kumasinagogi gawo, wakwenda wamutoweni;
40010018	nanye mukwenda mwigaligwe ku maliwali na wandewa kosoko yangu, uwe uhomelesi ukwawo na kumataifa.
40010019	Ninga baho nghona wakumwigalani, munghadogedoge chomukwenda mulonge, kosoko mukwinghigwa ugele uwo gokulonga.
40010020	Kosoko siyo nyeye mukulonga, ninga ni Muhe we Baba yenu yakulonga mugati yenu.
40010021	“Ne imundugu yekumusongesa imunduguse uleke yakomigwe, ne baamunhu imwana, awana wekuwenukila awaweleke, na kuwakoma.
40010022	Nanye mukwenda musuligwe na wanhu wose kosoko ye disina dyangu, ninga iyakwenda yafinyilise mpaka kundumo noyakwenda yahone.
40010023	Ninga fowakuwawinga mukaya ayino, mutijile kuyimonga; kosoko, chawelu nikumutamilani, musikumala sikaya sa Isilaeli, mpaka yeje Imwana we Munhu.
40010024	“Imwifusa ghakumusuma imufusa wakwe, kahi imutumwa nghakumusuma iMundewa wakwe.
40010025	Yagila imwifusa yowe fina imwalimu wakwe, mutumwa yowe fina imukulu wakwe. Nghonaga wamwinange imwenye nyumba Belisebuli, isikuwa lugano kuwaya awoile munyumba yakwe.”
40010026	“Munghawogohe, kosoko kwa chaka mbuli ikifisile iyene isikwenda imanyike.
40010027	Dyonikumutamilani mu chisa, dilongeni mu ujelu; na dyomukuhulika kuchifiso, mudihubili munyumba muchanhya.
40010028	Munghawogohe awakukoma umutufi, wasikudaha kukoma ne chidoga; ibeka mumogohe ayuya iyakudaha kubana umutufi ne chidoga nacho mu jehanamu.
40010029	Togoleni ifindebwa fili fisikuguligwa kwe sendi imwedu? Ninga hata chimwedu chisikugwa hasi Baba yenu yaleke kumanya;
40010030	Ninga nyeye, hata si njwili sa mumatwi genu sitaligwa sose!
40010031	Munghogohe, ibeka nyeye kusuma findebwa itewa.”
40010032	“Ninga chila munhu yakwenda yanifumile kumwande ya wanhu, aniye nani nikwenda nimufumile kumwande ye iBabangu yowile kulanga.
40010033	Ninga imunhu wowose yakwenda yanikane kumwande ya wanhu, ani nani nikwenda nimukane kumwande ye iBabangu yowile kulanga.”
40010034	“Munghagambe fina nigala igoya muisi; ng'o! Sijile kwigala igoya, ninga ipanga.
40010035	Kosoko nija kuwatemanula imunhu ne Babakwe, imwana we chike ne ing'ina, imukwemulima ne mukwewe.
40010036	Awanghondo we munhu no waya wowile munyumba yakwe.
40010037	Iyakwenda iBabakwe ne ing'ina kusuma niye, nghakunyendesa; kahi iyakwenda imwanagwe we chigosi ama wechike kusuma niye nghakunyendesa.
40010038	Ninga imunhu inghakulonda umusalaba wakwe na kunyandamila, nghakunyendesa.
40010039	Iyakuchona chidoga chakwe yakuchagilisa; ninga ayuya iyakwagilisa chidoga chakwe, kosoko yangu yakwenda yachone.”
40010040	“Iyakuwahokelani nyeye yakunihokela niye, iyakunihokela niye, yakumuhokela ayuya iyanitumile.
40010041	Iyakumuhokela mugonesi kosoko ni mugonesi, yakwenda yapate digeleko dya mugonesi, naye iyakumuhokela imunhu we chawelu, kosoko ni munhu we chawelu, yakwenda yapate digeleko dye munhu wa chawelu.
40010042	Ne munhu wowose yakwenda yamunywise yumwedu wa awano awadodogi hata chinghowa chikombe cha meji gemheho, kosoko ni mwifusa, huwila, nikumutamilani, nghakwagililigwa na digeleko dyakwe ng'o.”
40011001	Kamei Yesu yakamale kuwasigilila awefusa wakwe ikumi na weli, hoyoleuka kuluta kufusa na kuhubili kusikaya sawo.
40011002	Yohana yakahulike ako kwigelesa sinhenda sa Kilisito, hoyotuma awefusa wakwe, wamuse,
40011003	“Agweye noyuya yakwija ama chimulangilile yungi?”
40011004	Yesu yabidula, na kuwagamba, “Luteni mukamutamile Yohana agene gomukuhulika, na gomukona:
40011005	awemudula wakona, ifiwete wakugenda, awena ukoma wakuhona, ifihuli wakuhulika, awafile wakwinuligwa, na awakiwa wakuhubiliigwa imbuli swanu.
40011006	Naye ibeka imunhu wowose yuya inghakunyona fina niha.”
40011007	Kamei awaya wakaleuke, Yesu yakonga kulonga na matewa simbuli sa Yohana, “Hamulawa kuluta kunyika kulanga choni? Chibago chikusingiswa ne imheho?
40011008	Ninga hamulawa kwijalanga choni? Munhu yafalile suke swamu lugano? Langa awanhu awakufala sisuke siswamu lugano, wowa musinyumba sa wandewa.
40011009	Ninga nhani mwalawile? Nikona mugonesi? Heye, nikumutamilani imukulu kusuma imugonesi,
40011010	langa, nikumutuma mutumigwa wangu, ‘Kumwande ye chihanga chako. Iyakwenda yagolose injila yako kumwande yako.’
40011011	Chawelu nikumutamilani, nghenati yoneke munhu mu fyeleko fya wanawake imukulu kusuma Yohana Mubatisaji; ninga imudodogi mu undewa wa kulanga no mukulu kusuma imwene.
40011012	Kulawa ugele wa Yohana Mubatisaji mpaka hambiya undewa wa kulanga ukulondigwa kwa ludole, nawo awena ludole wakuwulonda.
40011013	Kosoko wagonesi wose na tolati watamila mpaka ugele wa Yohana.
40011014	Munghahananga kufumila, imwene no Eliya iyakwenda yeje.
40011015	Iyena singhutwi, yahulike!
40011016	“Ninga icheleko chino nochiliganisa na choni? Chikifana wana wekwikala kwisoko, wakuwenanga wayao wakugamba,
40011017	‘Chiwatowela filimbi ninga musifinile! Chimba nyimbo so usungu kahi musililile!’
40011018	Kosoko Yohana hakeja, nghakudiya kahi nghakunywa, wagamba Kena mhepo yuno!
40011019	iMwana we Munhu keja yakudiya na kunywa, wagamba, ‘Mulafi yuno, na mulefi, wo ugimbi mbwiya yawo awakonghosa kodi na wena uwihi!’ Ne imisungu imanyika fina ina chawelu kumilimo yakwe.”
40011020	Hokakonga kusigombela sikaya siya sene soyagolose majumo mengi mugati yakwe, kosoko sisalambile.
40011021	“Usungu wako Kolasini! Usungu wako Betisaida! Kosoko amajumo agagolosigwe ukwenu nhanga gagolosigwe Tilo na Sidoni, howowa wakulamba katali na kufala magunia na kibaka difu.
40011022	Ninga nikumutamilani ikuwa ibeka Tilo na Sidoni kufinyilisa ditoso dyawo dijuwa dyo kuliganiswa kusuma nyeye!
40011023	Agwe nagwe Kapelinaumu, togola! Kokwinuligwa mpaka kulanga? Ukwenda udulisigwe mpaka kusimu! Kosoko amajumo agagoloseke ukwako nhanga gagoloseke Sodoma, ikaya iyo nhanga inghali mpaka diyelo.
40011024	Ninga nikumutamilani, ikwenda yuwe ibeka kwa Sodoma kufinyilisa uliganiso wakwe kusuma nyeye!”
40011025	Ugele uwo Yesu hakabidula yakugamba, “Nikukulumba, Baba wo ulanga ne iisi, kosoko ye simbuli siso, hakuwafisa wene ubala na wena misungu, na kuwagubulila wana wadodogi.
40011026	Heye, Baba, kosoko nofoyagile kumwande yako.”
40011027	Hoyogamba, “Ninghigwa fyose ne Babangu; kahi hechaka iyamumanyile Imwana, ninga Baba; kahi hechaka yamumanyile Baba ninga Mwana, na wowose imwene iMwana woyakwenda kumugubulila.
40011028	Mwije ukwangu, anye wose, mukwidasigwa na kusumigwa na makanda, aniye nikwenda niwabwihiseni.
40011029	Faleni umugwato, mukifuse ukwangu; kosoko niye na muholo munhu we digoya dye chidoga, nanye mukwenda muwe na kubwihila mufidoga fyenu.
40011030	Kosoko ulugwato lwangu lutelemeko, na dikanda dyangu ihufu.”
40012001	Ugele uwo Yesu yendeyogenda mumigunda dijuwa dye sabato; awefusa wakwe howokona njala, howokonga kukwanyula masamhu, na kudiya.
40012002	Amafalisayo wakone nheifo, howomugamba, “Langa, awefusa wako wakugolosa chinhu chene si chiswamu kugolosa dijuwa dye sabato!”
40012003	Hakawagamba, “Musasomile foyagolose Daudi, foyowile ne njala, imwene na wayagwe?
40012004	Ifyene foyengile munyumba ye Mulungu, na kudiya imikate ilafigwe kwa Mulungu, iyene si fiswanu imwene kudiya kahi awayagwe waya, ninga makuhani wemwene?
40012005	Kahi musisomile mutolati ifina awatambiki dijuwa dye sabato wakuibana isabato wanghowe na wihi?
40012006	Ninga nikumutamilani, ahano kabahano imukulu kusuma dihekalu.
40012007	Ninga nhanga mumanyile isoko ye simbuli sino, Nikuhananga ubasi, siyo igelo. Musowile mukuwagamba wabana awechaka wihi;
40012008	Kosoko Mwana we Munhu no Mukulu we sabato.”
40012009	Yaleuke uko, na kwingila mwisinagogi dyawo.
40012010	Langa, hamuwa na munhu iyena mukono uholole; weja wamusa, wakugamba, “Togola! Yagila kuhonya munhu dijuwa dye sabato?” Uleke wamusongese.
40012011	Hakawagamba, “No yehoki mugati yenu imwene ingholo yakwe imwedu inghahubugila mwikolongo dijuwa dye sabato, nghakuikola na kuilafa?
40012012	Togoleni! Imunhu si ibeka kusuma ingholo mikangha mingahi! Ninga ni fiswanu kugolosa amaswamu dijuwa dye sabato.”
40012013	Kamei yamugamba imunhu yuya, “Golola umukono wako.” Hakagolola, houhona, houkuwa mumi fina uyagwe wa keli.
40012014	Ninga awaya Mafalisayo, howolawa, howokuwa na mulundo kosoko yakwe, ifene fowakwenda wamukome.
40012015	Imwene Yesu yakagamanye ago, yaleuka uko; na wanhu itewa howomwandamila; hoyowahonya wose.
40012016	Hakawalemesa wanghamutamilise kuwanhu.
40012017	uleke iliganile imbuli yalongigwe ne mugonesi Isaya, yakugamba:
40012018	“Langa, imutumigwa wangu wonisagule, Mwendigwa wangu, umoyo wangu wendeswa naye. Nikuguma muhe wangu umwakwe, Yakwenda yawatamilise Amataifa uliganiso.
40012019	Nghakuwa na lukani kahi chowe, kahi imunhu nghakwenda yamuhulike munjila.
40012020	Ichibwade chitulike nghakuchibena, kahi ichikoloboyi chikulawa umosi nghakuchisima, Mpaka hona yakwigala uliganiso usume.
40012021	Disina dyakwe Amataifa wakwenda wadihuwile.”
40012022	Ugele uwo hakegaliligwa munhu yena magini, mudula, kahi chibubu, yamuhonya, kamei yuyuya chibubu yalonga na kona.
40012023	Matewa gose hagajuma, wakugamba, “Ayuno so mwana wa Daudi?”
40012024	Mafalisayo wakahulike, hawagamba, “Ayuno nghakulafa simhepo chaka, ninga kwa Belisebuli mukulu we simhepo.”
40012025	Kamei Yesu yakamanye fowakudoga, yawagamba, “Chila undewa ukigawile uwecho kwa uwecho, ukwenda ubanike; na kwachaka kaya iikitemanula iyenyecho ikudaha kwima.
40012026	Na Luhoma yanghamulafa Luhoma, yakibanila imwecho kwa imwecho, undewa wakwe wokwima nhani?
40012027	Nghona aniye nikulafa simhepo kwa Belisebuli, togoleni! Awana wenu wakumulafa kwa yehoki? Kosoko iyo awene nowakwenda wamuliganiseni!
40012028	Ninga niye ghona nikulafa simhepo kwa Muhe wa Mulungu, undewa wo Mulungu ufulusa kumwijilani.
40012029	“Ama kodaha nhani imunhu kwingila kunyumba ye munhu yena ludole na kufilonda ifinhu fyakwe, nghonaga nghakongile kumoha ayuya iyena uludole? Noholo yakonge kuhoka inyumba yakwe.
40012030	Imunhu inghehamwedu naniye kachinyume naniye; ne imunhu inghekukunjagisa hamwedu na niye yakwanjasa.
40012031	Kosoko iyo nikuwagambani, chila wihi na chila mbuli yo kubesa wakwenda walekeleligwe wanhu, ninga kwa kumbesa Muhe Musunhile wasikulekeleligwa.
40012032	Naye munhu wowose yakwenda yalonge mbuli muchanhya yo mwana wa Munhu yakwenda yalekeleligwe. Ninga Imunhu wowose yakwenda yalonge mbuli muchanhya ya Muhe Musunhile nghakwenda yalekeleligwe muchilunga chino hambiya na achiya chikwija.”
40012033	“Digoloseni dibiki dyuwe iswanu, na mamudyo gakwe maswanu; ama digoloseni dibiki dyuwe diha, na mamudyo gakwe geha; kosoko kwa mamudyo gakwe dibiki dikumanyika.
40012034	Anyeye mu wana wa majoka, modaha nhani kulonga maswanu nghonaga mwihile? Kosoko umulomo we munhu ukulonga agamemile mu moyo wakwe.
40012035	Munhu muswanu mu sigafu yakwe iswanu, yakulafa maswanu, na munhu yehile musigafu yakwe ihile yakulafa gehile.
40012036	Hambiya, nikumutamilani, chila mbuli ye chibwalasi yowakulonga wanhu, wakwija wolafa nhaguso yakwe dijuwa dyo kuliganiswa.
40012037	Kosoko kwa simbuli sako kotaligwa kuwa muswamu, na ku simbuli sako koliganiswa.”
40012038	Baho awamonga, awatulumi na Mafalisayo howomubidula, wakugamba, “Mwalimu Chikuhananga kona chitangilo ukwako.”
40012039	Hawabidula na kuwagamba, “Cheleko chihile na chechilanga, chikuhananga chitangilo? Wala chisikwinghigwa chitangilo, ninga ichitangilo che mugonesi Yona.
40012040	Kosoko fina Yona foyejayowa majuwa madatu misi ne chilo mudida dye nyamungumi, nonheifo foikuwa iMwana we Munhu foyakwenda yowe majuwa madatu imisi ne chilo mu moyo we iisi.
40012041	Wanhu wa Ninawi wakwija wokwima dijuwa dyo uliganiso na wanhu we cheleko chino, nawo wakwenda wawaliganise fina wabana; kosoko awene hawalamba kwa mahubili ga Yona; na ahano kabaha imukulu kusuma Yona:
40012042	Imalikia wa kwikulu yakwenda yeme dijuwa dyo uliganiso hamwedu na wanhu we cheleko chino, naye yakwenda yawaliganise fina wabana; kosoko imwene yeja kulawa ulwandi lwe ndumo we chilunga uleke yahulike ubala wa Sulemani; na hano kabahano imukulu kusuma Sulemani.”
40012043	“Imhepo ihile, foikulawa mwe munhu, ikugendela ahanhu hechaka meji, ikuhananga hanhu hakubwihila, inghaswela.
40012044	Kamei, ikugamba, ‘Nikuya ukaya ukwangu konilawile,’ nghonaikwija, ikuifika yechaka munhu, ishagiligwa, na ihambigwa.
40012045	Chimwande ikuluta ikalonda mhepo mufungate isihile kusuma iyene naso sokwingila na kwikala umo; na imunhu yuya inyuma yakwe ya ndumo ikuwa ihile kusuma aiya ya kunghonga. Nofo ikwenda yuwe kucheleko chino chihile.”
40012046	Ugele woyalongage na matewa, langa, ing'ina na wanduguse hawowa wemile kunje, wakuhananga kulonga naye.
40012047	Imunhu yumonga yamutamila, “Langa, ing'inako na wanduguso wowa kunje, wakuhananga kulonga nagwe.”
40012048	Kabidula yekumugamba, “Ayuya yamwigalile imbuli, Ing'inangu nonani, na awandugusangu?”
40012049	Hakawagololela umukono awefusa wakwe, yakugamba, “Langa, ing'inangu na wandugu sangu!”
40012050	Kosoko wowose iyakwenda yagolose foyakwenda iBaba yowile kulanga, ayu no mundugu sangu, lumbu dyangu, ne ing'inangu.
40013001	Dijuwa diya Yesu hoyoleuka ukaya, hoyokwikala hanghingi ye bahali.
40013002	Howomwijila matewa mengi, hoyokwingila mumunhumbwi, hoyokwikala; agaya matewa gose hogokwima kunghingi ye bahali.
40013003	Hoyolonga nawo mbuli nyingi kwa mbasi, hoyogamba, “ “Langa, imuhandi yaluta kuhanda.
40013004	Kamei foyendeyonyaga, simbeyu simonga silagala habehi ne njila; ifidege hofikwija hofisidiya;
40013005	simonga hosilagala mwikangalawe, ahechaka ulongo mwingi; hosikota chimwande kosoko ulongo usingile hasi;
40013006	dijuwa dikalike hosilakala; na kosoko sichaka misisi hosinyala.
40013007	Simonga hosilagala ahena imiwa; imiwa iya hoikula, hoisikanhamisa;
40013008	Simonga hosilagala hena ulongo muswanu, hosikweleka, imonga, igana, makumi mutandatu, imonga makumi madatu.
40013009	Iyena singhutwi yahulike!”
40013010	Howokwija awefusa wakwe howomugamba, “Nhani ukulonga nawo kwa mbasi?”
40013011	Yabidula, yekugamba, “Anyeye mumotesigwa kufimanya ififiso fyo undewa wa kulanga, ninga awene wasimotesigwe.
40013012	Kosoko wowose iyena ichinhu, yakwenda yongeseligwe, naye yakwenda yamemesiligwe telele: Ninga ayuya iyechaka chinhu; hata achiya choyenacho yakwenda yahokigwe.
40013013	Kosoko iyo nikulonga nawo kwa mbasi; kosoko wanghalanga wasikona, na wanghategelesa wasikuhulika, kahi kumanya.
40013014	Imbuli ye mugonesi Isaya ikuliganiswa ukwawo, iikugamba: ‘Kuhulika mohulika, ninga musimanya; Kulanga molanga, ninga musikona.
40013015	Kosoko imimoyo ya wanhu wano igaluka misito, Na kusinghutwi sawo wasikuhulika fiswanu, Ameso gawo wafinya; Wangheje wokona kwa meso gawo, Howohulika kwa nghutwi sawo, Howomanya mumiyoyo yawo. Howobiduka honiwahonya.’
40013016	Ninga ibeka ameso genu, kosoko gakona, ne singhutwi senu, kosoko sikuhulika.
40013017	Kosoko chawelu, nikumutamilani, wagonesi wengi na waswanhu hawenda kugona gomukona nyeye, ninga wasagonile, na wasagahulike gomukuhulika nyeye wanghagahulike.”
40013018	“Hulikiseni imbasi ye muhandi.
40013019	Chila munhu nghona yakuhulika imbuli ya undewa nghona nghakuimanya, yakwija ayuya iyehile, yakuidondola iihandigwe mumoyo wakwe. Ayo noyahandigwe habehi ne injila.
40013020	Na yuya iyahandigwe mumakangalawe, no yuya yakuihulika imbuli yakuihokela kwa chinyemi;
40013021	ninga kusiyakwe kechaka misisi, yakugendelela chipisi chiguhi, inghalawanisa nyidaswa kosoko ye imbuli iyo, chimwande yakuileka.
40013022	Iyahandigwe hamiwa, no yuya iyakuhulika imbuli; kamei simbuli se chilunga, na udasi wo ugoli we chilunga, fikuikanhamisa imbuli iya; kamei isikweleka.
40013023	Ayuya yahandigwe haulongo muswanu no yuya yakuhulika iyo imbuli, na kuimanya: Na chawelu yakweleka mamudyo na kulafa igana dimwedu, na makumi mutandatu, na imonga makumi madatu.”
40013024	Hoyowalafila mbasi ingi, yakugamba, “Undewa wa kulanga uligana na munhu yahandile mbeyu swanu mumugunda wakwe:
40013025	awanhu wakagone hakeja imunghondo wakwe na kuhanda mabago mugati ye ingano, na kuleuka.
40013026	Hanyuma, ingano ikakule na kweleka, hogoneka na mabago gengi mugatigati ye ingano.
40013027	Awatumwa wakwe imwenye kaya howoluta kumutamila, ‘Mundewa, nghwahandile mbeyu swanu mu mugunda wako; galawa hoki amabago?’
40013028	Hakowagamba, ‘Imunghondo noyagolose nhaifi!’ Awatumwa hawamugamba, ‘Ukuhananga chikagalunde hamwedu?’”
40013029	Hakagamba, “Ng'o, Mungheje mung'ola mabago, na kung'ola ingano hamwedu nago.
40013030	Filekeni fyose fikule fifike ku ugele wokududula; nikaniwatamila awakududula, Kongeni kugalunda amabago, madulu na kugasoma; ingano muyigale kukano yangu.”
40013031	Hakawalafila mbasi ingi: Yakugamba, “Undewa wa kulanga ukifana ne imhule ye haladali, imunhu yailonda, hoyoihanda mumugunda wakwe;
40013032	nayo ndodogi kusuma simbeyu sose; amba inghakula ikuwa nghulu kusuma mabiki gose, dikuwa ibiki ikulu fidege fya kulanga fikwija na kujenga mafulu gawo mumanhambi gakwe."
40013033	Hoyowatamila mbasi ingi: “Undewa wa kulanga ukifana inungo yoyalondile imwanamuke, hoyoiguma mu simhishi ndatu so usage, kamei usage wose housasa.”
40013034	Ago gose Yesu hoyowatamila amatewa kwa mbasi, ninga bila mbasi nghawatamile mbuli.
40013035	Uleke iliganile imbuli iyalongwa ne mugonesi, iyagamba, “Nogubula umulomo wangu kwa mbasi; Nikugatambula agakifisile kulawa kunghonga.”
40013036	Kamei Yesu yakawaleke amatewa, hoyokwingila munyumba; awefusa wakwe howomwijila, wakugamba, “Chibulile imbasi ya mabago ga mumugunda.”
40013037	Hoyowabidula, hoyowagamba, “Iyakunyaga asiya simbeyu si swanu no Imwana we Munhu;
40013038	umugunda uya no chilunga; simbeyu siswanu no wana wa undewa; agaya amabago no wana wa yuya yehile;
40013039	ayuya imunghondo yahandile no Luhoma; kukududula no kuhela kwe chilunga, na waya awakududula no malaika.
40013040	Kamei; fina mabago fogakulundigwa na kusomigwa mumoto; nofo ikwenda yuwe kukuhela kwe chilunga.
40013041	Imwana we Munhu yakwija yakutuma malaika wakwe, nawo wakwenda wawakonghole kulawa mu undewa wakwe wose awena uwihi, na wose awakugolosa gehile,
40013042	na kuwaguma mwililimba dyo umoto; kukwende kuwe chililo na kugwegwejula meno.
40013043	Noho awanhu awaswamu wakwenda wake fina dijuwa mu undewa we Baba yawo. Yena singhutwi yahulike!”
40013044	“Kahi undewa wa kulanga ukifana na ugoli ukifisile mumugunda; imunhu yakawone, hoyoufisa; na kwa chinyemi chakwe hoyoluta hoyolafa ifinhu fyakwe fyose hofiguligwa, kamei hoyogula umugunda uya.”
40013045	“Kahi undewa wa kulanga ukifana munhu mwambasi iyekuhananga lulu swanu.
40013046	Kamei yakone lulu imwedu ya iliho lugano, hakaluta na kulafa ifinhu fyakwe fyose figuligwe, hoyoigula.”
40013047	“Kahi undewa wa kulanga ukifana ulwafu lugumigwe mubahali, kamei houkwega sisomba sa matalago gose.
40013048	Lukameme, howolukwega kunje; howokwikala, howosagula si swanu howosiguma mufiya, isihile howositaga.
40013049	Nofo ikaikuwa kukuhela kwe chilunga; malaika wakwenda walawanise na kuwabagula awehile na awaswanu,
40013050	na kuwakubita mwililimba dyo umoto; kukwende kuwe chililo na kugwegwejula meno.”
40013051	Yesu hoyowosa, “Mugamanya agano gose?” Howomugamba, “Heye.”
40013052	Hoyogamba, “Ninga kosoko iyo chila mutulumi yena umanyi wa undewa wa kulanga, kakifana imunhu imwenyenyumba iyakulafa mufinhu fyakwe ifingi ifinhu fisha ne figono.”
40013053	Kamei Yesu yakamale simbasi siso, hoyolawa,
40013054	Yakafike kuiisi yakwe, hakawafusa mwisinagogi dyawo, howojuma, wakugamba, “Ayuno kapata hoki imisungu ino na amajumo gano?
40013055	Ayuno si mwana we muselemala? Ing'ina si yuya yekwinangwa Maliamu? Na awandugusakwe si cha Yakobo, na Yusufu, na Simoni, na Yuda?
40013056	Na walumbuse wose wasibaha ahetu? Hambiya yuno kapata hoki gose gano?”
40013057	Hawamusula. Yesu hakawagamba, “Imugonesi nghakuswela chogoho, ninga kuisi yakwe imwecho na munyumba yakwe.”
40013058	Kamei nghagolose majumo mengi makulu uko, kosoko yakuleka kuhuwila kwawo.
40014001	Ugele uwo iMundewa Helode hoyohulika simbuli se Mundewa Yesu, yawatamila awatumishi wakwe,
40014002	“Ayo no Yohana Mubatisaji kenuka mudifa, kosoko udaha ukugolosa milimo mugati yakwe.”
40014003	Kosoko Helode hakowa yamukolile Yohana, hoyomoha, hoyomuguma mwigelesa, kosoko ya Helodia imuke wa Filipo imunduguse.
40014004	Kosoko Yohana yamugamba, “Fina isinogele agweye kuwa naye.”
40014005	Naye yakahanange kumukoma, hakawogoha awanhu, kosoko hawamona Yohana fina mugonesi.
40014006	Dikafike dijuwa dye sikukuu yo kwelekwigwa kwakwe Helode, imwanagwe we chike wa Helodia hoyofina fiswanu kumwande ya wanhu, hoyomwendesa Helode,
40014007	hakamuhuisa kwa kilaha fina komwingha chochose cho yakuhananga.
40014008	Kwa kusongesigwa ne ing'ina, yagamba, “Ninghe bahano, mwisahani ditwi dya Yohana Mubatisaji!”
40014009	iMundewa, hakona usungu lugano, ninga kosoko ye nyilaha yakwe, na kosoko ya waya awowile naye hachakudiya, hakalagisa yenghigwe;
40014010	hakatuma munhu, howomudumula ditwi Yohana amuya mwigelesa.
40014011	Ditwi dyakwe hadigaligwa mwibakuli, hoyokwinghigwa imwana yuya we chike; hoyodigala kwe ing'ina.
40014012	Awefusa wakwe hawaluta, howolonda umutufi uya, howowika, muchilalo; kamei howoluta kumutamila Yesu.
40014013	Ninga Yesu yakahulike gago, hoyoleuka uko muchiya, hoyoluta hanhu hechaka wanhu, ye imwene chinyele. Amatewa wakahulike, howomwandamila kwa migulu kulawa mukaya sawo.
40014014	Yesu hoyolawa hoyokona, itewa ikulu dya wanhu, hoyowonela ubasi, hoyowahonya sinhamu sawo.
40014015	Ikafike hegulo, awefusa wakwe howamulutila, wokugamba, “Ahanhu hano nyika muhala, ne chigele chiloka, uwelage amatewa walute kusikaya wakakigulile fyakudiya.”
40014016	Yesu hoyowagamba, “Hechaka soko ya kuleuka, Wengheni nyeye chakudiya!”
40014017	Howomugamba, “Chichaka chinhu hano ila mikate mishano na somba mbili du.”
40014018	Hoyogamba, “Nigalileni hano.”
40014019	Hoyowalonga amatewa wekale mumbago: Hoyoilonda aiya imikate mishano na sisomba si mbili, hoyolanga kulanga, hoyoitasila mboto, hoyoibendula imikate iya, hoyowengha awefusa wakwe; awefusa howowengha amatewa.
40014020	Howodiya wose howokwiguta; howodondola ifibesu fye mikate fisigale, fisege ikumi na fili fimemile.
40014021	Nawo awadiile hawowa wagosi figulu fishano, kuleka wanawake na wana wadodogi.
40014022	Chimwande hoyowadindilisa awefusa wakwe wengile muchiya, na kulongola kumwande yakwe kuloka umwambu ugele imwene yakilaga na amatewa.
40014023	Kamei yakamale kilaga na matewa, hoyokwila kwitunda yemwene, kutasa. Ikafike hegulo, hakowa uko yewaimwene.
40014024	Ne chiya chiya chifika muchiligati che bahali, chikwidasigwa lugano na meji gakujubajuba, kosoko imheho yende itowa muchiya kwa ludole.
40014025	Kumalile kucha ninga kukali chilo, Yesu hoyowejila, yakugenda nemigulu mubahali.
40014026	Awefusa wakwe wakamone yakugenda mubahali, howokogoha, howogamba, “Inyefu! Howotula chowe kosoko ya uwoga.”
40014027	Chimwande Yesu hoyolonga, hoyowagamba, “Kiingheni moyo; No niye. Munghogohe.”
40014028	Petulo hoyomubidula, yakugamba, “Mundewa, nghona nogweye, nilonge uleke nije ukwako mumeji muchanhya.”
40014029	Hoyomugamba, “Wije!” Petulo hoyohumuluka muchiya, hoyogenda kwa migulu mumeji kumulutila Yesu.
40014030	Ninga yakone imheho hoyokogoha; hoyokonga kudidimila, hoyotula chowe, “Mundewa, nihonye!”
40014031	Chimwandemwande Yesu hakagolola umukono wakwe, hakamukola, na kumugamba, “Agwe go we dihuwi dikefu! Nhani wowile na manhonge?”
40014032	Nawo wakengile muchiya, imheho hoiposika.
40014033	Nawo awowile muchiya howomufugamila howogamba, “Chawelu agweye no umwana we Mulungu!”
40014034	Wakafuluse kuloka, hawengila mu iisi ya Wagenesaleti.
40014035	Na awanhu wa hanhu haya wakamutange, howotuma wanhu kuluta ku si iisi sose sisungulute hawamwigalila wose wowile ne sinhamu;
40014036	nawo hawamutasa fina wakwafe du; dipindo dye isuke yakwe; na wose wakwafile howohona.
40015001	Baho Mafalisayo na Watulumi kulawa Yelusalemu howomulutila Yesu na kugamba,
40015002	“Nhani awefusa wako wakubana ijadi? Kosoko wasikunawa imikono nghona wakudiya chakudiya.”
40015003	Hoyowabidula yakuwagamba, “Nhani anye nanye mukubana imisigililo ye Mulungu kosoko ya ijadi yenu?
40015004	kosoko Mulungu yagamba, ‘Mogohe iBabako, ne ing'inako, na Iyakuliga iBabakwe, ama ing'ina, yakomigwe chelu.’
40015005	Ninga anyeye mukugamba, ‘Iyakwenda yamulonge iBabakwe ama ing'ina, Chochose chiwagile kutasigwa kulawa ukwangu niye ni cha Mulungu. Kechaka soko ya kumogoha iBabakwe.’
40015006	Kamei mukuibesa imbuli ye Mulungu kosoko ye ijadi yenu.
40015007	Anye mwina ichimwefe, ni fiswanu foyalongile mugonesi Isaya kosoko yenu, yekugamba,
40015008	‘Awanhu wano wakunyogoha kwa milomo; Ninga imimoyo yawo ya hatali naniye.
40015009	Nawo wakufuga chaka, Wakufusa amafuso ge misigililo ya Wanhu.’”
40015010	Hoyowenanga matewa hoyowagamba,
40015011	“Hulikiseni, mumanye! Siyo ichikwingila kumulomo ichikumuguma imunhu uwafu; nanga ichikumulawa kumulomo nochikumuguma imunhu uwafu.”
40015012	Noho awefusa wakwe wamulutile wakugamba, “Kumanya fina Mafalisayo fowahulike imbuli iya hawasuha?”
40015013	Hakabidula, “Chila mbeyu iisihandigwe ne Babangu wa kulanga ikung'oligwa.
40015014	Walekeni! Awene ni filongosi mudula, wa mudula; na mudula yanghamulongosa imudula miyagwe, wakwenda wahubugile mwikolongo wose foniweli.”
40015015	Kamei Petulo hakabidula yakugamba, “Chitamile, imbasi iyo.”
40015016	Yesu hoyowagamba, “Hata nyeye nanye mwikali mwechaka misungu?
40015017	Munghati mumanye fina chila chikwingila kumulomo chikuloka kunda, na kuluta kutagigwa kucholo?
40015018	Ninga ifikulawa kumulomo fikulawa kumoyo; nofikumuguma imunhu uwafu.
40015019	Kosoko kumoyo kukulawa magelegela gehile, kukoma, dihabwa, uhiji, uhomelesi wa udasi, na maligo;
40015020	ago nanga gekumwingha imunhu uwafu, ninga kukudiya na mikono isinawigwe kusikumwingha imunhu uwafu.”
40015021	Yesu yakaleuke uko hoyoluta ulwandi lwa Tilo na Sidoni.
40015022	Langa mwanamuke yumonga Mukananayo we simhaka sa kuya hoyomwijila, hoyokwinula dijwi, na kugamba, “Unyonele ubasi, Mundewa mwana wa Daudi. Mwanangu we chike, kekaliligwa lugano na simhepo.”
40015023	Kahi Yesu nghamubidule mbuli. Awefusa wakwe howomulutila, howomutasa, wakugamba, “Muleke yaleuke, kosoko yakuchijojela kunyuma yetu.”
40015024	Hakabidula, yekugamba, “Nhumigwa kusingholo sagilile du, se nyumba ya Isilaeli.”
40015025	Naye hoyokwija hoyomufugamila hoyogamba, “Mundewa nitase!”
40015026	Hakabidula yekugamba, “Siyo fiswanu kulonda ichakudiya cha wana na kugakubitila amabwa.”
40015027	Hoyogamba, “Heye, Mundewa, ninga hata amabwa gakudiya chakudiya che sigafu ichikulagala musimesa se wandewa wawo.”
40015028	Kamei Yesu hoyobidula yekugamba, “Mayi, dihuwi dyako ikulu.” Na yuwe ukwako fina fo ukuhananga. Imwanagwe we chike hoyohona kulawa ugele uwo.
40015029	Yesu hakaleuka uko, na kufika ulwandi lwa bahali ya Galilaya; hoyokwila kwitunda, hoyokwikala hasi uko.
40015030	Hawamulutila matewa wakumwigalila fiwete, fidula, fibubu, filema, na wamonga itewa hawaweka hamigulu yakwe; hoyowahonya;
40015031	Kamei amatewa howajuma, wakone fibubu wakulonga, filema wakuhona, fiwete wakugenda; na fidula wakona; howomutunya Mulungu wa Isilaeli.
40015032	Yesu hakawenanga wefusa wakwe hoyogamba, “Nikuwonela ubasi amatewa, kosoko gafika majuwa madatu wekala hamwedu na niye, kahi wechaka chinhu cho kudiya; kuwelaga wafungile sikwenda, wangheje wosilika munjila.”
40015033	Awefusa wakwe howogamba, “Chopata hoki mikate ahano hanyika, yo kudigutisa ditewa dikulu fina dino?”
40015034	Yesu hoyowosa, Mwina mikate mingahe? Howogamba, “Mufungate, Na fisomba fikefu.”
40015035	Hoyowalagisa amatewa wekale hasi;
40015036	hoyoilonda iya imikate mufungate ne fisomba fiya, hoyolumba, hoyoibendula, hoyowengha awefusa wakwe, awene nawo howowengha amatewa.
40015037	Howodiya wose, howokwiguta, howodondola ifibendu fisigale fye mikate fisege mufungate, fimemile.
40015038	Nawo awadiile hawowa wagosi figulu fine, leka wanawake na wana.
40015039	Hoyowelaga amatewa, hoyokwila mu chiya, hoyoluta ulwandi lwa Magadani.
40016001	Howomwijila Mafalisayo na Masadukayo, kumugesa, howomuhananga yawonese chitangilo chikulawa kulanga.
40016002	Hoyobidula, hoyowagamba, “Hona ni hegulo, mukugamba, ‘Kukuwa kuswanu; kosoko ulanga mudunghu.’
40016003	Na nhosikusiku, mukugamba, ‘Diyelo kukuwa mheho ya luputa; kosoko ulanga mudunghu, kahi kukudidima.’ Mumanya kutanga ulanga fowuwile; ninga, musikudaha kutanga ifitangilo fya ugele uno.
40016004	Cheleko chihile cha dihabwa chikuhananga chitangilo? Wala! Chisikwinghigwa chitangilo kusuma chiya cha Yona.” Hoyowaleka, hoyoleuka.
40016005	Nawo awefusa wakwe howoluta mpaka umwambu, howosimilwa kulonda mikate;
40016006	Yesu hoyowagamba, “Mukilangisise ne inungo ya Mafalisayo na Masadukayo.”
40016007	Howokonga kusimulila awecho kwa wecho, wakugamba, “Kosoko chisigale mikate.”
40016008	Ninga Yesu yakamanye, hoyowagamba, “Nhani mukuwanga nyenye kwa nyenye, anyeye we dihuwi dikefu, kosoko mwichaka mikate?
40016009	Mukali kumanya? Kahi musikugelegela aiya imikate imishano ku wanhu figulu fishano, homudondola fisege fingahi?
40016010	Na aiya mikate mufungate, na waya wanhu figulu fine, homudondola fisege fingahe?
40016011	Yanhani musikumanya fina si kosoko ye mikate nimutamilani? Ninga mukilangisise na inungo ya Mafalisayo na Masadukayo.”
40016012	Noho wamanyile fina nghalongile wakilangisise ne nungo ya mukate, ninga na mafuso ga Mafalisayo na Masadukayo.
40016013	Yesu yaluta ulwandi lwa Kaisalia-Filipi, hoyowosa awefusa wakwe yakugamba, “Awanhu wakugamba fina Imwana we Munhu no nani?”
40016014	Howogamba, “Wamonga wakugamba Yohana Mubatisaji, wamonga Eliya, wamonga Yelemia, nhagela yumwedu wa Wagonesi.”
40016015	Hoyowagamba, “Anyeye mukugamba niye no nani?”
40016016	Simoni Petulo hokabidula, “Agweye no Kilisito Imwana we Mulungu imumi.”
40016017	Yesu hoyobidula, hoyomugamba, “Ibeka gweye Simoni Bal-yona! Kosoko umutufi ne sakame fisikugubulile adino, ninga iBabangu iyowile kulanga.”
40016018	Nani nikukugamba, “Agweye no Petulo, na muchanhya ya diwe dino nikudijenga dikanisa dyangu; kahi imilango ya kusimu isikudisuma.
40016019	Nani nikukwingha gweye sifunguo sa undewa wa kulanga, dyodose dyoukuhinda hasi dihindigwe na kulanga, na dyodyose dyo ukukumula hasi hano, dikukumuligwa kulanga.”
40016020	Kamei hoyowalemesa awefusa wakwe wanghamutamile munhu wowose fina imwene no Kilisito.
40016021	Kulawa ugele uwo Yesu hakakonga kuwatamila awefusa wakwe na kuwagamba ikuhanangigwa yalute Yelusalemu na kitang'anyila na masambasiko mengi, kulawa kuwasehe na Makuhani, na watulumi na kukomigwa na dijuwa dya kadatu kwinuligwa muchilalo.
40016022	Petulo hoyomulonda, hoyokonga kumugombela, yakugamba, “Mulungu yalegusile kutali Mundewa! Agano ganghakwijile ng'o.”
40016023	Hakabiduka, na kumugombela Petulo, “Luta kunyuma yangu Shetani! Kwa chikwakwalisi ukwangu; kosoko nghukudoga aga Mulungu, ninga ge chimunhumunhu.”
40016024	Ugele uwo Yesu yawatamila awefusa wakwe, “Munhu wowose iyakwenda kunyandamila, yakikane mwecho, yakitwike umusalaba wakwe, yanyandamile.
40016025	Kosoko imunhu yakuhananga kuhonya chidoga chakwe kosoko yangu; yakuchagilisa, iyakwenda yagilise chidoga chakwe kosoko yangu, yakuchihonya.
40016026	Imunhu kopata chinhu chaki yanghapata ichilunga chose, ninga yagilise ichidoga chakwe? Kahi munhu yakudaha kulafa choni ahanhu he chidoga chakwe?
40016027	kosoko Mwana we Munhu yakwija mwitunyo dye Babakwe hamwedu na malaika wakwe; noho yakwenda yamulihe chila munhu kuligana na sinhenda sakwe.
40016028	Chawelu nikumutamilani, hena wanhu wamonga wemile hano, awene wasikufa ugele wasinati wamone iMwana we Munhu yekwija mu undewa wakwe.”
40017001	Gakaloke majuwa mutandatu, Yesu hakawalonda Petulo na Yakobo, na Yohana imunduguse, hoyowegala kwitunda kuchanhya wemwene;
40017002	Hakabiduka ichihanga chakwe, kumwande yawo, ichihanga chakwe hachikonga kwakaika fina dijuwa.
40017003	Langa hawalawanisa Musa na Eliya, wakusimulila naye.
40017004	Petulo hakabidula yakumugamba Yesu, “Mundewa, nifiswamu chuwe bahano; unghenda nigolose fibanda fidatu, chimwedu chako gweye, chimonga cha Musa, na chimonga cha Eliya.”
40017005	Ugele yakulonga go, langa, difunde dijelu dyawagubika, kamei dijwi hodilawa mwifunde diya, dikugamba, “Ayuno no Mwanangu Mwendigwa wangu, wonikwendesigwa naye, mumutegelese imwene!”
40017006	Ninga awefusa wakwe wakahulike, hawogwa funama, na kogoha lugano.
40017007	Yesu hakawejila, na kuwakwafa, hoyowagamba, “Inukeni, kahi Munghogohe!”
40017008	Howokwinula ameso gawo, wosonile munhu ila Yesu yemwene.
40017009	Ugele foweja wadulikaga kulawa kwitunda, Yesu hoyowalagisa, hoyogamba, “Munghamutamile munhu wowose si mbuli sa gago gomonile mpaka Imwana we Munhu yenuke muchilalo.”
40017010	Awefusa wakwe howomusa, wakugamba, “Ninga nhani awatulumi wakugamba fina yakulongola Eliya?”
40017011	Naye hoyobidula, yakuwagamba, “Eliya yakwija, Naye koliganisa gose,
40017012	ninga nikumutamilani, fina Eliya kafulusa kwija, howoleka kumutanga, ninga howomugolosela gose gowendile kumugolosela. Nheifo Imwana we Munhu naye yakuluta kudumangiswa mumikono yawo.”
40017013	Noho awaya awefusa wamanyile fina yakulonga nawo simbuli sa Yohana Mubatisaji.
40017014	Kamei wakadifikile ditewa, munhu yumonga hoyomwijila, hoyomufugamila, yakugamba,
40017015	“Mundewa, umonele ubasi imwanangu! Kosoko kena chisilisi, na yakwidasigwa lugano, kosoko chila ugele yakugwa mumoto, na chila ugele mumeji.
40017016	Nimwigala kuwefusa wako, walemeligwa kumuhonya.”
40017017	Yesu hoyobidula hoyomugamba, “Anyeye cheleko chichaka dihuwi! Ichagilile, nokwikala hamwedu nanye mpaka milaki? Nimufinyiliseni mpaka milaki? Mwigaleni akuno ukwangu.”
40017018	Yesu hoyoigombela imhepo, nayo hoilawa; imwanike yuya hoyohona kulawa ichigele chicho.
40017019	Noho awaya awefusa wakwe howomulutila Yesu wemwene kwa chinyele howogamba, “Nhani seye chalemeligwe kuilafa?”
40017020	Yesu hoyowagamba, “Kosoko yo ukefu we dihuwi dyenu, kosoko chawelu nikumutamilani, Munghowa na ihuwi idodogi kifana mhule ya haladali, modaha kudilonga ditunda dino, ‘Leuka hano ulute akuya,’ nadyo dikwenda dileuke. Kahi kusikuwa na mbuli iyene isikudahika ukwenu!”
40017021	Ninga ifanile ino isikulawa ila kwa kutasa na kufunga.
40017022	Nawo fowakitang'anyile Galilaya, Yesu hoyowagamba, “iMwana we Munhu yakagumigwa mumikono ya wanhu,
40017023	nawo wakumukoma, na dijuwa dya kadatu yakwinuka muchilalo.” Howokuwa na usungu lugano.
40017024	Kamei fowafikile Kapelinaumu, awaya awende wakonghosa ikodi ya nusu shekeli hawamulutila Petulo, wakugamba, “Togola! iMwalimu wenu yakuliha kodi?” Hakawagamba, “Heye.”
40017025	Naye yakengile munyumba, “Yesu hakakonga kumusa.” Yakugamba, “Ukona nhani Simoni? Awandewa we chilunga chino wakulonda ikodi au maliho kuwanhu wenhani? Kuwana wawo ama wanhu wengi?”
40017026	Naye yakagambe, “Kuwanhu wengi.” Yesu yagamba, “Nghona noneifo, basi awana wasikulafa.
40017027	Chingheje chiwakwakwalisa, luta kubahali, ukagume induwano kamei ulonde isomba iya yowukwenda ukole kunghonga, unghagubula umulomo wakwe kokona shekeli, ilonde iyo ukawenghe, kosoko yako na kosoko yangu.”
40018001	Ichigele chichiya awefusa wakwe howomulutila Yesu howogamba, “No nani imukulu mu undewa wa kulanga?”
40018002	Hoyokwinanga imwana yumwedu, hoyomwika mugati yawo,
40018003	hoyowagamba, “Chawelu nikumutamilani munghaleka kubiduka na kuwa kifana fyana fidodogi, musikudaha kwingila ng'o mu undewa wa kulanga.
40018004	Hambiya wowose iyakihungusa imwecho fina imwana ayuno, ayo no mukulu mu undewa wa kulanga.
40018005	Na wowose yekwenda yamuhokele imwana yumwedu kifana yuno kosoko ye disina dyangu, yakunihokela niye.”
40018006	“Ninga iyakwenda yamwagilise yumwedu wa wadodogi wano awakunihuwila, iwagila yohigwe musingo ulwala na kutubugisigwa muchiligati che bahali.
40018007	Usungu we chilunga kosoko ya simbuli sokwagilisa! Kosoko gakwenda geje mabuli gakwagilisa; ninga usungu wakwe imunhu yuya iyakwigala simbuli sokwagilisa!
40018008	Hambiya umukono ama umugulu wako unghakugolosa ugolose wihi, udumule, uutage kutali nagwe! Ibeka kwingila mu undewa wa kulanga kuhungukiligwa mukono ama mugulu, kusuma kuwa na mikono mili na migulu mili, na kutagigwa kumoto wa majuwa gose.
40018009	Na digiso dyako dinghakugolosa ugolose wihi, ding'ole uditage kutali nagwe, ibeka kwingila ku undewa wa kulanga kwina igiso dimwedu, kusuma kuwa na meso meli na kutagigwa kumoto uusikusima.”
40018010	“Mulangisise munghamubese yumwedu wa awadodogi wano; kosoko nikumutamilani fina malaika wawo kulanga majuwa gose wakulanga ichihanga che Babangu yowile kulanga.
40018011	Kosoko Mwana we Munhu keja yochihonya chagilile.
40018012	Mukona nhani? Imunhu yanghowa na ngholo igana, imwedu inghagilila, togola! Nghakusileka siya makumi ikenda na ikenda, hoyoluta kwitunda, na kuihananga aiya yagilile?
40018013	Ninga yanghayona, chawelu, nikumutamilani, yakuisekelela aiya lugano kusuma asiya makumi ikenda na ikende isene si sagilile.
40018014	No nheifo isikwendesa kumwande ye Babangu yowile kulanga fina yumwedu wa awadodogi wano yagilile.”
40018015	“Ne munduguso yanghakugolosela wihi, luta ukamulolese, agweye ne imwene mwiwene, yanghakuhulika, kumupata imunduguso.
40018016	Ninga, nghona nghakuhulika, londa hamwedu nagwe munhu yumwedu ama weli uleke kwa milomo ya wahomelesi weli ama wadatu.
40018017	Yanghaleka kuwahulika awene, ditamile dikanisa; na yanghaleka kudihulikisa dikanisa nadyo, yowe ukwako kifana munhu wa mataifa na mukonghosa kodi.”
40018018	“Chawelu nikumutamilani: Gogose gomukoha muisi, gakohigwa na kulanga; na gogose gomukugadoholela muisi, gakudoholigwa na kulanga.
40018019	Kahi nikumutamilani: Weli wenu wanghakifumilisa mbuli yoyose muisi, imbuli yoyose yowakwenda watase, wakwenda wagoloseligwe ne Babangu yowile kulanga.
40018020	Kosoko howowile weli ama wadatu wakitang'anyile kudisina dyangu, nani nabaho mugati yawo.”
40018021	Kahi Petulo hoyomulutila hoyomugamba, “Mundewa, mundugusangu yanigolosele uwihi kengahe nimulekele? Mpaka mikangha mufungate?”
40018022	Yesu hoyomugamba, “Sikukugamba mpaka mikangha mufungate, ninga mufungate mikangha makumi mufungate.
40018023	Kosoko iyo undewa wa kulanga ukifana na Mundewa yumonga yahananga kutala si mali sakwe na watumwa wakwe.
40018024	Yakakonge kuigolosa, hoyokwigaliligwa munhu iyakudaigwa talanda figulu ikumi.
40018025	Naye yakaswele chokuliha, iMundewa hoyogamba yaguligwe, imwene, ne muke, na wanagwe, na finhu fyose foyenafyo, uleke dideni diya dilihigwe.
40018026	Kamei imutumwa yuya, hakamufugamila yakugamba, ‘Mundewa nyonele ubasi, naniye nikwenda nikulihe fyose figima!’
40018027	iMundewa we mutumwa yuya yamonela ubasi, na kumudoholela, na kumulekelela dideni diya.
40018028	Imutumwa yuya yakalawe yamona yumonga imiyagwe woyendeyomudayi dinali igana du, hakamukola, mwilaka, yakugamba Unilihe dideni dyangu dyonikukudai!
40018029	Kamei imiyagwe hoyokugwa hamigulu yakwe, hoyomutasa, hoyogamba, ‘Nyonele ubasi, nani nokuliha!’
40018030	Ninga nghendile; hoyoluta, hoyomuguma muchifungo, mpaka yalihe dideni diya.
40018031	Kamei awayagwe wakone agagoloseke, howokalala lugano howoluta kumutamila iMundewa wawo gose gene gagoloseke.
40018032	Kamei iMundewa wakwe hoyomwinanga, hoyomugamba, ‘Agweye go mutumwa wihile! Nikulekelela di deni diya dyose, fowanitasile.
40018033	Agwe nagwe isagile kumonela ubasi imiyago, fina niye fonikonele ubasi agweye.’
40018034	iMundewa wakwe hoyokona nyono, hoyomwigala kuwakusambasa wanhu, mpaka yalihe dideni diya dyose.
40018035	Nofo iBaba wa kulanga yakwenda yamugoloseleni anyeye, munghaleka kuwalekelela kwa mimoyo yenu yose chila munhu ne munduguse.”
40019001	Kamei Yesu yakamale simbuli siso, hoyoleuka Galilaya, hoyekwingila kusimhaka sa Uyahudi, umwambu wa Yolodani.
40019002	Matewa makulu hogomwandamila, hoyowahonya uko.
40019003	Baho Amafalisayo howomulutila, howomugesa, howomugamba, “Togola fiswanu imunhu kumuleka imuke kosoko yoyose?”
40019004	Hoyobidula, hoyowagamba, “Musisomile fina yawombile kunghonga hakomba munhu mugosi na mwanamuke?
40019005	Hoyogamba, ‘Kosoko iyo imunhu yakumuleka iBabakwe ne ing'ina, yakiyandamile ne muke; na wano aweli wakuwa mutufi umwedu?’
40019006	Awano si weli kahi, ninga mutufi umwedu woyahasile Mulungu, imunhu yanghawatemanule.”
40019007	Howomugamba, “Hayuwa nhani Musa hakalagisa kumwingha ibaluwa ya malekeni, na kumuleka?”
40019008	Hoyowagamba, “Musa kosoko ya ukugutu we fidoga fyenu, kafumila muwaleke awake senu; ninga kulawa kunghonga isowile nheifo.
40019009	Aniye nikumugambani anyeye, chila munhu iyakumuleka imuke, ninga kosoko ya dihabwa, hoyotola yungi, yekwingilila; ayuya naye iyekumutola yalekigwe naye kengilila.”
40019010	Awefusa wakwe howomugamba, “Nghonaga simbuli se munhu ne muke nofosuwile nheifo, isagile kutola.”
40019011	Ninga imwene hoyowagamba, “Si wose wakudaha kuhokela imbuli ino, ninga awaya awakudahisigwa ne Mulungu.
40019012	Hena wanhu awekigwe ne Mulungu wowe mhende kulawa muinda ya wang'ina sawo, wabaho watendigwe na wanhu wowe mhende, na wabaho wakitendile mhende kosoko ya undewa wa kulanga. Iyekudaha kuihokela imbuli ino leka yaihokele.”
40019013	Kamei hoyokwigaliligwa wana wadodogi uleke yawekile mikono yakwe muchanhya yawo na kuwatasila; awefusa wakwe howowagombela.
40019014	Ninga Yesu hoyogamba, “Walekeni wana wadodogi weje ukwangu; munghawalemese, kosoko awafanile wawo, undewa wa kulanga ni wawo.”
40019015	Hoyowekila mikono muchanhya yawo, hoyoleuka uko.
40019016	Langa, imunhu yumonga hakamulutila hoyomugamba, “Mwalimu, nigolose chinhu chaki chiswanu uleke niupate uumi wa majuwa gose?”
40019017	Hoyomugamba, “Nhani ukunyusa imbuli ya uswanu? Imuswanu yumwedu du. Ninga unghahananga kwingila kuumi, ugakole amalagiso.”
40019018	Kamugamba, “Agehoki?” Yesu hoyogamba, “Agano, Unghakome, Unghengilile, Unghahije, Unghamuhomelele miyago udasi.
40019019	Wogohe iBabako ne ing'inako; Mwende imiyago fina fowukiyenda gomwecho.”
40019020	Imujelelo yuya hoyomugamba, “Ago gose nigakola nihungukiligwa na choni kahi?”
40019021	Yesu hoyomugamba, “Unghahananga uwe munhu yaliganile ulute ukambase ifinhu fyako fyose figuligwe, uwenghe awakiwa, kamei kokuwa na ugoli kulanga; kamei nyagula unyandamile.”
40019022	Imujelelo yuya yakahulike imbuli iyo, hoyoleuka na usungu, kosoko hakowa na finhu fingi.
40019023	Yesu hoyowagamba awefusa wakwe: “Chawelu, nikuwatamilani, ikuwa fikugutu kwe imugoli kwingila ku undewa wa kulanga.
40019024	Nikumutamilani kahi: Ni fihufu ingamia kwingila muchihengele che sing'ano, kusuma imugoli kwingila ku undewa we Mulungu.”
40019025	Awefusa wakwe wakahulike, siso howojuma lugano, howogamba, “Ninga nani iyakudaha kuhona?”
40019026	Yesu hoyowakumhulila ameso, yakugamba, “Kuwanhu adyo disikudahika. Ninga kwe Mulungu gose gakudahika.”
40019027	Noho Petulo yabidula yakugamba, “Langa aseye chileka fyose chikwandamila, chopata choni?”
40019028	Yesu hoyowagamba, “Chawelu, nikumutamilani, fina anyeye munyandamile niye, muchilunga ichisha, nghona yakayokwija Imwana we Munhu mu digoda dye ditunyo dyakwe, anye nanye mukwikala mumagoda ikumi na meli, mowaliganisa amakabila ikumi na meli ga Isilaeli.
40019029	Na chila munhu iyalekile nyumba, ama munduguse wa chigosi, ama wachike, ama iBabakwe, ama ng'ina, ama wana, ama migunda, kosoko ya disina dyangu, yakwenda yahokele mikangha igana, na kuhala undewa wa majuwa gose.
40019030	Ninga wengi awoile we nghonga; wakuwa we ndumo; na wendumo wakuwa we nghonga.”
40020001	“Kosoko undewa wa kulanga ukifana na imwenyenyumba, yelawile nhosikusiku kuhananga walimisi wakagolose milimo kumugunda wakwe we misabibu.
40020002	Naye hoyokifumilisa nawo kuwengha kwa ijuwa dinali imwedu, hoyowegala kumugunda we misabibu.
40020003	Hoyolawa kahi chigele cha saa tatu, hoyowona wamonga wemile hesoko wechaka milimo;
40020004	awene nawo hoyowagamba, ‘Luteni nanyeye kumugunda wangu we misabibu, na digelo dyenu nomwinghani. Howoluta.’
40020005	Hoyoleuka kahi muchipisi cha saa mutandatu, na saa ikenda, hoyogolosa nheifiya.
40020006	Ikafike saa ikumi na imwe, hoyoleuka, hoyofika wamonga wemile, hoyowagamba, ‘Nhani nyeye mwimile hano imisi yose bila milimo?’
40020007	Howomugamba, ‘Kosoko hachaka munhu yachinghile milimo.’ Hoyowagamba, ‘Luteni nanyeye kumugunda wangu we misabibu.’
40020008	“Dikoswe, ayuya imwenye mugunda hoyomulonga imunyamhala wakwe, wenange awalimisi, uwalihe digelo dyawo, ukongele wakunyuma mpaka wa kunghonga.”
40020009	Wakeje awaya wa saa kumi na imwedu, howohokela chila munhu dinali.
40020010	Awaya wa kunghonga wakeje hawamanya fina wohokela nyingi kusuma waya; awene nawo howohokela chila munhu dinali.
40020011	Wakamale kuhokela, howomukalalila imwenye nyumba,
40020012	wakugamba, “Awano wa kunyuma wagolosa milimo saa imwedu du, nagwe kuwaliganisa na seye chifinyilise misi yose?”
40020013	“Hakamubidula yumwedu wawo, yamugamba, ‘Mbwiyangu, sikonele hata, sichilagane na niye kwa dinali.
40020014	Londa iyako uleuke, nikwenda kumwingha yuno wa kunyuma fina gweye.
40020015	Isinogele niye kugolosa neifyangu fina fonikwenda nimwecho? Ama digiso dyako digaluka diha kosoko yaniye kuwa muswanu?’
40020016	No nheifo we ndumo wokuwa wa kunghonga, na wakunghonga wokuwa we ndumo.”
40020017	Baho Yesu yakowe yekugenda kuluta Yelusalemu, hoyowalonda awaya awefusa wakwe ikumi na weli we imwene; munjila hoyowagamba,
40020018	“Langisiseni! Chikukwila Yelusalemu, Imwana we Munhu yakwijagumigwa mumikono ya Makuhani na Watulumi, nawo wakwijamuliganisa yakomigwe;
40020019	Kamei wakumwigala kuwamataifa nawo uleke wamuseigile, kumutowa mikotya, na kumutungika; na dijuwa dya kadatu yakwinuka muchilalo.”
40020020	Noho ing'ina yawo awana wa Sebedayo yamulutila hamwedu na wanagwe, yakumufugamila, na kumutasa mbuli.
40020021	Hoyomugamba, “Ukuhananga choni?” Hoyogamba, “Ulagise fina awanangu wano aweli wekale iyumonga umukono wako wo kulume, na iyumonga umukono wako wo kumoso, mu undewa wako.”
40020022	Yesu hoyobidula, hoyogamba, “Musimanyile dyomukutasa. Togoleni! Mukudaha kunywila ichikombe chonikunywila niye?” Howogamba, “Chikudaha.”
40020023	Hoyowagamba, “Chawelu mokunywila ichikombe changu; ninga kwikala umukono wangu wo kulume na mukono wangu wo kumoso, nechaka udaha wa kuwengha, ninga wakwinghigwa wekiligwe ne Babangu.”
40020024	Nawaya ikumi wakahulike howowasuhila awaya awandugu aweli.
40020025	Ninga Yesu hoyowenanga, hoyowagamba, “Mumanya fina awakulu wa Mataifa wakuwalongosani kwa ludole, na wakulu wawo, wakonesa uludole lwawo ukwawo.
40020026	Ninga isikuwa nhaifo ukwenu, ninga imunhu wowose yekuhananga kuwa mukulu ukwenu, na yowe mutumwa wenu;
40020027	imunhu wowose yakuhananga kuwa wa kunghonga ukwenu, na yowe mutumwa wenu;
40020028	fina imwana we Munhu fonghejile kutogomeligwa ninga kutogoma na kulafa uwumi wakwe uwe iliho dya wengi.”
40020029	Wakowe wekulawa Yeliko, itewa ikulu hodiwandamila.
40020030	Langa, mudula weli wekala hanghanda ye njila, nawo wakahulike fina Yesu yekuloka, hawekwinula majwi, wakugamba, “Uchonele ubasi, Uchonele ubasi, Mundewa, go Mwana wa Daudi!”
40020031	Amatewa howowagombela, wanyamale. Ninga awene howokongesa kwinula majwi, wekugamba, “Uchonele ubasi, Mundewa go Mwana wa Daudi!”
40020032	Yesu yeja yema, na kuwenanga, yakugamba, “Mukuhananga nimugoloseleni choni?”
40020033	Hawamugamba, “Mundewa, chikuhananga ameso getu gagubuligwe.”
40020034	Yesu yawonela ubasi, yawakwafa ameso gawo; baho ni baho howona, na kumwandamila.
40021001	Kamei wakasegelele Yelusalemu, na kwija Betifage, muditunda dya Miseituni, noho Yesu yawatuma awefusa wakwe weli, yakuwagamba,
40021002	“Luteni mpaka he chikaya chiya chi hamwande yenu, baho mokona dipunda dyohigwe hamwedu ne mwanagwe: Gadoholeni chimwande munigalile.
40021003	Na munhu yanghawosa mbuli, gambeni, ‘iMundewa yekugahananga,’ yakwenda yagowise chimwande.”
40021004	Aga gose galawanisa, uleke iliganile imbuli yalongigwe ne imugonesi yakugamba,
40021005	“Mutamileni Biti Sayuni, Langa iMundewa wako yakwija ukwako! Muholo, naye kakwila dipunda, Ne mwanagwe we dipunda, ichana che dipunda.”
40021006	Awaya awefusa wakwe howoleuka, howogolosa fina Yesu foyawatumile:
40021007	Howomwigalila dipunda ne mwanagwe, howokwika sisuke sawo muchanhya yawo, naye hoyokwikala muchanhya yakwe.
40021008	Amatewa makulu howotandalisa sisuke sawo mwibalabala, na wamonga howotema mahupi kulawa mumabiki na kugatandalisa mwibalabala.
40021009	Na amatewa agamulongolele na gamwandamile hogokwinula majwi “Hosana Mwana wa Daudi! Kamotesigwa ayuya iyakwija kudisina dye Mundewa! Hosana kuchanhya kulanga.”
40021010	Yakengile Yelusalemu, ikaya yose hoisingisika, wanhu wekugamba; Nani yuno?
40021011	Amatewa howogamba, “Ayuno no yuya imugonesi, Yesu, wa Nasaleti ya Galilaya.”
40021012	Yesu yengila kugati ye dihekalu dye Mulungu, na kuwawinga wose wende wokwambasa, na wende wogula mwihekalu, na kusibidula si mesa sa wendewobadilisha mapesa, na magoda gawo awende wakwambasa sinjiwa.
40021013	Hakawagamba, “Itulumigwa, ‘Inyumba yangu ikwinangwa nyumba ya kufugila.’ Amba nyeye muigolosa mhango ya wahiji.”
40021014	Ne midula, ne fiwete howomulutila umuya mwi hekalu, hakawahonya.
40021015	Ninga awakulu wa Makuhani na Watulumi, wakone majumo goyagolose, na wana wakwinula majwi gawo mwi hekalu, wakugamba, “Hosana, Mwana wa Daudi!” Hawasuha wakumugamba,
40021016	“Ukuhulika wanhu fowakulonga?” Yesu hakawagamba, “Heye, musinati musome kwa milomo ya wana wadodogi na wakongha kumemelesa ditunyo?”
40021017	Yakawaleke, hakalawa kunje ye kaya mpaka Betania, hakagona uko.
40021018	Ugele wa nhosikusiku foyoyage kwikaya, hakowa na njala.
40021019	Hakona musada hanghanda ye injila na kuulutila, hoyokona mwachaka chinhu ninga manyagala du. Kamei hoyogamba, “Ungheleke mamudyo. Kahi kulawa diyelo na majuwa gose.” Umusada hounyala baho ni baho.
40021020	Awefusa wakwe wakone, howokisina, howogamba, “Yanhani umusada unyalile baho ni baho?”
40021021	iYesu yabidula, na kuwagamba, “Chawelu, nikumutamilani, Munghowa na ihuwi, munghaleka kuwa na manhonge, mukwenda mugolose si didyo du dyo mutini, ninga mu kudaha kudigamba ditunda dino ‘Ng'oka ukatagigwe kubahali,’ ikwenda igoloseke.
40021022	Na dyo dyose dyomukutasa mumawombi genu, munghahuwila, mukuhokela.”
40021023	Kamei yakengile mwihekalu awakulu wa Makuhani, na wasehe wa wanhu, howomulutila ugele foyendeyofusa, howogamba, “Kwa udaha waki ukugolosa gano go ukugolosa? Naye nani yakwinghile udaha uwo?”
40021024	Yesu hoyobidula hoyowagamba, “Aniye nani nikumusani mbuli imwedu, ninga munghabidula, nikwende nimutamileni kwa udaha wani nikugolosa gano.
40021025	Ubatiso wa Yohana haulawa hoki? Haulawa kulanga ama ku wanhu?” Howokonga kuwa na lukani awecho kwa wecho, wakugamba, “Chinghagamba ulawa kulanga, yakwenda yachigambe, ‘Nhani musamuhuwile?’
40021026	Na chinghagamba, ‘Ulawa ku wanhu,’ chikogoha amatewa, kosoko awanhu wose wakumona Yohana fina ni mugonesi.”
40021027	Howomubidula Yesu howogamba, “Chisimanyile.” Naye hoyowagamba, “Aniye nani sikumutamilani anyeye ni kwa udaha waki nikugolosa gano.”
40021028	“Ninga, mukonanhani? Munhu yumonga hakowa na wana weli; kamulutila yuya we nghonga, hoyomugamba, ‘Mwanangu diyelo ulute ukagolose milimo kumugunda we misabibu.’
40021029	Hoyobidula na kugamba, ‘Nema!’ Ninga hanyuma hoyelamba na kuluta.
40021030	Hoyomulutila ayuya iwakeli, hoyolonga naye nheifiya, naye hoyobidula hoyogamba, ‘Nikuluta Mundewa,’ ninga hoyoleka kuluta.
40021031	Togoleni! Mu wano aweli no yehoki yagolose foyakwenda iBabakwe?” Howogamba, “Ayuya we nghonga.” Kamei Yesu, hoyowagamba, “Chawelu, Nikumutamilani, awakonghosa kodi na wedihabwa wakwenda walongole kumwande yenu kukwingila ku undewa we Mulungu.
40021032	Kosoko Yohana hakeja ukwenu kwa njila ya chawelu, anyeye homuleka kumuhuwila; ninga awakonghosa kodi na wadihabwa howomuhuwila, anye hata fomonile, nheifo musalambile mumuhuwile.”
40021033	Tegeleseni mbasi ingi, “Hakuwa na munhu imwenye nyumba, iyahandile mugunda wakwe we misabibu, hoyojengela ikigo, hoyokata ikolongo dyo kukamila si sabibu, hoyojenga ilingo, hoyokwika wanhu wo kugolosa milimo, hoyoluta nhambo.
40021034	Ugele sisabibu sikakonge kuwa habehi na kwifa; hoyowatuma awatumwa kuwaya awakwimilisa mugunda, wahokele umudyo.
40021035	Awaya awemilisi howowakola awatumwa wakwe, ayuno howomutowa, na yumonga howomukoma, yumonga howomutowa na mawe.
40021036	Hakatuma kahi watumwa wengi kusuma awaya wa kunghonga, hawawatenda nheifiya.
40021037	Kundumo hakamutuma imwanagwe ukwawo, yakugamba, ‘Wakwenda wamogohe imwanangu,’
40021038	Ninga awemilisi wakamone ayuya imwana hawalonga, awecho kwa wecho, ‘Ayuno no muhasi; handikoni chimukome! Kamei chilonde uhasi wakwe.’
40021039	Hawamukola, hawamulafa kunje yo mugunda we misabibu, howomukoma.
40021040	Nghona yakwija ayuya imwenyemugunda we misabibu kowatenda nhani awemilisi?”
40021041	Howomugamba, “Yakwenda yawakome fibi awaya awemilisi wehile No umugunda we misabibu yakwenda yawenghe wemilisi wengi, awakwenda wamwinghe si sabibu ku ugele wakwe.”
40021042	Yesu hakawagamba, “Musinati musome mu matulumo? ‘Diwe dyowalemile awajengaji, Adyo digaluka diwe dikulu dye inghindiso!’
40021043	Kosoko iyo nikumutamilani, Undewa wa Mulungu, ukuleusigwa ukwenu, wakwenda wenghigwe ditaifa dingi idikweleka mamudyo gakwe.
40021044	Naye yakwenda yogwe mudiwe didyo, yakudumuka fiponge ponge; na yuya imwene dikwende dimugwile dikumutiginha tiki tiki.”
40021045	Awakulu wa Makuhani na Mafalisayo, wakahulike si mbasi sakwe, hawatanga fina yakuwalonga awene.
40021046	Ninga fowahanangage kumukola, howokogoha amatewa, kosoko awene hawamona fina mugonesi.
40022001	iYesu hakabidula, hakawatamila kahi kwa mbasi, yakugamba,
40022002	“Undewa wa kulanga ukifana Mundewa yumonga, yamugolosela imwanagwe halusi.
40022003	Hoyowatuma awatumwa wakwe wawenange awaya awagonekigwe kwija kuhalusi; nawo howolema kwija,
40022004	Hoyotuma kahi watumwa wengi, yakugamba, ‘Watamileni awaya awagonekigwe, Langeni, nifulusa kugolosa ifyakudiya fyangu; sing'ombe sangu na finonile fifulusa kuchinjigwa, na fyose fifuluka, mwije kuhalusi.’
40022005	Ninga hawona si chinhu, howoleuka, yumonga kaluta kumugunda wakwe: Yumonga kubiyashala yakwe,
40022006	awasigale howowakola awatumwa wakwe, howowatenda fibi na kuwakoma.
40022007	Kamei iMundewa yuya hoyosuha; hoyokwigala wasilikali wakwe we inghondo, howowakoma awakomaji waya na kuisoma ikaya yawo.
40022008	Kamei, hoyowagamba awatumwa wakwe, ‘Ugele we halusi ufika, ninga awaya awagonekigwe wasagiligwe.
40022009	Handikoni luteni kusinjila mhanda sa mabalabala, na wose womukona wenangeni weje kudikumbo.’
40022010	Awatumwa waya hawalawa na kulata kusinjila singhulu, howowalonda wose wowawonile, awehile na waswanu; dikumbo dye halusi hadimema wageni.
40022011	“Ninga foyengile iMundewa yuya kuwalanga awageni wakwe, hoyokona umuya munhu yumwedu yechaka suke ye halusi.
40022012	Hakamugamba, ‘Mbwiyangu, kwingila nhani muno nagwe kwechaka suke ya halusi?’ Hoyonyamala twi.
40022013	iMundewa hoyowagamba awatumwa wakwe, ‘Moheni, imikono ne migulu, mulondeni mukamutage kuchisa cha kunje, no kukwenda kuwe chililo na kugwegwejula meno.’
40022014	Kosoko wengi awakwinangigwa, amba wakusaguligwa wakefu.”
40022015	Noho Mafalisayo howoluta, howogolosa mulundo, uleke wamutege kwa simbuli sakwe.
40022016	Howotuma ukwakwe awefusa wawo hamwedu na Mahelodi, hawagamba, “Mwalimu, chimanya agweye kwa munhu wa chawelu ne injila ya Mulungu ukuifusa mu chawelu kahi nghukogoha ukulu we munhu wowose, kosoko nghukulanga sifuta sa wanhu.
40022017	Haya chitamile, Ukona nhani. Ni fiswanu kumwingha Kaisali kodi, ama si fiswanu?”
40022018	Ninga iYesu hakamanya uwihi wawo, hakagamba, “Nhani mukunigesa anyeye mwine ichimwefe?
40022019	Nyoneseni ifesa ye kodi!” Howomwigalila dinali.
40022020	Hakawagamba, “Isanamu ino yani, ne anuwani ino?”
40022021	Howomugamba, “Ni ya Kaisali.” Hakawagamba, “Basi muliheni Kaisali age Kaisali, ne Mulungu age Mulungu.”
40022022	Wakahulike, hawajuma; hawamuleka, na kuleuka.
40022023	Dijuwa didyo, Masadukayo, wanhu wakugamba kwichaka kwinuka awanhu wafile, howomulutila, howomusa,
40022024	wakugamba, “Mwalimu, Musa yagamba fina, imunhu yanghafa, nghona nghalekile mwana, imunduguse yamutole imwigane yuya yowe muke, kosoko yamwelekele imunduguse cheleko.
40022025	Hambiya, ukwetu hakuwa wandugu mufungate, iwenghonga hoyotola, hoyokufa, kosoko nghalekile mwana, hoyomulekela imunduguse imuke,
40022026	Nheifo na wakeli naye, na wakadatu mpaka wose mufungate.
40022027	Hanyuma ya wose ayuya mwanamuke naye hoyokufa.
40022028	Dijuwa dye ndumo ye chilunga yakwenda yowe muke wa yehoki? Kosoko wose mufungate hawowa naye.”
40022029	Yesu hoyobidula, hoyowagamba, “Mwagilila! Kosoko musimanyile matulumo kahi udaha we Mulungu.
40022030	Kosoko ku ndumo ye chilunga wasikutola kahi wasikutoligwa, ninga wakuwa kifana malaika wa kulanga.
40022031	Kahi, imbuli ya wafile kwinuka, musisomile imbuli ilongigwe na Mulungu, yakugamba,
40022032	‘Aniye na Mulungu wa Ibulahimu, na Mulungu wa Isaka, na Mulungu wa Yakobo.’ Si Mulungu wa wafile, ninga wa womi.”
40022033	Na matewa wakahulike, howojuma kosoko ya mafuso gakwe.
40022034	Na Amafalisayo wakahulike fina Yesu kawanyamasa Masadukayo, hawakitanganyila hamwedu.
40022035	Yumwedu wawo, mulahi, hoyomusa, kwa kumugesa,
40022036	“Mwalimu, Mu tolati ligasilo dikulu no dihoki?”
40022037	Hakamugamba, “Umwende Mundewa Mulungu wako kwa umoyo wako wose, na chidoga chako chose, na misungu yako yose.
40022038	Adino no dilagiso dikulu, kahi no dya kunghonga.
40022039	Na dya keli dikifana na didino, nadyo no dino: ‘Umwende imiyago fina foukiyenda agweye gomwecho.’
40022040	Malagiso gose ga Musa na mafuso ga wagonesi gakwegamila mumalagiso agano ameli.”
40022041	Amafalisayo wakakitanganyile hamwedu, Yesu hoyowosa, yekuwagamba,
40022042	“Anyeye mukona nhani muchanhya ya Kilisito? Togoleni ni mwana wani? Howomubidula, wa Daudi.”
40022043	Yesu hoyowagamba, “Ikudahika nhani fina kwa udaha wa Muhe Daudi yakumwinanga imwene Mundewa? Yekugamba,
40022044	‘Mundewa hoyomutamila Mundewa wangu, Ikala ukulume kwangu, mpaka niweke awanghondo wako hasi ye migulu yako.’
40022045	Daudi hona yakumwinanga Kilisito iMundewa, yakuwa nhani mwanagwe?”
40022046	Hachaka munhu kahi yadahile kumubidula. Na kulawa dijuwa didyo hechaka yadahile kumusa iswali.
40023001	Kamei Yesu hakawagamba amatewa na wefusa wakwe, fina,
40023002	“Awatulumi na Mafalisayo wekala mwigoda dya Musa,
40023003	ninga, gose gawakumutamilani mugakole na kugagolosa, ninga kusinhenda sawo munghagolose; kosoko awene wakulonga ninga wasikugolosa.
40023004	Awene wakoha makanda masito na kuwatwika awanhu mu mayega gawo; awene awecho wasikwenda kugasegesa makanda gaya ne fidole fyawo.
40023005	Kahi sinhenda sawo sose wakugolosa uleke wonigwe na wanhu, wakufala mikanda mikulu ina simbuli sa Mulungu siandikigwe, wakugalamula amapindo ga makasu gawo.
40023006	Wakwenda amagoda ga kumwande mumajuwa ge sikukuu na kwikala kumwande mumasinagogi;
40023007	na kulamusigwa mumagulilo, na kwinangigwa na wanhu, ‘Labi’.
40023008	Ninga anyeye munghenangigwe ‘Labi’, kosoko iMwalimu wenu yumwedu anye wose mwa ndugu.
40023009	Munghamwinange munhu ‘Baba’, muchilunga, kosoko mwina Baba yenu yumwedu, iyowile kulanga.
40023010	Kahi munghenangigwe Filongosi, kosoko ichilongosi wenu yumwedu, imwene no Kilisito.
40023011	Mukulu wenu yakuwa mutumwa wenu.
40023012	Na wowose iyakiinula yakudulisigwa, na wowose iyekidulisa, yekukwisigwa.”
40023013	“Usungu wenu, watulumi na Mafalisayo! Mwine chimwefe! Kosoko mukuwa hindila awanhu undewa wa kulanga, anye muwecho musikwingila, na awaya awakuhananga kwingila musikuwaleka wengile!
40023014	Usungu wenu watulumi na Mafalisayo, mwine chimwefe! Kosoko mukudiya musinyumba sa wegane na kwa chimwefe mukutasa nhasa nhali; kosoko iyo mukupata uliganiso mukulu lugano.
40023015	Usungu wenu watulumi na Mafalisayo! Mwine chimwefe! Kosoko mukusunguluta kuisi na kubahali kumugolosa munhu yabiduke na kumwandamilani, kamei nomoyabiduke yakuwa mwana wa jehanumu mikangha mili kusuma anyeye muwecho.
40023016	“Usungu wenu mufilongosi mudula, anyeye mukugamba, imunhu yekilaha kwa dihekalu, siyo chinhu; ninga iyakilaha kwa sahabu ya kwi hekalu, kakiyoha.
40023017	Mubwalata nyeye! Kahi mwa mudula inghulu no ihoki, aiya hefugilo, ama adiya dihekalu idikuisunha hefugilo?
40023018	Kahi anyeye mukugamba imunhu yakilaha kwa mumasabahu si chinhu; ninga yanghakilaha kwa digelo duwile mu masabahu, yakiyoha.
40023019	Mwafidula nyeye! Kosoko inghulu no ihoki, adiya digelo, ama amafugilo agakusunha digelo?
40023020	Basi ayuya yakilaha kwa mafugilo, yakilaha kwa iyo na kwa ifinhu fyose fuwile muchanhya yakwe;
40023021	naye iyakilaha kwa dihekalu, yakilaha kwa didyo, na kwa yuya iyakwikala mugati yakwe;
40023022	na iyakilaha kwa ulanga, yakilaha kudigoda dyo undewa we Mulungu, na kwa imwene iyakudikalila.
40023023	“Usungu wenu watulumi na Mafalisayo! Mwine chimwefe! Kosoko mulafa filafywa fya munanaa, bisali na jila, ninga muleka simbuli singhulu se malagiso naso no usindamafu, ubasi, na dihuwi; ago iwagila kugagolosa, ninga gaya gamonga munghagaleke.
40023024	Filongosi mudula mukuchuja ujuguni mukumesa ingamia!
40023025	Usungu wenu watulumi na Mafalisayo! Mwine chimwefe! Kosoko mukusunha kunje ye fikombe na mabakuli kugati yakwe fimema uhiji na upujili.
40023026	Agwe Gomufalisayo chidula! Yenda kusunha, kugati ye chikombe, ne sahani uleke kunje yakwe nako kuwe kuswanu!
40023027	“Usungu wenu, watulumi na Mafalisayo, mwine chimwefe! Kosoko mukifana filalo fibakigwe swakaya, nafyo kunje fikoneka fiswanu, ninga kugati fimema maguha ga wanhu wafile na uwafu wose.
40023028	No nheifo anye nanye, kwa kunje mukoneka fina wanhu waswanu, ninga kugati mumema chimwefe na wihi.”
40023029	“Usungu wenu watulumi na Mafalisayo! Mwine chimwefe! Kosoko mukujengela ifilalo fya wagonesi na kuhamba ifilalo fya wanhu waswamu;
40023030	mukugamba, ‘Nhanga aseye chowile uko ugele wa waBaba setu, chisowile chikihasa nawo musakame ya wagonesi.’
40023031	Mukihomelela muwecho fina anyeye mwa wana wawo awawakomile awagonesi!
40023032	Chimemeleseni ichipimo cha wababasenu!
40023033	Anyeye mumajoka, cheleko cha majoka! Moitija nhani iliganiswa kwa jehanumu?
40023034	Kosoko iyo, mulangisise, aniye nikwigala ukwenu awagonesi na wena imisungu na watulumi; wamonga mukwende muwakome na kuwatungika, na wamonga mukwenda muwatowe mumasinagogi genu, na kuwawinga kulawa kaya mpaka kaya;
40023035	kwa nheifo ikwija muchanhya yenu isakame yose ya wanhu waswanu iitike mu iisi, kukongela sakame ya Habili, ayuya iwechawelu mpaka isakame ya Sakalia imwanagwe wa Balakia, yomwakomile hagati gati ya ahasunhile na masabahu.
40023036	Chawelu, nikumutamilani: Simbuli siso sose sikwenda sije muchanhya ye cheleko chino!”
40023037	“Agwe Yelusalemu, Yelusalemu! Go ukukoma awagonesi, na kuwatowa na mawe awaya awatumigwe ukwako! Ni mikangha mingahi nihananga kukunyatila hamwedu awanago fina inghuku foikukunyagisa hamwedu ifyanagwe hasi ye mabawa gakwe, ninga musendile!
40023038	Mulangisise, Inyumba yenu ikusimiligwa na kulekigwa.
40023039	Kosoko nikumutamilani, Musikwenda munyone kahi kulawa hambiya, mpaka fomukwija mugamba, ‘Kamotesigwa iyakwija kwe disina dye Mundewa.’”
40024001	Yesu hakaleuke, mwihekalu; awefusa wakwe hawamulutila, uleke wamonese amajengo ge dihekalu.
40024002	Imwene hakawabidula, “Mukugona agano gose? Chawelu, nikumutamilani: Disikusigala ahano diwe muchanhya ye diwe idyene disikumoligwa.”
40024003	Hata foyeja yekala muditunda dya Miseituni, awefusa wakwe howomwijila kwa chinyele, wakugamba, “Chitamile simbuli sino sikuwa milaki. Ne chitangilo cho kwija kwako chikuwa choni, na indumo ye chilunga?”
40024004	Yesu yabidula, yakuwagamba, “Mulangisise imunhu yanghawadanhiliseni.
40024005	Kosoko wengi wakwenda weje kwi disina dyangu, wakugamba ‘Aniye no ni Kilisito!’ Nawo wakwenda wawadanhilise wengi.
40024006	Mohulika simbuli se singhondo; na fununu se singhondo; mulangisise, munghogohe; kosoko ago gakwenda galawanise; ninga indumo iyecho inghali.
40024007	Kosoko ditaifa dimwedu dikwinuka na dikitowa na ditaifa dingi; undewa kitowa na undewa; kukwenda kuwe na njala, na disingisi dye iisi kose kose.
40024008	Ago gose no nghonga ya usungu kifana wakweleka kwa mwanamuke.
40024009	“Ugele uwo wakwenda wamugumeni mu magayo, nawo womukomani, nanye mukuwa wanhu wasuligwe na wanhu wose kosoko ya disina dyangu.
40024010	Noho wengi wokuya kunyuma, kisongesa na kisula.
40024011	Wagonesi wengi wa udasi wakwija walawanisa, na kuwadanhilisa wengi.
40024012	Kosoko ya kongeseka uwihi, uwendo wa wanhu wengi ukwija uhola.
40024013	Ninga iyakufinyilisa mpaka kundumo, noyakwenda yahone.
40024014	Kahi imbuli iswanu ya undewa ikwija ihubiliigwa muchilunga yuwe uhomelesi ku mataifa gose; aho noho iya indumo ikwija.”
40024015	“Ugele womukamukona Disinhu dihile dya kubana, adiya dyalongigwe ne mugonesi Danyeli, dima ahanhu asunhile (iyakusoma yamanye).
40024016	Noho wowile Uyahudi watijile kumatunda,
40024017	na yowile ukano yanghahumuluke kulonda ifinhu fuwile munyumba yakwe,
40024018	yowile kumugunda yanghoye ukaya kulonda si suke sakwe;
40024019	Usungu wawo awena siinda na wakonghesa majuwa gago!
40024020	Mutase uleke kutija kwenu kunghowe ichigele che imheho au dijuwa dye sabato!
40024021	Kosoko ugele uwo kukwija kukuwa lwidaso lugano, agene gasinati goneke gafanile gago kulawa kunghonga ye chilunga mpaka ugele uno, kahi isikwijaikuwa nheifo kahi.
40024022	Nhanga amajuwa gago woile gasahunguligwe, nghowile yakuhona munhu wowose yuya; ninga kosoko ya wasaguligwe majuwa ago gohunguligwa.
40024023	“Ugele uwo imunhu yanghawagamba, ‘Langa Kilisito! Kowa hano’, ama ‘kowa kuya’, munghahuwile.
40024024	Kosoko gakwenda galawanise Makilisito ga udasi, na wagonesi wa udasi, wogolosa fitangilo fingi na majumo; wawagilise, inghadahika du hata waya awasaguligwe.
40024025	Langa! Nifulusa kumutamilani gasinati galawanise.
40024026	Waghamugambani, ‘Langa kowa kunyika!’ Munghaleuke; ‘kowa kumabuha ga kugati!’ Munghahuwile.
40024027	Kosoko fina ulumwemwe foukoneka kulawa kundawilo ye dijuwa mpaka kukuswila dijuwa, nofo kukwenda kuwe kukwija kwakwe Imwana we Munhu.
40024028	Hena umufimba noho sikitanganyila si numba.”
40024029	“Chimwande, kulawa kwidasigwa kwa majuwa gago, dijuwa dikugumigwa chisa, umwesi nawo usikwijalafa ujelu wakwe, na sinyelesi sikwija silagala kulawa kulanga, uludole lwa kulanga losingisika,
40024030	Noho chikwija chikoneka ichitangilo chakwe iMwana we Munhu kulanga; noho amataifa gose ge chilunga gakwija golila, wekwija wamona iMwana we Munhu yakwija mumafunde ga kulanga na ludole na ditunyo ikulu.
40024031	Yakwija yowatuma malaika wakwe ne dijwi dikulu dyo lwinango nawo wakwenda wawakonghole awasagulwe kulawa si sandi sose ine, we digunda kulawa ulwandi luno lwe ndumo yo ulanga mpaka ulwandi luya lwe indumo yo ulanga.”
40024032	“Kwibiki dyo mutini mukifuse imbasi; manhambi gakwe ganghalafa na kusanhula manyagala, mukutanga fina ugele we dibahu wahabehi;
40024033	anye nanye nhaifo, fomukugona ago gose, mutange fina kahabehi, hamulango.
40024034	Chawelu, nikuwatamilani, Icheleko chino chisikuloka, mpaka ago gose gamemelesigwe.
40024035	Ulanga ne chilunga fikuloka; ninga simbuli sangu sisikuloka ng'o.”
40024036	“Ninga dijuwa diya na ugele uya hechaka iyamanyile, kahimalaika wowile kulanga, kahiiMwana; ninga iBaba yemwene.
40024037	Kosoko fina mumajuwa ga Nuhu nofo kukuwa kukwija kwakwe iMwana we Munhu.
40024038	Kosoko fina amajuwa gaya Difaluko foduwile dikali, awanhu fowendawodiya, na kunywa, wakutola na kutoligwa, mpaka dijuwa diya doyengila Nuhu musafina;
40024039	wasamanyile mpaka Digalika fodejile, hodiwalonda wose, nofo kukwenda kuwe kwakwe iMwana we Munhu.
40024040	Ugele uwo wanhu weli wokuwa kumugunda; yumonga yakulondigwa, yumonga yekulekigwa;
40024041	wanawake weli wakuwa wakusaga: Yumonga yakulondigwa, yumonga yakusigala.
40024042	Mwikale meso; kosoko musimanyile dijuwa dihoki dyo yakayokwija Mundewa wenu.
40024043	“Ninga mumanye imbuli ino; imwenyenyumba nhanga yamanyile dijuwa dyo yakwija imuhiji, nhanga yekale meso, nghowile yakuleka inyumba yakwe ibenigwe.
40024044	Kosoko iyo anye nanye, ikaleni meso, kosoko isaa yo musimanyile Mwana we Munhu yakwija.”
40024045	“No nani imutumwa, yekuhuwiligwa, na yene misungu. Imwene yalekeligwe ne Mundewa wakwe inyumba yakwe, yawenghe wanhu ichakudiya ku ugele wakwe?
40024046	Ibeka imutumwa yuya imwene, iMundewa wakwe foyakwija yamufike yakugolosa nheifo.
40024047	Chawelu, kumutamilani, yakwenda yamwike kulangisisa ifinhu fyakwe fyose.
40024048	Ninga imutumwa yuya yehile yanghagamba mu moyo wakwe, ‘iMundewa yekuchelewa,’
40024049	yanghakonga kuwatowa wayagwe na kudiya na kunywa hamwedu na walefi.
40024050	iMundewa wakwe imutumwa yuya yakayakwija dijuwa dyonghamanyile na isaa yonghamanyile.
40024051	Yakumudumula mahindi meli, na kumwika hamwedu na wechimwefe, no kokuwa chililo na kugwegwejula meno.”
40025001	“Noho undewa wa kulanga ukwija uliganiswa na wali ikumi, awalonda sitaa sawo, howolawa kuluta kumuhokela bwana halusi.
40025002	Washano wawo howokuwa wabwalasi, na washano wena misungu.
40025003	Awaya awabwalasi howolonda sitaa sawo, howoleka kulonda na mafuta;
40025004	ninga awaya awene misungu howolonda sitaa sawo na mafuta gasigafu mufiya fyawo.
40025005	Kamei ibwana halusi yakachelewe kwija, wose howasisila howogona.
40025006	Ninga muchilo gati, hokuwa na chowe, ‘Handikoni, ibwana halusi keja mumuhokele!’
40025007	“Chimwande, hawaleuka, awali waya wose na kugolosa sitaa sawo.
40025008	Awaya awabwalasi howowalonga awene misungu, ‘Chingheni amafuta genu makefu du, kosoko sitaa setu sikusima.’
40025009	Ninga waya wene misungu hawawabidula wakugamba, ‘Kaa, gasikuchenela aseye na nyeye; ibeka mulute kumaduka, mukagule.’
40025010	Ugele awaya wakalute kukugula; ibwana halusi keja. Awaya awowile baho howokwingila hamwedu naye kuhalusi, umulango howuhindigwa.
40025011	“Howokwija awamonga waya, wakugamba, ‘Mundewa, Mundewa! Chikumulile!’
40025012	Hakawabidula, yakuwagamba, ‘Chawelu, nikumutamilani, siwamanyileni nyeye.’
40025013	Mwikale meso, kosoko musimanyile dijuwa kahi ugele.”
40025014	“Kosoko ikifana imunhu yakuluta kunhambo, hakawenanga awatumwa wakwe, hakeka isawo yakwe ukwawo.
40025015	Hakamwingha yumonga talanda shano, yumonga talanda mbili, yumonga talanda imwedu; chila yumwedu kaliganiswa ifene fyo yakudaha, kamei hakaluta.
40025016	Chimwande ayuya yenghigwe talanda shano, hakaluta kwambasa na si talanda siya, na kupata talanda singi shano.
40025017	Nheifo ayuya naye we simbili, naye hakapata talanda singi mbili.
40025018	Ninga ayuya yahokele talanda imwedu, hakaluta na kufukula hasi, na kufisa italanda ye Mundewa wakwe.
40025019	“Gakaloke majuwa mengi hakeja, iMundewa wa watumwa waya, hakatala ifesa iya hamwedu nawo.
40025020	Yakeje ayuya yahokele talanda shano, na kwigala talanda singi shano, hakagamba, ‘Mundewa hakwika ukwangu talanda shano, Langa nipata talanda singi shano.’
40025021	iMundewa wakwe hakamugamba, ‘Fiswamu, mutumwa muswamu, na wakuhuwilwa! Hakuhuwiligwa kwa makefu, nikwenda nikwike muchanhya ya mengi. Ingila mu chinyemi che Mundewa wako!’
40025022	“Hakeja ayuya iyahokela sitalanda mbili, hakagamba, ‘Mundewa, hakwika ukwangu talanda mbili. Langa nipata talanda singi mbili.’
40025023	iMundewa wakwe hakamugamba, ‘Fiswamu, mutumwa muswamu na wakuhuwilwa! Hakuhuwiligwa kwa makefu, nikukwika muchanhya ya mengi. Ingila mu chinyemi che Mundewa wako!’
40025024	“Kamei hakeja na ayuya iyahokele italanda imwedu, hakagamba, ‘Mundewa, hanimanya agweye kwa munhu mukugutu; ukugola honghuhandile, ukulunda honghwanjase.
40025025	Kamei hanyogoha, haniluta na kufisa italanda yako musanga. Langa! Aino no iiya iyako.’
40025026	“Mundewa wakwe yabidula, yakumugamba, ‘Agwe kwa mutumwa wihile na mudoba! Hakumanya fina nikugola hosihandile, nikulunda, hosanjase;
40025027	Haikwagila kwikisa isawo yangu ku wakwambasa na kulafa nyongesa, nani fonikwija nipate iyangu ne nyongesa yakwe.
40025028	Muhokeni italanda iyo, mwingheni ayuya iyenaso ikumi.
40025029	Kosoko chila iyena chinhu yekwinghigwa, na kongesigwa telele; ninga iyechaka, hata achiya cho yenacho yakuhokigwa.
40025030	Na imutumwa yuya yehile, mumutage kutali ku chisa cha kunje, no kukuwa chililo na kugwegwejula meno.’”
40025031	“Nghona yakwija iMwana we Munhu mu ditunyo dyakwe, hamwedu na malaika wasunhile wose, noho yekwikala mwigoda dyakwe dya ditunyo dya undewa wakwe;
40025032	kumwande yakwe wakwenda wakitang'anyile awanhu wa mataifa gose, naye yakwenda yawabagule fina imudimi foyakubagula singholo na simhene;
40025033	yakusika singholo umukono wakwe wo kulume na simhene umukono wakwe wo kumoso.
40025034	Kamei Mundewa yakuwagamba awaya awowile kumukono wakwe wokulume; ‘Wijeni, anyeye mulugutiswe ne Babangu! Muhale undewa womwikiligwe kulawa kukumbigwa kwe chilunga;
40025035	kosoko hanuwa na njala, homuningha chakudiya, hanuwa na nghilu homunigha meji go kunywa; hanuwa mugeni, hamunihokela.
40025036	Hanuwa mwasi; hamunifasa, hanuwa mutamu; hamwija munilanga, hanuwa kuchifungo; homunijila.’
40025037	“Noho awanhu waswamu, womubidula, ‘Mundewa, milaki fochakonile kwina njala, hochikwingha chakudiya, ama kwina nghilu hochikwingha meji?
40025038	Kahi milaki fochakonile kwa mugeni, hochikukalibisha, ama kwa mwasi hochikufasa?
40025039	na kahi milaki chakonile umutamu, kahi kwa muchifungo, hochikwijila?’
40025040	iMundewa yakuwabidula yekuwagamba, ‘Chawelu, nikumutamilani, ifyene fyomumugolosele yumwedu wa wano awandugusangu awadodogi, munigolosela niye.’
40025041	“Kamei yakuwalonga awaya awowile umukono wakwe wo kumoso, ‘Leukeni ukwangu, muligitiswe, mulute ku umoto wa majuwa gose! Woyafuluse kwikiligwa iLuhoma na malaika wakwe;
40025042	kosoko hanuwa na njala, musaninghile chakudiya; hanuwa na nghilu; musaninghile meji;
40025043	hanuwa mugeni; musanihokele, hanuwa mwasi; musanifasile, hanuwa mutamu na muchifungo; musejile kunilanga.’
40025044	“Kamei nawo wakubidula, wakugamba, ‘Mundewa milaki, fochakonile agweye kwina njala kahe kwina nghilu, kahe kwa mugeni, kahe kwa mwasi, kahe kwa mutamu, kahe kwa muchifungo, hochileka kukutogomela?’
40025045	Yakwenda yawabidule, yekugamba, ‘Chawelu nikuwatamilani, ifyene fo musimugolosele yumwedu wa awa awadodogi, musinigolosele niye.’
40025046	Kamei awo nawo wakwenda walute kwingila mu usungu wa majuwa gose; ninga awanhu waswamu wakuluta ku wumi wa majuwa gose.”
40026001	Yesu yakamale kulonga simbuli siso sose, hoyowagamba awefusa wakwe,
40026002	“Mumanya fina fogakuloka majuwa meli ikuwa Pasaka, ne Mwana we Munhu yakwenda yasongesigwe na kukomigwa kwa kutungikigwa mwibiki.”
40026003	Ugele uwo awakulu wa makuhani na wasehe wa wanhu, weja wakitang'anyila mudijumba dye Kuhani Mukulu, iyenangagwa Kayafa;
40026004	Wagolosa masimulisi hamwedu ifene fowakudaha kumukola Yesu kwa chimwefe na kumukoma.
40026005	Ninga howogamba, “Unghowe ugele we sikukuu, ungheje ulawanisa mugogolo ku wanhu.”
40026006	Imwene Yesu hoyokuwa Betania munyumba ya Simoni mukoma,
40026007	mwanamuke yene chichupa cha mafuta ga malihamu, ga diliho ikulu lugano hakamusegelela na kumwitilila mwitwi dyakwe ugele yekale hachakudiya.
40026008	Awefusa wakwe wakone nhaifo, howosuha, howogamba, “Hasala yaki ino?
40026009	Kosoko amafuta gano hagowa gakudaha kuguligwa kwa mapesa mengi howogawiligwa awakiwa.”
40026010	Yesu yakamanye, hoyowagamba, “Nhani mukumwidasa imwanamuke? Kosoko kanigolosela chinhu chiswanu.
40026011	Kosoko majuwa gose awakiwa mwinawo hamwedu nanye, ninga niye si hamwedu nanye majuwa gose.
40026012	Kosoko kwa kunyitilila umutufi wangu amafuta gano, kagolosa nhaifo kosoko ya kutandila amasiko gangu.
40026013	Chawelu, nimukuwatamilani, chila ahakuhubiliigwa imbuli iswamu muchilunga chose, ichinhu chino choyagolose chotambuligwa, kosoko ya kumugelegela.”
40026014	Ugele uwo iyumonga wa waya ikumi na weli, disina dyakwe Yuda Isikalioti, hakawalutila awakulu wa makuhani,
40026015	hakagamba Moningha choni, ninghamulafa ukwenu? Howomuliha fipande makumi madatu fya fesa.
40026016	Kulawa ugele uwo yende yohananga luneka lwa kumusongesa.
40026017	Dijuwa dya kukonga dye mikate isigumigwe nungo, awefusa wakwe hawamulutila Mundewa Yesu, na kumugamba, “Ukuhananga chigolose hoki uleke ukadiile iPasaka?”
40026018	Hakagamba, “Luteni ukaya kwa munhu yumonga, Mukamugambe: ‘Mwalimu yekugamba; ugele wangu wahabehi; ukwako nikuhananga nigolose iPasaka hamwedu na wefusa wangu.’”
40026019	Awefusa hawagolosa fina Yesu foyawasigilile kamei hawaitandila iPasaka.
40026020	Ikowe hegulo hakekala hachakudiya hamwedu na waya wefusa wakwe ikumi na weli.
40026021	Fowendewodiya, hakagamba, “Chawelu nikumutamilani, Yumwedu wenu yakunisongesa.”
40026022	Hawakona usungu lugano, hawakonga kiyusa yumwe yumwe, “No niye, Mundewa?”
40026023	Hakabidula yakugamba, “Iyengise umukono wakwe mwibakuli hamwedu na uwangu, noyakwenda yanisongese.
40026024	Imwana we Munhu yakuluta ifene foyaandikiigwe, ninga usungu wakwe imunhu yuya imwene yekumusongesa imwana wa Munhu! Hayuwa ibeka kwe munhu yuyo yowile nghelekigwe!”
40026025	Yuda ayuya imwene yekumusongesa, hoyobidula, “Togola no niye, Mundewa? Hoyomugamba Agweye kuilonga.”
40026026	Ugele fowadiyage, Yesu hakalonda mukate, hakaulugutisa, hakaubendula, hakawengha awefusa wakwe, yakugamba, “Londeni mudiye, auno no mutufi wangu.”
40026027	Hakalonda ichikombe, hakalumba, na kuwengha, yakugamba, “Munywile mose muchichino.
40026028	Kosoko aino no sakame yangu ya dilagano iikwitika, kosoko ya wengi kuwaleusila uwihi.
40026029	Ninga nikumutamilani, sikunywa kahi kulawa hambiya difai aino ikulawa mumisabibu, mpaka fonikanikunywa aiya inyisha hamwedu nanye, mu undewa we Babangu.”
40026030	Kamei wakamale kwimba lwimbo, hawalawa kunje, hawaluta kwitunda dya Miseituni.
40026031	Noho Yesu hoyowagamba, “Anye mose motija kosoko yangu ichilo chino cha diyelo,” kosoko iandikigwa, “Nikumutowa imudimi, ditewa dye singholo, dyokiyagala.
40026032	Ninga, fonikwinuka kulawa mu difa, nowalongolela kuluta Galilaya.”
40026033	Petulo hakagamba, “Wose wanghatija kosoko yako, aniye sikutija ng'o!”
40026034	Yesu hakamugamba, “Huwila, nikukutamila agweye, ugele dijogolo disinati dike, ukuwa unikanile, kadatu.
40026035	Petulo, hoyomugamba, ‘Inghanyagila kufa nagwe, sikukukana ng'o!’ Awefusa wamonga nawo howolonga nheifo.”
40026036	Yesu hakaluta hamwedu nawo mpaka ahanhu henangagwe Getisemane, hakawagamba awefusa wakwe, “Ikaleni baha, ani nilute kuya nikatase.”
40026037	Hakamulonda Petulo na awaya awana aweli wa Sebedayo, howokonga kuwa na usungu na kwidasika.
40026038	Hakagamba, “Nina usungu lugano, kifana kufa. Ikaleni hano, muwe meso hamwedu naniye.”
40026039	Hakaluta kumwande chidodogi, na kugwa chifunhifunhi, hoyotasa, yakugamba, “Baba, inghadahika, unileusile ichikombe chino cha magayo dino! Ninga si fina fonikuhananga niye, ninga foukuhananga agweye.”
40026040	Hakawejila awaya awefusa, na kuwefika wagonile; hakamugamba, “Petulo Mulemeligwa kwikala meso na niye hata isaa imwedu?
40026041	Ikaleni meso, mutase, mungheje mukwingila mumagesa; ichidoga chikufumila, ninga umutufi wechaka ludole.”
40026042	Hakaluta kahi, keli, yakutasa, yakugamba, “Baba nghonaga isikudahika kunileusila ichikombe chino cha magayo, ninghachunywe, foukwenda gweye nofoyuwe.”
40026043	Hoyokwija kahi, na kuwona wagonile; kosoko ameso gawo hagowa masito.
40026044	Hoyowaleka kahi, hoyoluta, kuwomba lwa kadatu, yakulonga simbuli sisiya.
40026045	Kamei hoyowejila awefusa wakwe, na kuwawagamba, “Munghali mugonile na kubwihila; Langeni, ugele usegelela, Imwana we Munhu yakugumigwa mumikono ya wanhu awena uwihi.
40026046	Inukeni, chigendeni. Langeni, ayuya iyakunisongesa kasegelela.”
40026047	Ugele foyalongage, Yuda, yumwedu, wa awaya ikumi na weli hoyokwija, hamwedu na itewa ikulu dya wanhu wena mapanga na mapulo walawa ku wakulu wa Makuhani na awasehe wa wanhu.
40026048	Na yuya yakumusongesa hakawengha chitangilo, kawagamba, “Wonikwenda nimunonele no yuyo Mukoleni”
40026049	Chimwandemwande, hoyomulutila Yesu, hoyogamba, “Baho hako Mundewa!” Hoyomunonela.
40026050	Yesu hoyomugamba, “Mbwiyangu, golosa idikwigale” Howoluta howogolola imikono yawo, howomukola Yesu.
40026051	Langa yumwedu wawo awaya awowile hamwedu na Yesu, hoyogolola umukono wakwe, hoyokwega dipanga dyakwe, hoyomutema imutumishi we kuhani Mukulu, hoyomudumula inghutwi.
40026052	Kamei Yesu hoyomugamba, “Yuwisa dipanga dyako baho hodyowile, Kosoko wose wakukola mapanga wakukomigwa na mapanga.”
40026053	Kahi ukona fina aniye sikudaha kumutasa iBaba, naye yakunigalila hambiya hano matewa ga wasilikali malaika kumi na meli?
40026054	Amatulumo gomemelesigwa nhani fina agakugamba ikuwa nheifo?
40026055	Ugele uwo Yesu hoyowagamba matewa fina, “Togoleni, mulawa kifana kumukola muhiji, mwina mapanga na mapulo, kosoko ya kunikola? Majuwa gose hanikala Mwihekalu na kufusa, musanikolile.
40026056	Ninga agano gose gagaluka nheifino, uleke amatulumo ga wagonesi gamemelesigwe.” Noho awefusa wakwe wose howotija, howomuleka.
40026057	Nawo awamukolile Yesu hawamwigala kwa Kayafa, Ikuhani Mukulu, kowamemile awatulumi na wasehe.
40026058	Na Petulo yeja yandamila kwa hatali, mpaka kwi kumbo dye Kuhani Mukulu, hakengila kugati, na kwikala hamwedu na watumwa yone indumo yokuwa nhani.
40026059	Awakulu wa Makuhani na dibalasa dyose howohananga uhomelesi wo udasi, kosoko ya Yesu, uleke wamukome;
40026060	howoswela kamei, hawalawanisa wahomelesi wengi wa udasi, kulawabaho howolawanisa weli
40026061	wakugamba, “Ayuno hakagamba, ‘Yakudaha kudimola dihekalu dya Mulungu, na kudijenga kwa majuwa madatu.’”
40026062	Kamei Ikuhani Mukulu hoyokwinuka hakamugamba, “Nghukubidula mbuli? Awano wakukuhomelesa choni?”
40026063	Ninga Yesu hakanyamala. Kuhani Mukulu hoyomugamba, “Nikukwilahisa kwa Mulungu imumi: Chitamile, nghona agweye no Kilisito, Mwana we Mulungu.”
40026064	Yesu hoyomugamba, “Agwe nanga kuilonga. Ninga nikumutamilani kulawa hambiya mukwenda mumone iMwana we Munhu yekale kumukono wo kulume wo ludole, yakwija mumafunde ga kuulanga.”
40026065	Ikuhani Mukulu, hoyodega si suke sakwe, yakugamba, “Lubeso. Nhani chikuhananga wahomelesi kahi? Langeni hambiya muhulika ulubeso lwakwe.
40026066	Mukulamula nhani nyeye?” Howobidula, howogamba, “Imwagila yakomigwe.”
40026067	Howomutwila amate kuchihanga, howomutowa, wamonga howomutowa makofi,
40026068	wakugamba, “Agwe Kilisito! Tanga, nani yakutowile?”
40026069	Petulo hoyokuwa yekale kunje ye dikumbo; mwamuke yumonga hoyomulutila, hoyogamba, “Agwe nagwe hakuwa hamwedu na Yesu wa Galilaya.”
40026070	Ninga hakakana kumwade ya wose, na kugamba, “Simanyile cho ukulonga.”
40026071	Kamei yakalawe kunje mpaka habalasa, mwanamuke yungi hoyomona, hoyowatamila awanhu wowile baho, “Imunhu yuno hakowa hamwedu na Yesu Munasaleti.”
40026072	Hakakana kahi kwa kilaha, “Simumanyile imunhu yuno.”
40026073	Chikaloke chipisi chidodogi, awaya awowile baho howomwijila Petulo, howomugamba Chawelu agwe nagwe kwa yumwedu wawo, “Kosoko hata inonga yako ikukusongesa.”
40026074	Hoyokonga kuligita na kilaha yakugamba, “Simumanyile imunhu yuno!” Ugele uwo dijogolo hodikwika.
40026075	Petulo hakagelegela imbuli yoyalongile Yesu fina, “Ugele dijogolo disinati dike, agweye ukuwa unikanile kadatu.” Hoyolawa kunje, hoyolila kwa usungu lugano.
40027001	Ikowe nhosikusiku, wakulu wa makuhani wose na wasehe wa wanhu, haweka mulundo kosoko ya Yesu, uleke wamukome;
40027002	Hawamoha, na kumulonda kumwigala kwa Pilato yowile liwali.
40027003	Kamei, Yuda ayuya yamusongese, yakone fina kafulusa kuliganiswa, hoyokalala, hoyowowisila awakulu wa makuhani na wasehe wa wanhu fipande fiya fye ifesa, makumi madatu,
40027004	hoyogamba, “Hanibana, fonaisongese isakame ichaka wihi.” Howagamba, “Ago gena choni ukwetu. Ugalange agweye gomwecho.”
40027005	Hoyafikubita afiya ifipande fye ifesa kugati ya dihekalu hoyoleuka; hoyoluta, na hoyejakinyonga.
40027006	Awakulu wawatambiki howofilonda afiya ifipande fye ifesa, howogamba, “Si fiswanu kufika mudisanduku dya filafwa, kosoko ni fesa ya sakame.”
40027007	Howokifumilisa fina, wagule ilolo dya ulongo we chumbo howe hanhu hakusikila wageni.
40027008	Kosoko iyo dilolo didyo dikwinangigwa, Ilolo dya sakame mpaka diyelo.
40027009	Hoimemelesigwa imbuli yalongigwa ne mugonesi Yelemia: Yagamba, “Howofilonda fibemhe makumi madatu fye fesa, diliho dyakwe dyafumiligwe, na wana wa Isilaeli,
40027010	howofilafa kwa kugulila ilolo dya ulongo we chumbo, fina iMundewa foyanisigilile.”
40027011	Hoyokwima kumwande ya liwali; liwali hoyomusa, yakugamba, “Agweye no goMundewa wa Wayahudi?” Yesu hoyogamba, “Agwe kuilonga.”
40027012	Ninga foyaliganiswe na wakulu wa makuhani na wasehe, nghabidule mbuli.
40027013	Noho Pilato hoyomugamba, “Nghukuhulika amabuli gose gowakukuhomelela?”
40027014	Hoyoleka kumubidula hata mbuli imwedu, iliwali hoyokisina lugano.
40027015	Ugele we sikukuu iliwali hakasowela kuwadoholela mufungwa yumwedu wowakuhananga.
40027016	Baho hahowa na mufungwa yumonga yamanyike lugano majuwa gaya, disina dyakwe Balaba.
40027017	Wakakitang'anyile, Pilato hakawagamba, “Mukuhananga nimulekele yehoki? Ayuya iBalaba ama iYesu yekwinangigwa Kilisito?”
40027018	Kosoko hakamanya fina hawamulafa kwa finju.
40027019	Yakekale mwigoda dyakwe dyo uliganisi, imuke hoyomwigalila, nonga yakugamba fina, “Unghowe na mbuli na yuya imunhu imuswamu; kosoko nidasigwa lugano musinjosi diyelo kosoko yakwe.”
40027020	Awakulu wa makuhani na wasehe wa wanhu howowagongelesa matewa wamuhanange Balaba, na kumukoma Yesu.
40027021	Iliwali hoyobidula kahi hoyowagamba, “Mukuhananga niwadoholele yehoki mu awano aweli?” Howogamba, “Balaba!”
40027022	Pilato hoyowagamba, “Nimugolose nhani Yesu iyekwinangwa Kilisito?” Howobidula wose, “Yasambasigwe!”
40027023	Hoyogamba, “Nhani, wihi waki woyagolose?” Howokongesa kujoja wakugamba, “Yatungikigwe!”
40027024	Baho Pilato yakone nghodaha chochose, ninga chiyunguyungu chikongeseka du, hoyolonda meji, hoyonawa mikono kumwande ya matewa, hoyogamba, “Aniye nachaka uwihi kusakame ye munhu yuno imuswamu! Mugalange ago anyeye muwecho.”
40027025	Wanhu wose howobidula howogamba, “Isakame yakwe yuwe muchanhya yetu na muchanhya ya awana wetu!”
40027026	Kamei hoyomukumulila Balaba; Yakamale kumutowa Yesu mikotya, yamulafa uleke wakamusambase.
40027027	Noho wasilikali wa liwali hawomwigala Yesu ku Plitolio, howomumemelela ichitewa chose.
40027028	Hawamuhambula si suke, howomufasa ikasu indunghu.
40027029	Hawaluka nghofia ya miwa, howomufasa mwitwi dyakwe, hawamwingha mhando ya digwami mumukono wakwe wo kulume, hawafugama kumwande yakwe, na kumuhowa wakugamba, “Baho hako, Mundewa wa Wayahudi!”
40027030	Kahi howomutwila mate, hawalonda imhando iya howomutowa towa mwitwi.
40027031	Wakamale kumogelela, howomuhambula dikasu diya, howomufasa sisuke sakwe, howomulonda kuluta kumusambasa.
40027032	Wokowe wakulawa hawona munhu wa Kilene, disina dyakwe Simoni; ayuno howomudindilisa yalonde umusalaba wakwe.
40027033	Wakafike ahanhu hekwinangwa Goligota, (nong'amba, ahanhu hediguha dye ditwi,)
40027034	howomwingha yonywe difai ihanganisigwe ne sungwi; ninga yakainomole du nghendile kuyunywa.
40027035	Wakafuluse kumutungika mumusalaba, “Howogawa sisuke sakwe, howositowela kula.”
40027036	Howokwikala, wakumugojelesa uko.
40027037	Howokwika hachanhya ye ditwi dyakwe usongesi wawo diandiko dikugamba, “AYUNO NO YESU MUNDEWA WA WAYAHUDI.”
40027038	Ugele uwo wahiji weli howosambasigwa hamwedu naye, yumonga umukono wakwe wo kulume, na yumonga umukono wakwe wo kumoso
40027039	Awalokage munjila howomuliga, wakusingisasingisa amatwi gawo,
40027040	Wakugamba, “Agweye go ukudimola dihekalu na kudijenga kwa majuwa madatu! Kihonye gomwecho; honaga no mwana we Mulungu, humuluka mumusalaba.”
40027041	No nheifo awaya awakulu wa makuhani fowamogelele hamwedu na watulumi na wasehe, wakugamba,
40027042	“Hakawahonya wamonga, nghakudaha kihonya imwecho. Aye iMundewa wa Isilaeli; yahumuluke hambiya mumusalaba, nase chomuhuwila.
40027043	Kamuhuwila Mulungu; na yamuhonye hambiya, nghona yakumuhananga; kosoko hakagamba, ‘Aniye na Mwana we Mulungu.’”
40027044	Nheifo awaya awahiji nawo awasambasigwe hamwedu naye hawamuliga.
40027045	Kulawa isaa ya mutandatu mpaka isaa ya ikenda iisi yose hayuwa na chisa.
40027046	Ikafike isaa ya ikenda nhafi, iYesu yekwinula dijwi dyakwe kwa ludole, yekugamba, “Eloi, Eloi, lama sabakitani?” Nong'agamba, “Mulungu wangu, Mulungu wangu, nhani unilekile?”
40027047	Na wamonga awowile baho, wakahulike, hawagamba, “Ayuno yakumwinanga Eliya!”
40027048	Chimwandemwande yumwedu wawo hoyobilima, hoyolonda sifongo hoyoiloweka mu siki, hoyoiguma mu chigwami, hoyomwingha yonywe.
40027049	Awaya wamonga howogamba, “Leka chilange nghona Eliya kokwija kumuhonya!”
40027050	Naye Yesu yakenule dijwi kwa ludole, hoyolafa ichidoga chakwe.
40027051	Langa dipasia dye dihekalu hadidegeka fibemhe fili, kulawa kuchanhya mpaka hasi; iyisi hoisingisika; amawe hogotulika;
40027052	ifilalo hofigubuka; hoikwinuka mitufi mingi ya wasunhile awagonile mufilalo.
40027053	Kamei wakafuluse kulawa mufilalo, wakafuluse kwinuka, howokwingila mukaya isunhile, hawokonigwa na wengi.
40027054	Kamei ayuya iakida, hamwedu na waya wowile hamwedu naye wakumugojelesa Yesu, wokone umusingisiko we iisi na agaya gagoloseke, howokogoha lugano, howogamba, “Chawelu ayuno hakowa Mwana we iMulungu!”
40027055	Hahowa na wanawake wengi baho wakulanga kwa hatali, awo no weja wamwandamila Yesu kulawa Galilaya, na kumutogomela.
40027056	Mugati yawo hakowa umo Maliamu Magidalena, na Maliamu ing'ina yawo cha Yakobo na Yusufu na ng'ina yawo awana wa Sebedayo.
40027057	Ikowe hegulo hoyokwija munhu yumonga mugoli wa Alimataya, disina dyakwe Yusufu, imwene naye hakowa mwifusa wa Yesu;
40027058	imunhu yuyo hoyomulutila Pilato, hoyoutasa umutufi wa Yesu. Kamei Pilato hoyolagisa yenghigwe.
40027059	Yusufu, hoyoulonda umutufi, hoyousingilisa ne sanda ye bafuta swanu.
40027060	Hoyowika muchilalo chakwe chisha, choyasongole mwiwe, hoyofingilisa diwe dikulu hamulango we chilalo, yaleuka.
40027061	Baho hahowa na Maliamu Magidalena, na Maliamu ayuya wa keli, wekala wekulanga ku chilalo.
40027062	Dijuwa dya keli, idyoile dye Isabato, wakulu wa makuhani, na Mafalisayo howomwijila Pilato;
40027063	wakugamba, “Mundewa, chigelegela fina ayuya imusugu, foyowile yakali mumi hakagamba, ‘Ganghaloka majuwa madatu yakwinuka.’
40027064	Ulagise ichilalo chimilisigwe fiswanu mpaka dijuwa dya kadatu, wangheje awefusa wakwe womuhija na kuwatamila wanhu, Kenuka kulawa kuwafile; na udasi wa keli ukusuma auya we nghonga.”
40027065	Pilato hoyowagamba, “Mwina wasilikali, mulute mukemilise ichilalo fiswamu fomukudaha.”
40027066	Hawaluta, howokwimilisa ichilalo fiswamu, howodiguma diwe diya muhuli na kwika wemilisi.
40028001	Isabato ikahele, fokwakongile kucha dijuwa dye inghonga ye dijuma, Maliamu Magidalena na Maliamu yuya wa keli, howoluta kwijalanga ichilalo.
40028002	Langa, hokukuwa musingisiko mukulu we iisi; kosoko imalaika we Mundewa hakadulika kulawa kulanga, hoyokwija, hoyodifingilisa diwe diya hoyodikalila.
40028003	Ifuta yakwe hayuwa kifana lumwemwe, na sisuke sakwe njelu swe swe swe.
40028004	Kosoko yo kumogoha, awaya awemilisi hawahihima, na kuwa kifana wanhu wafile.
40028005	Kamei malaika yakawagamba awaya awanawake, “Munghogohe anyeye; kosoko nimanya mukumuhananga Yesu yasambasigwe.”
40028006	Kahechaka hano; kosoko kenuka, fina fyoyalongile. Wijeni mulange ahanhu hoyekigwe.
40028007	Nanye luteni chimwande, mukawatamile awefusa wakwe. Kenuka kulawa kuwanhu wafile; Langeni! Yakuwalongolela kuluta Galilaya; ako noko mukamwona. Handikoni, nifulusa kumutamilani.
40028008	Hawaleuka chimwande kulawa hechilalo, kwa itisi uwoga ne chinyemi chikulu, howobilima kwijawatamila simbuli siso awefusa wakwe.
40028009	Langa, Yesu hakakitang'anyila nawo, yakugamba, “Bahoni!” Howomusegelela, howomukola imigulu, howomufugamila.
40028010	Kamei Yesu hoyowagamba, “Munghogohe; gendeni mukawatamile wandugusangu walute Galilaya, nokowakanyona.”
40028011	Ugele awaya fowalutage, langa wamonga wa wasilikali howokwingila mukaya, howatamila awakulu wa makuhani gose agagoloseke.
40028012	Howokitanganyila hamwedu na wasehe, howokifumilisa, howowengha wasilikali fesa nyingi,
40028013	wakugamba, “Watamileni wanhu fina awefusa wakwe weja nechilo, wamuhija, fochowile chigonile.
40028014	Imbuli ino inghahulikigwa kwa liwali, aseye, chikwenda chilonge naye, anye nanye chiwaleusila lwidaso.”
40028015	Kamei howohokela ifesa iya, howogolosa fina fowafundigwe. Na imbuli iyo hoikwenela ku Wayahudi wose mpaka diyelo.
40028016	Awaya awefusa wakwe ikumi na yumwedu hawaluta Galilaya mpaka ditunda diya Yesu dyoyawasigilile.
40028017	Nawo wakamwone, howomufugamila, ninga awamonga hawowa na manhonge.
40028018	Yesu hoyowejila, hoyolonga nawo, hoyowagamba, “Ninghigwa udaha wose wa kulanga na wa muisi.
40028019	Luteni mukawagolose mataifa gose wowe wefusa: Muwabatise kudisina dya Baba, na Mwana, na Muhe Musunhile,
40028020	na kuwafusa wagakole gose gonimulagiseni anyeye; langa aniye nikuwa hamwedu nanye majuwa gose, mpaka kundumo ye chilunga.”
41001001	Inghonga ya Imbuli swanu ya Yesu Kilisito Mwana we Mulungu,
41001002	fina yofoitulumwe ne mugonesi Isaya: “Langa nikumutuma imutumigwa wangu kumwande yako Iyakwenda yaigolose injila yako.
41001003	Dijwi dye imunhu yekujoja munyika Igoloseni injila ye Mundewa; Sigoloseni si njila sakwe!”
41001004	Yohana mubatisaji yasololoka munyika, yakuhubili ubatiso wo Kulamba uwukwigala kuleusiligwa uwihi.
41001005	Iyisi yose ya Uyahudi wejawamulutila na wanhu wose wa Yelusalemu; na kuwabatisa mulwanda lwa Yolodani, wakulamba uwihi wawo.
41001006	Yohana hakafala singa se ngamia na mukanda we nghingo muchuno chakwe, chakudiya chakwe sige na uki wa filambo.
41001007	Yawahubiliya awanhu, yakugamba, “Hanyuma yangu yakwija yena udaha kusuma niye, aniye sagiligwe kufunama na kudohola sisigi se filwatu fyakwe.
41001008	Aniye nikumubatisani kwa meji, ninga imwene yakwenda yamubatiseni kwa Muhe Musunhile.”
41001009	Amajuwa gago Yesu yeja kulawa Nasaleti ya Galilaya, hoyabatisigwa na Yohana mu ulwanda lwa Yolodani.
41001010	Kamei yakalawe kunje ya meji, chimwande yeja yona ulanga ugubuka na Muhe yakudulika muchanhya yakwe kifana huwa;
41001011	dijwi dyalawa kulanga, “Agweye no mwanangu mwendigwa; nyendesigwa nagweye.”
41001012	Chimwande Muhe Musunhile kamulongosa kunyika.
41001013	Naye yowa uko kunyika kwa majuwa makumi mane; yakugesigwa na Luhoma, yowaga na makewe ga kumbago, na malaika wende womutogomela.
41001014	Hambiya, Yohana yakohigwe, Yesu yeja Galilaya, yakuhubili imbuli swanu ye Mulungu
41001015	yakugamba, “Ugele wija, undewa we Mulungu usegelela, Mulambe, na kuihuwila imbuli swanu.”
41001016	Ugele foyagendage munghingi ye bahali ya Galilaya, yamona Simoni ne munduguse Andelea, wakuguma ulwafu lwawo mubahali, kosoko hawowa walowaji wa somba.
41001017	Yesu yawagamba, “Nyandamileni, nani nowagolosa muwe walowa wanhu.”
41001018	Kamei chimwande wejawaleka si nyafu sawo na kumwandamila.
41001019	Hawaluta hamwande habehibehi, hawamona Yakobo wa Sebedayo, na Yohana imunduguse, nawo nheifiya hawowa mu chiya, wakusigolosa si nyafu sawo,
41001020	Kamei chimwande, yeja yawenanga; howomuleka iBaba yawo Sebedayo mu chiya hamwedu na wanhu we maliho, na kumwandamila.
41001021	Wejawaluta Kapelinaumu, chimwande dijuwa dye sabato yejayengila mwisinagogi na kufusa.
41001022	Wejawajuma lugano kosoko ya mafuso gakwe, kosoko yendeyofusa fina munhu yena udaha, kahi si fina watulumi.
41001023	Kamei chimwande, hamuwa na munhu yena digini dihile umo mwisinagogi dyawo;
41001024	kamei hakajoja China choni nagweye, “Yesu wa Nasaleti? Togola kwija uchimalagise? Nikumanya gwegwe no Imusunhile we Mulungu.”
41001025	Ninga Yesu yaigombela yakugamba, “Nyamala na umulawe!”
41001026	Kamei dyamuguma chisilisi, na kujoja kwa ijwi ikulu na kumulawa.
41001027	Wose wejawajuma, wakiyusa, wakugamba, “Choni chino? Ifuso isha! Kwa udaha yakulagisa hata magini gehile nago gakumuhulika.”
41001028	Simbuli sakwe hosikwenela chimwande ku si iisi sose sikusunguluta Galilaya.
41001029	Kamei chimwande wakalawe mwisinagogi, wejawengila ukaya kwa cha Simoni na Andelea, hamwedu na Yakobo na Yohana.
41001030	Imukwewe wa Simoni, ing'ina we imuke, hakowa mwisasi, kena mhungo; kamei chimwande wejawamutamila simbuli sakwe.
41001031	Hoyamusegelela, na kumwinula kwa kumukola umukono, imhungo haimuleka, na kuwatogomela.
41001032	Hegulo iya dijuwa dikoswe, wejawamwigalila wose awowile na sinhamu na wowile na magini.
41001033	Awanhu wose we ikaya iya howokwija howomema hamulango.
41001034	Hakawahonya matewa na matamu ga hayo hayo, na kulafa magini itewa, nghagalekile magini galonge, kosoko hagamumanya.
41001035	Nhosikusiku, kwikali malisalisa, yejayenuka na kuluta kunhu kwichaka wanhu, uko yowa na mawombi.
41001036	iSimoni na wayagwe hawamwandamila,
41001037	na kumona hawamugamba, “Awanhu wose wakukuhananga.”
41001038	Yawagamba, “Chigendeni kwingi, kufikaya fihamwande, uleke nihubili uko nako kosoko iyo nochileka nejile.”
41001039	Yaluta kuhubili, iisi yose ya Galilaya mumasinagogi gawo na kulafa magini.
41001040	Yamwijila munhu yena ukoma, yakumugongelesa kwa kumufugamila, yakugamba, “Unghenda ukudaha kunihonya.”
41001041	Naye yamonele ubasi, na kugolola umukono wakwe, na kumukwafa, yakugamba, “Nikwenda, uhone.”
41001042	Kamei chimwande ukoma wamuleuka hakahonyigwa.
41001043	kamei Yesu yamugamba yalute chimwande
41001044	na kumugamba, “Langa, unghamutamile munhu mbuli yoyose; nanga ulute ukakiyonese ku watambiki, go mwenyecho ukalafe isadaka foyalagisa iMusa, kosoko ya kuhona kwako; chuwe chitangilo ukwawo.”
41001045	Ninga, hakalawa na kukonga kuibwambwasa na kuyenesa imbuli iya mpaka isidahike kahi kwa Yesu kwingila mukaya yakoneke na wanhu. Ninga hakasigala kunje ahanhu hasowile na wanhu, hawamulutila kulawa chila ulwandi.
41002001	Gakaloke majuwa makefu, yoya kahi Kapelinaumu, hawahulika fina kowa ukaya.
41002002	Wanhu itewa weja welunda hamwedu mpaka hamulango, hokukuwa chaka luneka kosoko yawo; naye yendeyowahubili imbuli yakwe.
41002003	Haweja wanhu wegale mutamu yaholole, kenuligwa na wanhu wane.
41002004	Wakalemeligwe kumusegelela kosoko ya matewa, Howaimola ikano, ahaya hoyowile. Wakamale kuitobola hawamuhulumusa mwisasi dyoyagonele ayuya iyaholole.
41002005	Kamei Yesu yakone dihuwi dyawo, hakamugamba ayuya iyaholole, “Mwanangu kuleusiligwa uwihi wako.”
41002006	Awamonga wa Watulumi awowile uko, hawekala na kudoga mufidoga fyawo,
41002007	“Nhani yuno yakulonga nhafi? Yakutofula. No nani yakudaha kuleusa uwihi langa yu mwedu du naye no Mulungu!”
41002008	Chimwande Yesu, yakamanye muchidoga chakwe fina wakudoga nheifo mufidoga fyawo, yawagamba, “Nhani mukudoga nhafi mufidoga fyenu?
41002009	Chihufu no chihoki, kumugamba yaholole, ‘Kuleusiligwa uwihi wako,’ ama kugamba, ‘Inuka, kitwike disasi dyako, ulute?’
41002010	Ninga mumanye fina Mwana we Munhu kena udaha muchilunga wo kuleusa uwihi.” Kamei yamugamba ayuya yaholole
41002011	Nikugamba, “Inuka kitwike disasi dyako ulute ukaya ukwako.”
41002012	Chimwande hakenuka, na kitwika disasi dyakwe na kulawa kumwande yawo wose. Wose wejawajuma na kumutunya Mulungu, wakugamba, “Chisinati chone chinhu fina chino ugele wowose!”
41002013	Hakaleuka kahi na kuluta kunghingi ye bahali, ditewa dyose hodimusunguluta, hoyowafusa:
41002014	Foyalokage, yamona Lawi imwana wa Alifayo, kekala hachibanda cho kulihila kodi, hakamugamba, “Nyandamile. Hakenuka na kumwandamila.”
41002015	Ugele foyekale wakudiya kunyumba yakwe ditewa dye wakonghosa kodi na wena uwihi hawekala hamwedu na Yesu, na wefusa wakwe, kosoko hawowa itewa wamwandamilage.
41002016	Watulumi na Mafalisayo fowamonile yakudiya hamwedu na wakonghosa kodi na wena uwihi, hawawagamba awefusa wakwe, “Nhani yakudiya hamwedu na wakonghosa kodi na wena uwihi?”
41002017	Yesu yakahulike hoyowagamba, “Awomi wasikuhananga muganga ninga awatamu. Sijile kwinanga awomi ninga awene wihi.”
41002018	Awefusa wa Yohana na Wamafalisayo weja wafungaga; kamei, haweja, wakumugamba, “Nhani awefusa wa Yohana na wefusa wa Mafalisayo wakufunga, ninga awefusa awako wasikufunga?”
41002019	Yesu hakawagamba, “Awowile mu halusi wakudaha kufunga nhani ugele ibwana halusi kahamwedu nawo?” Ichigele chose nghona ibwana halusi ye hamwedu nawo, wasikudaha kufunga.
41002020	Ninga amajuwa gakwija iBwana halusi yakwija yoleusigwa, dijuwa dyo noho wakawofunga.
41002021	Hechaka munhu yakusona ndame nyisha mu suke ya katali, yanghasona, achiya ichisha chikuigolosa idegeke aiya isuke ya katali, ahaya ahadegeke hakongeseka kudegeka.
41002022	Kahe hechaka munhu yakuguma difai nyisha muchibuyu cha katali, yanghaguma aiya idifai nyisha ikwenda ifitule ifibuyu fiya, ninga difai nyisha ikugumigwa mufibuyu fisha.
41002023	Yakowe yakuloka mumigunda ye ngano dijuwa dye sabato; fowaleukage awefusa wakwe hawakonga kukwanyula masanja ge ingano.
41002024	Mafalisayo hawamugamba, “Langa, nhani wakugolosa dilemesigwe kugolosa mwijuwa dye Sabato?”
41002025	Kamei yawagamba, “Musinati musome hohose foyagolose Daudi, foyowile na njala, imwene na wayagwe:
41002026	ifene foyengile mu nyumba ye Mulungu, ugele we mutambiki mukulu Abiyasali, na kudiya imikate iya yokonesa iyene isikudiigwa na wanhu wowose ninga na watambiki du, na kuwenghawayagwe?”
41002027	Hoyowagamba, “Isabato haigoloseka kosoko ye munhu; siyo imunhu kosoko ye isabato.
41002028	Ninga Mwana we Munhu no Mundewa we sabato nheifia.”
41003001	Yengila kahi mwisinagogi; umo hamuwa munhu yena mukono uholole.
41003002	Wende womutegela uleke wone nghona yomuhonya dijuwa dye sabato; uleke wamukole chikono.
41003003	Kamei yamugamba ayuya yena umukono uholole nyagula
41003004	Hakawagamba, “Ni fiswanu dijuwa dye sabato kugolosa maswanu ama gehile, Kuhonya chidoga ama kukoma?” Ninga hawanyamala.
41003005	Hakawakumhulila meso kose kose kwa nyono, yena usungu kosoko yo ukugutu we fidoga fyawo. Yakumugamba ayuya imunhu, “Golola umukono wako. Naye hakaugolola, na umukono wakwe houhona.”
41003006	Amafalisayo hawalawa na chimwande haweka njama hamwedu na Mahelodiya kosoko yakwe uleke wamukome.
41003007	Yesu yaleuke hamwedu na wefusa wakwe, kuluta kunghingi ye bahali na wanhu itewa kulawa Galilaya weja wamwandamila; kahi kulawa Uyahudi,
41003008	na Yelusalemu, na Idumaya, na umwambu wa Yolodani, na ulwandi lwa Tilo na Sidoni. Itewa ikulu, wakahulike simbuli sose soyagolose, hawamwijila.
41003009	Hakawalonga awefusa wakwe fina wamwikile chiya habehi naye, kosoko ya ditewa dya wanhu, wangheje womukanhamisa;
41003010	Kosoko hakahonya matewa, hata awaya awowile na sinhamu, weja wakisegesaga uleke wamukwafe.
41003011	Na wena magini gehile chila fowakumona, wakugwa na kujoja, wakugamba, “Agweye no umwana we Mulungu.”
41003012	Hakawalemesa lugano, wanghamubwambwase kuwanhu.
41003013	Kahi hakakwila kwitunda na kuwenanga wose woyendile howomwijila..
41003014	Kamei yawasagula ikumi na weli, wowe hamwedu naye, uleke yawatume kuhubili.
41003015	Kahi wowe na udaha wa kulafa magini:
41003016	Simoni yamwingha disina dya Petulo;
41003017	Yakobo imwana wa Sebedayo, na Yohana imunduguse wa Yakobo, yoyawengha disina dya Boanege, nong'amba, “Wana we ididimo;”
41003018	Andilea na Filipo, na Batolomayo, na Matayo, na Tomaso, na Yakobo imwana wa Alufayo na Tadei na Simoni Mukananayo,
41003019	na Yuda Isikalioti, iyamusongesa. Kamei hakaluta ukaya.
41003020	Ditewa dya wanhu dyakitang'anyila kahi, hata awene wasapata luneka lwa kudiya.
41003021	Awanduguse wakahulike simbuli so, hawamulutila uleke wamukole; kosoko hawagamba, “Ditwi dyakwe dijuguma.”
41003022	Na Watulumi awadulike kulawa Yelusalemu, hawagamba, “Kena Belisebuli, na yakulafa simhepo kwa udaha we mukulu wa magini.”
41003023	Hakawenanga, na kuwatamila kwa mbasi: “Iluhoma kodaha kumulafa Luhoma?
41003024	Nghona Undewa unghakitemanula uwecho kwa wecho usikudaha kugendelela.
41003025	Na inyumba inghakitemanula iyecho kwa iyecho, inyumba yo isikudaha kugendelela.
41003026	Iluhoma yanghakisuhila imwecho na kigawa nghekudaha kugendelela, ninga indumo yakwe ija.
41003027	Kwechaka munhu yekudaha kwingila kunyumba ye munhu yena ludole na kulonda ifinhu fyakwe, mpaka yakonge kumoha imunhu wo ludole; noho yakudaha kulonda inyumba yakwe.
41003028	Chawelu, nikumutamilani, uwihi wose wa awanhu wakudaha kuleusiligwa, na matofulo gose gowekulonga;
41003029	Ninga imunhu iyakwenda yamutofule Muhe Musunhile yakuwa na wihi wa majuwa gose.”
41003030	Kosoko wagambile fina Kena magini gehile.
41003031	Haweja ing'ina ne wanduguse: Wema kunje, walagisa munhu yamwinange.
41003032	Amatewa hawowa wekale, wamusunguluta, wamugamba, “Langa, ing'inako na wanduguso, wowa kunje wakukuhananga.”
41003033	Yawabidula, yekugamba, “Imayi na wandugu sangu no chenani?”
41003034	Yawalanga awaya awekale na kumusunguluta kose kose na kuwagamba, “Langa! Imayi na wandugu sangu!
41003035	Kosoko imunhu wowose iyakugolosa foyakuhananga iMulungu, ayo no mundugusangu, no lumbu dyangu no ng'inangu.”
41004001	Yakonga kahi kuwafusa kunghingi ye bahali. Ditewa ikulu lugano dya wanhu, dyamusunguluta, imwene yengile muchiya, na kwikala muchiya ulwandi lwe bahali, ditewa hodikuwa kunje ye bahali, kuisi kwichaka meji.
41004002	Yawafusa mbuli nyingi kwa mbasi, mumafuso gakwe yawagamba:
41004003	Hulikiseni! “Imuhandi yaluta kuhanda.
41004004	Kamei ugele foyahandage imbeyu imonga hoilagalila munghanda ye njila, ifidege hofiidiya.
41004005	Imonga hailagala hena diwe, hahowa na ulongo mukefu. Chimwande hoikota kosoko ya ulongo mukefu.
41004006	Kamei dijuwa dikalawe, hailakala, na kosoko ichaka misisi hainyala.
41004007	Isimonga hosilagala ahena imiwa, imiwa iya yakula na kuikanhamisa, hoileka kweleka mhule.
41004008	Simonga hosilagala hena ulongo umuswanu hosikweleka, hasota na kukula, na kweleka: Imonga mhule makumi madatu, imonga makumi mutandatu, na mhule imonga igana dimwedu.
41004009	Yena singhutwi so kuhulika yahulike!”
41004010	Naye yakowe ye imwene awaya awanhu awamusungulute na waya ikumi na weli, howomusa difuso dye mbasi.
41004011	Yawagamba, “Anyeye mumotesigwa kumanya imbuli ifisigwe ya undewa we Mulungu, ninga kwa waya wowile kunje gose gakugolosigwa kifana mbasi,
41004012	uleke hata wanghalanga, walange wanghone, ‘Na wanghahulika, wahulike wanghamanye, Wangheje wobiduka na kulekeleligwa.’”
41004013	Kahi yawagamba, “Musikuimanya imbasi ino? Simbasi simonga mosimanya nhani?
41004014	Imuhandi ayo yakuhanda imbuli.
41004015	Awano no wowile munghanda ye injila ichigele choikuhandigwa imbeyu; awene, wanghahulika imbuli, chimwande yakwija Luhoma na kuileusa aiya imbuli ihandigwe mufidoga fyawo.
41004016	Nheifo awa nawo nowaya wahandigwe mu mawe, awene wakuhulika iya imbuli. Chimwande waihokela kwa chinyemi.
41004017	Ninga wachaka misisi mugati yao, wakugendelela chipisi chiguhi. Kughalawanisa migogolo kosoko ya iya imbuli, wakuleka kuhuwila.
41004018	Na wano nowaya wakuhandigwa mumiwa. Ni wanhu wakuihulika imbuli,
41004019	na simbuli se chilunga, na udasi we mali, na kukwegigwa na finhu, sikukanhamisa iya imbuli mpaka imbuli iya isikudaha kweleka.
41004020	Na wano nowaya wahandigwe mu ulongo muswanu, no wanhu wakuihulika imbuli na kuihokela, na kweleka si mhule: Aino makumi madatu, aino makumi mutandatu, na aino igana dimwedu.”
41004021	Yawagamba, “Itaa ikwija igubikigwe? Si kwikigwa muchigwaso?
41004022	Kosoko kwechaka mbuli ifisigwe ninga kosoko ije imanyike, kahi kwechaka difisigwe ninga dije dyoneke pwi, pwi, pwi.
41004023	Imunhu nghona yena nghutwi sa kuhulika yahulike.”
41004024	Hakawagamba, “Mulangisise go mukuhulika, imhishi iya yo mukupima, noyo mukamupimiligwa na kahi mukongeseligwa.
41004025	Kosoko yena chinhu yakwenda yenghigwe, na ayuya yechaka chinhu, hata chiya choyenacho yakuhokigwa.”
41004026	Yagamba, “Undewa we Mulungu ukifana munhu yanyagile imbeyu musanga,
41004027	yakugona na kwinuka, chilo ne imisi, na imbeyu hoikota na kukula, fonghamanyile.
41004028	Kosoko iisi ikweleka iyecho, ikukonga dinyagala, kamei chida, kamei disanja dye ingano ikangale mwisanga.
41004029	Inghakangala, yakwingisa ihengo yakwe kosoko ugele wokududula ufika.”
41004030	Yagamba, “Chiliganise na choni undewa we Mulungu? Kahi chiugume mu mbasi yaki?
41004031	Ikifana imbeyu yo umheja, iyene foikuhandigwa mu ulongo ni ndodogi kusuma si mbeyu sose suwile mu chilunga;
41004032	ninga inghahandigwa, ikukula kusuma amabiki gose, ikuwa na matambi makulu mpaka amadege ga kulanga gakujenga amafulu gawo mwipeho dyakwe.”
41004033	Kwa mbasi nyingi sifanile ino, hakalonga nawo imbuli fowadahile kuhulika.
41004034	Ninga bila mbasi nghalongile nawo, kamei yawatamila awefusa wakwe we imwene.
41004035	Dijuwa diya ikowe hegulo, yawagamba, “Chiloke mpaka umwambu.”
41004036	Na fowadilekile ditewa dya wanhu kunyuma, hawamulonda imwene hamwedu nawo muchiya nheifiya foyowile. Na Ifiya fimonga, hafyua baho hamwedu naye.
41004037	Lwalawa luputa lukulu lwa imheho, amawingo hagatowa ichiya, na kukonga kumema meji.
41004038	Imwene hakowa kunyuma ye ichiya kagona mu muto. Hawamwinusa, wakumugamba, “Mwalimu, nghukona ubasi aseye fochikufa?”
41004039	Hakenuka, na kuigombela imheho, yakuigamba ibahali, “Nyamala twi!”
41004040	Hakawagamba, “Nhani mukogoha? Mwichaka ihuwi?”
41004041	Hawengiligwa na chogoho chikulu, na kukonga kulonga awecho kwa wecho, “Ayuno nani, imwene imheho ne bahali fikumuhulika?”
41005001	Hawaloka umwambu we bahali, mpaka muiisi ya Wagelasi.
41005002	Yakahulumuke mu chiya, chimwande, haketang'anyila ne munhu, yalawile kufilalo, yena imhepo ihile;
41005003	ukalo wakwe hauwa kufilalo; hahowa chaka munhu wowose yadahile kumoha kahi, hata kwa minyolo;
41005004	kosoko hakohigwa kengi na kengi kwa mhingu ne minyolo na kuidumula aiya iminyolo, na kusitulatula asiya simhingu; kahi hahowa chaka munhu wowose yadahile kumusuma.
41005005	Na majuwa gose, chilo ne misi hakowaga kufilalo na kumatunda, yakutula chowe na kitema tema na mawe.
41005006	Yakamone Yesu kwa hatali; yabilima na kumufugamila.
41005007	Yakujoja kwa dijwi dya muchanya, yekugamba, “Nina choni nagweye, Yesu, Mwana we Mulungu! Yowile kuchanhya? Nikutasa kwedisina dye Mulungu unghanidumangise!”
41005008	Kosoko hakadigamba digini diya, “Agwe go digini dihile mulawe imunhu yuno!”
41005009	Hakadyusa, “Disina dyako nani? Hodibidula Disina dyangu nene Legioni kosoko cha itewa!”
41005010	Hadimugongelesa yanghagegale kutali ne iisi iya.
41005011	Baho hetunda hahowa itewa dya nguluwe sikudima;
41005012	Kamei amagini gose hagamugongelesa, gakugamba, “Chigale kusinguluwe uleke chisingile isene.”
41005013	Naye hoyogengha luneka amagini gehile hogelawa, na kwingila musinguluwe siya. Ditewa dyose dyadulika chimwandemwande kwigenge, na kwingila mubahali, hasuwa figulu fili nhafi; hosikunywa munghabu.
41005014	Awadimi wew singuluwe hawatija, na kuwatamilisa simbuli so mukaya na kunje ye ikaya. Awanhu hawalawa uleke wone imbuli igoloseke.
41005015	Hawamulutila Yesu; hawamona yuya yowile na magini, kekala, kafala suke, kena misungu yakwe; naye noyowile na diya ditewa howokogoha.
41005016	Na waya awonile hawawatamila simbuli sagoloseke kwe munhu yuya wa magini, na simbuli se singuluwe.
41005017	Kamei wejawakonga kumutasa Yesu yaleuke muisi yawo.
41005018	Naye foyendeyokwingila muchiya, ayuya yowile na magini hakamutasa fina yowe hamwedu naye.
41005019	Ninga Yesu nghamufumile. Yamugamba, “Luta ukaya kuwambwiyasako, ukawahubili wa ukwenu kawatamile simbuli singhulu iMundewa soyakugolosele na ifene foyakonele ubasi.”
41005020	Hakaluta, na kukonga kuhubili mu isi ya Dekapoli simbuli singhulu isene Yesu soyamugolosele, wanhu wose hawakisina.
41005021	Yesu yakafuluse kuloka kuya umwambu muchiya, hawamwijila itewa ikulu, naye hakowa munghingi ye bahali.
41005022	Hakeja munhu yumonga mu wakulu wa disinagogi, disina dyakwe Yayilo; yakamone, yamufugamila.
41005023	Hakamugongelesa lugano, yakugamba, “I mwanangu we chike imudodo mutamu lugano kahabehi na kufa. Nikukutasa wije umwikile umukono wako muchanhya yakwe, uleke yahone, na yowe mumi.”
41005024	Yaluta hamwedu naye. Itewa ikulu dyeja dyamwandamila wakumufinhafinha.
41005025	Kamei mwanamuke yumonga yena utamu wa kulawa sakame kwa minyaka ikumi na mili,
41005026	hakaluta kuwaganga wengi lugano, na kupata magayo mengi. Hakamala imali yakwe yose, ninga kusamutasile hata hadodogi, inyuwa yakwe hoigendelele kwiha kusuma foyowile kunghonga.
41005027	Yakahulike simbuli sa Yesu, yagenda muchiligati che ditewa kwa kunyuma, na kukwafa isuke yakwe;
41005028	kosoko hakagamba, “Ninghasikwafa sisuke sakwe du, nikuhona.”
41005029	Chimwande inhyoko ye sakame yakwe yanyala; naye hakamanya mumutufi wakwe fina kahona utamu wakwe.
41005030	Kamei Yesu yakamanye fina udaha umulawa umwakwe, chimwande yabiduke mu ditewa, hoyogamba, “Nani yanikwafile?”
41005031	Awefusa wakwe hawamugamba, “Togola nghukona amatewa fowakukukanhamisa ulwandi lwose; nagwe ukugamba Nani yanikwafile?”
41005032	Yalanga ulwandi lwose uleke yamone iyagolose didyo.
41005033	Na yuya imwanamuke yengilwa na chogoho na kuchichima, yakamanye chigoloseke umwakwe, yeja na kumugwila na yakumutamila yose.
41005034	Yamugamba, “Mundele dihuwi dyako dikuhonya. Ugende mheho, uwe mumi, unghowe na utamu wako kahi.”
41005035	Ugele foyalongage, haweja wanhu kulawa kwa yuya imukulu wa disinagogi, wakugamba, “Imwanago we chike kafulusa kubanika. Nhani ugendelele kumwidasa imwalimu?”
41005036	Ninga Yesu yakahulike imbuli iyo ikulongigwa, yamugamba imukulu wa disinagogi, “Unghogohe, huwila du.”
41005037	Hakawalemesa awanhu wanghamwandamile, ninga Petulo, na Yakobo, na Yohana imunduguse wa Yakobo.
41005038	Fowengile kugati kwa yuya imukulu wa disinagogi, yona wanhu wengi wakulila, na kuhongesa lugano,
41005039	yakafuluse kwingila yagamba, “Nhani mukujoja na kulila? Imundele yuno nghafile, ninga kagona du!”
41005040	Hawamuseka lugano. Yakawalafe kunje wose, hakamulonda iBabakwe ne ing'ina wa yuya imundele, na waya awowile hamwedu na kwingila kugati koyowile imundele yuya.
41005041	Hakamukola umukono imundele yuya, na kumugamba, “Talita kumi,” no ng'amba, “Mundele nikukugamba Inuka!”
41005042	Chimwande imundele yuya yemanyima na kugenda, (kosoko hakowa mukulu wa minyaka ikumi na mili.) Chimwande weja wajuma ijumo ikulu.
41005043	Yawalemesa lugano, wanghatamile munhu imbuli iyo. Yawalonga, wamwinghe chakudiya.
41006001	Yaleuka uko na kuluta kuiisi ya ukwawo, awefusa wakwe wejawamwandamila.
41006002	Ikowe sabato, yakonga kufusa mwisinagogi. Matewa wakahulike wejawakisina, hawagamba, “Ayuno kapata hoki agano? Na misungu yaki ino yoyenghigwe yuno? Kahi yakugolosa amajumo gano goyakugolosa kwe mikono yakwe?
41006003	Ayuno si yuya muselemala imwana wa Maliamu na, mundugu sawo wa cha Yakobo, na Yose, na Yuda na Simoni na walumbuse wasibaha ahetu?” Hawamulema.
41006004	Yesu yagamba, “Imugonesi yakwinghigwa chogoho chila hanhu ninga kuisi yakwe ka imwecho na kuwanhu wo lukolo lwakwe na inyumba iyakwe.”
41006005	Nghagolose ijumo dyodyose uko, ninga hakeka imikono yakwe muwatamu wakefu, hakawahonya.
41006006	Hakajuma kosoko yo kuleka kuhuwila kwawo. Yesu yasunguluta mufikaya fiya na kufusa.
41006007	Yawenanga awaya ikumi na weli, na kukonga kuwatuma weli weli, na kuwengha udaha muchanhya ya magini gehile.
41006008	Yawalemesa wanghalonde chinhu chochose cha munjila, ninga mhandodu; kefana mikate, mufuko wa nghingo, mapesa ga mumifuko.
41006009	Ninga wafale filwatu, kahi wanghalonde nghasu ya sigafu ninga mhando du.
41006010	Hakawagamba, “Kunyumba yomukwingila mwikale baho mpaka fomukuleuka.
41006011	Na hanhu hohose wanghaleka kumuhokelani ama kuwategelesa hona mukuleuka uko, mukung'unhe dinghundi dyuwile mumigulu yenu, yuwe chitangilo chokumulemani.”
41006012	Hawalawa kuhubili fina awanhu walambe.
41006013	Hawalafa magini mengi, na kuwabaka mafuta wanhu wengi na kuwahonya.
41006014	Mundewa Helode yakahulike simbuli so, kosoko disina dya Yesu hadimanyika kosekose, awamonga hawagamba, “Yohana Mubatisaji kenuligwa mu wanhu wafile; nochanghone uludole lwakwe lukiyonesa mumilimo yakwe.”
41006015	Wamonga weja wagamba, “Ayuno Eliya.” Na wamonga hawagamba, “Ayuno ni mugonesi fina yumwedu wa wagonesi wa katali.”
41006016	Ninga Helode yakahulike, yagamba, “Yohana, wonadumule ditwi, kenuka.”
41006017	Kosoko Helode imwecho yatuma wanhu, hawamukola Yohana, na kumoha mwigelesa, kosoko ya Helodia, imuke wa Filipo imunduguse, kosoko hakamutola.
41006018	Kosoko Yohana hakamulonga Helode fina, “Si fiswanu agweye kuwa ne muke we mukuluwo.”
41006019	Ihelodiya hakowa na finju na Yohana, na hakahananga kumukoma. Ninga nghapatile luneka,
41006020	kosoko Helode yendeyomwogoha Yohana; hakamanya fina ni munhu we chawelu na musunhile, na hakamwika hanhu haswanu. Foyamuhuwile hakakisina lugano, kahi hakenda kumuhulikisa kwa chinyemi.
41006021	Ichigele hachifika, ugele Helode yakagolose sikukuu ya dijuwa dyo kwelekigwa kwakwe, yawagolosela madiya, wakulu wa wasilikali ne filongosi, na wanhu awena undewa wa Galilaya.
41006022	Noho imwanagwe we chike wa Helodia, yengila na kufina, yamwendesa Helode na wose wowile naye hachakudiya chiya. iMundewa yamugamba imundele yuya, “Nitase chochose cho ukuhananga ani nikukwingha.”
41006023	Yamwilahila, “Chochose choukutasa nikukwingha, hata ulwandi lyo undewa wangu!”
41006024	Kamei hakaluta na kumusa ing'ina, “Nitase choni?” Naye yamugamba, “Ditwi dya Yohana Mubatisaji.”
41006025	Kamei yengila chimwandemwande kumwande ye Mundewa, hoyotasa, yakugamba, “Nikuhananga uninghe hambiya hano ditwi dya Yohana Mubatisaji mwisahani.”
41006026	iMundewa yona usungu lugano, ninga kosoko ye nyilaha yakwe na kosoko ya waya awowile hechakudiya, yasumwa kulema.
41006027	Chimwande yamutuma musilikali iyowile mu samu na kumugamba yegale ditwi dya Yohana. Kamei yaluta na kumudumula ditwi amuya mwigelesa;
41006028	Yegala ditwi dyakwe mwisahani na kumwingha imundele yuya, naye imundele hakamwingha ing'ina.
41006029	Awefusa wakwe wakahulike imbuli iyo haweja na kulonda umutufi wakwe na kumusika.
41006030	Awefusa hawoya kwa Yesu; na kumutamila agaya gose gowagolose, na kufusa.
41006031	Kamei hakawagamba, “Mwije anyeye mwikale hanhu haposike mukabwihile hadodo.” Kosoko hahowa na wanhu wengi, wakwija na kuleuka, awene howoswela luneka lwa kudiya.
41006032	Hawaluta awene muhala muchiya ahanhu howile chaka wanhu.
41006033	Awanhu hawawona wakuluta, na wengi hawamanya hawaluta uko kwa lumangho kulawa sikaya sose na kuwalongolela.
41006034	Yakahumuluke muchiya, hoyokona itewa ikulu, akawonela ubasi, kosoko hawowa kifana ngholo sichaka mudimi. Kamei hakakonga kuwafusa mbuli itewa.
41006035	Chikaloke chipisi chitali cha nemisi, awefusa wakwe hawamulutila wakugamba, “Ahanhu hano nyika muhala, dijuwa nadyo duswa;
41006036	uwelage awanhu wano, uleke walute kufikaya fya munghanda wakakigulile chakudiya.”
41006037	Ninga hakawagamba, “Wengheni nyeye chakudiya.” Wamugamba, “Togola chilute chikagule mikate ya dinali magana meli uleke chiwenghe chakudiya?”
41006038	Yawagamba, “Mwinayo mikate mingahi?” Luteni mukalange. Wakafuluse kumanya weja wagamba, “Mishano na somba mbili.”
41006039	Yawatuma wawagambe awanhu wekale wose, fitewa tewa, mumbago injolo.
41006040	Howokwikala kwa misitali ahano igana, ahano makumi mashano.
41006041	Foyailondile aiya imikate mishano na siya sisomba si mbili, yenula meso kuchanya kulanga, na kuilugutisa na kuibendula imikate iya na kuwengha awefusa wakwe wawagawile wanhu na siya sisomba si mbili hawawagawila wose.
41006042	Awanhu wose hawadiya na kwiguta.
41006043	Hawalonda ifibendu fye mikate na sisomba sasigale na kumemesa fisege ikumi na fili.
41006044	Wadiile imikate yiyo hawowa wagosi figulu fishano.
41006045	Chimwande yawalonga awefusa wakwe wengile muchiya, wamulongelele kuluta Betisaida, umwambu we bahali, ugele imwene foyakilagage ditewa dya wanhu.
41006046	Yakamale kilaga na wanhu, hakakwila kwitunda kutasa.
41006047	Ikafike hegulo ichiya hachuwa muchiligati ye bahali, imwene hakowa yemwene kuiisi, kunje ye bahali.
41006048	Hokawona awefusa wakwe wakugaya na kuyusigwa muchiya chawo kosoko imheho yendeitowa kwa ludole kulawa kowakuluta. Habehi na kucha, yawejila yakugenda mubahali, na kuhananga kuwaloka,
41006049	Nawo wakamone yakugenda mumeji ge bahali; hawamanya nhagela ni isoki, hawatula chowe;
41006050	kosoko wose hawamona hawogoha. Chimwande yalonga nawo, “Sangalaleni noniye, munghogohe.”
41006051	Yengila muchiya chiya; imheho yanyamala na kisina; howokisina lugano mufidoga fyawo,
41006052	kosoko wasatangile simbuli se mikate iya, ninga fidoga fyawo hafyuwa fikugutu.
41006053	Wakafuluse kuloka, hawafika iisi ya Genesaleti, kamei hawemisa ichiya chawo baho.
41006054	Wakafuluse kulawa mu chiya, chimwande wanhu hawamutanga.
41006055	Hawabilima lumangho musikaya sose sihabehi na kukonga kuwegala awatamu mumasasi kuluta chila hanhu howahulike fina kauko.
41006056	Chila koyalutile yengila kufikaya na kusikaya ama kumigunda, haweka watamu mumagulilo, wakumutasa fina wakwafe hata dihepu du dye suke yakwe; na wose wamukwafile howahona.
41007001	Kamei Amafalisayo na wamonga wa watulumi kulawa Yelusalemu, fowejile ukwakwe.
41007002	Hawona awamonga wa wefusa wakwe wakudiya ne mikono ichuchile.
41007003	(Kosoko Amafalisayo na Wayahudi wose wanghaleka kunawa imikono ichiganja chose wasikudiya; wakolelesa amahokelo ga wasehe wawo;
41007004	Kahi wanghalawa kwigulilo, wanghaleka kusunha imigulu wasikudiya na gauko mengi gowakolile, fina kusunha ifikombe, na madumu, ne fiya fya shaba.)
41007005	Awaya Mafalisayo na Watulumi howomusa Yesu, “Nhani awefusa wako wasikwandamila amahokelo gawasehe ninga wakudiya ne mikono ichuchile?”
41007006	Kamei hakawagamba, “Mugonesi Isaya hakalonga fiswanu muchanya yenu! Anyeye mwine chimwefe! Fina foitulumwe: ‘Awanhu wano wakunitunya kwa milomo yawo, Amba fidoga fyawo fya kutali na niye.
41007007	Nawo wakufuga chaka, na kufusa amafuso ga malagiso ga wanhu!’
41007008	Anye mukuleka amalagiso ge Mulungu na kukola amahokelo ga wanhu.”
41007009	Hakawagamba, “Fiswanu!” mukulema amalagiso ge Mulungu uleke mukole amahokelo genu!
41007010	Kosoko iMusa hakagamba, “Uwahulike iBabako ne ng'inako, na iyakumuliga iBabakwe ama ing'ina kufa na yafe.
41007011	Ninga anyeye mukugamba imunhu yanghamugamba iBabakwe ama ing'ina Ni kolibani, (nong'amba nikwika chinhu changu cha kulafa kwa Mulungu, ichikwenda chimutase hechaka mbuli.)
41007012	Kahi musikutuma hanyuma ya gago kumugolosela mbuli iBabakwe au ing'inakwe.
41007013	Ako ni kubesa imbuli ya Mulungu kwa mahokelo genu gomukuhokela; kahi mukugolosa mbuli nyingi kifana siso.”
41007014	Hakawenanga amatewa kahi yekuwagamba, “Mhulikeni mose na kumanya.”
41007015	Kwechaka chinhu chuwile kunje ye munhu ichikudaha kumugolosa yowe na wihi. Ninga afiya ifikulawa mugati ye munhu, nofikumuguma uwihi.
41007016	Imunhu ghona kena nghutwi sa kuhulika yahulike.
41007017	Yakengile kugati kadileka ditewa kunje, awefusa wakwe weja wamusa muchanya ye imbasi iya.
41007018	Yawagamba, “Hata nyeye mwechaka misungu? Musikumanya fina chila chinhu chuwile kunje ye munhu chinghamwingila, chisikudaha kumwingha uwihi;
41007019	Kosoko chisikumwingila muchidoga, ninga, munda du, kamei chikulawa kucholo?” (Kwa kulonga nhaifo kafitenda fyakudiya fyose fuwe fiswanu.)
41007020	Yagamba, “Ichikumulawa imunhu nochikumuguma uwihi.
41007021	Kosoko mufidoga fya wanhu mukulawa magelegela gehile, dihabwa,
41007022	uhiji, kukoma, ugoni, kusulumila kwihile, migogolo, udasi, chimwefe, chigiso, maligo, usisi, ubwalasi
41007023	Agano gose gehile gakulawa kugati, nago gakumuguma imunhu uwihi.”
41007024	Yakaleuke uko, yaluta umwambu kuisi ya Tilo na Sidoni. Yengila nyumba imonga, yahananga yanghamanye munhu wowose, ninga isadahike kifisa.
41007025	Ninga, chimwande, mwanamuke, imwene imwanagwe we chike hakowa na igini dihile, yahulika simbuli sakwe, yeja na kumugwila hamigulu yakwe.
41007026	Naye imwanamuke yuya hakowa Muyunani, dikabila dyakwe Musilofoinike. Yamutasa, yailafe imhepo mwe mwanagwe we chike.
41007027	Yamugamba, “Waleke awana wende kwiguta, kosoko siyo fiswanu kuchilonda ichakudiya cha wana na kugakubitila mabwa.”
41007028	Ninga yabidule, yakugamba, “Heye, Mundewa, Ninga hata amabwa gowile hasi ye imesa, gakudiya fowakulagasa awana.”
41007029	Hakemugamba, “Kosoko ye imbuli iyo, Luta, imhepo imulawa imwanago we chike.”
41007030	Yaluta ukaya ukwakwe, na kumufika ayuya imundele katambalala mwisasi; na digini diya difulusa kumuleuka.
41007031	Yaleuka mumihaka ya Tilo, yagenda mugatigati ya Sidoni, na kupulutila mpaka kubahali ya Galilaya, kupulutila Dekapoli.
41007032	Hawamwigalila munhu nghakuhulika chihuli, kahi nghakulonga, hawamugongelesa yamwikile mikono.
41007033	Hakamusegesa kunghanda ne ditewa yemwene, na kuguma ifidole fyakwe musinghutwi sakwe na kuguma mate, na kumukwafa mwilimi,
41007034	ghakalanga kuchanhya, na kugula, na kugamba, “Efata, nong'amba Kumuka!”
41007035	Chimwande singhutwi sakwe hasigubuka, ichifundo cha dilimi dyakwe, hachilegela na kulonga fiswanu.
41007036	Hakawalemesa wanghamutamile munhu; ninga foyagendelele kuwasigilila, nofowagendele kubwambwasa simbuli.
41007037	Howakisina lugano kusuma fowasowele, wakugamba, “Kagolosa finhu fyose fiswanu! Wasikuhulika kawagolosa wahulike, ne fimumu walonge.”
41008001	Mumajuwa gago, itewa dya wanhu wengi fowakitanganyile. Na hawowa wechaka chakudiya, yawenanga awefusa wakwe, yakuwagamba,
41008002	“Nikuwonela ubasi amatewa kosoko wekala hamwedu na niye, gafika majuwa madatu, na wechaka chinhu cha kudiya.
41008003	Ninghawelaga walute kusikwawo, wafungile, wakusilika munjila, na wamonga walawa kutali.”
41008004	Awefusa wakwe wamusa, wakugamba, “Togola kwina munhu yakudaha kuwegusa mikate awanhu ahano hanyika?”
41008005	Kawosa, “Mwina mikate mingahi?” Hawagamba, “Mufungate.”
41008006	Yawalonga wanhu wekale hasi, na kulonda imikate iya mufungate, yamulumba Mulungu, na kwibendula, na kuwengha awefusa wakwe wawagawile wanhu ditewa.
41008007	Hawowa na fisomba fikefu hakafilungutisa na kuwagamba wawagawile afyo nafyo.
41008008	Weja wadiya na kwiguta na kudondola ifibedu fye mikate fisigale, fisege mufungate fimemile.
41008009	Awanhu awadiyile wakufika figulu fine. Hakawelaga.
41008010	Chimwande hakakwila muchiya, hamwedu na wefusa wakwe, na kuluta ulwandi lwa Dalumanusa.
41008011	Howalawanisa Mafalisayo, na hawakonga kuwa na lukani naye, wakuhananga kulawa ukwakwe ijumo dikulawa kulanga, wakumugesa.
41008012	Hakona usungu muchidoga chakwe, “Nhani icheleko chino chikuhananga ijumo? Chawelu nikumutamilani! Chisikwinghigwa chitangilo icheleko chino!”
41008013	Hakawaleka, na kwingila kahi muchiya, hakaluta mpaka umwambu;
41008014	Hawasimilwa kulonda mikate, kahi muchiya hawowa chaka ninga mukate umwedu du.
41008015	Hakawajama, yakugamba, “Muwe meso ne inungo ya Mafalisayo na ya Helode.”
41008016	Hawowa na lukani wene kwa wene yagamba Chichaka mikate.
41008017	Yesu hakamanya, hoyowagamba, “Nhani mwina lukani kosoko mwechaka mukate? Musinati mumanye, kahi musikutanga? Togoleni! Fidoga fyenu fisito?
41008018	Mwina meso musikona. Mwina nghutwi musikuhulika; kahi musikugelegela.
41008019	Fonabendule haya imikate mishano na kuwengha awaya wanhu figulu fishano hamulonda fisege fingahi fimemile ifibendu?” Wamugamba, “Ikumi na fili.”
41008020	Na iya mufungate na kuwengha wanhu figulu fine, Hamulonda fisege fingahi fimemile fibesu? Howomugamba, “Mufungate.”
41008021	Yawagamba, “Musinati mumanye, mukali?”
41008022	Hawafika Betisaida, wamwigalila munhu nghakona, wamutasa yamukwafe.
41008023	Hakamukola mukono, hakamusegesa kunje ye chikaya na kumutwila mate kumeso, yamwikila mikono yakwe, yamusa, “Ukona chinhu?”
41008024	Hakalanga kuchanhya hoyogamba, “Nikona wanhu kifana mabiki gakugenda.”
41008025	Hakeka kahi mikono yakwe mumeso gakwe, na kulanga lugano; na kuwa mumi, hakona ifinhu fyose fiswanu.
41008026	Yesu hakamugamba yalute ukaya ukwakwe, na kumugamba, “Unghengile kahe mufijiji fya munjila.”
41008027	Yesu hakaleuke na wefusa wakwe, na kuluta ku fikaya fya Kaisalia, Filipi, munjila yawosa awefusa wakwe, yakugamba, “Awanhu wakunigamba niye nene nani?”
41008028	Hawamubidula wakugamba, “Yohana Mubatisaji, wamonga Eliya, wamonga, yumwedu wa wagonesi.”
41008029	Yawosa: “Anyeye mukugamba niye nene nani?” Petulo hakamubidula, yekumugamba, “Agweye no Kilisito.”
41008030	Hakawalemesa wanghamutamile munhu wowose simbuli sakwe.
41008031	Hakakonga kuwafusa fina: Imwagila iMwana we munhu yapate magayo mengi, na kulemigwa na wasehe, na wakulu wa watambiki, na watulumi. Na kukomigwa, na fogakuloka majuwa madatu yakwinuka muchilalo.
41008032	Yendeyolonga imbuli iyo bila chifiso. iPetulo hakamulonda na kukonga kumugombela.
41008033	Hakabiduka, yakuwalanga awefusa wakwe na kumugombela Petulo, yakugamba, “Luta kunyuma yangu Luhoma, Kosoko nghukudoga simbuli se Mulungu ninga sa wanhu!”
41008034	Hakawenanga ditewa hamwedu na wefusa wakwe, hakawagamba, “I munhu wowose iyekuhananga kunyandamila yakileme imwecho na yalonde umusalaba wakwe, yanyandamile.”
41008035	Kosoko imunhu iyakuhananga kuhonya ichidoga chakwe, yakuchagilisa, imunhu yakwagilisa chidoga chakwe kosoko yangu na kosoko ya imbuli iswanu, ayo yakuchihonya.
41008036	Kosoko ikwenda imutase nhani imunhu yanghapata ichilunga chose na kwagilisa ichidoga chakwe?
41008037	Kahe imunhu yalafe choni ahanhu hokulafa ichidoga chakwe.
41008038	Kosoko chila munhu yakunyonela chinyala, aniye na simbuli sangu mucheleko chino ichisikumuhuwila Mulungu na wihi, iMwana we Munhu yakwija yomonela chinyala imunhu yuyo nghona yakiyokwija mu ditunyo dye Babakwe, hamwedu na malaika wasunhile.
41009001	Hakawagamba, “Chawelu, nikuwatamilani, mu wanhu wemile hano hena wanhu awene wasikwenda wafe ugele wanghali kuwona undewa we Mulungu ukwija kwa ludole.”
41009002	Gakaloke majuwa mutandatu, Yesu hakawalonda Petulo, na Yakobo, na Yohana, yawegala kuditunda ditali wemwene, hakahiluka ifuta yakwe, kumwande yao,
41009003	sisuke sakwe hasikonga kwakaika, njelu swe, kwechaka munhu mu iisi yakudaha kusigolosa suwe njelu nheifo.
41009004	Kamei hawalawanisila Eliya, hamwedu na Musa, awene wawo wakusimulila na Yesu.
41009005	Petulo hakabidula, yakumugamba: “Mukulu, ni fiswamu aseye chuwe hano. Chijenge fibanda fidatu, chimwedu chako gweye, chimwedu cha Musa, na chimwedu cha Eliya.”
41009006	Kosoko, nghamanyile choyakulonga, kosoko hawengiligwa na itisi ikulu.
41009007	Hadilawanisa ifunde, hadiwagubika, dijwi hadilawa umuya mwifunde, “Ayuno no Mwanangu mwendigwa, mumuhulike imwene.”
41009008	Ugele uwo wakalange kuno na kuno wasonile munhu hamwedu nawo; ninga Yesu du yemwene.
41009009	Ugele fowadulikage kulawa kwitunda, hakawalemesa wanghamutamile munhu wowose gowonile, mpaka iMwana we Munhu ugele woyakuwa kafulusa kwinuka kulawa kuwanhu wafile.
41009010	Hawaikola imbuli iya, wakiyusa awecho kwa wecho, “Akuno kukwinuka kulawa kuwafile no choni?”
41009011	Hawamusa wakugamba, “Awatulumi wakugamba fina iwagila Eliya yakonge kwija?”
41009012	Hakawabidula, yawagamba, “Chawelu, Eliya yakulongola kwija, na kugolosa usha finhu fyose, ninga, hamwedu na gago, foyatulumigwe nhani Mwana we Munhu fina yakwende yadumangisigwe madumangiso mengi na kubesigwa?
41009013	Ninga nikumutamilani, fina Eliya kafulusa kwija, nawo wamugolosela gose gowendile fina foitulumigwe.”
41009014	Ugele fowejile kuwefusa wamonga hawona itewa ikulu diwasunguluta na watulumi wena lukani nawo.
41009015	Chimwande ditewa dyose wakamone hawakisina, hawamubilimila, kumulamusa.
41009016	Hakawosa, “Mwina lukani lwa choni nawano?”
41009017	Imunhu yumonga kulawa muditewa hakabidula, “Mwalimu nimwigala imwanangu ukwako, kena igini kahi chimumu.”
41009018	Chila ugele foikumwijila ikumukinya hasi, yakulawa ifulo kumulomo na kugwegwejula meno kahi yakugagamala. Nilonga na wefusa wako wadilafe digini, waduga.
41009019	Hakabidula yakuwagamba, “Anyeye cheleko chichaka dihuwi! Nikale nanyeye mpaka milaki? Nimulondeni fomuwile mpaka milaki? Mwigaleni ukwangu!”
41009020	Hawamwigala imujelelo ukwakwe. Kamei digini dikamone hadimuguma chisilisi na kugwa mpaka hasi, hakasambalagata na kulawa ifulo kumulomo.
41009021	Yesu hakamusa iBabakwe, “Kakongigwa milaki?” Hakagamba, “Kulawa udodo.”
41009022	Ugele mwingi dimuguma mumoto na mumeji uleke dimukome, ninga unghadaha mbuli yoyose, uchonele ubasi na uchitase!
41009023	Yesu yamugamba, “Unghadaha! Gose gakudahika ukwakwe yena dihuwi.”
41009024	Chimwande iBabakwe we mujelelo yuya yenula dijwi, yakugamba, “Nikuhuwila, nitase kusumigwa kuhuwila kwangu!”
41009025	Yesu yakone ditewa dikubilima dikwija, hakadigombela digini diya dihile, yakugamba, “Agwe go digini, chimumu na chihuli,” nikukugamba, “Mulawe yuno, kahi unghamuwile!”
41009026	Hakalapa, hadimuguma chisilisi lugano na kulawa. Naye hakowa kifana kafa, hata wengi hawagamba, “Kofa!”
41009027	Ninga Yesu hakamukola mukono na kumwinula, naye hakemanyima.
41009028	Yakengile munyumba, awefusa wakwe hawamusa wemwene, “Nhani seye chisadahile kuilafa?”
41009029	Hoyawagamba, “Digini difanile dino disikulawa kwa njila yoyose iya, ninga kwa mawombi du.”
41009030	Hawaleuka uko hawalokela mugatigati ya Galilaya. Nghahanange munhu wowose yamanye,
41009031	kosoko yendeyowafusa awefusa wakwe: Yakuwagamba, “Mwana we Munhu yakuluta kugumigwa mumikono ya wanhu. Nawo wakumukoma, yanghafulusa kukomigwa, ganghaloka majuwa madatu yakwinuka muchilalo.”
41009032	Ninga wasaimanyile imbuli iyo, hawogoha kumusa.
41009033	Hawaje Kapelinaumu, yakowe munyumba hakawosa, “Mwende mutowa lukani lwaki munjila?”
41009034	hawanyamala, kosoko munjila wendewotowa lukani awecho kwa wecho, imukulusi no nani.
41009035	Hoyokwikala hasi, na kuwenanga awaya ikumi na weli na kuwagamba, “I munhu yakuhananga kulongola yakuwa wa kunyuma kusuma wose, mutogomi wa wose.”
41009036	Hakalonda chana chidodogi, na kuchika muchiligati chawo. Hakachidinghula, na kukawagamba,
41009037	“I munhu yanghachihokela chana chimwedu fina chino kwi sina dyangu, kanihokela niye; na imunhu yanghanihokela niye, yakumuhokela, si niye du, ninga ayuya imwene yanitumile.”
41009038	Yohana kamubidula, yakugamba, “Mwalimu, chimona munhu yakulafa simhepo kwa disina dyako, hachimulemesa kosoko nghakiyandamila naseye.”
41009039	Yesu hakagamba, “Munghamulemese. Kosoko kwachaka munhu yakudaha kugolosa ijumo kwa disina dyangu kahi ugele uwo na kunilonga mbuli sihile.
41009040	Kosoko inghowile chinyume chetu ka ulwandi ulwetu.
41009041	Kosoko wowose iyakumwinghani ichikombe cha meji, kosoko nyeye mwina disina dya Kilisito, chawelu; nikumutamilani, nghakuswela digelo dyakwe.”
41009042	“Ne munhu yakwenda yamugolose yumwedu wa wadodogi wano awanihuwile yagolose wihi, kagiligwa yohigwe ulwala musingo yakwe na kukubitigwa mubahali.
41009043	Na umukono wako unghakugolosa ugolose wihi, udumule! Ibeka kwingila kuumi kwina mukono umwedu, kusuma kuwa na mikono yose mili na kuluta Jehanumu.
41009044	Namo umo sinhende sakwe sisikufa ninga umoto wakwe uusikusima
41009045	Na umugulu wako unghakugolosa ugolose wihi, udumule! Ibeka kwingila kuumi na kwina mugulu umwedu, kusuma kuwa na migulu mili na kutagigwa kwi jehanumu.
41009046	Namo sinhende sakwe sisikufa kahiumoto usikusima
41009047	Na digiso dyako dinghakutenda ugolose wihi, ding'ole uditage! Ibeka kwingila kuundewa wa Mulungu kwina igiso dimwedu, kusuma kuwa na meso meli na kutagigwa kwi jehanumu.
41009048	Amo umo Sinhende sakwe sisikufa, kahiumoto wakwe usikusima.
41009049	Kosoko chila munhu kokwikigwa digoya kwa munyu na kusunhigwa kwa moto.
41009050	“Umunyu muswanu; ninga umunyu unghasusuka, si munyu kahi wogumigwa choni ukolele? Muwe munyu mugati yenu, mukekale kwa digoya muwecho kwa wecho.”
41010001	Yesu yaleuka uko yaluta ulwandi lwa Uyahudi, yaloka ulwandi lwa Yolodani. Ditewa dya wanhu dyawandamila, kahi fina foyasowela yakonga kuwafusa.
41010002	Amafalisayo weja wamulutila, wakumusa, “Togola! Ni fiswanu imunhu kumuleka imuke? Wakumugesa.”
41010003	Naye yawabidula yekugamba, “I Musa hakawalagisa choni?”
41010004	Hawagamba fina, “Musa hakafumisa fina munhu yawandike kalatasi ya malekeni kumuleka.”
41010005	Yesu yawagamba, “Kosoko ya ukugutu we fidoga fyenu hakamwinghani dilagiso dino.
41010006	Ninga kulawa kukumba iisi Mulungu hakagolosa mugosi na mwanamuke.
41010007	‘Kosoko iyo imunhu yakumuleka iBabakwe ne ing'ina wakiyandamila ne imuke.
41010008	Nawo aweli wakuwa mutufi umwedu. Wagaluka si weli kahi, ninga mutufi umwedu.’
41010009	Choyahasile Mulungu, imunhu yanghachitemanule.”
41010010	Wakowe ukaya kahi awefusa wakwe hawomusa muchanhya ye simbuli siso.
41010011	Hakawagamba, “Chila munhu yakumuleka imuke na kutola mwanamuke yungi, basi yakugolosa ugoni na yuya.
41010012	Na imwanamuke yanghamuleka imulume na kutoligwa na mugosi yungi, yakugolosa ugoni naye.”
41010013	Kamei, hawamwigalila awana wadodogi uleke yawakwafe, awefusa wakwe hawawagombela.
41010014	Yesu yakone nheifo hakona nyono lugano, hakawagamba, “Walekeni awana wadodogi weje ukwangu, munghawalemese, kosoko awana fina wano undewa wa Mulungu ni wao.
41010015	Chawelu, nikumutamilani, imunhu inghakuhokela undewa wa Mulungu kifana mwana mudodogi, nghakuwingila ng'o.”
41010016	Hakawadinghula, na kwika mikono yakwe muchanhya yawo na kuwalugutisa.
41010017	Ugele foyalawage kuluta kunjila, munhu yumonga hakamwijila lumangho, na kumufugamila, yakumusa, “Mwalimu muswamu nigolose nhani uleke niuhokele uwumi wa majuwa gose?”
41010018	Yesu hakamugamba, “Nhani ukuninanga muswamu?” Kwachaka imunhu muswanu ninga yumwedu du ni Mulungu.
41010019	Kugamanya amalagiso: “Unghakome; unghagolose dihabwa; unghahije; unghamusigile munhu udasi, Wogohe iBabako ne ng'inako.”
41010020	Hoyomugamba, “Mwalimu! Aga gose nigakola kulawa udodo wangu.”
41010021	iYesu yamukumhulila meso, hakamwenda na, kumugamba, “Kuhungukiligwa na mbuli imwedu. Luta ukambase fyose fyowinafyo, uwenghe awakiwa imali yako, nagwe ukuwa na ugoli kulanga; kamei wije unyandamile.”
41010022	Ninga imwene hakakunyanghala ichihanga chakwe kosoko ye imbuli yo, hakaleuka kwa usungu kosoko hakowa na sawo nyingi.
41010023	Yesu hoyalanga kose kose, hakawagamba awefusa wakwe, “Foikuwa nghugutu ku wanhu wagoli kukwingila kuundewa we Mulungu!”
41010024	Awefusa hawakisina kosoko ya simbuli siso isakwe. Yesu hakawabidula kahi, yakugamba: “Mowana, fikugutu lugano kwingila ku undewa wa Mulungu!
41010025	Fihufu inhembo kwingila muchihengele che singano, kusuma imugoli kwingila mu undewa we Mulungu.”
41010026	Nawo hawakisina lugano, wakumugamba, “No nani yekudaha kuhona?”
41010027	Yesu yawakumhulila meso, yagamba, “Ku wanhu isikudahika, ninga kwa Mulungu si nhaifo; kosoko gose gakudahika kwa Mulungu.”
41010028	Petulo yakonga kumugamba, “Langa, aseye chileka fyose chikwandamila gweye.”
41010029	Yesu hakagamba, “Chawelu nikumutamilani Hechaka munhu yalekile nyumba, ama wanduguse wagosi, ama walumbu sakwe, ama ng'ina, ama Babakwe, ama wanagwe, ama migunda, kosoko yangu na kosoko ya imbuli swanu.
41010030	Inghakwinghigwa mikono igana muchigele chino cha hambiya; nyumba, na wandugu wagosi, na wechike, wang'ina munhu, na wana, na migunda hamwedu ne migogolo. Na muchilunga chikwija uwumi wa majuwa gose.
41010031	Ninga wengi wakunghonga wakuwa wakunyuma, na wakunyuma wakuwa wa wakunghonga.”
41010032	Nawo hawowa munjila wakukwila kuluta Yelusalemu, na Yesu, hakowa yawalongolele, hawakisina, awaya fowamwandamilage hawogoha. Hakawalonda kahi awaya ikumi na weli hakakonga kuwatamila agakwenda gamupate.
41010033	Hakagamba, “Langeni chikuluta Yelusalemu, iMwana we munhu yakwenda yagumigwe mumikono ya wakulu wa watambiki na watulumi, nawo wakulamula fina yakomigwe, wakumuguma mu mikono ya wamemb,
41010034	nawo, wakwenda wamuhowe na kumutwila mate, kumutowa na mikotya, na kumukoma; ganghaloka majuwa madatu yekwinuka muchilalo.”
41010035	Yakobo na Yohana, awana wa Sebedayo, hawamulutila, wakugamba, “Mwalimu! Chikuhananga uchigolosele dyo dyose dyochikukutasa.”
41010036	Yawagamba, “Mukuhananga niwagoloseleni choni?”
41010037	Hawamugamba, “Uchinghe seye kwikala, yumonga kumukono wako wo kulume na yumonga kumukono wako wokumoso muditunyo dyako.”
41010038	Yesu hakawagamba, “Musimanyile chomukutasa. Mukudaha kunywila ichikombe chonikunywila niye? Kahe kubatisigwa ubatiso wonikubatisigwa niye?”
41010039	Hawamugamba, “Chikudaha.” Yesu hakawagamba, “Ichikombe chonikunywila niye mukuchunywila, na ubatiso wonikubatisigwa niye mobatiswa.
41010040	Ninga imbuli yo kwikala ku mukono wangu wo kulume ama wo kumoso, si dyangu kuwenghani, ninga wakwenda wenghigwe awafulusa kwikiligwa.”
41010041	Awaya ikumi wakahulike hawakonga kuwasuhila Yakobo na Yohana.
41010042	Yesu hakawenanga, na kuwagamba, “Mumanya fina awaya awakutaligwa kuwa wakulu wa Mataifa, wakutawala kwa ludole, na wakulu wawo wakuwatumagisa.
41010043	Ninga isikuwa nhaifo ukwenu;
41010044	ninga imunhu yakuhananga yowe mukulu kwenu, yakuwa munhu mutogomi wenu.
41010045	Kosoko iMwana we munhu naye nghejile kutogomeligwa; ninga kutogoma na kulafa uumi wakwe udahe kuhonya wengi.”
41010046	Wakafike Yeliko, yakowe yekuleuka kulawa Yeliko, hamwedu na wefusa wakwe, ditewa ikulu dya wanhu, imwana wa Timayo, Batolomayo, ayuya imutasaji imudula, hakekala hanghanda ye injila.
41010047	Naye yakahulike fina no Yesu Munasaleti, Hakakonga kutula chowe na kugamba, “Mwana wa Daudi, Yesu, Nyonele ubasi!”
41010048	Wengi hawamugombela uleke yanyamale. Ninga hakongesa kwinula dijwi, “Mwana wa Daudi nyonele ubasi!”
41010049	Yesu hakema, yokugamba, “Mwinangeni.” Hawamwinanga ayuya imudula, wakumugamba, “Kiinghe moyo! Inuka, yakukwinanga.”
41010050	Hakakubita dikasu dyakwe, na kujumha, na kumulutila Yesu.
41010051	Yesu yamubidula, yamugamba, “Ukuhananga nikugolosele choni?” Ayuya imudula yamugamba, “Mwalimu wangu! Nikuhananga nidahe kona.”
41010052	Yesu hakamugamba, “Luta, dihuwi dyako dikuhonya.” Chimwande hakona; hakamwandamila Yesu munjila.
41011001	Ichigele fowasegele habehi na Yelusalemu, Betifage na Betania, habehi ne ditunda dya Miseituni, baho hawatuma weli wa wefusa wakwe
41011002	hoyawagamba: “Luteni kuchikaya chiya chuwile kumwande yenu. Fomukwingila umo mofika mwana we dipunda, dyohigwe, idyene disinati dikwiligwe na munhu. Didoholeni munigalile.
41011003	Ne munhu yanghamusani Nhani mukutenda nheifo, gambeni, iMundewa yakudihananga yakwenda yadyuwise lulubaha.”
41011004	Kamei howoluta, na kudyona dipunda diya didodogi, dyohigwa hamulango, kunje, hawadidohola,
41011005	awanhu awemile uko weja wawagamba, “Mukugolosa choni kudidohola dipunda didodogi?”
41011006	Hawawatamila fina Yesu foyawasigilile, nawo howowengha.
41011007	Hawamwigalila Yesu dipunda diya didodogi, na kutandika sisuke sawo muchanhya yakwe.
41011008	Wanhu itewa hawatandalike sisuke sawo munjila, na wamonga amatambi gowabenile mumigunda.
41011009	Na awanhu awalongole na waya awandamile kunyuma howokwinula amajwi, “Hosana! Noyamotesigwe iyakwija kudisina dye Mundewa!
41011010	Umotesigwa na undewa ukwija we Baba yetu Daudi! Hosana kuchanhya kulanga!”
41011011	Naye hakengila Yelusalemu mpaka kugati ya dihekalu, yakafuluse kulanga kose kose. Kosoko hayuwa ugele wa hegulo, hakalawa, hakaluta Betania hamwedu nawaya ikumi na weli.
41011012	Dijuwa dyandamile fowalawile Betania, hakowa na njala.
41011013	Hakona kwa hatali musada wina manyagala, hoyoluta kosoko, nhegela kokona chinhu muchanhya yakwe. Yakafike bahaya nghonile chinhu ila manyagala; kosoko usowile ugele wo kwifa kwa masada.
41011014	Hakaugamba nhafi, “Kulawa diyelo na majuwa gose imunhu yanghadiye imudyo ukwako.” Awefusa wakwe hawahulika.
41011015	Hawafika Yelusalemu, naye foyengile kwihekalu, yakonga kuwawinga awaya awenda wokwambasa na wenda wogula kwihekalu kugati. Hakasibidula si mesa sawaya awende wobadili mapesa, na magoda gawo wambasage si njiwa,
41011016	ninga nghalekile munhu yalonde chinhu mwihekalu.
41011017	Hakawafusa, hakagamba: “Togoleni! Isitulumigwe, fina, ‘Inyumba yangu yokwinangigwa nyumba ya kutasila ku mataifa gose.’ Ninga anyeye muyigolosa kifana ipango dya wahiji!”
41011018	Awakulu wa watambiki na watulumi hawahulika, hawahananga njila ya kumukoma kosoko hawamogoha. Kosoko amatewa gose hawajuma ku mafuso gakwe.
41011019	Ikafike hegulo hakaleuka mukaya.
41011020	Nhosikusiku wakowe wakuloka howowona umusada uya unyala kulawa kwisina.
41011021	iPetulo hakagelegela, hakamugamba, “Labi, langa, dibiki dowaligitise dinyala nya.”
41011022	Yesu hakabidula, “Muhuwileni Mulungu.”
41011023	Chawelu nikumutamilani, wowose yakugamba ditunda dino Ng'oka ukakubitigwe kubahali yaleke kuwa na manhonge muchidoga chakwe ninga yahuwile gago goyalongile gogoloseka, gakuwa gakwe.
41011024	Kosoko iyo nikumutamilani: Gogose gomukutasa huwileni fina mukugahokela.
41011025	Nanye chila fomukwima na kufuga, lekeleleni hona mwina mbuli yoyose na munhu, uleke iBaba yenu yowile kulanga yawalekelele nanyeye kubana kwenu.
41011026	Ninga nghonaga nyeye musikulekelela, iBaba yenu yowile kulanga nghakumulekelelani na nyeye kubana kwenu.
41011027	Kahi haweja Yelusalemu. Kamei foyagendage mwihekalu, howomulutila awakulu wa watambiki na watulumi, na wasehe,
41011028	wakumugamba, “Kwa udaha waki ukugolosa gano? No nani yakwinghile udaha uwo ugolose gano?”
41011029	Yesu hakawagamba, “Nikumusani mbuli imwedu, munibidule, kamei nikwenda niwatamileni kwa udaha waki nikugolosa gano.
41011030	Ubatiso wa Yohana haulawa kulanga ama kuwanhu? Nhamileni.”
41011031	Howokonga kuwanga awecho kwa wecho wakugamba fina chinghagamba, “Haulawa kulanga,” yakwenda yachigambe, “Nhani musamuhuwile?”
41011032	Chinghagamba, “Haulawa kuwanhu,” (Hawogoha wanhu, kosoko awanhu wose hawona iYohana fina mugonesi we chawelu.)
41011033	Hawamubidula Yesu, wakugamba, “Chisimanyile.” Yesu hakawagamba, “Aniye nani sikuwatamilani nyeye ni kwa udaha waki nikugolosa gano.”
41012001	Hakakonga kulonga nawo kwa mbasi, “Munhu yumonga yahanda mugunda wakwe wa misabibu, hakasungulusila ikigo, na kukata ikolongo dya kukamila, hakajenga ilingo, hoyokwika wemilisi, hoyoluta ku iisi ya kutali.
41012002	Ugele wakwe ukafike hakatuma imutumwa wakwe kuwaya wakwimilisa umugunda wakwe, yamwigalile si sabibu.
41012003	Hawamulonda, hawamutowa, hawamutaga kunje, mikono muhala.
41012004	Hakatuma kahi ukwawo mutumwa yungi, ayu naye hawamubulaga na kumuguma malonda mwitwi na kumugolosela wihi.
41012005	Hakatuma yungi, ayo hawamukoma; na wamonga wengi hawawatowa, na wamonga kumukoma.
41012006	Hakowa na yumwedu yasigale, imwanagwe mwendigwa wakwe, ayuno naye hakamutuma ukwawo kundumiliso yakugamba, ‘Wakwenda wamogohe imwanangu,’
41012007	Ninga awaya awakwimilisa umugunda, hawakitamila wakugamba, ‘Ayuno no muhasi. Handikoni chimukome, na uhasi ukuwa wetu!’
41012008	Hawamukola na kumukoma, na kumutaga kunje yo mugunda we misabibu.
41012009	“Kamei yatende nhani ayuya iMundewa, imwenyemugunda we misabibu? Yakwija na kuwakoma awemilisi waya, na umugunda uya we misabibu yakwende yeke wemilisi wengi.
41012010	Diwandiko dino musinati mudisome? ‘Isumbi yalemigwe na wajengaji iyo igalukagaluka no sumbi inghulu ya hagati.
41012011	Imbuli ino ilawa kwe Mundewa; Nadyo ni ijumo mumeso getu!’”
41012012	Nawo hawahananga kumukola ninga hawogoha amatewa, kosoko hawamanya fina imbasi iya kawalonga awene. Hawamuleka na kuleuka.
41012013	Howotuma ukwakwe wamonga wa Mafalisayo na Mahelode, uleke wa mutegele kwa simbuli sakwe.
41012014	Baho fowamufikile, hawamugamba, “Mwalimu, chimanya fina agweye kwa munhu wa chawelu, kahi nghukogoha ukulu wa munhu, kosoko nghukulanga sifuta sa wanhu, ninga muchawelu ukuifusa injila ye Mulungu. Togola ni fiswanu kuliha kodi kwa Kaisali ama si nheifo?
41012015	Chimwinghe, chinghamwinghe?” Naye yakamanye ichimwefe chawo, hakawagamba, “Nhani mukunigesa? Nigalileni ifesa niilange.”
41012016	Hawegala. Kamei hakawagamba, “Isanamu ino lubonoto lunolwani?” Hawamugamba, “Lwa Kaisali,”
41012017	Yesu hakabidula yekugamba, “Mwingheni Kaisali aga Kaisali, na ge Mulungu mwingheni Mulungu.” Hawamwisina lugano.
41012018	Kamei amasadukayo, wanhu wakugamba fina kwachaka kwinuka awafile, hawamulutila, na kumusa wekugamba,
41012019	“Mwalimu, Musa hakachiwandikila, ‘Fina imunduguse we munhu yangafa yanghamuleka imuke kachaka mwana, imunduguse yamulonde imwanamuke yuya uleke yamwelekele imunduguse wana.’
41012020	Heja howa na wanhu mufungate we ndugu; imukulu hakatole mwanamuke, na kufa, ngheleke naye.
41012021	Iwakeli naye hakamulonda, hoyokufa, naye nghalekile mwana. Na wakadatu naye nheifia,
41012022	hata wose mufungate, wasalekile wana. Kundumo, ayuya imwanamuke naye hoyokufa.
41012023	Mukwinuka wafile kokuwa muke wa yehoki? Kosoko wose mufungate hawamutola.”
41012024	Yesu hakabidula, yekugamba, “Togoleni musikwagilila kosoko musimanyile amawandiko kahi udaha we Mulungu?
41012025	Kosoko awanhu ma wakwinuka kulawa kuwafile, wasikutola kahiwasikutoligwa, ninga wakuwa fina malaika wowile kulanga.
41012026	Na fina awafile wakwinuligwa: ‘Musisomile muchitabu cha Musa, sula ye chibiki?’ Fina iMulungu foyamutamile yakugamba, ‘Aniye na Mulungu wa Ibulahimu, na Mulungu wa Isaka, na Mulungu wa Yakobo.’
41012027	Si Mulungu wa wafile, ninga wa womi, kwa nheifo mukwagilila lugano.”
41012028	Yumonga wa watulumi hakeja na kuwahulika wakulonga naye. Hakona fina kawabidula fiswamu, hakamusa: “Mumalagiso gose dilagiso dihoki no dikumwande ya gose?”
41012029	Yesu hakamubidula yekumugamba, “Dye nghonga nodi 'Hulika gweye Isilaeli! iMundewa Mulungu wetu ni Mundewa yumwedu.
41012030	Nagwe umwende iMundewa Mulungu wako, no umoyo wako wose, ne chidoga chako chose, ne misungu yako yose, no ludole lwako lwose.'
41012031	Na dyakeli no dino: 'Umwende imiyago fina foukiyenda gomwecho.' Hechaka ilagiso dingi dikulu kusuma gano.”
41012032	Ayuya imutulumi yamugamba “Chawelu, Mwalimu! Kulonga fiswanu fina iMulungu ni yumwedu, ninga kwachaka yungi, ninga imwene du.
41012033	Na kumwenda imwene kwa moyo wose, na umanyi wose, na kwa ludole lose; na kumwenda imiyago fina fyo ukiyenda gomwecho. Imbuli nghulu kusuma kumulafila iMulungu nhambiko yokusomigwa na kwingha kose.”
41012034	Naye Yesu yakone fina kabidula kwa misungu, yamugamba “Agweye ghwihatali na undewa wa Mulungu.” Kulawa baho hachaka munhu wowose yagesile kumusa mbuli kahi.
41012035	Ugele Yesu foyafusage mwihekalu, hakawagamba, “Awatulumi wakugamba Kilisito ni Mwana wa Daudi?
41012036	iDaudi imwecho kwa udaha wa Muhe wa Musunhile hakagamba: ‘Mundewa yamugamba iMundewa wangu: Ikala umukono wangu wo kulume, mpaka niweke awanghondo wako, wowe hasi ye migulu yako.’”
41012037	Daudi imwecho yakugamba, “Mundewa aho kagaluka mwanagwe nhani?” Na ditewa dyose wende womutegelesa kwa chinyemi.
41012038	Mumafuso gakwe hakawagamba, “Muwe meso na watulumi, awakwenda kugenda wafalile makasu matali na kulamusigwa mumagulilo,
41012039	na kwikala kumwande mumasinagogi, na magoda ga kumwande mufyakudiya fye si sikukuu.
41012040	Wakudiya kusinyumba sa wegane, na kwa chimwefe wakuwomba mawombi matali. Awano wakwija wapata iliganiso dikulu dijuwa dye ndumo.”
41012041	Naye yekale kulanga disanduku dyowakuguma fowakumulafila Mulungu, kalanga amatewa fowaguma amapesa musanduku. Wagoli wengi hawaguma mengi;
41012042	yeja mwanamuke yumwedu mwigane, mukiwa, yalafa sendi mbili, kifana nusu ya dipesa.
41012043	Yawenanga awefusa wakwe, yawagamba, “Chawelu nikumutamilani, Ayuno imwanamuke, imwigane imukiwa kaguma nyingi kusuma wose wakuguma musanduku.
41012044	Kosoko awo wose waguma sigafu; ninga yuno mu ukiwa wakwe, kaguma fyose foyenafyo ne chakudiya chakwe chose nacho.”
41013001	Ugele foyalawage mwihekalu, yumwedu wa wefusa wakwe, hakamugamba, “Mwalimu Langa, uswanu wa amawe na majengo gano!”
41013002	Yesu hoyobidula, yamugamba, “Ukugona amajengo gano amakulu? Disikwenda disigale iwe muchanhya ya diwe idyene disikwenda dije dimoligwe.”
41013003	Yakekale mwitunda dya miseituni, kumwande ye dihekalu, Petulo na Yakobo na Yohana na Andelea hawamusa wemwene.
41013004	Chitamile simbuli sino sikuwa milaki, nacho ichitangilo ni choni cha ugele wa ago gose kumemelesigwa?
41013005	Yesu yakonga kuwatamila, “Mulangisise imunhu yanghawadanhilise.”
41013006	Matewa gokwija mwisina dyangu, wakugamba, “Ani no niye!” nawo wakwenda wawadanhilise wengi
41013007	Nanye munghahulika simbuli sa inghondo, na minong'ono ye inghondo, munghogohe, ago gakwenda galawanise. Ninga indumo yecho ikali.
41013008	Kosoko ditaifa dikulewa nghondo na undewa ukulawa nghondo. Kukuwa na dimasingisa dye iyisi ako nako, kukuwa na njala. Ago no nghonga ya usungu fina wo kweleka chali.
41013009	Nanye mukilangisise muwenyecho. Kosoko wakwenda wamwigaleni kumabalasa. Na kumasinagogi mukutowigwa; nanye mukwende mwigaligwe ku majumbe na wandewa kosoko yangu, kuwa uhomelesi ukwawo.
41013010	Na imbuli swanu, ikwenda ihubiliigwe ku mataifa gose.
41013011	Na fowakuwalonda nyeye na kuwasongesa, munghadoge go mukwenda mulonge; ninga dyo dyose dyomukwinghigwa ugele uwo, dilongeni. Kosoko si nyeye mukulonga; ninga ni Muhe Musunhile.
41013012	Kahi indugu yakumusongesa imunduguse uleke yakomigwe na Baba yakumusongesa imwanagwe. Kahi awana wakuwenukila awaweleke na kuwakoma.
41013013	Nanye mukwenda musuligwe na wanhu wose kosoko ya disina dyangu. Ninga iyakugendelela mpaka kundumo, ayo noyakuhona.
41013014	“Munghona ludeso lwima ahanhu ahene lusikuhanangigwa lwima (iyakusoma yamanye).” Noho awowile, “Uyahudi watijile kumatunda.
41013015	Na imunhu yowile mukano yanghahumuluke, kahi yanghengile kulonda chinhu munyumba yakwe.
41013016	Naye yowile kumugunda yanghoye ukaya kulonda suke yakwe.
41013017	Usungu wawo awasokesi, na waya awakonghesa amajuwa gago!
41013018	Mutase unghowe ugele we inyota!
41013019	Kosoko amajuwa gago gakuwa na mugogolo, uwo usinati uwe kulawa inghonga ya kumba, foyombile iMulungu mpaka hambiya. Ninga isikuwa nheifo kahi.
41013020	Mhali iMundewa nghagadumukise amajuwa gago; hasowile hakuhona munhu wowose, ninga kosoko ya wasaguligwe woyawasagule. Kagadumukisa amajuwa go.”
41013021	Na ugele uwo imunhu yanghawagamba, “Langa, Kilisito!” kowa akuno ama akuya munghahuwile.
41013022	Kosoko wakwenda wenukile Makilisito ga udasi, na wagonesi wa udasi, wakonesa fitangilo na majumo, uleke wawadanhilise, kulonga chelu hata na wasaguligwe.
41013023	Ninga anyeye mukilangisise, nifulusa kuwatamila, ugele fisinati filawanise.
41013024	“Ninga amajuwa gago, unghaloka umugogolo uwo, dijuwa dikutukuwala, umwesi nao usikumulika,
41013025	sinyelesi sa kulanga solagala, na uludole lwa kuchanhya losingisika.”
41013026	Baho noho wakiyawomona iMwana we Munhu yakwija mumafunde kwa ludole mwingi na ditunyo.
41013027	Noho yakayotuma malaika na kuwakonghola awasagulwa wakwe kulawa si sandi sose ine, kulawa ulwandi lwa kundumo lwe yisi mpaka ulwandi lwe ndumo yo ulanga.
41013028	“Mukifuse difuso dyo musada. Amanhambi gakwe fogakuwa majolo jolo na kukonga kutuguta, mukutanga fina ugele wo kuhanda wahabehi;
41013029	Nanye nheifiya fomukona simbuli so sikukonga, manyeni fina kahabehi mumilango.
41013030	Chawelu, nikuwatamileni, Icheleko chino chisikuloka mpaka ago gamemelesigwe.
41013031	Ulanga na iisi fikuloka, ninga simbuli sangu sisikuloka ng'o.”
41013032	“Ninga imbuli ya ugele uya, ne chipisi chiya, hachaka yamanyile, hata malaika awowile kulanga, kahii Mwana; ninga Baba.
41013033	Mulangisise, Muwe meso, kosoko musimanyile ugele wuya wokuwa milaki.
41013034	Imbasi yakwe ni kifana imunhu yekuluta nhambo, kaileka inyumba yakwe, kawalekela awatumwa wakwe malagiso, na chila munhu no umulimo wakwe, naye kamulagisa imwimilisi wa hamulango yowe meso.
41013035	Muwe meso, kosoko, musimanyile imwenye nyumba yakwija ugele waki, yokuwa hegulo ama muchilo mugati, ama ugele wo kwika dijogolo, ama nhosikusiku.
41013036	Yangheje yolawanisa chimwande na kumufikani mugonile.
41013037	Na dyonikumutamilani nyeye, nikuwatamila wose: Muwe meso!”
41014001	Gakaloke majuwa meli hadyuwa ijuwa ikulu dye Pasaka, na dijuwa dikulu dye mikate isilungigwe. Awakulu wa watambiki na watulumi hawahananga njila ya kumukola kwa chifiso na kumukoma.
41014002	Kosoko hawagamba, “Inghowe ugele we sikukuu, ingheje ikuwa nghondo mu wanhu.”
41014003	Yakowe Betania munyumba ya Simoni mukoma, yakudiya chakudiya, hoyokwija mwanamuke yena chichupa cha mafuta ge mhungile gakwinangigwa nalido ge iliho ikulu. Hakachitula na kumwitilila Yesu mwitwi dyakwe.
41014004	Hahowa na wanhu awene wasuhile mufidoga fyawo wakugamba, “Nhani kwagilisa mafuta ge diliho nhaifino?
41014005	Kosoko mafuta ge diliho dino hagowa gakudaha kuguligwa kwa dinali magana madatu ama na musapu, na kugawiligwa awakiwa!” Hawamusuhila lugano imwanamuke yuya.
41014006	Yesu hakagamba, “Mulekeni! Nhani mukumwidasa? Kanigolosela chinhu chiswanu.
41014007	Kosoko majuwa gose mwenawo wakiwa hamwedu nanye, na chila fomukwenda mukudaha kuwagolosela maswanu. Ninga niye si hamwedu nanye majuwa gose.
41014008	Kagolosa foyadahile; kalongola kuubaka umutufi wangu malihamu kosoko ya kusikigwa kwangu.
41014009	Chawelu, nikumutamilani, chila koikuhubiliigwa imbuli swanu, muchilunga chose na dino doyagolose yuno dyotambuligwa kwa kumugelegela.”
41014010	Yuda Isikalioti, yumwedu wa waya ikumi na weli, yaluta kuwakulu wa watambiki, uleke yamusongese ukwawo.
41014011	Nawo wakahulike hawasekelela lugano, na kulagana naye wamwinghe mapesa. Hakahananga luneka lwa kumusongesa.
41014012	Dijuwa dye nghonga dye mikate isilungigwe, wakachinje ingholo ye iPasaka, awefusa wakwe wamugamba, “No hoki koukuhananga chikugolosele udiile iPasaka?”
41014013	Hawatuma weli mu wefusa wakwe, yakuwagamba, “Luteni ukaya, mokitang'anyila na mugosi yakitwikile ibiga dya meji. Mwandamileni
41014014	na hohose hoyakwingila, mumugambe imukaya: Mwalimu yakugamba, ‘Chuwa hoki ichibuha changu ichawageni, nidiye iPasaka umo hamwedu na wefusa wangu?’
41014015	Naye imwecho yakwenda yamoneseni chibuha chikulu che golofa, chifulusa kuhambigwa, muchitengele umo.”
41014016	Awefusa hawaleuka, hawaluta ukaya, hawona kifana fowasigililigwe; na kutenga chakudiya che sikukuu ye Pasaka.
41014017	Ikafike hegulo, iYesu hakeja hamwedu na waya ikumi na weli.
41014018	Wakekale hachakudiya wakudiya, Yesu hakagamba, “Chawelu, nikumutamilani yumwedu wenu iyakudiya hamwedu na niye yakunisongesa.”
41014019	Hawakonga kona usungu, na kulonga yumwe yumwe. Togola no niye?
41014020	Kawagamba, “Ni yumwedu wa anyeye ikumi na weli, iyakusanhisa hamwedu na niye mwibakuli.
41014021	Kosoko iMwana wa munhu yakuluta fina foyawandikiligwe; ninga usungu wakwe imunhu yuya iyakumusongesa iMwana wa munhu! Hayuwa ikuwa ibeka kwi munhu yuyo nhanga nghelekwe!”
41014022	Ugele fowadiyage, yalonda umukate, na kuulugutisa na kuumogola, kawengha, yakugamba, “Londeni mudiye, auno no mutufi wangu.”
41014023	Yalonda ichikombe, yakamale kulumba; hakawengha; na wose hawonywila.
41014024	Hakawagamba, “Aino no sakame yangu ya dilagano, iikwitika kosoko ya wengi.
41014025	Chawelu, nikumutamilani nyeye, Sikunywa kahi cheleko cho musabibu, mpaka dijuwa diya donikanikunywa umusha mu undewa wa Mulungu.”
41014026	Nawo wakamale kwimba, howolawa kuluta kuditunda dya Miseituni.
41014027	Yesu yawagamba, “Anye mose monileka ichilo cha diyelo,” Kosoko nofyo iwandikwe, “Nikumutowa imudimi, na singholo sikiyagala.
41014028	Ninga ninghafulusa kwinuka kulawa muchilalo, nikuwalongolela kuluta Galilaya.”
41014029	Petulo hakamugamba, “Hata wose wakuleke aniye sikukuleka!”
41014030	Yesu yamugamba, “Chawelu nikukutamila gweye, ichilo cha diyelo, ugele dijogolo disinati dike keli, ukuwa unikanile kadatu.”
41014031	Naye yagendelela kulonga, “Hata inghowa kufa hamwedu nagwe, sikwenda nikukane ng'o!” Wose hawalonga nheifo.
41014032	Kamei haweja kumululu iikwinangigwa Getisemane na kuwagamba awefusa wakwe, “Kaleni hano ugele fonikuwomba.”
41014033	Hoyamulonda Petulo, na Yohana, na Yakobo hamwedu naye. Yakonga kona usungu muchidoga chakwe na kugaya,
41014034	hoyowagamba, “Ichidoga changu china usungu mwingi habehi na kufa. Ikaleni hano mwikale meso.”
41014035	Yakalute kumwande chidodogi, hokogwa funama, yakuwomba, fina inghadahika ichipisi chicho chimuleukile.
41014036	Hakagamba, “Tate, go Babangu! Gose gakudahika ukwako. Unileusile ichikombe chino, si fina fonikwenda niye, ninga, foukwenda agweye.”
41014037	Yakwija yakuwafika wagona sinhongo, yamugamba Petulo, “Togola Simoni kugona? Kulemeligwa kwikala meso hata disaa dimwedu?”
41014038	Ikaleni meso muwombe, munghengile mumagesa. Chidoga chikudaha amba umutufi wachaka ludole.
41014039	Hakaluta kahi, kuwomba, yakulonga imbuli iya.
41014040	Hakeja kahi hakawafika wagona; kosoko ameso gawo hagowa masito. Kahi wasamanyile dya kumubidula.
41014041	Hakeja kahi lwakadatu, hakawagamba, “Mwikali timbula nhongo du na kubwihila? Ifuluka ugele nouuno! Langeni, iMwana we Munhu yakugumigwa mu mikono yawo awena uwihi.
41014042	Inukeni, chigendeni, langeni ayuya yakunisongesa kasegelela.”
41014043	Baho ugele yakulonga, Yuda hakeja, yumwedu wa waya ikumi na weli hamwedu naye itewa. Wena mapanga na mapulo, walawa ku wakulu wa watambiki, na watulumi, na wasehe.
41014044	Ayuya musongesi kawengha chitangilo: Yakugamba, “Wonikamunonela, no mwene. Mukoleni mumulonde kwa kumwimilisa.”
41014045	Kamei yakeje, chimwande hoyomulutila, hoyagamba, “Mukulu!” hoyomunonela.
41014046	Hawagolola imikono yawo na kumukola.
41014047	Yumwedu wawo yowile baho, hakakwega dipanga dyakwe hakamunghenya mutumwa wa mutambiki mukulu na kumudumula inghutwi.
41014048	Yesu hakabidula yekuwagamba, “Nhafo! Mwija mukola muhiji na mapanga na mapulo kunilonda niye?
41014049	Chila ijuwa hanuwa hamwedu na nyeye mwihekalu nikufusa, musanikolile. Ninga adino dilawanisa uleke amatulumo gamemelesigwe.”
41014050	Baho hawamuleka, na kutija wose.
41014051	Na mwanike yumonga hakamwandamila, kegubika suke ya bafuta. Hawamukola,
41014052	hakaleka aiya isuke yakwe ye bafuta hakatija mwasi.
41014053	Hawamulonda Yesu, hawamwigala kwa mutambiki mukulu, hawamumemelela wose, awakulu wa watambiki na wasehe na watulumi.
41014054	Petulo yamwandamila kwa kutali, mpaka kugati ku dikumbo dye mutambiki mukulu. Yekala hamwedu na wemilisi, yakotela moto.
41014055	Baho awakulu wa watambiki na dibalasa dyose hawahananga uhomelesi muchanhya ya Yesu uleke wamukome, ninga hawaswela.
41014056	Kosoko wengi hawahomelesa udasi, ninga hawaswela uhomelesi wawo usaligane.
41014057	Kamei wamonga hawema na kumuhomelela udasi wakugamba:
41014058	Aseye hachimuhulika yakugamba, “Aniye nikudimola dihekalu dino dijengigwe kwa mikono, na fogakuloka majuwa madatu nikujenga dingi idisikugolosigwa kwa mikono.
41014059	Hata nheifo, uhomelesi wawo usaliganile.”
41014060	Kamei imutambiki Mukulu hakema muchiligati, yokumusa Yesu yakugamba, “Nghukubidula mbuli? Awano wakukuhomelesa choni?”
41014061	Ninga hakanyamala kahe nghamubidule mbuli. Imutambiki Mukulu yamusa kahi, yekumugamba, “Agweye no Kilisito, Imwana we Yamotesigwe?”
41014062	Yesu yagamba, “Heye, noniye! Nanye mukamumona iMwana we Munhu, yekale ku mukono wo kulume wo ludole, yakwija mumafunde gakulanga!”
41014063	iMutambiki mukulu yadega si suke sakwe, yakugamba, “China soko yaki yakuhananga wahomelesi?
41014064	Muhulika ulubeso lwakwe. Mukona nhani nyeye?” Wose hawalamula fina iwagila yakomigwe:
41014065	Wamonga, hawakonga kumutwila mate, hawamugubika ichihanga, na kumutowa, na kumugamba, “Haya tanga!” Hata awasilikali nawo hwamuhokela kwa kumutowa makofi.
41014066	Petulo hakowa kwikumbo; hakamwijila mutogomi we chike we mutambiki mukulu.
41014067	Hakamona Petulo yakotela moto, hakamukumhulila meso yakumugamba, “Agwe nagwe hakuwa hamwedu na yuya iYesu Munasaleti.”
41014068	Hokakana na kugamba, “Simanyile kahi sikuhulika so ukulonga gweye, hoyolawa kunje mpaka kwilango.” Dijogolo hodikwika Yakana. Dijogolo hodikwika.
41014069	Na yuya imutumishi we chike hoyomona kahi, hoyokonga kuwatamila awemile bahaya, “Ayuno yumwedu wawo!”
41014070	Hoyokana kahi. Chipisi chidodogi kahi awaya awemile bahaya howomugamba Petulo, “Chawelu agweye kwa yumwedu wawo, kosoko kwa Mugalilaya gweye.”
41014071	Hoyokonga kuligitisa na kilaha, “Simumanyile imunhu yuno yo mukumulonga!”
41014072	Chimwande dijogolo dyeka keli. Petulo hoyogelegela aiya imbuli iyalongigwe na Yesu, “Ugele dijogolo disinati dike lwakeli ukuwa unikanile kadatu.” Na yakakonge kudoga hoyolila.
41015001	Chimwande nhosikusiku awakulu wa watambiki hawekala hebalasa hamwedu na wasehe wa watulumi na dibalasa dyose, hawamoha Yesu, hawamulonda, hawamwigala kwa Pilato.
41015002	Pilato yamusa, “Agweye no gwegwe go, Mundewa wa Wayahudi?” Yabidula yakumugamba, “Agwe kuilonga.”
41015003	Awakulu wa watambiki wende womuhomelela mbuli nyingi.
41015004	Pilato kamusa kahi yakugamba, “Nghukubidula? Langa ni mbuli nyingahi sowakukuhomelesa.”
41015005	Ninga Yesu nghabidule mbuli kahi, Pilato hakakisina!
41015006	Ugele we sikukuu yakowadoholela mufungwa yumwedu, wowakumutasa.
41015007	Hahowa na munhu yakwinangigwa Balaba, kohigwa hamwedu na wanhu awagolose finju na kukoma mufinju iyo.
41015008	Amatewa howokwija hawakonga kutasa yawatendele fina foyasowele,
41015009	Pilato yawabidula, yakugamba, “Togoleni mukuhanaga niwadoholeleni iMundewa wa Wayahudi?”
41015010	Kosoko hakamanya fina awakulu wa watambiki hawamulafa kwa chimwefe.
41015011	Ninga awakulu wa watambiki howowasonghesa amatewa fina ibeka yawadoholele Balaba.
41015012	Pilato yawabidula kahi yakuwagamba, “Nimutende nhani ayuno yo mukumugamba Mundewa wa Wayahudi?”
41015013	Hawatula chowe kahi wakugamba, “Mudumangise!”
41015014	Pilato yawagamba, “Kwina wihi waki woyagolose?” Weja wagendelele kutula chowe, “Musambase!”
41015015	Pilato yakende kuwendesa matewa, hakewadoholela Balaba; yakafuluse kumujola ne mikotya hakemulafa Yesu yadumangiswe.
41015016	Awasilikali hawamulonda hawamwigala kwi kumbo dikwinangwa Plaitolia. hawawalonda chitewa chose.
41015017	Hawamufasa isuke idunghundunghu, hawaluka nghofia ya miwa, hawamufasa mwitwi dyakwe.
41015018	Hawakonga kumulamusa: “Baho hako Go Mundewa wa Wayahudi!”
41015019	Hawamutowa ne chigwami mwitwi, hawamutwila mate, hawafugama, wakumufunamila.
41015020	Wakamale kumuseyigila, hawamuhambula dikasu diya didunghudunghu, hawamufasa sisuke sakwe imwecho. Hawamulafa kunje uleke wamudumangise.
41015021	Kamei hawamudindilisa imunhu yalokage kulawa kumugunda, Simoni Mukilene, Baba yawo cha Isikanda na Lufo, uleke yaudinghule musalaba wakwe.
41015022	Hawamwigala ahanhu hakwinangigwa Goligota, nong'amba, Ahanhu he diguha dye ditwi.
41015023	Hawamwingha difai ihanganisigwe manemane, ninga ghayunywile.
41015024	Hawamutungika, na kugawa si suke sakwe, hawatowa kula chila munhu yapate choni.
41015025	Hayuwa chipisi cha saa ya kadatu, hawamutungika mumusalaba.
41015026	Hahowa na anuwani muchanhya yakwe, “MUNDEWA WA WAYAHUDI.”
41015027	Hamwedu naye hawatungikigwa wahiji weli, yumonga kumukono wakwe wokulume, na yumonga kumukono wakwe wokumoso.
41015028	Uleke diwandiko dimemelekele idikugamba, “Yasambaswa hamwedu na wehi.”
41015029	Wagendage munjila howomuliga, hawafumila kwa kusingisasingisa amatwi gawo wakugamba, “Ahaa! Agweye ukudaha kudimola dihekalu na kudijenga kwa majuwa madatu!
41015030	Kihonye gomwecho, uhumuluke mumusalaba!”
41015031	Awakulu wa Watambiki nawo hawamuseyigila awecho kwa wecho, hamwedu na watulumi wakugamba, “Hakahonya wamonga,” nghakudaha kihonya imwecho!
41015032	Kilisito iMundewa wa Isilaeli na hayahulumuka hambiya mumusalaba uleke chone, chimuhuwile! Awaya nawo awatungikigwe hamwedu naye howomuliga.
41015033	Ikowe saa ya mutandatu hokukuwa chisa, iisi yose mpaka saa ya dikenda,
41015034	Ikafike saa ya dikenda, Yesu yekwinula dijwi dyakwe kwa ludole, “Eloi, Eloi, lama sabakitani?” No kugamba, “Mulungu wangu Mulungu wangu nhani unilekile?”
41015035	Awamonga awemile baho awahulika na kugamba, “Langa, yakumwinanga Eliya!”
41015036	Yumonga hayabilima lumangho, na kutubwisa didodoki na kudifabika musiki. Hakamwingha yonywe, yakugamba, “Lekeni! Chilange nghonaga Eliya kokwija kumuhulumusa!”
41015037	Naye Yesu yalafa ijwi ikulu, kamei na kufa.
41015038	Dipasiya dya hekalu dyadegeka fibemhe fili, kulawa kuchanya mpaka hasi.
41015039	Yuya iyakida, iyemile baho yakumulanga, yakone kafa kwanjila iyo. Hoyagamba, “Chawelu ayuno hakowa Mwana wa Mulungu!”
41015040	Hahowa na wanawake wakulanga kwa hatali. Mugati yawo hakowa Maliamu Magidalene, na Maliam ing'ina yawo cha Yakobo imudodo na Yose, na Salome.
41015041	Awo nowakiyandamile naye ako Galilaya, na kumutogomela. Na wamonga wengi awejile naye mpaka Yelusalemu.
41015042	Ikowe hegulo, kosoko ni Matandilo, nadyo ijuwa dikulongolela isabato.
41015043	Hakaluta Yusufu munhu wa Alimataya, munhu mukulu, munhu wa dibalasa dya mahonge. Imwene imwecho yakugojela undewa we Mulungu, yagolosa chigosi, yekwingila kwa Pilato, na kumutasa umutufi wakwe Yesu.
41015044	Pilato yekisina lugano kosoko fina kafulusa kufa. Hakamwinanga iyakida yuya, na kumusa fina kufa kafulusa katali.
41015045	Yakafuluse kupata ichawelu kwi Akida yuya, na kumwingha Yusufu umutufi wa Yesu.
41015046	Naye hakagula sanda ya bafuta, hakamuhulumusa, na kumufasa isanda iya, yamwika muchilalo chisongoligwe mudiwe. Hakafingilisa diwe kumulango we chilalo.
41015047	Naye Maliamu Magidalene na Maliamu ng'inakwe wa Yose, hawalanga ahaya hoyekigwe.
41016001	Isabato ikaloke Maliamu Magidalene, na Maliamu ing'ina wa Yakobo, na Salome, hawagula mafuta gena mhungile swanu wakamubake.
41016002	Kwikali lwisalwisa, dijuwa dye inghonga dye dijuma, hawaluta kuchilalo ugele dijuwa fodyakongage kutonhomoka.
41016003	Hawakonga kulonga awecho kwa wecho, “Nani yakuchifingilisila diwe diya hamulango we chilalo?”
41016004	Wakalange na kona diwe diya difulusa kufingilisigwa; nadyo hadyuwa ikulu lugano.
41016005	Hawengila kuchilalo, na kona mwanike yekale ulwandi lo kulume kafala suke njelu, hawakisina.
41016006	Yawagamba, “Munghakisine! Mukumuhananga Yesu Munasaleti, iyatungikigwe. Kenuka muchilalo! Kahechaka hano, halangeni howamwikile.
41016007	Ninga luteni mukawatamile awefusa wakwe, na Petulo: Fina kawalongolela kuluta Galilaya, mukamona uko fina foyamutamileni.”
41016008	Hawalawa kunje, hawabilima kulawa hachilalo, kosoko wakutetema na kisina. Kahi wasamutamile munhu mbuli kosoko hawogoha. [
41016009	Naye yakenuke nhosikusiku dijuwa dye inghonga dye kukonga dye dijuma, hoyokiyonesa kunghonga kwa Maliamu Magidalene, imwene wo yamulafa simhepo mufungate.
41016010	Aye hoyoluta hoyowatamila awaya awowile hamwedu naye. Nawo wakali hongesa na kulila;
41016011	Ninga awene fowahulike fina mumi, naye kawona, wasahuwile.
41016012	Kahi hakakiyonesa na weli wawo na kena futa ingi; nawo wende wagenda wakuluta kumugunda.
41016013	Awa nawo hawaluta hawawatamila awaya wamonga, awene nawo hawaleka kuhuwila.
41016014	Hanyuma, hakoneka na waya ikumi na yumwedu fowende wodiya. Hokawagombela kosoko ya kuswela dihuwi kwawo na ukugutu we fidoga fyawo, kosoko wasawahuwile awaya awamwonile foyenuke muchilalo.
41016015	Hakawagamba, “Luteni kuchilunga chose mukahubili imbuli swanu kwa chila munhu.
41016016	Iyakuhuwila na kubatisigwa yakuhona; inghakuhuwila yakulamuliligwa.
41016017	Fitangilo fino fikwende fikiyandamile na awaya awakuhuwila. Kwi sina dyangu wolafa si mhepo; wolonga kwa nonga nyisha;
41016018	wokola majoka, hata wanghadiya chinhu cha kukoma chisikuwabulaga ng'o; wokwika imikono yawo muwatamu, nawo wakuhona.”
41016019	Basi Mundewa Yesu yakamale kulonga nawo, hakenuligwa kulanga na kwikala umukono wo kulume we Mulungu
41016020	Nawo awaya hawalawa hawaluta kuhubili kosekose, iMundewa yakugolosa milimo hamwedu nawo na kumemelesa aiya imbuli kwa fitangilo ifyakiyandamile nayo. Hano.]
42001001	Kosoko wanhu wengi waguma mikono kwika hamwedu simbuli sigoloseke ukwetu,
42001002	fina fowachisimulila awaya wowile watogomi we imbuli kulawa kunghonga,
42001003	nyona fiswanu kwandika kusoko aniye nani nyandamila simbuli sose kwa habehi, sa ugele ulokile, kwandika hamwedu fina fosilawanise Mutunyigwa Teofilo;
42001004	udahe kumanya chawelu simbuli so utamiligwe.
42001005	Ugele wo undewa wa Helode, Mundewa wa Uyahudi heja howa na mutambiki yumwedu disina dyakwe Sakalia wo ugele wa Abiya, na imukagwe yowa Elisabeti wo ulukolo lwa Haluni.
42001006	Na wose foniweli hawowa wachawelu mumeso ge Mulungu, hawekala fiswanu, hawagendelela kuikola misigililo ye Mundewa bila kubana chochose.
42001007	Nawo weja wowa wechaka mwana, kosoko Elisabeti yowa mugumba hawowa wasehe lugano.
42001008	Hambiya foyatogomage mumulimo wo utambiki hamwande ye Mulungu, foyowile muugele wakwe,
42001009	kwa kwandamila sinhenda se chitambiki, ikula haimugwila imwene kwingila mwihekalu dye Mundewa kufunghisa ufumba.
42001010	Ugele wo kufunghisa amatewa gose ga wanhu hagowa kunje gekutasa.
42001011	Baho Sakalia hakalawiligwa na Malaika we Mundewa, Kema nyima ulwandi lo kulume lwa Hefugilo dyo kufunghisa.
42001012	Kamei Sakalia hakedasika na kogoha lugano foyamonile Malaika.
42001013	Ninga, “Malaika kamutamila Sakalia, ughogohe kusoko kutasa kwako kuhulikigwa na imukago Elisabeti kokweleka mwana we chigosi, nagwe komwinanga disina dyakwe Yohana.
42001014	Nagwe kokuwa na chinyemi na kubwedelela na matewa wonyemuka ugele wo kwelekwa kwakwe.
42001015	Kosoko kokuwa mukulu mumeso ge Mundewa, na imwene nghekunghwa difai kahigimbi mukali, naye komemeswa Muhe Musunhile kulawa munda mwe ng'ina.
42001016	Kawowisa matewa ga wana wa Isilaeli kwe Mundewa Mulungu wawo,
42001017	na komulongolela Mundewa, kolongosigwa ne Muhe na ludole lwa Eliya. Kubidula imimoyo ya waBabamunhu ku wana, kowagolosa awechaka chogoho wowe na madoga ga uchawelu, kuwatandila awanhu kusoko ye Mundewa.”
42001018	Sakalia kamusa Malaika yakugamba, “Nomanya nhani? Aniye namusehe ne mukangu mudaha lugano.”
42001019	Na Malaika kamugamba, “Aniye na Gabilieli, nikwima ahanhu he Mulungu, nhumigwa kulonga na gweye na kukwigalila mbuli swanu fina ino.
42001020	Langa nghudaha kulonga mpaka dijuwa diya gogekwija gelawanisa agano gonikutamile, kusoko nghusifumile simbuli sangu sikwija silawanisa mu ugele wakwe.”
42001021	Wanhu wenda wemugojela Sakalia na hawesina kusoko hakekalisa kwi hekalu.
42001022	Na foyalawile kunje nghadaha kulonga nawo, howemutanga fina kona majumo kugati ye dihekalu; kawengha chitangilo na kugendelela kuwa chimumu.
42001023	Foyafuluse amajuwa go mulimo wakwe, hakoya ukaya ukwakwe.
42001024	Kulawa ugele uwo imuke Elisabeti hakeyoha. Hakefisa kugati kwa chigele cha minyesi mishano, yakugamba,
42001025	“Nhafi no Mundewa foyanigolosele muchigele choyanyonile, kanilegusila chinyala changu mumeso ga wanhu.”
42001026	Mumwesi wa mutandatu kulawa kwiyoha kwa Elisabeti; Malaika Gabilieli hakatumigwa ne Mulungu mukaya ya Galilaya disina dyakwe Nasaleti.
42001027	Kwa bikila yatumisigwe na munhu disina dyakwe Yusufu, wa lukolo lwa Daudi, na disina dya bikila yuyo ni Maliamu.
42001028	Gabilieli kengila munyumba yakwe yakugamba, “Bahoni gowinghigwe dihewa, iMundewa kahamwedu nagwe.”
42001029	Maliamu foyahulike galongigwe na Malaika, hakedasika lugano, na hakesina na kiyusa umulamuso uno wa aina yaki?
42001030	Malaika kamugamba, “Unghogohe Maliamu, kusoko kwinghiwa Dihewa na Mulungu.
42001031	Nagwe kokiyoha na kweleka Mwana we chigosi, na disina dyakwe kokwinangigwa Yesu.
42001032	Kokuwa Mukulu na kokwinangigwa Mwana wa yowile Kuchanhyasi. iMundewa Mulungu komwingha idigoda dyo undewa we Babakwe Daudi.
42001033	Naye kodima awanhu wa Yakobo majuwa gose na undewa wakwe ukuwa wichaka ndumo.”
42001034	Maliamu kamubidula Malaika yakugamba, “Yokuwa nhani mbona simanyile mugosi?”
42001035	Malaika kamubidula kamugamba, “Muhe Musunhile kokwijila muchanhya yako na ludole wa yowile kuchanhyasi wokugubika kosoko yo imwana yekwelekigwa kokwinangigwa musunhile, Mwana we Mulungu.
42001036	Kahi langa imunduguso Elisabeti muudala wakwe Kakiyoha mwana wa chigosi, na auno mwesi wa mutandatu ukwakwe ayuya yowile mugumba.
42001037	Kosoko chila chinhu chikudahika kwe Mulungu.”
42001038	Maliamu kabidula yakugamba, “Langa niye na mutumwa we Mundewa, leka yuwe ukwangu fina foulongile.” Malaika kamuleka, kaluta.
42001039	Ichigele chicho Maliamu hoyekinuka hoyeluta kwa chimwande mpaka isi ya fitunda, mukaya ya Yuda.
42001040	Kengila kugati munyumba ya Sakalia na kumulamusa Elisabeti.
42001041	Na Elisabeti yakahulike umulamuso wa Maliamu, ichali hachijumha munda mwa Elisabeti kwa chinyemi. Na Elisabeti hoyememeswa Muye Musunhile.
42001042	Elisabeti hakalonga kwa dijwi ikulu yakugamba, “Agweye kupata mboto kusuma wanawake wose na cheleko chako chipata mboto!
42001043	Aniye na nani mpaka ingina we Mundewa yeje kunilamusa?
42001044	Kosoko dijwi dyo mulamuso wako fodyengile munghutwi sangu, ichali chidodogi hachijumha kwa chinyemi mugati ye sinda sangu.
42001045	Nagwe Ibeka gouhuwile, kosoko gakwenda gomemelesigwe gago galongigwe ne Mundewa.”
42001046	Maliamu kagamba, “Umoyo wangu ukumutunya Mundewa.
42001047	Na muhe wangu wonela kosoko ye Mulungu mwihula wanguq
42001048	Kosoko kamulanga kwa ubasi mutumwa wakwe muholo, na langa kulawa hambiya awanhu wose woninanga mumoti.
42001049	Imulungu kanigolosela makulu na disina dyakwe disunhile.
42001050	Usungu wakwe kwa wanhu wakumwogoha kwa cheleko mpaka cheleko.
42001051	Konesa makulu kwa mukono wakwe; kawachakula awowile weyoni mufidoga fyawo.
42001052	Kawakinya awakulu kulawa Muundewa wawo na wakiwa kawenula,
42001053	Kawegutisa awene injala kwa maswanu, na wagoli kawaleka chaka,
42001054	Kamutasa Isilaeli imutogomi wakwe, kagelegela usungu wakwe,
42001055	Fina foyawatamila awakulu setu, hakalonga Abulahamu na weleko wakwe majuwa gose.
42001056	Maliamu yekala chigele cha minyesi midatu, kamei hoyekuya ukaya ukwakwe.”
42001057	Ichigele cho kidohola kwakwe Elisababeti chafika, yeleka mwana mugosi.
42001058	Awanhu wowile habehi naye na wanduguse fowahulike fina Mundewa kamonela ubasi, howonyemula hamwedu na Elisabeti.
42001059	Mwijuwa dya munana howikwija kumufina imwana, howehananga kumwingha disina dye Babakwe Sakalia.
42001060	Ing'inakwe kabidula kagamba, “Ng'oo! Sinheifo; ayuno kokwinangwa Yohana.”
42001061	Wamugamba, “Nhani hechaka wowose yakwinangwa disina dyo mulukolo lwako?”
42001062	Kamei hawamonesa chitangilo iBabakwe kumusa imwanagwe komwinanga nani?
42001063	Katasa chibao cha kwandika, hoyokwandika fina, “Disina dyakwe Yohana.” Wose howekisina.
42001064	No baho ni baho du mulomo wakwe hougubuligwa, hamwedu na dilimi dyakwe, hoyokonga kulonga na kumutunya Mulungu.
42001065	Weja wengilwa na itisi wose awekalage hamwedu nawo, na simbuli siya hosikwenela muchilunga chose che fitunda fya Yudea.
42001066	Na wose awahulike howegeka mufidoga fyawo wekugamba, “Imwana yuno kokuwa mwana wa nhani? kosoko umukono we Mundewa hawuwa naye.”
42001067	Na iBabakwe Sakalia hoyomemeswa Muhe Musunhile yekugamba,
42001068	“Yatunyigwe Mundewa Mulungu wa Isilaeli, kusoko kawejila wanhu wakwe, na kuwahonya.
42001069	Kachingha ihembe dya uhonya mwelekwa wa Daudi mutogomo wakwe.
42001070	Fina foyalonga kulawa kunghonga kwa njila ya wagonesi wakwe wasunhile.
42001071	Uleke chihonyigwe kulawa ku wanghondo wetu. Na kulawa mumikono ya awekuchisuhila.
42001072	Kuwonela ubasi awaBaba setu, na kudigelegela dilagano dyakwe disunhile.
42001073	Inyilaha yoyamwilahila iBaba yetu Ibulahimu
42001074	Chihonyigwe kulawa mumukono wa wanghondo wetu, chitogome chichaka kogoha.
42001075	Kwa usunhile ne chawelu mumeso gakwe majuwa getu gose.
42001076	Nagwe gomwana kokwinangwa mugonesi wa iyowile kulanga. Kusoko kulongola kumwande ye Mundewa kumugolosela sinjila sakwe.
42001077	Kuwatamila awanhu wose fina wahonyigwa, kwa kulekeligwa uwihi wawo.
42001078	Kwa njila ya ubasi we Mulungu wetu, ujelu fina wo mugingu wochijila kulawa kulanga.
42001079	Awaya wakwikala muchisa, awagubikigwe na dipeho dye difa, kuchilongosa mu njila ye digoya.”
42001080	Kamei, imwana hakakula, hoyopata ludole lwe chimuhe, hoyokwikala kunyika mpaka dijuwa dyo kwiyonesa kwakwe ku Isilaeli.
42002001	Muchigele chicho dilagiso dyalawa kwa Kayisali Agosito ikugamba, “Awanhu wose muchilunga wandikwe masina gawo.”
42002002	Aino yowa nyandikwa ya bosi yalawanise ugele wo undewa wa Kilenio yowile Mundewa wa Silia.
42002003	Kosoko yo wanhu wose hawaluta kwandikigwa, chila munhu ukaya ukwawo.
42002004	Yusufu naye hakakwila kulawa Galilaya, Mukaya ya Nasaleti kaluta Yudea mukaya ya Daudi ikwinangigwa Betelehemu, kosoko imwene ni wa lukolo lwa Daudi.
42002005	Hakaluta kiandikisha hamwedu na Maliamu mutumisigwa wakwe naye hakeyoha.
42002006	Ichigele chicho fowowile uko, majuwa gakwe gokidohola geja gafika.
42002007	Kamei hakedohola nhula hanju naye hakowa mugosi, kamufasa sisuke se mwana, kamugonesa ahanhu hokudiila sing'ombe, kwasoko wasapata luneka musinyumba sa wageni.
42002008	Na muisi iiya kweja kowa na wadimi wekwikala kwidimo ne isawo yawo hechilo.
42002009	Malaika we Mundewa hoyowalawila, kema hagati yawo, utunyi we Mundewa houwamulikila, nawo howokwingilwa na itisi ikulu.
42002010	Malaika kawagamba, “Munghogohe nikumwigalilani mbuli swamu, mbuli ya chinyemi chikulu, awanhu wose wokonela.
42002011	Kosoko diyelo mukaya ya Daudi kelekigwa muhonyi wenu, no Kilisito Mundewa.
42002012	Achino no chitangilo chenu, mokona mwana mudodogi kafasigwa suke sa chali, kagoneswa hanhu hakudiila sing'ombe.”
42002013	Kamei baho itewa dya Malaika kulawa kulanga, howetunya Mulungu na kwimba,
42002014	“Utunyi ulute kuchanhya kwe Mulungu, na Muchilunga chuwe digoya kwa wanhu woyasagule.”
42002015	Malaika fowaleuke na kuluta kulanga wadimi wetamila wakugamba, “Hambiya chilute Betelehemu chikone adiya dochitamiligwe ne Mundewa.”
42002016	Howoluta chimwandemwande, wamufika Maliamu na Yusufu na yuya imwana mudodogi kagona ahakudiila sing'ombe.
42002017	Howomona imwana na kuwatamila gose gowahulike soko ye imwana.
42002018	Wose wahulike simbuli salongigwe na wadimi hawesina lugano.
42002019	Ninga Maliamu hoyogeka na kugadoga gose mumoyo wakwe.
42002020	Awaya wadimi weja woya, akuno wekumutunya Mulungu, kosoko ya gose gowahulike na kona, ifyene fyowatamiligwe.
42002021	Majuwa munana gakaloke, na ugele wo kumufina haufika, howomwinanga Yesu disina dyakwe, ifene foyenangwa na Malaika kabla ya kwifunga kwe ing'ina.
42002022	Ugele wo kuhojoligwa kwawo ukafike, Yusufu ne Maliamu hawamulonda Yesu ne kuluta naye Yelusalemu kumwika kumwande ye Mundewa fina imisigililo ya Musa foyikulonga.
42002023	(Fina foyandikwe muchitabu che malagiso ge Mundewa, “Mwana nhula hanju we chigosi kokwinangigwa musunhile kwe Mundewa).”
42002024	Kahi hawaluta kulafa filafwa ifene dilagiso dye Mundewa fodilongile, “Huwa mbili hagela makinda ge njiwa.”
42002025	Ugele wuwo akuya Yelusalemu hakuwa na munhu wa chelu na yekumogoha Mulungu, disina dyakwe Simioni. Yendeyogojela kwa nghwina uhonya wa Isilaeli. Hakalongosigwa ne Muhe Musunhile.
42002026	Imuhe Musunhile hakamugubulila fina nghodaha kufa mpaka yamone Kilisito we Mundewa.
42002027	Kamei yamemesigwe no uMuhe Musunhile yamulongosa kwija kwi hekalu iBaba na ng'ina wa Yesu wamwigala kugati, kosoko wamugolosele ifina fowalagisigwe ne Mundewa;
42002028	Simioni yamudinghula imwana, hoyomutunya Mulungu yakugamba,
42002029	“Hambiya Mundewa kumulekela imutumwa wako, Yaleguke digoya ifene diwandiko dyako fodilongile.
42002030	Kosoko ameso gangu gona uhonya wako.
42002031	Ninga awanhu wose wowona uhonya wako woutandile mumeso ga wanhu wose.
42002032	Ujelu wa magubulo kuwamembe, na we ditunyo ku wanhu wako Isilaeli.”
42002033	iBabakwe ne ing'ina weja wakisina kosoko ya simbuli salongigwe soko ye imwana.
42002034	Simioni kuwamotesa na kumutamila Maliamu ing'ina fina, “Imwana yu kekigwa kwa kugwa na kwinuka wengi wowile Isilaeli, na chitangilo che wanhu womulema.
42002035	Nagwe gomwecho idipanga dyokwingila mumoyo wako uleke gagubuligwe madoga ga mimoyo itewa.”
42002036	Kweja kowa na Mugonesi yumwedu we chike disina dyakwe Ana mwana wa Fanueli wa lukolo lwa Asheli. Hakekala na mugosi minyaka mufunghate kulawa munhole yakwe.
42002037	Kahi hakasigala mwigane mpaka ugele wuwo foyowile mudala wa miyaka makumi munana na mine, nghekuleuka mihekalu ye Mulungu yekutasa kuleka kudia chigele chose.
42002038	Ugele wuwo hoyolawanisa, hoyomutunya Mulungu na kulonga simbuli se mwana ku wanhu wose wagojelage uhonya wa Yelusalemu
42002039	iBabakwe ne ing'ina fowamalile kugolosa gose fina fodyendage dilagiso, hawoya ukwawo Nasaleti mumukoa wa Galilaya.
42002040	Imwana hoyokula, hoyokongeseka ludole, kamema misungu, na Dihewa dya Mulungu hadyuwa umwakwe.
42002041	Chila mwaka iBabakwe ne ing'ina wenda weluta Yelusalemu fina fowasowele ugele we sikukuu ya Pasaka.
42002042	Imwana foyafika miyaka ikumi na mili, howolutanya Yelusalemu fina fowasowele.
42002043	Fowafulusa isikukuu, isikukuu ye Pasaka wejawakonga inhambo ya kuya ukwawo, amba Iyesu hoyosigala Yelusalemu, na iBabakwe ne ing'ina wasamanyile;
42002044	Awene wamanya kaumo mwitewa, howogenda mpaka dijuwa duswa, wakonga kumuhananga kuwambwiya sawo na wayawo.
42002045	Kosoko wasamonile, howokuya Yelusalemu kumuhananga.
42002046	Dijuwa dya kadatu howomufika mwihekalu kekala hagatigati ya wafusaji yakuwategelesa na kuwosa.
42002047	Wose wamuhulike hawesina lugano kwasoko ye misungu na mbidula yakwe swamu.
42002048	iBabakwe ne ing'ina fowamonile hawesina, ing'inakwe kamusa yakugamba, “Gomwana kuchitenda nhani? iBabako na niye chenda chikukongha kwa usungu.”
42002049	Imwene hakabidula yekugamba, “Nhani mukunihananga? Musamanyile fina inyagila kwikala munyumba ye Babangu?”
42002050	iBabakwe ne ing'ina wasamanyile simbuli sowatamiligwe.
42002051	Hoyokuya hamwedu nawo mpaka Nasaleti, hoyogendelela kuwahulika. Ing'ina hoyofundika gose mumoyo wakwe.
42002052	Na iYesu hoyogendelela kukula kwa misungu na chimo, hoyowendesa wanhu ne Mulungu.
42003001	Hawuwa mwaka wa kumi na shano wa undewa wakwe Kaisali Tibelio. Pondio Pilato hakowa Mundewa wa Uyahudi, Helode Mundewa mudodo wa Galilaya na imunduguse Filipo hakowa Mundewa mudodo wa mikoa ya Itulea na Tilakoniti; na Lusania Mundewa mudodo wa Abilene,
42003002	Anasi na Kayafa hawowa Makuhani wakulu. Imbuli ye Mulungu hoimwijila Yohana mwana wa Sakalia uko kunyika.
42003003	Kamei Yohana hoyeluta mumhelo ya ulwanda wa Yolodani. Hoyohubili ubatiso wo kulamba kosoko yo kulekeleligwa uwihi.
42003004	Fina foyandikwe muchitabu cha Mugonesi Isaya: “Dijwi dya munhu dihulikika kunyika, ‘Igoloseni injila ye Mundewa; gololeni injila yakwe!
42003005	Chila ilolo difukiswe, chila itunda na kitongo iduliswe. ahagonjile hagoloke, sinjila sihile sigoloswe na kuwa swamu.
42003006	Na chila munhu kowona uhonya we Mulungu.’”
42003007	Wanhu matewa haweja kubatisigwa na Yohana, kawosa yakugamba, “Anyeye cheleko cha majoka nani yawafundile muitije inyono ye Mulungu?
42003008	Mweleke mamudyo gakonesa fina mulamba, kahi munghakonge kugamba: ‘Chinaye Baba Ibulahimu,’ kosoko nikuwatamila Imulungu yakudaha kumwinulila Ibulahimu wana kulawa mumawe gano.
42003009	Muchigele chino inhemo ikigwa mumasina ga mabiki, idibiki disikweleka mamudyo maswamu, dikung'enyigwa na kusomigwa.”
42003010	Awanhu wamusa wakugamba, “Chigolose nhani seye?”
42003011	Hoyowabidula yakugamba, “Iyena makoti meli na yamwinghe iyechaka; na iyena chakudiya yagolose nhaifo.”
42003012	Awakonghosa we ikodi nawo howokwija kubatisigwa, howomusa, “Mwalimu chigolose nhani seye?”
42003013	Kawagamba, “Munghakongose chinhu kujumha fomusigililigwe.”
42003014	Awasilikali nawo howomusa wekugamba, “Ase nase chigolose nhani? Kawagamba Munghapujile munhu, kahi munghamubalalile munhu, na mwigutiswe na maliho genu.”
42003015	Awanhu fowowile mukugoja agelawanisa, wose wakudoga mufidoga fyawo isimbuli sa Yohana, nhegela imwene no Kilisito.
42003016	Yohana kawabidula yekugamba, “Aniye nikubatisa kwa meji, ninga yekwija munhu iyena ludole kujumha niye, kai aniye sagilwe kohola sisigi sa filwatu fyakwe. Ayo kowabatisa kwa Muhe Musunhile na kwa moto.
42003017	Diselo dyakwe dya mumukono yakwe, naye koshagila uluga lwakwe, na kukunjagisa ngano mukano yakwe, ninga amakohelele kogasoma mumoto usikusima.”
42003018	Kahi kwa mbuli nyingi hoyowahubilia wanhu mbuli swanu.
42003019	Ninga iMundewa Helode yagombelwa na Yohana kosoko yamulonda Helodia imuke we munduguse na kumutenda mukagwe, kahi no uwihi wose woyagolose.
42003020	Kahi Helode yongesa uwihi wakwe kwa kumoha Yohana.
42003021	Ninga awanhu wose wakamale kubatisigwa, na Yesu yakafuluse kubatisigwa yendeyotasa, ulanga wagubuka,
42003022	Kamei Muhe Musunhile yadulika muchanhya yakwe kefana njiwa, dijwi dyalawa kulanga, “Agweye no mwanangu mwendigwa wangu nyendesigwe nagwe.”
42003023	iYesu foyakonga umulimo wa kufusa, yowa fina minyaka makumi madatu nhafia hakamanyika fina mwana wa Yusufu wa Heli,
42003024	mwana Matati, mwana wa Lawi, mwana wa Meliki, mwana wa Janai, mwana wa Yusufu,
42003025	mwana wa Matatiya, mwana wa Amosi, mwana wa Nahumu, mwana wa Esili, mwana wa Nagai,
42003026	mwana wa Maati, mwana wa Matatia, mwana wa Semei, mwana wa Yoseki, mwana wa Joda.
42003027	Joda hakowa mwana wa Yohanani, mwana wa Lesa, mwana wa Selubabeli, mwana wa Shealitieli, mwana wa Neli,
42003028	Neli hakowa mwana wa Meliki, mwana wa Adi, mwana wa Kosamu yowile mwana wa Elimodamu, mwana wa Eli.
42003029	Eli hakowa mwana wa Yoshua, mwana wa Elieseli, mwana wa Yolamu, mwana wa Matati, mwana wa Lawi.
42003030	Lawi hakowa mwana wa Simoni, mwana wa Yuda, mwana wa Yosefu, mwana wa Yonamu, mwana wa Eliakimu,
42003031	Eliakimu hakowa mwana Melea, mwana wa Mena, mwana wa Matasa, mwana wa Nasani, mwana wa Daudi,
42003032	Daudi hakowa mwana wa Yese, mwana wa Obedi, mwana wa Boasi, mwana wa Sala, mwana wa Nashoni,
42003033	Nashoni yowa mwana wa Aminadabu, mwana wa Adimini, mwana wa Alini, mwana wa Hesiloni, mwana wa Pelesi, mwana wa Yuda.
42003034	Yuda yowa mwana wa Yakobo, mwana wa Isaka, mwana wa Ibulahimu, mwana wa Tela, mwana wa Naholi,
42003035	Naholi hakowa mwana wa Selugi, mwana wa Lewu, mwana wa Pelegi, mwana wa Ebeli, mwana wa Shela.
42003036	Shela hakowa mwana wa Kainani, mwana wa Alifokisadi, mwana wa Shemu, mwana wa Nuhu, mwana wa Lameki,
42003037	Lameki yowa mwana wa Mesusela, mwana wa Henoki, mwana wa Yaledi, mwana wa Mahalale, mwana wa Kainani,
42003038	Kainani hakowa mwana wa Enoki, mwana wa Seti, mwana wa Adamu yowile mwana wa Mulungu.
42004001	Foyamema Muhe Musunhile hoyokuya kulawa Yolodani, kalongoswa na Muhe
42004002	chigele cha majuwa makumi mane kunyika, yagesigwa na Luhoma. Na majuwa gose ngadiya chinhu, gakahele hakowa na njala
42004003	Luhoma kalonga naye yakugamba, “Nghona gweye ni Mwana we Mulungu, dilonge idiwe adi dyuwe mukate.”
42004004	Yesu hakamubidula, “Yandikigwa fina, ‘Munhu nghakuhuwila mukate wimwene.’”
42004005	Na iluhoma hoyomukwisa kuchanhya na kumunesa undewa wa muchilunga kwa chipisi chiguhi,
42004006	na kumugamba, “Nokwingha gweye Undewa na Ukulu wakwe ne ditunyo kosoko galafigwa ukwangu, nani nikumwingha wowose ifene fonikwenda.
42004007	Ninga gweye unghanifugamila, ai yose ikuwa yako.”
42004008	Na iYesu kamubidula yakugamba, “Yandikigwa Komufugamila, Mundewa Mulungu wako na imwene du komutogomela!”
42004009	Na iLuhoma hakamulonda mpaka Yelusalemu na hakamwika muchisusu che dihekalu na kumugamba, “Inghowa gweye kwa mwana we Mulungu, lagala hasi kulawa hano.
42004010	Fina yandikigwa, ‘Kokwingha malaika wakwe wakwimilise,
42004011	na mumikono yawo wokudinghula ungheje utowa mugulu wako nghwalo mwiwe.’”
42004012	Na iYesu kamubidula yakugamba, “Ilongigwa unghamugese Mulungu Mundewa wako.”
42004013	Na iLuhoma yakamale chila igesa, hoyomuleka kwa chipisi.
42004014	Na iYesu hakowa Galilaya yamemesigwe ne ludole lwa Muhe Musunhile, simbuli sakwe seja senela muchilunga chose cha munghanda ya Galilaya.
42004015	Hoyofusa mumasinagogi gawo, yatunyigwa na awanhu wose.
42004016	Na iYesu hoyokwija Nasaleti ahanhu hoyakulila, mwijuwa dye Sabato hakaluta kwisinagogi fina foyasowela. Hakema kosoko.
42004017	Na bahaya hakenghigwa chitabu cha Mugonesi Isaya. Hoyogubula ichitabu, hoyopata hanhu handikigwe,
42004018	“Muhe wo Mundewa kamuchanhya yangu, kosoko kanibaka mafuta kuwahubilia awakiwa mbuli swanu. Kanituma kutamila kulekeleligwa kwa amateka, kona kwa waya wasikona, kuwengha kulekeleligwa awaya awakoneligwa,
42004019	na kutamilisa umwaka we Mundewa ufumiligwe.”
42004020	Na hakagubika ichitabu, hoyomuwisila imutumishi na hoyokwikala hasi, na awanhu wose wowile mwisinagogi howomung'olela meso.
42004021	Hoyokonga kulonga nawo, “Diyelo ditulumo dino dimemelesigwa musinghutwi senu.”
42004022	Na wose hawalonga fiswanu kosoko yakwe na kwisina simbuli swanu silawile mumulomo wakwe; nawo hawagamba, “Ayu si mwana wa Yusufu?”
42004023	Kawatamila, “Hechaka manhonge fina molonga nonga ayi, ‘Gomuganga kihonye gomweecho, gose gochihulike kugolosa Kapelinaumu, golosa hano naho haisi yako gomweecho.’”
42004024	Na iYesu hakawagamba, “Chawelu nikumutamilani, hechaka Mugonesi iyekufumiligwa muisi yakwe.
42004025	Ninga, chawelu nikumutamilani, hakuwa na wegane wengi Muislaeli ugele wa Eliya, ugele ulanga fowohigwa miyaka midatu na miyesi mutandatu bila kutonya fula. Muchigele chicho njala nghulu haingila muisi,
42004026	na Eliya nghatumigwa kwa yoyose, amba kwa Seleputa, muisi ya Sidoni, kwe mwanamuke yowa mwigane.
42004027	Na hahowa na awena ukoma matewa Muislaeli ugele we Mugonesi Elisha, na hechaka yoyose yasunhigwa, ila Naamani wa Siliya.”
42004028	Ninga fowahulike gago, hawadeseka wose wowile mwisinagogi.
42004029	Nawo howekwinuka na kumulafa kunje ye ikaya, na kumulongosa ditwi kung'enge ye chitunda chajengigwe ikaya yawo, kosoko wamukubite hasi,
42004030	Ninga imwene kapuluta mugatigati yawo hoyoleuka.
42004031	iYesu hoyohulumuka Kapelinaumu, kaya yuwile Galilaya. Na yenda yewafusa mwijuwa dye Sabato.
42004032	Nawo hawesina kosoko ye mafusa gakwe, simbuli sakwe hasuwa na udaha.
42004033	Na mwisinagogi mowa na munhu yena magini, hoyolila kwa ijwi ikulu,
42004034	“Koo! China choni na gweye Yesu Munasaleti? Kwija kuchimalagisa? Nikumanya kwa nani gweye, Musunhile we Mulungu.”
42004035	Yesu kaigombela imhepo yekugamba, “Nyamala na umulawe. Na yakakinyigwe hasi ne imhepo mugatigati ya wanhu, imhepo hoilawa, ninga isimugolose dihile.”
42004036	Na wose hawesina wakilongelesa wakugamba, “Aino mbuli yaki? Kosoko kwa udaha na ludole yakugombela simhepo sihile naso sikulawa.”
42004037	Simbuli sakwe seja senela chila hanhu munghandanghanda ye iisi iya.
42004038	Hakenuka na kuleuka mwisinagogi, hoyokwingila munyumba ya Simoni. Ninga imukwewe Simoni hakowa mutamu, yakoligwa na ipwipwi ikali, na howomutasa kosoko yakwe.
42004039	Hoyokwima hanghanda yakwe, hoyedigombela dipwipwi, na hodimuleka, na chimwande hoyokwinuka na kuwatogomela.
42004040	Ninga dijuwa dikoswe, awanhu wose wowile na watamu, howomwigalila awanhu wose awakutamwa sinhamu mbalimbali; naye hoyokwika mikono yakwe muchanhya ya chila mutamu hoyowahonya.
42004041	Na simhepo naso hasiwalawa matewa, hositowa chowe, “Agweye kwa mwana we Mulungu!” Ninga hoyosigombela na nghasifumise kulonga, kosoko hasimumanya fina no Kilisito.
42004042	Housiku yakwe dijuwa dikalawe, hoyoleuka na kuluta ahanhu hachinyele. Awanhu howomuhananga na kwija ukwakwe, howokwenda kumulemesa kuleuka ukwawo.
42004043	Ninga hayowagamba, “Inyagila kuhubili imbuli swanu ya undewa we Mulungu musikaya singi kahi, kosoko iyo hanitumigwa.”
42004044	Na yenda yefusa mumasinagogi ga Yudea.
42005001	Ugele awanhu wakelunde na kumumemelela kutegelesa imbuli ye Mulungu, hakowa yemile munghanda ya dilamba dya Genesaleti.
42005002	Na hakona minhumbwi mili habehi na dilamba, ninga awalowa somba hawalawa muminhumbwi na wenda wesunha sinyafu sawo.
42005003	Hakakwila mumunhumbwi umwedu no wakwe Simoni, hakamutasa yawile mumeji kidogo kulawa kunghingi. Na hakekala na kuwafusa wanhu kulawa mumunhumbwi.
42005004	Yakafuluse kulonga, hoyomugamba Simoni, “Guma kuchiligati, na ulafe sinyafu sako ulowe somba.”
42005005	Simoni hoyobidula, “Mundewa chigolosa kasi yo kusokesa chilo chose chinghapate chinhu. Ninga kwa imbuli yako nohulumusa sinyafu.”
42005006	Ninga wakahulumuse sinyafu, hawapata somba nyingi lugano, sinyafu sawo hosikonga kudumuka.
42005007	Hawawenanga awayawo wowile mumunhumbwi wa keli weje kuwatasa. Haweja na kumemesa minhumbwi yose mili, ninga haikonga kusama.
42005008	Ninga Simoni Petulo yakone nhaifo, hakogwa mumigulu ya Yesu yakugamba, “Leuka ukwangu go Mundewa, kosoko aniye na munhu wa wihi.”
42005009	Kosoko hakesina imwene hamwedu na waya wowile naye kosoko ya uwingi we sisomba sowapatile;
42005010	na baho kahi weja wowa Yakobo na Yohana, wana wa Sebedayo, wowile wayagwe wa Simoni Petulo. Na iYesu hoyomutamila Simoni, “Unghogohe kulawa hambiya kokuwa mulowa wanhu.”
42005011	Nawo fowafuluse kwigala minhumbwi yawo kunghingi, howoleka fyose na kumwandamila.
42005012	Ugele foyowile mukaya imonga, baho keja munhu iyena ukoma, na foyamonile Yesu yogwa funama kededela yakugamba, “Mundewa nghona ukuhananga ukudaha kunihonya.”
42005013	Naye yagolola umukono wakwe hoyomukwafa yakugamba, “Nikuhanga, hona baho ni baho ukoma houhona.”
42005014	Na hakamulemesa yanghamutamila munhu, ninga, “Luta gomweecho ukeyonese kwa mutambiki, na ukalafe digelo fina foyalongile Musa uwe uhomelesi ukwawo.”
42005015	Ninga simbuli so seja senela lugano kola hanhu na matewa mengi hawetang'anyila kutegelesa na kuhonyigwa sinhamu sawo.
42005016	Imwene hoyoleuka hoyoluta kunyika kutasa.
42005017	Mwijuwa dimonga dya majuwa gago, foyendeyefusa, heja howa na Mafalisayo na walimu we malagiso wekale naye, awo nowejile kulawa chila kaya ya Galilaya, na Yudea na kulawa Yelusalemu, na uludole lwe iMundewa hauwa naye kuhonya.
42005018	Langa, wanhu hawegala munhu yaholole mwisasi, wahananga wamwingise kugati na kumwika kumwande ya Yesu.
42005019	Ninga fowonile hechaka njila ya kumwingisa kosoko ya matewa, howokwila munyumba muchanhya howotobola na kumwingisa na disasi dyakwe kupulutila mukano mpaka kugati kumwande ya Yesu.
42005020	Yakone dihuwi dyawo hakagamba, “Mwanangu uwihi wako ulekeleligwa.”
42005021	Na Watulumi na Mafalisayo howakonga kiyusa, wakugamba, “Ayuno nani yakulonga lubeso? Nani yakudaha kulekelela uwihi ninga Mulungu yemwene!”
42005022	Ninga Yesu hakatanga amahweso gawo hakawagamba, “Nhani mukihwesa mumimoyo yenu?”
42005023	Imhufu no ihoki? Kugamba, “Kulekeleligwa uwihi wako ama kugamba leuka ulute?”
42005024	Ninga uleke mumanye fina mwana we munhu kena udaha muchilunga wa kulekelela uwihi. Hakalonga ne munhu yaholole, Nikukugamba, “Inuka winule disasi dyako ulute ukaya.”
42005025	Baho ni baho kenuka kumwande yawo, na hakalonda achiya choyagonele, na kuluta ukaya akuno yakumutunya Mulungu.
42005026	Na itisi ikulu hadiwengila wose, na hawamutunya Mulungu na hawamema lutwitwi wakugamba, “Diyelo chona mbuli ya ijumo.”
42005027	Hoyoleuka na kumona mukonghosa kodi yakwinangigwa Lawi, kekala ahanhu ho kulihila kodi, hoyomugamba, “Nyandamile.”
42005028	Na hoyoleka fyose, na kumwandamila.
42005029	Na Lawi hoyomugolosela chakudiya chikulu ukaya ukwakwe, na heja howa na mulundo mukulu wa wakonghosa kodi na wamonga wekale mumesa na wene.
42005030	Amafalisayo na Watulumi wawo hawawakalalilaga awefusa wakwe wakugamba, “Nhani mukudiya na kunywa hamwedu na wakonghosa kodi na wena uwihi?”
42005031	Yesu hoyowagamba, “Awomi wasikumuhananga Muganga, ninga awaya iwatamu.”
42005032	Sijile kuwenanga awaswanu ninga awena uwihi wadahe kulamba.
42005033	Na hawamugamba, “Awefusa wa Yohana wakufunga mikangha mingi na wakutasa, nheifo awefusa wa Mafalisayo, ninga awako wakudiya na kunywa.”
42005034	Na iYesu hakawagamba, “Mukudaha kuwagolosa awageni we halusi wohe ugele imwenye halusi kahamwedu nawo?
42005035	Amajuwa gokwija, hona imwenye halusi yekuleusigwa ukwawo, noho wakwenda wafunge mumajuwa gago.”
42005036	Kawatamila mbasi yakugamba, “Hechaka munhu iyekudega ndame ya suke nyisha na kuguma musuke ing'ono, yanghagolosa nhaifo, yakudega inyisha, na indame kulawa inyisha fisikiyagila na ing'ono.
42005037	Kahi hechaka munhu yakuguma difai nyisha mufiliba filalile, yanghagamba yagume idifai nyisha, yotula ifiliba na difai yokitika na ifiliba fyobanika.
42005038	Ninga idifai nyisha ikuhanangigwa igumigwe mufiliba fisha.
42005039	Kosoko hechaka munhu yakunywa difai yakatali hoyosulumila difai nyisha, kosoko yakugamba, ‘Chakatali kiswanu.’”
42006001	Mwijuwa dye Sabato Yesu foyendayogenda mumigunda ye ngano, awefusa wakwe wadudula masamhu, wafigisa mumikono yawo wa kudiya.
42006002	Ninga awamonga wa Mafalisayo wagamba, “Nhani mukugolosa chinhu chene chilemesigwe mwijuwa dye Sabato?”
42006003	Yesu hoyobidula, “Musisomile adiya dyo yagolose Daudi foyowile na njala, imwene hamwedu na waya awowile naye.
42006004	Foyengile munyuma ye Mulungu hoyolonda imikate ya konesa na kudiya, yene si fiswamu kudiigwa na wowose ninga Makuhani, kahi hoyowengha awaya woyowile nawo.”
42006005	Hoyowagamba, “Imwana we munhu no Mundewa we Sabato.”
42006006	Mwijuwa dingi dye Sabato, foyendae kwingila Mwisinagogi na kufusa, heja howa na munhu yaholole umukono wakwe wo kulume.
42006007	Na Watulumi na Mafalisayo weja wamunyembela, kona fina komuhonya mwijuwa dye Sabato, kosoko wapate mbuli ya kumusongesa.
42006008	Ninga hoyotanga madoga gawo, hakamugamba ayuya iyena umukono uholole, “Wije wime hano.” Hakenuka na kwima haya.
42006009	Na Yesu hakawagamba, “Nikuwosani togoleni! Ikuhanangigwa dijuwa dye Sabato kugolosa maswamu ama gehile? Kuhonya ugima ama kuubana?”
42006010	Hakawakongholela meso wose, na kumugamba ayuya imunhu, “Golola umukono wako. Hakagolosa nheifiya na umukono wakwe hauhona.”
42006011	Ninga weja wamemwa na nyono na kiyusa wene kwa wene wamugolose nhani Yesu.
42006012	Mumajuwa gago hakakwila kufitunda kutasa; hakatasa kwe Mulungu chilo chose.
42006013	Hosiku yakwe hakawenanga wefusa wakwe, na kuwasagula ikumi na weli kulawa mwiwefusa wawo, hakawenanga watumigwa;
42006014	Simoni, yamwinanga disina dya keli Petulo, na Andelea imunduguse, na Yakobo na Yohana, na Filipo na Batolomayo,
42006015	na Matayo, na Tomasi na Yakobo imwana wa Alufayo, na Simoni yenangigwe Selote,
42006016	Na Yuda mwana wa Yakobo, na Yuda Isikalioti yabiduke kuwa musongesi.
42006017	Hoyohulumuka nawo na kwima hanhu hatindimale, hamwedu na itewa dya wefusa wakwe na matewa ga wanhu walawile Yudea yose na Yelusalemu na mhwani ya Tilo na Sidoni, awejile kumutegelesa na kuhonyigwa sinhamu sawo,
42006018	na wose wedasigwagwe na simhepo sihile weja wahonyigwa.
42006019	Na amatewa wose hawahananga kumukwafa, kosoko uludole wenda umulawa kuwahonya wose.
42006020	Yesu hakenula meso gakwe hoyowalanga awefusa wakwe na kugamba, “Ibeka nyeye muwakiwa; kosoko undewa wa Mulungu ni wenu!
42006021	Ibeka nyeye mufungile hambiya; kosoko mokigutisigwa! Ibeka nyeye gomukulila hambiya; kosoko moseka!
42006022	Ibeka nyeye awanhu wanghawasula, kahi wanghawabagula, na kuwaliga na kuwabanila disina dyenu fina mbuli ihile kosoko ye Mwana we Munhu!
42006023	Sekeleleni dijuwa diya na kujumhajumha kosoko digelo dyenu ikulu kulanga, kosoko awaBaba sawo weja wawagolosa nhaifo awagonesi.
42006024	Ninga usungu wenu anyeye muwagoli; kosoko mufulusa kupata imhoso yenu!
42006025	Usungu wenu gomwigute hambiya; kosoko mokona njala! Usungu wenu anyeye gomukuseka hambiya; kosoko molombola na kulila!
42006026	Usungu wenu awanhu wose wanghawatogola; kosoko awaBaba sawo hawawagolosela nhaifo awagonesi wa udasi.”
42006027	“Ninga nikumutamilani anyeye mukunitegelesa, wendeni wanghondo wenu, muwagolosele maswamu awaya wakumusulani,
42006028	muwamotese awaya wakuwaligita, mutase kosoko ya waya wakuwabesa.
42006029	Kwa yuya yakukutowa munjeje mubidulile na ya keli, na yuya iyakulonda dikoti dyako unghamulemese inghasu nhaifiya.
42006030	Mwinghe chila munhu iyakukutasa, na iyakupokola finhu fyako unghahanange yakuwisile.
42006031	Na fina fomukuhananga wanhu wawagolosele anyeye, muwagolosele nhaifo.
42006032	“Nghona mukuwenda awaya awakuwenda nyeye, mukonesa uswamu waki? Kosoko hata awena uwihi wakugolosa nhaifo.
42006033	Na nghona mukuwagolosela uswamu awaya wakuwagolosela maswamu, mukupata igelo dyaki? Kosoko hata awena uwihi wakugolosa nhaifo.
42006034	Na nghona mukuwakopesha awaya wene womumanyile fina mohokela, mukugolosa uswamu waki? Hata awena uwihi wakuwakopesha awena uwihi kuhokela kahi.
42006035	Ninga wendeni awanghondo wenu, goloseleni fiswamu, kopesheni bila kugojela chochose kulawa ukwawo, na digelo dyenu dyokuwa ikulu na mokuwa wana wa ye kuchanhyasi, kosoko imwene muswanu kwa awasikumulumba na awakiyenda wenyecho.
42006036	Muwe na ubasi, ninga fina iBaba yenu foyena ubasi.”
42006037	Munghalamule; nanye musilamuligwa, munghatofule; nanye musitofuligwa, mulekelele; nanye molekeleligwa.
42006038	Wengheni; nanye mokwinghigwa chipimo chiswamu cha kumema na kukandisa na kusingisigwa hata kwitika chokwikigwa muchifa chenu. Kosoko ichipimo chomukulafa no chicho chomukupimiligwa.
42006039	Kahi hoyowatamila mbasi, “Togoleni! Imudula kodaha kumulongosa Mudula? Wasihubugila wose mwikolongo?
42006040	Imwifusa nghakumusuma imwalimu wakwe, ninga kila munhu yanghafusigwa fiswanu yakuwa fina imwalimu wakwe.
42006041	Nhani ukuchona ichibasi chuwile mwigiso dye munduguso, ninga nghukutanga dibiki dyuwile mwigiso dyako gomwecho?
42006042	Ama kodahaje kumugamba imunduguso, sekulu, leka nileuse ichibasi chuwile mwigiso dyako, nagwe gomwenecho nghukudyona dibiki duwile mwigiso dyako? Agwe wechimwefe! Konga kuleusa dibiki mwigiso dyako, baho kokona fiswamu kuleusa ichibasi chuwile mwigiso dye imunduguso.”
42006043	“Kosoko hechaka ibiki iswamu dikweleka mamudyo gehile, kahi kwichaka ibiki dihile dikweleka mamudyo maswamu.
42006044	Kosoko chila ibiki dikumanyika kwa mamudyo gakwe, kosoko amasada sigakubawigwa mumiwa, kahi sisabibu sisikubawigwa kulawa mumisega.
42006045	Imunhu muswamu kulawa musigafu ya umoyo wakwe yakulafa maswamu, na imunhu yehile kulawa musigafu ya uwihi wakwe yakulafa gehile; kosoko kulawa gaya agemile mumoyo wakwe umulomo wakwe ukulonga.”
42006046	“Nhani mukuninanga, ‘Mundewa,’ Mundewa, na musikugolosa agaya gonikumutamilani?
42006047	Chila munhu yekwija ukwangu na kuhulika simbuli sangu na kusigolosa nomutamilani foyakuliganiswa:
42006048	Yakuliganiswa na munhu yakujenga nyumba, iyakukata mpaka kusi, na kwika inghindiso mwiwe. Amafaluko gangheja, ameji gakutowa munyumba na gasikudaha kuisingisa kosoko ijengigwa fiswanu.
42006049	Ninga ayuya yakuhulika na kuleka kusigolosa kakifana munhu yakujenga nyumba mwisanga bila nghindiso, ameji gakuitowa na kuibena, na baho ni baho ikugwa, na inyugwa yakwe ikuwa nghulu.”
42007001	Foyafuluse kuwatamila gaya goyendage wanhu wahulike, hakengila Kapelinaumu.
42007002	Ninga Chilongosi wa wasilikali igana hakowa na mutumwa yowile mwendigwa wakwe, hakowa mutamu habehi na kufa.
42007003	Foyahulike simbuli sa Yesu, hakawatamila wasehe we Chiyahudi kumutasa yeje na kumuhonya imutogomi.
42007004	Nawo fowejile kwa Yesu howokidedela wakugamba, “Yendesigwa umugolosele dino.
42007005	Kosoko yakuwenda wanhu wetu na kachijengela disinagogi dyetu.”
42007006	Na Yesu hakaluta nawo. Foyowile habehi ne inyumba, “Ichilongosi wa wasilikali igana hakatuma wambwiya ukwakwe wakugamba Mundewa unghakiidase, kosoko aniye sagiligwe agweye wingile hasi he ikano yangu,
42007007	kosoko iyo hanikiyona sagiligwe nimwenecho kwija ukwako. Ninga longa mbuli du na imutumwa wangu yakuhananga yahone.
42007008	Kosoko ani nani na munhu mukulu nina wasilikali hasi yangu, na nighamulonga yumwedu, ‘Luta na yakuluta,’ na kwa yumonga, ‘Nyagula na yakwija,’ na kwa mutumwa wangu, ‘Golosa dino na yakugolosa.’”
42007009	Foyahulike nhaifo, Yesu hoyekisina lugano kosoko yakwe, hoyobiduka na kuwatamila matewa wamwandamilage, “Nikumutamilani hata Muisilaeli singhati nyone ihuwi fina dino.”
42007010	Na waya watumigwe fowowile ukaya, hawamufika imutumwa yuya mumi togi.
42007011	Chigele chiguhi hakaluta mukaya imonga ikwinangigwa Naini, hamwedu na wefusa wakwe na itewa ikulu hadikilongosa naye.
42007012	Foyeja yasegelela mumulango umukulu we ikaya iya, langa munhu yafile yenda yelafigwa kunje, ni mwana ye imwene we ing'inakwe yowile mwigane, na itewa ikulu kulawa kukaya iya hawowa naye.
42007013	Na iMundewa yakamone, hoyomonela ubasi hakamugamba, “Unghalile.”
42007014	Hoyokwija na kudikwafa dijenesa na waya wadipikile howokwima, hoyogamba, “Gomujelelo nikulonga na gweye, inuka.”
42007015	Na yuya yofile hoyekwinuka na kukonga kulonga, Yesu hoyomwingha ing'ina we imujelelo.
42007016	Itisi hadiwengila wose, na hawamutunya Mulungu wakugamba, “Mugonesi mukulu kalawanisa mugati yetu na Mulungu kawejila wanhu wakwe.”
42007017	Imbuli ayo hoyikwenela muisi yose ya Uyahudi na muisi sose sa munghanda yakwe.
42007018	Awefusa wa Yohana hawamutamila gose gano.
42007019	Yohana hakawenanga wefusa wakwe weli, hakawatuma kwa Mundewa wamuse, “Agweye no yuya iyekwija hegu chimugoje yungi?”
42007020	Kamei awanhu waya fowejile ukwakwe hawagamba, “Yohana Mubatisaji kachituma ukwako yakugamba, ‘Agweye noyuya yakwija hegu chimugoje yungi?’”
42007021	Muugele uya hoyowahonya wanhu matewa na sinhamu sawo, na sinhato sawo, na magini gehile, na wengi wowile wasikona hakawowisila kona kwawo.
42007022	Yesu hakagamba, “Luteni mukamutamile Yohana agene gomukona na kuhulika: Mudula wakona, fiwete wakugenda, wakoma wakusunhigwa, na fihuli wakuhulika, wafile wakwinuligwa, awakiwa wahubiligwa mbuli swamu.
42007023	Ibeka imunhu iyechaka manhonge kosoko yangu.”
42007024	Awatumigwe na Yohana wakaleuke, hakakonga kulonga na amatewa muchanhya ya Yohana. “Hamulawa kuluta kunyika kulanga choni?” Chibwade chikusingiswa ne imheho?
42007025	Ninga hamuluta kulanga choni? Munhu yafasigwe suke swamu? Langa, awaya wakufala sisuke se ditunyo na kwikala kwa kubwedelela wowa musinyumba sa undewa.
42007026	Ninga hamuluta kwija langa choni? Mugonesi? Heye! Nikumutamilani mukulu kusuma mugonesi.
42007027	Ayo yoyaandikiligwa gano, langa nikumwigala mutumigwa wangu kumwande yako yakugolosele injila.
42007028	Nikumutamilani mu wanhu wose welekigwe na wanawake hechaka mukulu kusuma Yohana, hata nheifo ayuya imudodogi mu undewa wa Mulungu ni mukulu kujumha Yohana.
42007029	(Fowahulike gago awanhu wose na wakonghosa kodi hawamufumila Mulungu, na kutunya kubatisigwa ubatiso wa Yohana;
42007030	Ninga Mafalisayo na walamusi we malagiso weja walema inyenda ye Mulungu ukwawo, kosoko wasabatisigwe na Yohana.)
42007031	“Nowaliganisa na choni awanhu wa cheleko chino? Nawo wakifana choni?
42007032	Wakifana wana awekale kwigulilo na kiinanga, ‘Hachiwatowela filimbi, nanye musafinile! Chiwembila nyimbo sa usungu, nanye musililile!’
42007033	Kosoko Yohana Mubatisaji keja nghakudiya mukate na kunywa difai, hamugamba, ‘Kena magini!’
42007034	Mwana we munhu keja yakudiya na kunywa, na mukugamba Langeni muhongho yuno na mulefi! Mbwiya yawo wakonghosa kodi na wena uwihi!
42007035	Ninga imisungu ikufumiligwa na wanagwe wose.”
42007036	Mufalisayo yumonga hoyomugoneka kudiya hamwedu naye, hoyoluta kunyumba ye Mufalisayo, na kwikala hamesa.
42007037	Kahi imwanamuke we ikaya iya iyeja yowa na uwihi, foyahulike fina hakekala mumesa munyumba ye Mufalisayo, hoyokwigala chichupa cha mafuta ge imhungile.
42007038	Kamei foyemile hanyuma yakwe hamigulu ya Yesu, hakalila, hakakonga kumutwinhesela imigulu yakwe na masosi, na kuihamusa na sinjwili sa muditwi dyakwe, na kuinonela migulu yakwe na kuibaka agaya mafuta ge mhungile swanu.
42007039	Hambiya Imufalisayo yuya yamugoneke yakone nhaifo, yalonga mumoyo wakwe, “Imunhu ayu mhali ni Mugonesi hakowa yakutanga fina imwanamuke yuno no nani kahi kanhani! Ayuya yakumukwafa, fina ni munhu wa uwihi.”
42007040	Kamei iYesu kamubidula kamugamba, “Simoni, nina chinhu cha kulonga na gweye.” Naye hoyomubidula, “Chinhu chaki Mwalimu?”
42007041	Yesu hakawagamba, “Mukopeshaji wa mapesa yumwedu yeja yowa na wanghokwa wakwe weli, yumwedu yakopa magana mashano, na wakeli makumi mashano.
42007042	Fowadugile kuliha hoyowalekelela wose. Hambiya yehoki yemwendesa yuya imukopeshaji?”
42007043	Simoni kamugamba, “Nikudoga fina ayuya yalekeleligwe inghokwa inghulu.” Hoyomugamba, “Kulamula fiswamnu.”
42007044	Baho hakamubidukila imwanamuke, yakumugamba, “Simoni ukumona imwanamuke yono? Ningila munyumba yako, nghuninghile meji ga kunawa migulu yangu, ninga yuno kanidonhesa migulu yangu na masosi na kuihamusa na sinjwili sakwe.
42007045	Nghuninonele, ninga ayuno kulawa fonengile nghalekile kuninonela migulu yangu.
42007046	Nghunibakile mafuta ditwi dyangu, ninga imwene kanibaka migulu yangu na mafuta ge mhungile swanu.
42007047	Kosoko iyo nikumutamilani, kalekeleligwa uwihi wakwe wowile mwingi, kosoko hakenda lugano, ninga iyakulekeleligwa chidodogi yakwenda chidodogi.”
42007048	Hoyomugamba, “Uwihi wako ulekeleligwa.”
42007049	Kahi awaya wowile naye hamesa hawakonga kihwesa, “Ayuno no nani yakulekelela hata uwihi?”
42007050	Na hakamugamba imwanamuke, “Dihuwi dyako dikuhonya. Genda mheho.”
42008001	Kulawa baho hoyoleuka kugendela mumakaya ne fijiji, yekuhubili na kwigala mbuli swanu ya undewa we Mulungu. Na waya ikumi na weli hawowa hamwedu naye.
42008002	Kahi wanawake wamonga awahonyigwe kwa kulafigwa simhepo na sinhamu. Maliamu yanangigwe Magidalena, yalafigwe simhepo mufungate,
42008003	na Yoane imuke wa Chusa mutumwa wa Helode, na Susana, na wamonga wengi wawatogomele kwa isawo yawo.
42008004	Amatewa wakeje hamwedu na wanhu kulawa kaya kwa kaya, hakalonga kwa mbasi.
42008005	“I muhandi hakaleuka kuhanda imbeyu, kamei foyahandage, simonga hasilagala munjila, na wagendanjila hawasijata, na fidege hofisidiya.
42008006	Na simonga hosilagala mwikangalawe, na fosakulile, hasinyala kosoko hasiswela ujolo.
42008007	Na simonga hasilagala mumiwa, na imiwa haikulanaso na kusikanhamisa.
42008008	Na kamei simonga hasilagala muulongo muswamu na kukula na kweleka kocho! Iyena singhutwi sa kuhulika na yahulike.”
42008009	Kamei wefusa wakwe wakamuse difuso dye imbasi,
42008010	hakawagamba, “Anyeye mwinghigwa udaha wa kumanya ififiso fye undewa we Mulungu, ninga kwa wamonga ukutamiligwa kwa mbasi, kosoko wanghalanga wanghone na wanghahulika wanghamanye.”
42008011	“Difuso dye imbasi nodi: Imbeyu no imbuli ye Mulungu.
42008012	Awaya we habehi ne injila no waya waihulike imbuli, ninga Iluhoma yakwija na kuilonda imbuli kulawa mumimoyo yawo, kosoko wangheje wehuwila na kuhona.
42008013	Awaya wowile mwikangalawe no waya wene fowakuhulika imbuli, wakuihokela kwa chinyemi, ninga wano wechaka misisi, wakuhuwila kwa chigele chiguhi na ugele wa magesa wakugwa.
42008014	Asiya salagale mumiwa, no waya wakuihulika imbuli, ninga fowakugendelela wakukanhamisigwa na ugoli we chilunga, na mamudyo gawo gasikukangala.
42008015	Na kwa siya silagale muulongo muswamu, awo no waya waihulike imbuli, na kuikola mumimoyo yawo miswamu na kweleka mamudyo kwa ufinyilisi wawo.”
42008016	“Hechaka munhu yekwasa taa na kuigubika ama kuigubika na idebe, ninga yakuika muchigwaso, kosoko awekwingila wadahe kona ujelu wakwe.
42008017	Hechaka mbuli ifisigwe uleke ikakiyonese, kahi chinhu che chifiso chisimanyika na koneka hajelu.
42008018	Mulangisise gomukuhulika, kosoko iyenacho kokwinghigwa, na iyechaka hata chiya choyekudoga kenacho kohokigwa.”
42008019	Kahi ing'inakwe Yesu ne wanduguse howomwijila, ninga wasafikile ukwakwe kosoko ye ditewa.
42008020	Hakatamiligwa, “Ing'inako ne wanduguso wema kunje, wakuhananga kukona.”
42008021	Hoyowabidula, “Ing'inangu na wandugu sangu no waya awakuhulika mbuli ye Mulungu na kuigolosa.”
42008022	Ijuwa dimonga Yesu na wefusa wakwe hawakwila mumunhumbwi, hakawagamba, “Lekeni chiloke umwambu ye dilamba.” Howoleuka.
42008023	Na ifene fowalutage Yesu hakakoligwa na nhongo na kugona. Na imheho yo luputa hoitowa mwilamba, ameji hagakonga kumema mumunhumbwi, na hawowa habehi kudidimila.
42008024	Hawaluta na kumwinusa wakugamba, “Mundewa, Mundewa! Chikufa!” Kamei hakenuka na kuigombela imheho na mawingo gajojage, hofinyamala na kuposika posi.
42008025	Hoyowagamba, “Dihuwi dyenu dyuwahi?” Hawogoha, na kisina wekulonga chila munhu na miyagwe, ninga yuno munhu waki? Iyakugombela hata imheho na meji, nafyo fikumuhulika!
42008026	Kahi howofika muisi ya Wagelasi yuwile umwambu wa Galilaya.
42008027	Foyajatile hasi kulawa mumumhumbwi, hakatang'anyila na munhu kulawa kwikaya yowile na mhepo, kwa chigele chitali nghafalile suke, nghekalage munyumba ninga mufilalo.
42008028	Foyamonile Yesu, hakatula chowe na kugwa kumwande yakwe, na kutowa lwangi, “Choni choukuhananga unigolose, Yesu Mwana we Mulungu iyekuchanhyasi? Nikukutasa unghanisambase.”
42008029	Kosoko Yesu yasidindilisa si mhepo kumulawa imunhu yuya. Ugele mwingi hasimukola, hakemilisigwa, na kohigwa kwa minyolo na simhingu, ninga hakedumula minyolo ne simhingu na kulongoswa na magini.
42008030	“Ninga Yesu hayamusa Disina dyako nani?” Hoyogamba, “Itewa,” kosoko mhepo itewa hasimwingila.
42008031	Kahi hasikinenela yanghasilafe na kuluta kwikolongo.
42008032	Baho heja howa na itewa dya nguluwe dikudima muluduli, simhepo hasikinenela yasileke singile musinguluwe. Hoyofumila.
42008033	Simhepo hosilawa kwe imunhu na kwingila kusinguluwe, kamei ditewa hodikulumhuka kuluduli lwe inghingi ye dilamba na kunywa munghabu.
42008034	Awadimi wakone dyalawanise, hawatija, na kutamilisa mwikaya na mufijiji.
42008035	Awanhu watamiligwe hawaleuka kulanga dyalawanise, na kwija kwa Yesu, howomufika ayuya yalafigwe simhepo yekale mumigulu ya Yesu, kafala suke na mahala gakwe maswamu, na howokogoha.
42008036	Awaya wonile hawawatamila foyowile ayuya yakoligwe ne simhepo na fene foyahonyigwe.
42008037	Na wanhu wose wa si isi sa munghanda ya Genesaleti hawamutasa yaleuke ukwawo kosoko hawengiligwa na itisi ikulu, baho hakengile mumunhumbwi na kuya.
42008038	Imunhu yalafigwe simhepo hakakinenela fina yamwandamile Yesu, ninga Yesu nghamufumise ila kamugamba,
42008039	“Yuya ukaya ukwako, ukatamilise fina Imulungu foyakugolosele.” Hoyoluta na kwanjasa mwikaya dyose fina foyagoloseligwe na Yesu.
42008040	Ninga iYesu yakoye, awanhu wose hawamuhokela kosoko wose wenda womugojela.
42008041	Baho hakeja munhu disina dyakwe Yailo, yowile mukulu we disinagogi, hoyofugama hamigulu ya Yesu, hoyomutasa kwija ukaya ukwakwe,
42008042	kosoko hakowa na mwanagwe yemwene we chike, yena minyaka ikumi na mili nhafi, naye hakowa mutamusi. Foyaluta awanhu hawelunda kumusunguluta.
42008043	Na imwanamuke yowile na utamu wo kulawa sakame kwa minyaka ikumi na mili na hechaka munhu yadahile kumuhonya.
42008044	Hoyokwija kulawa kunyuma ya Yesu na kukwafa dihepu dye isuke yakwe, na baho ni baho inhamu yakwe hoihona.
42008045	Yesu hoyogamba, “Nani yanikwafile?” Wose fowakanile Petulo hakagamba, “Mundewa, amatewa wakusunguluta na kukuumbilila.”
42008046	Ninga Yesu hoyogamba, “Yumonga kanikwafa, kosoko nyona fina ludole lunilawa.”
42008047	Na imwanamuke yakone fina nghodaha kifisa hakeja yakutetema na kugwa kumwande yakwe na kumutamila mumeso ga wanhu wose ichilekile yomukwafa na ifyene fyoyahonile baho ni baho.
42008048	Yesu hoyomugamba, “Mudala dihuwi dyako dikuhonya, genda mhepo.”
42008049	Foyalongage gago, munhu kulawa kwe mukulu we disinagogi keja na kugamba, “Imundele wako kafulusa kufa, unghamwidase Mwalimu.”
42008050	Ninga Yesu foyahulike gago hakamubidula, “Unghogohe, huwila du, naye kokuwa muswamu.”
42008051	Foyafika ukaya nghamufumile munhu wowose kwingila naye kugati, ninga Petulo na Yohana na Yakobo na iBabakwe ne ing'ina we imwana.
42008052	Na wose wendewolila na kuhongesa, ninga hoyogamba, “Munghalile; kosoko nghafile ila kagona.”
42008053	Howomuseka, kosoko hawamanya fina kofa.
42008054	Ninga hakamukola na umukono wakwe, na kumwinanga yakugamba, “Gomwana inuka.”
42008055	Umuhe wakwe howumuwila, na kwimanyima chimwande, Yesu hakalagisa yenghigwe chakudiya.
42008056	iBabakwe ne ing'ina hawakisina lugano; ninga hakawalemesa wanghamutamile munhu wowose agalawanise.
42009001	Yesu hakawenanga awefusa ikumi na weli na kuwengha ludole na udaha muchanhya ya simhepo na kuhonya sinhamu.
42009002	Hakawatuma awefusa kuhubili undewa we Mulungu na kuhonya.
42009003	Hakawagamba, “Munghalonde chochose kosoko ya inhambo yenu, si mhando kahimukoba kahimukate kahidipesa,” na munghowe na makasu meli.
42009004	Munyumba yoyose yomukwingila, mwikale baho, na kulawa baho mugendelele ne inhambo.
42009005	Na ikaya yoyose yene ina wanhu wasikuwahokela, fomukuleuka mukaya iyo kunghunheni amanghundi gowile mumigulu yenu chuwe chitangilo ukwawo.
42009006	Howoleuka na kugendela mufijiji, wakutamilisa mbuli swamu na kuhonya chila hanhu howagendile.
42009007	Kahi iMundewa Helode hakahulika gose gagoloseke, hakedasika kosoko hailongigwa na wamonga fina, “Yohana kenuligwa kulawa mudifa.”
42009008	na wamonga, “Eliya hakeyonesa, na wamonga yumwedu wa Wagonesi wakatali kenuka.”
42009009	Helode hoyagamba, “I Yohana hanimudumula ditwi, ninga ayuno nani yene ifinhu fya itisi?” Hoyohananga kumona.
42009010	Munyuya yawo awatumigwa hawamutamila gowagolose. Yesu hoyowalonda awefusa ikumi na weli na kuluta kukaya yenangigwe Betisaida.
42009011	Amatewa wakahulike howomwandamila, hoyowahokela na kulonga nawo simbuli sa undewa we Mulungu, na kuwahonya awaya wendage kuhonyigwa.
42009012	Ninga dijuwa hadikonga kuswa, na waya ikumi na weli howokwija na kulonga naye, “Uwelage amatewa walute kufijiji na sikaya sa munghanda, wakagone na kupata chakudiya kosoko ayi nyika isikwikaligwa na wanhu.”
42009013	Hawagamba, “Wengheni nyeye chakudiya.” Howogamba, “Chichaka chinhu kujumha ino mikate mishano na somba mbili, nghona chisilutile na kugula chakudiya kosoko ye ditewa dino!”
42009014	Kosoko hahowa na wanhu fina figulu fishano nhafi. Hoyowatamila awefusa wakwe, “Wagambeni wanhu wekale hasi mufilundolundo fya wanhu makumi mashano nhafi.”
42009015	Awefusa hawagolosa nhaifo, awanhu wose hawekwikala hasi.
42009016	Hakailonda aiya imikate mishano na siya sisomba simbili, hakenula meso kuchanhya kulanga, na kulumba. Hakaibendula aiya imikate na sisomba na kuwengha awefusa wawagawile wanhu.
42009017	Na wanhu wose hawadiya na kwiguta. Na kudondola ifyasigale, fisege ikumi na fili fya fibendu.
42009018	Ugele foyejayowa yakutasa ye imwene, awefusa wakwe hawowa hamwedu naye, hakawosa, “Awanhu wakunigamba niye nene nani?”
42009019	Hawamubidula, “Yohana Mubatisaji, wamonga Eliya, Wamonga Yumwedu wa Wagonesi.”
42009020	Hakamosa yakugamba, “Anyeye nanye mukugamba niye nene nani?” Petulo hakamubidula yakugamba, “Agweye no Kilisito we Mulungu.”
42009021	Hakawalemesa wanghamutamile munhu wowose imbuli iyo;
42009022	yakugamba, “Imwagila Mwana we Munhu kitang'anyila na magayo mengi na kulemigwa ne wasehe na wakulu wa watambiki na Watulumi na kukomigwa, na mwijuwa dya kadatu kwinuka.”
42009023	Kamei hoyowatamila wose Nghona munhu wowose yakuhananga kunyandamila, yakileme imwenyecho na kulonda umusalaba wakwe chila ijuwa na kunyandamila.
42009024	Kosoko wowose yakuhananga kuhonya uumi wakwe yakuwagilisa, na ulomo yakuhananga kwagilisa uumi wakwe kosoko yangu, kouhonya.
42009025	Kosoko imunhu kopata chambusi chaki yanghapata ichilunga chose na kiyagilisa imwenecho?
42009026	Kosoko chila yakunyonela chinyala aniye na imbuli yangu, imwana we imunhu naye komonela chinyala ugele wayakwija mwitunyo dyakwe, mwitunyo dye Babakwe na dya Malaika Wasunhile.
42009027	Ninga chawelu nikumutamilani, wabaha wamonga wemile hano awene wasidyona difa mpaka wawone undewa we Mulungu.
42009028	Gakaloke majuwa munana, kufulusa kulonga gago, hoyowalonda Petulo na Yohana na Yakobo hamwedu naye na kuluta kwitunda kutasa.
42009029	Ugele woyatasage inyoneka ye chihanga chakwe haibiduka na sisuke sakwe hosikwakaika swee!
42009030	Langa wanhu weli wendewolonga naye, hawowa awagonesi Musa na Eliya.
42009031	Woneka mwitunyo ikulu na kulonga soko ye difa dyakwe dikuhananga dilawanise Yelusalemu.
42009032	Petulo na wayagwe wowile naye hawowa na nhongo, ninga howokwinuka na kona ditunyo dyakwe na wanhu weli wemile hamwedu naye.
42009033	Na wanhu waya fowamulekage Yesu, Petulo hoyomugamba Yesu, Mundewa, ni fiswamu fina cha hano, leka chigolose fibanda fidatu, chimwedu chako, chimwedu cha Musa, chimwedu cha Eliya. Nghamanyile choyalongage.
42009034	Foyalongage nhaifo, ifunde hodikwija na kuwagubika, nawo hawogoha fowengile mwifunde.
42009035	Na dijwi hadilawa mwifunde dikugamba, “Ayuno no mwanangu wonimusagule; mutegeleseni!”
42009036	Na dijwi diya dikahulikike, Yesu hoyokoneka yemwene. Nawo howonyamala na wasamutamile yoyose gowonile mumajuwa gago.
42009037	Mwijuwa dya keli, fowadulike kulawa kwitunda, itewa ikulu hodikitang'anyila naye.
42009038	Langa munhu kulawa mwitewa yenula dijwi yakugamba, “Mwalimu nikukutasa umulange imwanangu, kosoko no yuyuno yumwedu.
42009039	Langa imhepo imukinya, na baho ni baho hoyotowa chowe, dimuguma chisilisi mpaka kalawa ifulo, na disikumulekela chimwande.
42009040	Haniwatasa wefusa wako wadilafe, ninga hawaduga.”
42009041	Yesu hoyobidula, “Anye icheleko kichaka dihuwi, chagilile nokikala na nyeye, na kuwafinyilisa mpaka milaki? Mwigale imwanago ahano.”
42009042	Kamai foyendeyokwija dipepo hodimukinya na kumuguma chisilisi. Ninga iYesu hoyodigombela dipepo dihile na kumuhonya imujelelo na kumwingha keli iBabakwe.
42009043	Na wose howokisina kosoko ya udaha ukulu we Mulungu. Ninga wose fowesinage soko ya kila chinhu choyagolose, hoyolonga na wefusa wakwe,
42009044	“Lekeni simbuli sino singile musinghutwi senu, kosoko imwana we munhu kolafigwa kumikono ya wanhu.”
42009045	Ninga wasaimanyile inonga iyo, na hoifisigwa ukwawo, wanghaitange, nawo wende wokogoha kumusa Yesu soko ye inonga iyo.
42009046	Na howokwingila mumawango mugati yawo, nani imukulu kusuma wose?
42009047	Ninga iYesu foyatanga amadoga ge mimoyo yawo, hoyolonda mwana mudodogi na kumwika habehi naye,
42009048	na hoyowagamba, “Wowose yakumuhokela imwana yuno kwisina dyangu, yakunihokela niye, na wowose yakunihokela niye, yakumuhokela ayuya yanitumile, kosoko ayuya imudodogi mugati yenu wose ayo no mukulu.”
42009049	Yohana hakabidula, “Mundewa hachona munhu yakuwinga magini kwa disina dyako, na hachimulemesa kosoko nghakiyandamila na seye.”
42009050	Ninga Yesu hoyomugamba, “Munghamulemese, kosoko inghowile chinyume chetu kaulwandi lwetu.”
42009051	Amajuwa gakasegelele kwe imwene kwinuligwa kulawa muchilunga, hoyohananga kuluta Yelusalemu.
42009052	Na hoyotuma watumigwa kumulongolela, awo hawaluta na kwingila muchijiji cha Wasamalia kosoko wamugolosele hanhu.
42009053	Ninga awakaya wasamuhokela kosoko hakalongosa injila kuluta Yelusalemu.
42009054	Kamei awefusa wakwe Yakobo na Yohana fowonile imbuli iyo hawagamba, “Mundewa ukuhananga chilagise moto kulawa kulanga uwalakase?”
42009055	Ninga iYesu hakabiduka na kuwagombela.
42009056	Kamei hakawagombela na kugamba, “Musimanyile mwina chidoga chaki chihile kosoko imwana we Munhu nghejile kukoma uumi wa wanhu ninga kuwahonya. Kamei hawaluta mukaya ingi.”
42009057	Ninga fowendowogenda munjila, munhu yumwedu hoyomugamba, “Nokwandamila hohose howukuluta.”
42009058	Na iYesu hoyomugamba, “Amabwasiko gena makolongo na fidege fya mulanga fina mafulu, ninga imwana we munhu kechaka hanhu hokugona.”
42009059	Kwa yumonga kagamba, “Nyandamile,” ninga imwene kagamba, “Mundewa leka nghonge kumusika iBabangu.”
42009060	Ninga Yesu hoyomugamba, “Waleke wofile wawasike wayawo wofile; amba gweye leuka ukatamilise undewa we Mulungu.”
42009061	Yumonga kamugamba, “Mundewa nokwandamila, ninga leka nghonge kuwelaga awanhu wa ukaya ukwangu.”
42009062	Yesu hoyomugamba, “Munhu iyagumile umukono wakwe kulima, kayi yekulanga kunyuma, nghagiligwe kuundewa we Mulungu.”
42010001	Kulawa baho iMundewa hoyosagula makumi Mufungate na weli, na kuwegala wamulongolele weli weli musikaya na hanhu hoyendoyohananga kuluta.
42010002	Hakawagamba, “Uludyo kumugunda mwingi, ninga awagolaji wakefu; mutase iMundewa wa uludyo yegale awagolaji mumugunda wakwe.
42010003	Sanghanyeni, mulangisise nikumutumani nyeye fina ngholo mugati ya mausi.
42010004	Munghalonde mufuko kahi mukoba, kahifilwatu, na munjila munghamulamuse munhu.
42010005	Munyumba yoyose yo mukwingila kunghonga gambeni dihewa dyuwe hamwedu ne inyumba ayino!
42010006	Inghowa mwana wa uswamu kabaho, dihewa dyenu dyokwikala hamwedu naye, ninga nghona kechaka, dihewa dyenu dyomuwilani.
42010007	Musigale munyumba imwedu, mudiye na kunywa fowakumwinghani, kosoko imutogomi kagiligwa maliho gakwe; munghasungulute kulawa inyumba imwedu kuluta ingi.
42010008	“Mukaya yoyose yomukwingila na wanghawahokela, diyeni fikwikigwa kumwande yenu.
42010009	Honyeni watamu wawo na kuwagamba, ‘Undewa we Mulungu wija habehi yenu.’
42010010	Ninga mukaya yoyose yomukwingila wanghaleka kuwahokela, mulute musinjila sawo na kugamba,
42010011	‘Hata dinghundi dye ikaya yenu idinamatile mumigulu yetu chikudikunghuna chuwe chitangilo ukwenu; ninga manyeni fina undewa we Mulungu usegelela.’
42010012	Nikumutamilani yokuwa fihufu ku Sodoma kufinyilisa mwijuwa diya kujumha ikaya iya.”
42010013	“Usungu wako Kolasini! Usungu wako Betisaida! Kosoko mhali majumo ago agagoloseke ukwenu, gagoloseke Tilo na Sidoni, hawowa wekulamba katali, no kufala suke sa magunia na kwikala mudifu.
42010014	Ninga yokuwa fihufu kufinyilisa diliganiso, kosoko ya Tilo na Sidoni kusuma nyeye.
42010015	Na gweye Kapelinaumu, togola! Kokwisigwa mpaka kulanga? Koduliswa mpaka kusimu.
42010016	Iyakuwahulika nyeye, yakunihulika niye, na yuya yakuwalema nyeye, yakunilema niye, na iyakunilema niye, yakumulema ayuya yanitumile.”
42010017	Awaya makumi mufungate na weli howokuya kwa chinyemi, wakugamba, “Mundewa, hata simhepo sikuchogoha seye ku disina dyako.”
42010018	Hoyowagamba, “Hanimona Shetani yakulagala fina lumwemwe kulawa kulanga.
42010019	Langeni, niwengha udaha wa kujata majoka na fisuswe, ne udaha wose muchanhya ye imunghondo, na hechaka chinhu chidaha kuwabulaga.
42010020	Hata nheifo munghasekelele kosoko simhepo sikuwogoha, ninga musekelele kosoko amasina genu gawandikigwa kulanga.”
42010021	Ugele uwo Yesu hakonela mwi Muhe Musunhile, hoyosekelela na kugamba, “Nikukulumba, Baba, Mundewa we iisi na Ulanga, kosoko simbuli sino kuwafisa awena misungu na umanyi na kuwagubulila wana wadodogi. Heye Baba, kosoko nofowendile.”
42010022	Kawatamila wanhu yakugamba, “Ninghigwa finhu fyose na Babangu, kahi hechaka yamumanyile Mwana ila Baba, kahi hechaka yamumanyile Baba ila Mwana, na wowose imwana yoyakuhananga kumugubulila.”
42010023	Kahi hakawabidukila awefusa wakwe na kulonga nawo kwa chinyele, “Ibeka ameso agekona gomukona nyeye!
42010024	Kosoko nikumutamilani nhafi, wagonesi na Wandewa wengi hawasulumila kona gomukona nyeye, wanghagone na kugahulika.”
42010025	Langa! Mulamusi yumwedu hoyokwima kumugesa, yakugamba, “Mwalimu, nigolose nhani niuhale uumi wa majuwa gose?”
42010026	Hakamugamba, “Iwandikigwa choni mwilagiso? Ukusoma nhani?”
42010027	Kamei hakamubidula, “Umwende iMundewa Mulungu wako kwa umoyo wako wose, na ichidoga chako chose, na uludole lwako lwose, na imisungu yako yose, na iyehabehi nagwe fina gomwenecho.”
42010028	Naye kamugamba, “Kubidula fiswamu, Golosa nhaifo, nagwe kokuwa mumi majuwa gose.”
42010029	Ninga imwene hakahananga kiyonesa muswamu, hakamusa Yesu, “Na iyehabehi na niye noyehoki?”
42010030	Yesu hakamubidula, “Munhu yumwedu yeja yadulikaga kulawa Yelusalemu kuluta Yeliko, hoyokoligwa na wahiji hawamuhambula na kumutowa, na kumuleka habehi na kufa.
42010031	Ninga kwa bahati, Kuhani yumwedu yendoyedulika kupulutila injila iiya, na foyamonile hoyogenda kunghanda.
42010032	Kahi ne Mulawi nheifiya, foyafikile baho na kumona hoyogenda kunghanda.
42010033	Ninga Musamalia yumwedu munghenda yakwe, yafika baho hoyowile, na foyamonile, hakamonela ubasi,
42010034	hakamulutila, kamubaka mafuta na miti na kumoha filonda fyakwe, kahi hoyomukwisa mwipunda dyakwe na kumwigala kunyumba ya wageni, na hoyomulagula.
42010035	Na dijuwa dya keli yalafa dinali mbili na kumwingha imwenye nyumba yakugamba, ‘Mulangisise yuno, na chochose chowukwenda ulafe kusuma ino, nokuwisila nghona nikuya.’
42010036	“Togola! Yehoki mudatu wawo, yeyonese fina kahabehi na yuya yatowigwe na wahiji?”
42010037	Hoyogamba, “Ayuya yamonele ubasi.” Na Yesu hoyomugamba, “Luta nagwe ukagolose nhaifo.”
42010038	Ninga Yesu na wefusa wakwe, fowowile munhambo, Yesu hoyokwingila muchikaya chimonga, na imwanamuke disina dyakwe Malita hoyomuhokela munyumba yakwe.
42010039	Malita hakowa na mufunakwe yenangagwe Maliamu, imwene yekala mumigulu ya Yesu na kutegelesa amafuso gakwe.
42010040	Ninga Malita hakedasika na utogomi mwingi, hoyomulutila na kumugamba, “Mundewa, ukona fiswanu fonikidasika niimwene, imufunangu kanileka nikutogoma niimwene? Mugambe ninga yanitase.”
42010041	iMundewa hoyomubidula, “Agwe Malita, ukugaya na kiidasika na finhu fingi,
42010042	chinhu chimwedu chikuhanangigwa. Imaliamu kasagula chinhu ichiswamu, nacho chisileusigwa ukwakwe.”
42011001	Yesu yeja yowa hanhu hamonga yakutasa, foyamalile kutasa yumwedu wa wefusa wakwe hoyomugamba, “Mundewa, chifuse kutasa fina Yohana foyawafusile awefusa wakwe.”
42011002	Hakawagamba, “Nghona mukutasa gambeni: Baba, Disisina dyako ditunyigwe; Undewa wako wije.
42011003	Uchinghe chila ijuwa chakudiya chetu,
42011004	na uchilekelele uwihi wetu, kosoko seye nase chikuwalekelela awachigolosele uwihi. Na unghachigume mumagesa.”
42011005	Kamei hakawagamba, “No nani ukwenu yena mbwiyakwe yomulutila muchilo gati na kulonga naye, mbwiyangu ninghe mikate midatu,
42011006	‘Kosoko nijiligwa na mbwiyangu yekulawa nhambo, nani nichaka chinhu cha kumwingha yadiye,’
42011007	naye komubidula kulawa kugati, ‘Unghanidase, dibanhi difulusa kuhindigwa, aniye ne wanangu chifulusa kugona, sidaha kwinuka na kukwingha chochose.’
42011008	Nikumutamilani, hata nghona nghekwinuka na kumwingha chochose kosoko ni mbwiyakwe, ninga kosoko yakugendelela kumutasa kokwinuka na kumwingha chochose choyakuhananga.
42011009	“Nikumutamilani, Taseni, mokwingigwa, hanangeni; mopata, gong'ondeni; nanye mokumuliligwa.
42011010	Kosoko chila yakutasa yakuhokela, na kwa yuya yakugong'onda yakukumuliligwa.
42011011	Hena Baba yehoki ukwenu imwanagwe yanghamutasa somba komwingha ijoka?
42011012	Ama yanghatasa ditagi komwingha chisuswe?
42011013	Nghona nyeye gomwina uwihi mumanya kuwengha awana wenu finhu fiswamu, iBaba yenu wa kulanga kamanya mikangha mingahi kuwengha Muye Musunhile awaya awekumutasa!”
42011014	Baho yendoyolafa imhepo yowile imutendile imunhu chimumu, imhepo foyalawile ichimumu hoyolonga, na awanhu howokisina lugano.
42011015	Ninga wamonga hawagamba, “Yekulafa simhepo kwa udaha wa Belisebuli, imukulu wa simhepo.”
42011016	Baho awamonga wakumugesa wakuhananga chitangilo kulawa kulanga.
42011017	Ninga imwene yamanya amadoga gawo, hoyowatamila yakugamba, “Chila undewa ukigawa uwecho kwa uwecho usikwima na nhaifo ulukolo kwa ulukolo.
42011018	Nghona Shetani yakigawa imwenecho, undewa wakwe wokwima nhani? Kosoko mukugamba nikulafa simhepo kwa ludole lwa Belisebuli.
42011019	Kahi nghona nikulafa simhepo kwa ludole lwa Belisebuli, togoleni awana wenu wakulafa kwa ludole lwani? Kosoko yo, awene nowowoliganisa.
42011020	Ninga inghowa kwe ludole lwa Mulungu, nikulafa simhepo, ninga mutange fina undewa we Mulungu ufulusa kuwejila.
42011021	Ugele munhu yena uludola yakiyohile ifilama fyakwe na kwimilisa ikaya yakwe, ifinhu fyakwe fikala digoya.
42011022	Ninga imunhu iyena ludole kusuma imwene yanghamulutila na kumutowa, yakumuhoka ifilama fyakwe foyahuwile na kufigawa ku wayagwe.
42011023	Wowose nghowile na niye nghehamwedu nami; na wowose nghakukunjagisa na niye yakwanjasa.”
42011024	“Imhepo ihile foikumulawa munhu, ikugenda muluwala kuhananga hanhu hakubwihila, na inghaleka kona ahanhu hokwikala, ikugamba Nokuya kukaya yangu, akuya konilawile.
42011025	Na inghoya ikuifika ikaya yakwe ishagiligwe na kuhambigwa fiswanu.
42011026	Baho yakuluta na kwigala simhepo singi mufungate sihile kusuma iyene, na sikwingila na kwikala umo, na imunhu yuya nyuwa yakwe ya kundumo ikuwa iha kujumha ya nghonga.”
42011027	Foyalongage nhaifo, mwanamuke yumonga mwitewa yatowa ikenje na kugamba, “Ibeka imwanamuke yakweleke, na matombo gowonghile.”
42011028	Imwene hakagamba, “Heye, ninga ibeka awekuihulika imbuli ye Mulungu na kuikola.”
42011029	Na amatewa fowongesekage, hoyokonga kugamba, “Icheleko chino ni cheleko cha wihi, chikuhananga chitangilo, ninga hechaka chitangilo chochikwinghigwa ninga achiya cha Yona.
42011030	Kosoko fina Yona foyowile chitangilo kwe wanhu wa Ninawi, nhaifo nofoyekuwa imwana we munhu kucheleko chino.
42011031	Malikiya wa kwekulu kokwinuka mwijuwa dya kuliganisigwa hamwedu na wanhu we cheleko chino na kuwaliganisa, kosoko imwene yeja kulawa ulwandi lwe ndumo ye chilunga, uleke yahulike ubala wa Sulemani, na hano hena munhu mukulu kusuma Sulemani.
42011032	Awanhu wa Ninawi wokwinuka mwijuwa dya kuliganiswa hamwedu na cheleko chino na kuchiliganisa, kosoko awene hawalamba kwa mahubili ga Yona, langa ahano hena mukulu kusuma Yona.”
42011033	“Hechaka munhu iyakwasa taa na kuifisa ama kuigubika ne isege, ninga yakuika muchigwaso, kosoko awekwingila wone ujelu wakwe.
42011034	Digiso dyako no taa yo umutufi wako, digiso dyako dinghowa dikona, umutufi wose winawo ujelu, ninga nghona disikona umutufi wako wina chisa.
42011035	Ninga langisisa ujelu uwile umwako ungheje ukuwa chisa.
42011036	Ninga inghowa umutufi wako wose umema ujelu, hechaka hanhu hena chisa, wokuwa na ujelu muhala, fina itaa foikumulika na ujelu wakwe.”
42011037	Ugele wuwo woyalongage, Mufalisayo yumwedu hakamugoneka kudiya naye ukwakwe, hakaluta na kwikala hamesa.
42011038	Imufalisayo hakesina kumona kakonga kudiya chakudiya cha nhegulo nghenati yanawe.
42011039	Kamei iMundewa hakamugamba, “Hambiya anyeye Mafalisayo mukusunha kunje ye fikombe na sisahani, ninga kugati mumema upujilaji na wihi.
42011040	Anye mubwalate! Iyombile fya kunje soyombile fya kugati?
42011041	Ninga lafeni ku wakiwa fyose fuwile kugati na kila chinhu chokuwa chiswanu ukwenu.
42011042	“Usungu ukwenu Mafalisayo! Kosoko mukutosa wanhu saka hata musunga na munafu na mabago gengi, na kuno mukuleka ichawelu na uwendo we Mulungu; agano hayagila mugakole kahi munghaleke agamonga.
42011043	Usungu wenu Mafalisayo! Kosoko mukwenda amadoga ga kumwande Mumasinagogi na kulamusigwa mumagulilo.
42011044	Usungu wenu! Kosoko mukifana filalo ifisikoneka, na awanhu wakugenda muchanhya yawo bila ya kutanga.
42011045	Yumwedu wa walimu wa shelia hoyomubidula, Mwalimu kwa kulonga nhafi kuchiliga na seye nheifiya.”
42011046	Hoyogamba, “Usungu wenu nanye muwalamusi we isheliya! Kosoko mukuwengha wanhu misigo misito, nanye muweecho musikukwafa ga makanda na chimwedu che fidole fyenu.
42011047	Usungu wenu! Kosoko mukushagila fiswanu mifilalo fya wagonesi wakomigwe ne waBaba senu.
42011048	Mukuhomelela na kuifumila imilimo ya wasehe wenu; Kosoko hawawakoma, nanye mukujengela ifilalo fyawo.
42011049	Na kosoko ubala we Mulungu ukugamba, ‘Nowatumila Wagonesi na watumigwa, awamonga wowakoma na kuwasambasa,’
42011050	na sakame ye Wagonesi itike kulawa kunghonga ye chilunga, yohanangigwa kucheleko chino.
42011051	Kulawa isakame ya Habili mpaka isakame ya Sakalia, iyakomigwe hagati ye hanhu hasunhile na hakulafila filafwa. Heye nikumutamilani yohanangigwa mucheleko chino!”
42011052	“Usungu wenu! Wanhu we malagiso, kosoko muleusa chikumulilo ye misungu; anye muweecho musingile na muwalemesa awaya wendowekwingila!”
42011053	Foyaleukage kulawa haya, Watulumi na Mafalisayo hawakonga kumwidasa na kumwanda yalonge mbuli nyingi,
42011054	Kumugojela wamukole muchinhu choyedaha kulonga.
42012001	Muchigele chicho, wanhu matewa kwa matewa hawakilunda hamwedu mpaka wendewokijata, hakakonga kulonga ne wefusa wakwe kunghonga, “Muwe meso na inungo ya Mafalisayo, nayo no chimwefe.
42012002	Hechaka chigubikwe chisigubuligwa, kahi chifisigwe ichene chisikamanyika.
42012003	Chochose chomulongile muchisa, chohulikika kuujelu, na chomulongile chinyele kuchumba kugati chotamiliswa munyumba muchanhya.”
42012004	“Nikumutamilani wambwiya sangu, munghogohe awaya wakukoma umutufi, kulawa baho wechaka dyowokudaha kugolosa.
42012005	Ninga nomutamilani nonani wokumwogoha: Mumogohe ayuya, yanghafulusa kukoma, kena udaha wa kuguma munhu kujehanamu, heye! Nikumutamilani mogoheni!
42012006	Togoleni ifindewa fishano fisikuguligwa kwa sendi mbili? Na hechaka chimwedu chikusimiligwa kumwande ye Mulungu.
42012007	Nhani, hata sinjwili sa matwi genu sitaligwa sose. Munghogohe anyeye mukwendigwa lugano kusuma findebwa fingi.”
42012008	“Na nikumutamilani wowose yekunifumila kumwande ya wanhu, imwana we munhu nheifiya komufumila kumwande ya Malaika we Mulungu.
42012009	Amba yuya yekunilema kumwande ya wanhu, kolemigwa kumwande ya Malaika we Mulungu.
42012010	Na chila munhu iyekumutofula Mwana we Munhu ngholekeleligwa, amba iyekumutofula Muhe Musunhile nghelekeleligwa.
42012011	Na wanghawegala anyeye kumwande ya masinagogi na wandewa na wena udaha munghowe na manhonge ifene fomubidula, hegu fomulonga;
42012012	Kosoko Muhe Musunhile kowafusa nyeye muchigele chicho agawagile kulonga.”
42012013	Munhu yumwedu mwitewa diya hoyomugamba, “Mwalimu mutamile mundugu sangu yanigawile ichipe changu.”
42012014	Ninga hakamugamba, “Gomunhu gwe! Nani yanigolose niye kuwa mulamusi hegu mugawaji wenu?”
42012015	Na hakawatamila, “Muhulikise na muwe meso na usulumisi; kosoko uwumi wa munhu usuwile muwingi we finhu foyenafyo.”
42012016	Hakawatamila mbasi yakugamba, “Umugunda wa Munhu yumwedu mugoli haweleka lugano.
42012017	Hakadoga mumoyo wakwe, ‘Nogolosa nhani kosoko hechaka hanhu hokwika uludyo wangu.’
42012018	Hakagamba, ‘Nogolosa chino: Nosimola sikano sangu, na kujenga singi nghulu lugano, na umo nokwika uludyo lwangu na ifinhu fyangu fyose.
42012019	Nani nogoga ne chidoga changu nikugamba agwe gochidoga changu kwina finhu fingi foukiikile sigafu kwa miyaka mingi, bwihila, udiye, unywe, ubwede!’
42012020	Ninga Imulungu hakamugamba, ‘Agwe kubwalata! Ichilo achi cha diyelo wekuhananga ichidoga chako; na ifinhu foukiikile fokuwa fyani?’
42012021	Nofoyowile munhu yakilundila ugoli kosoko yakwe, ninga si mugoli kwe Mulungu.”
42012022	Yesu hakawatamila wefusa wakwe, “Kosoko iyo nikumutamilani munghakiidase kosoko yo uumi wenu, modiya choni, hegu kosoko yo umutufi mofala choni?
42012023	Kosoko uumi ni muswamu kusuma chakudiya, na umutufi ni muswamu kujumha kwifasa.
42012024	Langeni amahowe gasikuhanda kahi kugola, gechaka chilindo kahi kano, na hata nheifo Mulungu yekugegutisa. Anyeye ibeka mikangha mingahi kusuma amadege!
42012025	No nani ukwenu kosoko ye chogoho kodaha kongesa majuwa ku wumi wakwe?
42012026	Ninga nghona musikudaha kugolosa chinhu chidodogi finacho, nhani mukiidasa kosoko ya gamonga?
42012027	“Langeni ga amaluwa, fogekukula; gasikugolosa milimo hegu kubota; hata nhaifo nikumutamilani, hata Sulemani muditunyo dyakwe dyose nghafasigwe fina dimwedu dya gano.
42012028	Ninga nghona Imulungu yakudifasa dinyagala dibaho diyelo mumugunda na hosiku dikukubitigwa mumoto, mikangha mingahi kuwafasa anyeye, anye mowanhu we dihuwi dikefu!
42012029	Na munghahanange chomudiya choni kahi chomukunywa choni, kahi munghowe na manhonge.
42012030	Kosoko amataifa gose ge chiluga gakuhananga ifinhu afi; na iBaba yenu kamanya fina mukufihananga.
42012031	Ahanhu hakwe, muhanange undewa wakwe, na finhu fyose fyokuwa fyenu nheifiya.”
42012032	“Munghogohe, itewa didodogi, kosoko iBaba yenu kona fiswanu kuwengha undewa.
42012033	Yambaseni fyose fyomwinafyo, muwatase awakiwa; kigoloseleni mikoba isikulala, na isigafu ya kulanga isikuhunguka, ahanhu muhiji nghakusegelela na hechaka nondo ikudiya.
42012034	Kosoko hena isigafu yako, baho noho ukuwa umoyo wako.”
42012035	“Mukiyohe kwa dyodyose dilawanisa, na sitaa senu suwe sikwaka,
42012036	na muwe fina wanhu awakumugojela Mundewa wawo kwija ukaya kulawa kuhalusi, soko wodaha kumukumulila chimwande foyakwija na kugong'onda.
42012037	Ibeka ku watumwa waya awene wakufikigwa meso iMundewa wawo foyakwija; huwileni nikumutamilani, kokiyoha, kowaleka wekale hamesa na kuwengha chakudiya.
42012038	Kahi yangheja habehi chilogati ama habehi na kucha na kuwafika nhaifo ibeka awatumwa wo!
42012039	Ninga mutange nhafi, woile imwenye nyumba yamanyile ugele woyakwija muhiji, hakowa yekuwa meso na nghowile yakuleka inyumba yakwe imoligwe.
42012040	Nanye nheifiya muwe meso, kosoko imwana we munhu yakwija muchigele chomusimanyile.”
42012041	“Petulo hakagamba Mundewa, ukuchitamila aseye du imbasi ayi hegu ukuwatamila wose?”
42012042	Na iMundewa hakagamba, “No nani imutogomi musindamafu na iyena misungu, imwene Mundewa wakwe komwika muchanhya ya watogomi wakwe wose, yawenghe ifuka yawo kwa ugele wakwe?
42012043	Ibeka imutogomi yuya, imwene iMundewa wakwe yangheja kumufika yakugolosa nhaifo.
42012044	Chawelu nikumutamilani, komwika muchanhya ye isawo yakwe yose.
42012045	Ninga imutogomi yuya mumoyo wakwe yanghagamba, ‘iMundewa wangu yekwikalisa kwija,’ na yanghakonga kuwatowa awatogomi we chike ne wechigosi, na kudiya na kunywa na kulewa,
42012046	iMundewa we imutumwa yuya kokwija mwijuwa dyonghamugonele, na chigele chonghamanyile, kumutosa na kumwika hamwedu na wasikuhuwila.
42012047	Na imutogomi ayuya yamanyile inyenda ye Mundewa wakwe, ninga nghekale meso hegu kugolosa fina foikuhananga inyenda yakwe, kotoigwa lugano.
42012048	Ninga ayuya inghamanyile, yanghagolosa wihi yagiligwa kujoligwa, kojoligwa hadodogi. Kahi chila yenghigwe fingi, fyohanangwa fingi kulawa ukwakwe; naye yenghigwe fingi na wanhu wohananga fingi lugano.”
42012049	“Nija kwasa moto muchilunga, nani hanyendaga uwe ufulusa kwaka.
42012050	Ninawo ubatiso unyagile kubatiswa, langa fonikugaya mpaka umemeleke.
42012051	Mukudoga fina nija niwengha idigoya muchilunga? Ka! Nikumutamilani, ninga matemanuko.
42012052	Kosoko kulawa hambiya munyumba imwedu mokuwa wanhu washano wakitemanule, wadatu kwa weli, na weli kwa wadatu.
42012053	Wokitemanhula iBaba munhu ne imwanagwe, na imwana ne iBabakwe; ing'ina ne imwanagwe we chike, na imwana we chike ne ing'ina; ng'ina fyala ne muke mwana, kahi muke mwana ne ingina fyala.”
42012054	Kahi hakawatamila amatewa, “Fomukona ifunde dikwinuka kuchanhya mukulonga hamwedu fina ifula ikwija; na ikulawanisa nhaifo.
42012055	Na fomukona imheho yo kulume ikupumhuna, mukugamba, ‘Kokuwa na ifuke ikali, na nofoikuwa.’
42012056	Anye we chimwefe! Mumanya kutanga ichihanga che isi na ulanga; ninga nhani musikudaha kutanga ugele wa hambiya?”
42012057	“Kahi nhani musikulamula muwecho amaswanu?
42012058	Nghona ukuluta ne musongesi wako kwe mulamusi, golosa ludole kifumilisa naye munjila, yangheje yekwigala mumikono ya musilikali na imusilikali yakugume muchifungo.
42012059	Nikukutamila nghukulawa mo mpaka ulihe isendi ye ndumo.”
42013001	Hahowa na wamonga wowile baho muchigele chicho, awamutamile imbuli ya Wagalilaya awakomigwe na Pilato ne sakame yawo kuhasigwa na iya ye filafwa fyawo.
42013002	Na hoyowabidula, “Mukudoga fina Awagalilaya awo hawowa na uwihi mwingi kusuma Awagalilaya wose, kosoko hawapatigwa nago gehile?
42013003	Nikumutamilani, si nheifo; ninga munghaleka kulamba anye mose nheifiya mukwangilila.
42013004	Mukugelegela awaya ikumi na munana awakomigwe kosoko hawogwiligwa na umunala akuya Siloamu, mukudoga fina waya hawowa wehile kusuma wose wekalage Yelusalemu?
42013005	Nikumutamilani, wasowile nheifo, ninga munghaleka kulamba anye mose mukwagilila.”
42013006	Yesu hoyowatamila kwa mbasi: “Munhu yumonga hakowa na musada uhandigwe mumugunda wakwe; hoyokwija kuhananga mamudyo mumusada na nghagapatile.
42013007	Hakalonga ne imwimilisi wo umugunda, ‘Langa, miyaka ino midatu nija kuhananga mamudyo mumusada awu, na sipatile chinhu, ung'enye; nhani ukongha chaka isanga?’
42013008	Hakamubidula, ‘Dileke dikule Mundewa, umwaka uno nawo; mpaka nidifukisile na kudigumila mboleya.
42013009	Na ungheleka mamudyo umwaka ukwija ni fiswamu, ninga nghona si nheifo, ukudaha kung'enya.’”
42013010	Kahi Yesu yendeyofusa Mwisinagogi dimwedu mwijuwa dye Sabato.
42013011	Na baho hahowa na mwanamuke yowile mutamu kwa miyaka ikumi na munana kosoko ya kwingiligwa na mhepo ihile, hakatendigwa kagongomana na nghadahage kigolola imwecho.
42013012	Na Yesu foyamonile, hoyomwinanga na kumugamba, “Mudala, kuhonyigwa utamu wako.”
42013013	Hakamwikila mikono muchanhya yakwe, na baho ni baho hoyogoloka, na kumutunya Mulungu.
42013014	Ninga imukulu we disinagogi kadeseka kosoko Yesu kamuhonya munhu mwijuwa dye Sabato, hakawatamila wanhu, “Hena majuwa mutandatu aganogele kugolosa milimo, mwija muhonyigwe majuwa gago, na siyo mwijuwa dye Sabato.”
42013015	Kahi iMundewa yamubidula, “Agwe wechimwefe! Chila munhu mwijuwa dye Sabato nghekudohola inghambaku yakwe hegu dipunda dyakwe kulawa mwidewa na kuigala kulwanda?
42013016	Na isimwagile imwanamuke ayuno, biti Ibulahimu yowile yohigwe ne chifungo che Shetani kwa miyaka ikumi na munana, yoholigwe kulawa muchifungo mwijuwa dye Sabato?”
42013017	Foyalongile nheifo, awanghondo wakwe hawengila chinyala, na wanhu wose weja wonela kosoko ye matunyo gose gagoloseke ne imwene.
42013018	Kahi hakagamba, “Undewa wa kulanga ukifana choni? Nouliganisa na choni?
42013019	Ukifana mbeyu yo umheja yoyalondile munhu na kuihanda mumugunda wakwe, hayota na kukula na kuwa ibiki ikulu, na fidege hofigolosa mafulu mumanhambi gakwe.”
42013020	Kahi keli hakagamba, “Nouliganisa na choni undewa wa Mulungu?
42013021	Ukifana nungo yalondigwe ne mwanamuke na kuiguma mu simhishi ndatu sa usage, mpaka usage wose usasa.”
42013022	Hakagendelela ne inhambo yakwe kuluta Yelusalemu na munjila hakalokela musikaya na fijiji, na kufusa umo.
42013023	Na munhu yumwedu hakamusa, “Mundewa, awakuhonyigwa wokuwa wakefu?” Hoyowagamba,
42013024	“Mugangamale kwinjila ko umulongo umusisili; kosoko wengi nikumutamilani wohananga kwingila wanghadahe.
42013025	Ugele wokwija imwenye nyumba kokwinuka na kuhinda umulango; mokonga kwima kunje na kugong'onda hamulango, mukugamba, ‘Mundewa, chikumhulile!’ Kowabidula, ‘Simumanyile komukulawa.’
42013026	Kahi mokonga kugamba, ‘Hachidiya na kunywa hamwedu na gweye, na hakafusa mukaya setu!’
42013027	Ninga kogamba, ‘Nikumutamilani, simanyile komukulawa; leukeni, anye mose muwagolosaji wa wihi!’
42013028	“Baho molila na kugwegwejula meno, fomukamona Ibulahimu na Isaka na Yakobo na wagonesi wose mu Undewa we Mulungu nanye muwecho kutagigwa kunje.
42013029	Na wanhu wokwija kulawa kundawilo ye dijuwa na kuuswilo, na kulawa kutwe na kwikulu, na kwikala muchakudiya mu undewa we Mulungu.
42013030	Langa! Wamonga wakundumo wokuwa kunghonga, na wamonga wakunghonga wokuwa wa indumo.”
42013031	Muchigele chicho Mafalisayo wamonga weja, na kulonga naye, Leuka hano kosoko Helode yakuhananga yakukome.
42013032	Hakawagamba, “Gendeni kamutamileni ayuya dibwasiko: Langa, nikulafa mhepo na kugolosa uhonyaji diyelo na nhousiku na mwijuwa dya kadatu nikufulusa milimo yangu.
42013033	Hata nheifo, inyagila kuluta munjila yangu diyelo na nhosiku na chisindo, kosoko isikudahika Mugonesi yakomigwe kunghanda ya Yelusalemu.
42013034	Agwe Yelusalemu, Yelusalemu, goukukoma wagonesi na kuwatowa na mawe awaya awatumigwe ukwako! Mikangha mingahi hanihananga kuwakunjagisa kifana inghuku foikukunyagisa ifyali fyakwe hasi ye mabawa gakwe, kahi musifumile!
42013035	Langa inyumba yenu ilekigwa. Nikumutamilani, musinyona mpaka mulonge, Ibeka ayuya iyakwija mwisina dye Mundewa!”
42014001	Musabato imwedu Yesu foyaluta kudiya munyumba ya chilongosi yowile Mufalisayo, wenda wemunyembela.
42014002	Langa! Hawowa na Munhu kumwande yakwe yowile na utamu wa kufimba mutufi,
42014003	na Yesu hakalonga na walamusi na Mafalisayo yakugamba, “Ni fiswanu kuhonya mwijuwa dye Sabato hegu si fiswam?”
42014004	Ninga, awene weja wanyamala, kamei hoyomulonda na kumuhonya, na kumuleka yalute.
42014005	Hakawagamba, “No nani ukwenu yena dipunda hegu dikambaku idilagale mwikolongo, inghekudilafa chimwande mwijuwa dye Sabato?”
42014006	Howonyamala twi.
42014007	Kahi hakawatamila mbasi awaya wagonekigwe, foyonile fina fowasagule magoda ga kumwande hakawagamba,
42014008	“Unghagonekigwa na munhu kuhalusi, unghekale a hanhu ha kumwande, ingheje ikuwa kagonekigwa munhu mukulu kusuma gweye,
42014009	na yuya yawagoneke wose kokwija na kukugamba, ‘Mwinghe luneka munhu ayu,’ baho kokonga kwa chinyala kwikala mwigoda dya hasi.
42014010	Ninga, unghagonekigwa, luta na kwikala mumagoda ga kunyuma, kahi imukaya wako yangeja kodaha kugamba, ‘Mbwiyangu, nyagula kuno kumwande, no houkuwa na itunyo kumwande ya wose awekale hamesa hamwedu na gweye.
42014011	Kosoko wowose yakiinula kodulisigwa na yakidulisa kokwisigwa.’”
42014012	Kahi hakamutamila ayuya yumugoneke, “Unghatogoma chakudiya cha nhemisi ama cha ijuwa ikulu, unghagoneke wambwiya sako, ama wanduguso ama wanhu wa lukolo lwako hegu awagoli we habehi nagwe, wangheje nawo wekugoneka na kuhokela maliho gako.
42014013	Ninga foukugolosa sikukuu wagoneke awakiwa, awesikidaha, awechete na womudula;
42014014	yokuwa ibeka ukwako kosoko awo wasikudaha kukuliha. Kolihigwa ugele wa kwinuligwa awaya awachawelu.”
42014015	Yumwedu wa waya wowekalanye mumesa foyahulike gago, hakamugamba, “Ibeka imunhu iyakiyodiya chakudiya kuundewa we Mulungu!”
42014016	Ninga Yesu hakamugamba, “Munhu yumonga hakagolosa sikukuu nghulu, na kugoneka wanhu matewa.
42014017	Ugele we chakudiya ukasegelele, hakatuma mutogomi wakwe kuwatamila awaya awagonekigwe, mwije kosoko fyose fifuluka!
42014018	Ninga wose wakonga kikojela kwa moyo umwedu. Iwabosi kamugamba, ‘Nigula mugunda, na nikuhanangigwa nilute na kuwona; nghulambila dedede unilekelele.’
42014019	Yumonga kagamba, ‘Nigula makambaku ikumi ga ng'ombe, nikwija gagesa, nikukutasa dedede nilekelele.’
42014020	Na yumonga kagamba, ‘Nimutola Mwanamuke na kosoko iyo sidaha kwija.’
42014021	Imutumwa yuya hoyokwija na kumutamila iMundewa wakwe. Kahi imwenye nyumba kwa nyono hakamutamila imutumwa wakwe, ‘Leuka chimwande ulute kunjila inghulu na kufijila fya kumbago fye ikaya, na uwengise awakiwa, awesikudaha, awechete na wasikona.’
42014022	Imutumwa hakagamba, ‘Mundewa, ago goulagise gafulusa kugoloseka na kunghali na luneka.’
42014023	iMundewa hakamutamila imutumwa wakwe, ‘Leuka ulute kusinjila singhulu na mumihaka uwadindilise wanhu kwingila kugati soko inyumba yangu imeme.
42014024	Kosoko nikukutamila, hechaka yumwedu wa awaya wagonekigwe iyodiya ichakudiya chonikugolose.’”
42014025	Baho amatewa makulu ga wanhu gendogamwandamila, hakabiduka na kuwagamba,
42014026	“Nghona munhu wowose yakwija ukwangu na nghakumusula iBabakwe, ing'inakwe na imuke na wanagwe, na wanduguse we chigosi ne walumbuse, heye! Na hata uumi wakwe imwecho, nghedaha kuwa mwifusa wangu.
42014027	Munhu wowose ingholonda umusalaba wakwe na kunyandamila, nghodaha kuwa mwifusa wangu.
42014028	Kosoko no nani ukwenu, yanghahananga kujenga munala, nghakwikala kunghonga na kutala digelo, nghona yenafyo fya kudaha kumala umunala.
42014029	Nghona nheifo, foyakumala inghindiso, na nghekudaha kuimala, wose wakona wokonga kumutowa,
42014030	wakugamba, ‘Imunhu ayu hakakonga kujenga, kalemeligwa kumalagisa!’
42014031	“Kahi kwina Mundewa waki, yanghahananga kitowa nghondo, inghakwikala hasi kunghonga na kudoga fina kodaha na wanhu ifigulu ikumi kwitang'anyila na yuya yakwija kitowa na wanhu figulu makumi meli?
42014032	Yanghona fina nghodaha, imiyagwe yekali kutali, yakumutuma munhu na kutasa kilamula.
42014033	No nheifo, wowose ukwenu nghakulekelela foyenafyo, nghakudaha kuwa mwifusa wangu.”
42014034	“Munyu ni muswanu, amba unghasusuka wogumigwa choni unogelekele?
42014035	Usidaha kuwa muswanu kuuisi ama kwikusisi; wanhu wakuutaga. Iyena singhutwi sa kuhulika yahulike.”
42015001	Ijuwa dimonga awakong'osa kodi na wena uwihi wose weja wamwijila na kumutegelesa.
42015002	Mafalisayo na Watulumi wang'ung'ulika wakugamba, “Imunhu ayu yakuwahokela awena uwihi kahi yakudiya nawo!”
42015003	Yesu hoyowatamila imbasi ayi:
42015004	“Munhu waki ukwenu yena singholo igana, yanghagililigwa na imwedu, nghakuleka asiya makumi ikenda na ikenda munyika na kuluta kuihananga iyagilile, mpaka yayone?
42015005	Na yanghayona, yakuipika mumayega kwa chinyemi.
42015006	Na foyekuya ukaya, yakuwenanga hamwedu awambwiya sakwe na wehabehi naye yakugamba, ‘Muwe na chinyemi hamwedu na niye kosoko niyona ingholo yangu yagilile!’
42015007	No nheifo nikumutamilani, kokuwa na chinyemi chikulu kulanga kosoko yo kulamba kwa yumwedu yena uwihi kujumha makumi ikenda na ikenda awakoneka fina wechaka nghwina ya kulamba.”
42015008	“Mwanamuke waki yena shilingi ikumi, yanghagilisa imwedu, nghakwasa taa na kushagila inyumba na kuhananga digoya mpaka yayone?
42015009	Na yanghayona yakwinanga wambwiya sakwe na wehabehi naye, yakugamba, ‘Bwedeleleni hamwedu na niye, kosoko niyona ishilingi yonyagilise.
42015010	No nheifo nikumutamilani, kwina chinyemi kumwande ye Malaika we Mulungu kosoko ye munhu yumwedu yakulamba.’”
42015011	Hakagamba, “Hahowa na munhu yowile na wana weli.
42015012	Na imudodogi hakamugamba, ‘iBabakwe, Baba ninghe ichipe changu ichinyagile, hakawagawila awanagwe aweli ichipe chakwe.’
42015013	Majuwa mengi gasilokile, imwana mudodogi hakausa isawo yakwe yose na kuleuka ukaya na kuluta kuisi ya kutali, na uko hakadiya isawo yakwe ku mikalile ihile.
42015014	Foyafuluse kudiya fose foyowile nafyo, njala nghulu hoikwingila muisi iya, hoyokonga kuhananga.
42015015	Noho yaluta na kutasa Mulimo kwe mukaya yumwedu we isi iya, iyamwigale kumugunda wakwe kulisha singuluwe.
42015016	Naye yasulumila kudiya imhumba yadiyagwe na singubi na hechaka munhu yamwinghile chinhu.
42015017	Ninga foyagelegele hakagamba, ‘Nhafo watogomi wengahe we iBabangu iwakudiya na kusigasa, ninga niye nikufa ne injala ahano!
42015018	Noleuka na kuluta kwe iBabangu na kumugamba, Baba nimugolosela wihi Mulungu na gweye.
42015019	Sagile kahi kwinangigwa mwanago, nilonde kifana yumwedu wa watogomi wako.’
42015020	Hakaleuka na kwija kwe iBabakwe, ninga foyowile yekali kutali, iBabakwe yamona na kumonela ubasi, hakamubilimila kamukunyatila na kumunonela.
42015021	“Ne imwana hakamugamba, ‘Baba, nigolosa uwihi kwe Mulungu na ukwako; sagigwe kahi kwinangigwa mwanago.’
42015022	Ninga iBabakwe hakawagamba iwatumwa, ‘Leteni chimwande isuke iswamu, mumufase, kahi mufaseni nyamwidole mumukono wakwe na filwatu mumigulu yakwe;
42015023	leteni indama iginile na muichinje, lekeni chidiye na kubwedelela.
42015024	Kosoko ayuno imwanangu hakofa, naye mumi kahi; hakagilila naye koneka.’ Na howokonga kubwedelela.
42015025	“Ugele uwo imwanagwe imukulu hakowa kumugunda; na foyafikile habehi ne hakaya, hakahulika majwi ga ng'oma na miseigo.
42015026	Hakamwinanga yumwedu wa watumwa na kumusa, ‘Ichikugendelela choni?’
42015027	Hakamugamba, ‘Imunduguso keja, ne iBabako kamuchinjila ndama inonile, kosoko kamupata mumi na muswamu.’
42015028	“Ninga imwana mukulu hakasuha na kulema kwingila; iBabakwe hakaluta na kumugongelesa,
42015029	ninga imwana mukulu hakamubidula iBabakwe, ‘Langa minyaka ayi mingi nikala kukutogomela milimo, na sinhati nileke kugolosa agaya gounilagise; kahi nghwinati uninghe hata chipene, soko nyonele ne wambwiya sangu.
42015030	Ninga, ayuno imwanago foyejile, yadiile isawo yako hamwedu na we dihabwa, kumuchinjila ndama inonile!’
42015031	“iBabakwe hakamugamba, ‘Mwanangu, ugele wose kwahamwedu na niye, na fyose fyoninafyo ni fyako.
42015032	Hayagila kunyemuka na konela, kosoko ayu imunduguso hakowa yafile, hambiya mumi, hakagilila, kahi koneka.’”
42016001	Kahi hakalonga na wefusa, “Hahowa na munhu mugoli yowile na mwimilisi, usongesi hawija ukwakwe fina, imunhu ayu yendeyoboshola ifinhu fyakwe.
42016002	Hakamwinanga na kumutamila, ‘Choni chino chonikuhulika muchanhya yako?’ Lafa inhala yako yo kuhokela na kulafa, kosoko nghukudaha kahi kuwa kalani.
42016003	Ayuya ikalani hakadoga, ‘Notea nhani, kosoko iMundewa wangu yakunihoka ukalani? Uludole lo kulima nichaka, na nikona chinyala kutasa.
42016004	Hambiya, nimanya dyonigolosa, uleke wanhu wanihokele ukwawo fonikulafigwa mu ukalani.’
42016005	“Baho, hakawenanga awasinghokwa we Mundewa wakwe chila yumwedu, hoyamutamila ayuya we nghonga, ‘Ukupigiligwa choni ne Mundewa wangu?’
42016006	Hakagamba, ‘Mafuta mapipa igana.’ Hakagamba, ‘Londa ikalatasi ye dideni, ikala chimwande na utulume makumi mashano.’
42016007	Kahi hakalonga ne yumonga, ‘Nagwe ukupigiligwa choni?’ Hakagamba, ‘Makanda igana ge ngano.’ Hakamugamba, ‘Londa ikalatasi ye dideni tuluma makumi munana.’
42016008	“iMundewa hakamutunya ikalani inghahuwilika kosoko ya ubala wakwe, kosoko awana we chilunga chino wena misungu mucheleko chawo kusuma awana wo ujelu.
42016009	Yesu hakagamba Nani nikuwatamila kigoloseleni mbwiya kosoko ye ugoli wihile, kosoko foikwija ihela wodaha kuwahokela muwikalo wa majuwa gose.
42016010	Imuchawelu muchidodogi lugano ni muchawelu kahi mudikulu; na yuya imupujili muchidodogi lugano ni mupujili kahi mudikulu.
42016011	Ninga nghona musuwile wachawelu mu ugoli uwihile, no nani yewengha ugoli we chawelu?
42016012	Na nghona musuwile wachawelu mufinhu fya wanhu wengi, no nani yewengha afiya ifyenu?
42016013	“Hechaka mutogomi yedaha kuwatogomela wandewa weli; kosoko ama komusula yumwedu na kumwenda yumonga, ama komwandamila yumwedu na kumubesa yumonga. Musikudaha kumutogomela Mulungu na ugoli.”
42016014	Amafalisayo wowile wendaji wa sendi, hawahulika ago gose, na weja wamubesa.
42016015	Ninga hakawagamba, “Anye nomukiyonesa kumwande ya wanhu, amba Imulungu kamanya imimoyo yenu, kosoko ikwinuligwa mugati ya wanhu ni lubeso kwe Mulungu.
42016016	“Itolati ne wagonesi hafyuwa baho mpaka ugele wa Yohana; kulawa ugele wuwo mbuli swamu yo undewa wa Mulungu ikuhubiliigwa, na chila munhu yakuwingila kwa ludole.
42016017	Ninga ni fihufu ku ulanga ne iisi kwagilila, kusuma ichipisi chidodogi che itolati kuhunguka
42016018	Chila munhu yakumuleka imuke na kutola yungi yakugolosa ugoni, na iyekutola imuke yalekigwe ne imulume wakwe yakugolosa ugoni.”
42016019	“Hahowa na munhu mugoli, yafalage suke sa ibei inghulu na kudiya fina sikukuu chila ijuwa.
42016020	Na hamulango wakwe ayuya imugoli yendeyetambalisigwa munhu mukiwa disina dyakwe Lasalo, yena filonda fingi,
42016021	yenda yehosa injala yakwe na simhonamhona salagalage kulawa mumesa ye mugoli; kahi amabwa hageja na kumunamha ifilonda fyakwe.
42016022	Imukiwa hakafa, malaika hawamwinula mpaka muchifa cha Ibulahimu. Imugoli naye hakafa na kusikigwa,
42016023	imugoli foyowa ukusimu, foyowile mumagayo hoyokwinula meso gakwe na kumona Ibulahimu kwa kutali na Lasalo muchifa chakwe.
42016024	“Hoyokwinanga kwa dijwi ikulu, ‘Baba Ibulahimu unyonele ubasi, umwigale Lasalo kuchanghisa ichidole chakwe mumeji na kuhosa dilimi dyangu, kusoko nikugaya mwililimba dino.’
42016025	“Ninga, Ibulahimu hakamugamba, ‘Mwanangu gelegela fina munyikala yako kuchilunga hakuhokela finhu fiswanu, na iLasalo nheifiya hakahokela finhu fihile; ninga hambiya imwene kowa hano yakuhosigwa, na gweye kwa mumagayo.
42016026	Na hamwedu na gago gose, hagati yetu aseye na nyeye hena ikolongo ikulu, kosoko awaya wakwenda kuloka kulawa hano kwija ukwenu wanghadahe, na hechaka yeloka kulawa ko kwija ukwetu.’
42016027	“Iyowile mugoli hakagamba, ‘Ninga nikukutasa Baba, umwigale kunyumba ye Babangu,
42016028	kosoko nina wandugu sangu washano, naye yawatamile wanghagolose fyene fyonigolose, wangheje nawo wokwija ahanhu hano ha magayo.’
42016029	“Ninga Ibulahimu hakagamba, ‘Wenawo Musa na Wagonesi, wawahulike awene.’
42016030	Imwene hakagamba, ‘Hata Baba Ibulahimu, amba yanghawalutila yumonga kulawa kwe wafile, wolamba.’
42016031	Hakamugamba, ‘Nghona wasiwahulike Musa ne wagonesi, kahi hechaka yewahuisa hata yanghenuka kulawa kwe wafile.’”
42017001	Yesu hakawatamila awefusa wakwe, “Amagesa ku uwihi chawelu gokwija, ninga usungu wakwe iyakugagolosa geje!
42017002	Haimwagila imunhu yuya nhanga yohigwe diwe dyo kusagila musingo yakwe na kugumigwa mubahali, kusuma kumwagilisa yumwedu wa wano wadodogi ku uwihi.
42017003	Kilangisiseni, Nghona imunduguso kagolosa wihi mugombele, na yanghalamba mulekelele.
42017004	Na iyakugolosela uwihi mikangha mufungate kwa ijuwa na kuya ukwako mikangha mufungate, na kugamba Nilamba, mulekelele.”
42017005	Awefusa hawamutamila iMundewa, “Chongesele dihuwi.”
42017006	Na iMundewa kagamba, “Nhanga mowile na ihuwi ikefu fina imhule ye umheja, hamuwa mukudaha kuutamila umukuyu, ‘Uno ng'oka, ukahandwe mubahali,’ nawo hauwa ukufumila.”
42017007	“No nani ukwenu yena imutogomi yekulima ama kudima ngholo, yakumugamba foyekuya kumugunda, ‘Wija chimwande, ikala udiye chakudiya?’
42017008	Togola! Nghemugamba, ‘Nyambikile chakudiya, ukiyohe unitogomele, mpaka nidiye na kunywa; noho nagwe udiye na kunywa.’
42017009	Togola, komugamba kwimage imutumwa yuya kosoko kagolosa goyalagisigwe?
42017010	No nheifo na nyeye fomukufulusa kugolosa gose gomulagiswe, gambeni, ‘Aseye cha watogomi wechaka chambusi; chigolosa du yowile milimo yetu.’”
42017011	Foyejayowa munjila kuluta Yelusalemu, yeja yapulutila Samalia na Galilaya.
42017012	Na foyengilage muchijiji hakatang'anyila na wakoma ikumi, wemile hatali,
42017013	hawenula majwi gawo na kugamba, “Yesu, Mundewa, uchonele ubasi.”
42017014	Foyawonile yawagamba, “Mulute mukayonese kwa watambiki.” Na fowalutage hawahona.
42017015	Kahi yumwedu wawo yakone fina kahona, hakoya kunyuma, yakumutunya Mulungu kwa dijwi ikulu,
42017016	na hakakubita hamigulu ya Yesu, na kumwingha ilumbo. Naye hakowa Musamalia.
42017017	Ninga Yesu hakagamba, “Siwahonyile ikumi? Awaya ikenda wowahe?
42017018	Nghoneke yungi yowile na kumutunya Mulungu ninga imugeni ayu?”
42017019	Hoyomugamba, “Inuka ulute, dihuwi dyako dikuhonya.”
42017020	Foyosigwe na Mafalisayo, “Undewa we Mulungu ukwija milaki?” hakawabidula, “Undewa we Mulungu usikwija ne fitangilo fikiyonesa.
42017021	Na hechaka munhu yegamba, ‘Langa auno hano,’ ama, ‘Auya.’ Kosoko langa, undewa wa Mulungu uwa mugati yenu.”
42017022	Na kawatamila wefusa wakwe, “Majuwa gokwija, ugele womukamusulumila kona ijuwa dimwedu dye mwana we munhu, na musidyona.”
42017023	Nawo wowatamila, “Langa kuya, ama langa kuno, munghalute,” kahi munghawandamile.
42017024	Kosoko fina ulumwemwe foukumulika na kwasa ulanga kulawa ulwandi umwedu mpaka umonga, no nheifo Imwana we Munhu foyekuwa mwijuwa didyo.
42017025	Ninga, kunghonga ikuhanangigwa yapate magayo mengi na kulemigwa ne wanhu wo ugele uwo.
42017026	Fina foyowile mumajuwa ga Nuhu, no foikwija ikuwa mumajuwa ge Mwana we munhu
42017027	Wanhu wendawodiya, wendawokunywa, wendawetola, wendawetoligwa mpaka dijuwa diya Nuhu dyoyengila musafina, na mafaluko hogekwija na kuwakoma wose.
42017028	Kahi fina foyowa mumajuwa ga Lutu, wendawodiya, wendawekunywa, wendawogula na kwambasa finhu, wendawohanda, wendawojenga,
42017029	ninga mwijuwa diya Lutu foyaleuke kulawa Sodoma homutonya moto kulawa kulanga na kuwalakasa wose.
42017030	No nheifo foikwija ikuwa mwijuwa diya iMwana we munhu foyekwija yekiyonesa.
42017031	“Mwijuwa didyo, iyowile munyumba muchanhya ne finhu fyakwe kugati yanghahulumuke na kufilonda; na nheifiya, yowile kumugunda yanghoye kunyuma.
42017032	Gelegeleni dyalawanise kwe muke wa Lutu.
42017033	Wowose yakuhananga kuchihonya ichidoga chakwe yakuchagilisa; na yoyose yakuchagilisa chidoga chakwe yakuchihonya.
42017034	Nikumutamilani, muchilo chiya hokuwa na wanhu weli wagonile mwisasi, dimwedu, yumwedu kalondigwa na yumwedu kolekigwa.
42017035	Wanawake weli wokuwa wakusaga hamwedu; yumwedu kolondigwa na yumonga kolekigwa.
42017036	Wanhu weli wokuwa kumugunda; yumwedu kolondigwa na yumonga kolekigwa.”
42017037	Baho howomwusa, Hoki Mundewa? Hakagamba, “Howuwile umufimba noho sikitang'anyila sinumba.”
42018001	Hakawatamila mbasi kuwafusa fina iwagila kumutasa Mulungu majuwa gose na wanghasoke.
42018002	Hakagamba, “Mukaya imonga hahowa na mulamusi yowile nghakumogoha Mulungu kahi kutunya wanhu.”
42018003	Kahi hahowa na mwanamuke mwigane mukaya iyo yamwijilage bila kusoka na kumugamba, “Nigolose muchawelu kumwande ye munghondo wangu.”
42018004	Kwa chipisi hakalema; ninga hanyuma hakalonga mumoyo wakwe, “Hata nghona sikumogoha Mulungu ama kogoha wanhu,
42018005	ninga kosoko yuno mwanamuke mwigane yakunidasa, nomugolosela foyakuhanga ama konisokesa kwa kwija kwakwe chila ugele.”
42018006	iMundewa kagamba, “Hulikeni foyakulonga ayuya imulamusi yechaka chawelu.
42018007	Ne Mulungu nonghamba inghowalongela awaya wayasagule, awakulila ukwakwe chilo ne misi? Togoleni! Kokwikalisa kuwategelesa?
42018008	Nikumutamilani kowateteya chimwande. Hata nheifo ugele wo yakwija iMwana we munhu muchilunga kodyona dihuwi?”
42018009	Kahi hakawatamila mbasi ino, kwa wamonga awekiyona fina hawowa wachawelu na kubesa wayawo.
42018010	Wanhu weli hawakwila kwihekalu kutasa, yumwedu Mufalisayo na yumonga mukonghosa kodi.
42018011	iMufalisayo hakema na kutasa chiyomoyo, go Mulungu, nikukulumba kosoko aniye si kifane wanhu wamonga, wahokali, wabani, wa dihabwa, ama kifana ayu imukonghosa kodi.
42018012	Nikufunga majuwa meli kwa majuwa mufungate, nikulafa saka ya imwedu kwa chila ikumi kwa fyose fyonikupata.
42018013	Ninga imukonghosa kodi, yemile kutali, nghendile hata kulanga kuchanhya, ninga haketowa muchifa chakwe, yakugamba, “Mulungu, unyonele ubasi aniye nimugolosaji wo wihi.
42018014	Nikumutamilani, imunhu ayu hakoya ukaya ukwakwe yataliligwe muchawelu kusuma yumonga; kosoko chila iyakiinula yakudulisigwa ninga chila iyekidulisa yakwinuligwa.”
42018015	Awanhu hawamwigalila Yesu hata awana uleke yawamotese, na awefusa wakone hawalemesa.
42018016	Ninga Yesu hakawenanga ukwakwe yakugamba, “Walekeni awana weje ukwangu, munghawalemese, kosoko undewa we Mulungu ni wawo.
42018017	Chawelu, nikumutamilani, wowose nghakuuhokela undewa wa Mulungu fina mwana mudodogi nghekwingila mu undewa uwo.”
42018018	Na mukulu yumonga wa Chiyahudi hakamusa Yesu, Mwalimu muswamu, nigolose choni uleke niuhokele uwumi wa majuwa gose?
42018019	Yesu hakamugamba, “Nhani ukuninanga muswamu? Hechaka munhu muswamu ninga Mulungu yemwene.”
42018020	Kugamanya amalagiso: “Unghagolose dihabwa; unghakome; unghadanhe, wogohe iBabako ne ing'inako.”
42018021	Hakagamba, “Aga gose nigakola kulawa udodo wangu.”
42018022	Yesu yakahulike nheifo, hakamugamba, “Kuhungukiligwa chinhu chimwedu. Yambasa fyose fyowinafyo na ufigawe kwe wakiwa, nagwe kokuwa na sigafu kulanga, kamei wije unyandamile.”
42018023	Ninga, foyahulike gago, hakowa na usungu, kosoko hakowa mugoli lugano.
42018024	Yesu foyamonile foyasuhile hakatamila Foikuwa nghugutu ku wagoli kwingila kuundewa wa Mulungu!
42018025	Kosoko ni fihufu kwe ingamiya kwingila mwihengele dye sing'ano kusuma imugoli kwingila mu undewa we Mulungu.
42018026	Awaya wahulike hawagamba, “Ninga no nani yedaha kuhona?”
42018027	Ninga hakagamba, “Ichisikudahika ku wanhu, kwe Mulungu chikudahika.”
42018028	Petulo hakamugamba, “Langa aseye chileka fyose na kumwandamila.”
42018029	Hakawagamba, “Chawelu, nikumutamilani, hechaka munhu yalekile nyumba, ama muke, ama wanduguse we chigosi, ama iBabakwe ne ing'ina, ama wanagwe, kosoko yo undewa wa Mulungu,
42018030	inghehokela mikangha mingi hambiya, na muchilunga chikwija, uumi wa majuwa gose.”
42018031	Foyawalondile awaya ikumi na weli, hakawagamba, “Langa chikukwila kuluta Yelusalemu, na chila chinhu chandikigwe soko ye Mwana we munhu ne wagonesi chomemelesigwa.
42018032	Kosoko kogumigwa mumikono ya wanhu wa Mumataifa, kokogeleligwa na kogoloseligwa kwa chinyala na kutwiligwa mate;
42018033	womutowa mikotya na kumukoma, na mwijuwa dya kadatu kekwinuka.”
42018034	Amba imene wasatangile dyodyose dya gago, inonga yo, haifisigwa ukwawo, na wasatangile chalongigwe.
42018035	Foyafikile habehi na Yeliko, imunhu inghakona hakekalaga hanghanda ye injila na kutasa;
42018036	Foyahulika ditewa dyalogage, hakawosa wowile habehi naye, “Kwina choni?”
42018037	Hawamugamba, “Yesu wa Nasaleti yakuloka.”
42018038	Hakatula chowe, “Yesu, Mwana wa Daudi, unyonele ubasi.”
42018039	Na waya wowile kumwande yakwe hawamulemesa, wakumugamba yanyamale; ninga imwene hakongesa kujoja, “Mwana wa Daudi, unyonele ubasi!”
42018040	Yesu hakema, na kulagisa yegaliligwe imunhu yuya;
42018041	na foyejile habehi, hoyomusa, “Ukuhananga nikugolosele choni?” Hakagamba, “Mundewa, nikuhananga unigubule ameso gangu.”
42018042	Yesu hakamugamba, “Ameso gako gagubuke, wone! Dihuwi dyako dikuhonya.”
42018043	Baho ni baho ameso gakwe hogegubuka na hakamwandamila, yamutunya Mulungu na wanhu wose wakone gago howomutunya Mulungu.
42019001	Yesu hakengila Yeliko na hakapulutila mukaya iyo.
42019002	Na hahowa na munhu disina dyakwe Sakayo; hakowa mukulu wa wakonghosa kodi, na munhu mugoli.
42019003	Hakagesa kumona Yesu ni munhu wa namuna yaki, ninga nghadahile kosoko ye ditewa dya wanhu naye hakowa munhu muguhi.
42019004	Ninga, hakabilima kumwande na kukwila mumukuyu kumona, kosoko hayuwa yapulutile baho.
42019005	Na Yesu yakafike ahanhu haya, hakalanga kuchanhya na kumugamba, “Sakayo, hulumuka hasi chimwande, kosoko na mugeni wako diyelo.”
42019006	Sakayo hakahulumuka hasi chimwande, na kumuhokela kwa chinyemi.
42019007	Awanhu fowonile nheifo, hawang'ung'ulika, Kaluta kuwa mugeni wa munhu yena uwihi.
42019008	iSakayo hakema na kumutamila Mundewa, Lnga, Mundewa inusu ye Sawo yangu nikuwengha iwakiwa, na nghona nimudanhilise munhu chinhu chochose, nikumuwisila(nikumuliha) mikangha mine.
42019009	Yesu hakagamba, “Diyelo uhonya wingila munyumba ayi, kosoko ayu naye ni mwana wa Ibulahimu.
42019010	Kosoko Mwana we Munhu keja kuhananga na kuwokowa ichagilile.”
42019011	Fina fowahulikage simbuli siso, hakagendelela kuwatamila mbasi, kosoko hakowa habehi na Yelusalemu, na kosoko wenda wofumila fina undewa we Mulungu wokiyonesa chimwande.
42019012	Kosoko yo hakagamba, “Munhu wa lukolo lwa undewa hakaluta ku isi ya kutali kuhokela uludole lwo undewa yanghafulusa kuhokela kuya.
42019013	Hakenanga watumwa wakwe ikumi hoyowegha maliho ga minyesi midatu chila munhu na kuwagamba, ‘Goloseni uchulusi ne isendi yo mpaka nomanikwija.’
42019014	Ninga, iwanhu we isi iya wasamwendile, na hawatuma wajumbe kunyuma yakwe, wakugamba, ‘Chisikwenda imunhu ayu yachidime.’
42019015	“Foyagolosigwe Mundewa hoyokuya na kulagisa awatogomi woyawenghile sisendi wenangigwe na kuluta ukwakwe uleke yadahe kumanya chowapatile.
42019016	Iwanghonga keja hameso gakwe yakugamba, ‘Mundewa ifesa yako yeleka mikangha ikumi.’
42019017	Hakamugamba, ‘Nitunya lugano, agwe kwa mutogomi muswanmu! Kosoko hakuwa musindamafu muchinhu chidodogi, kokuwa na udaha wa kudima kaya ikumi!’
42019018	Na wa keli keja yakugamba, ‘Mundewa, ifesa yako yeleka mikangha mishano.’
42019019	Naye hakamugamba, ‘Agwe nagwe kodima kaya shano.’
42019020	“Kahi yumonga hakeja yakugamba, ‘Mundewa, aino no fesa yako, haniyoha na kuifisa fiswanu mumusipi.
42019021	Hanyogoha kosoko gweye kwa munhu mukugutu, agweye kwa kifana munhu yakulonda ifinhu si fyakwe, na kugola honghuhandile.’
42019022	iMundewa hakagamba, ‘Nikukuliganisa kosoko ye simbuli sako gomwecho agwe gomutogomi wihile! Hakumanya fina na munhu mukugutu, nikulonda finhu si fyangu, na nikugola fosihandile.
42019023	Ninga nhani nghwaikile kubengi, na kunyija yangu hanuwa nikuihokela ne chambusi yakwe?’
42019024	Hakawatamila awaya watogomi wakwe, ‘Londeni ipesa kulawa ukwakwe na mwingheni ayuya iyenaso ikumi.’
42019025	Nawo hawamugamba, ‘Mundewa, kenaso ikumi tayali!’
42019026	Nikumutamilani, fina chila yena chinhu kokongeseligwa, ninga iyechaka chinhu hata choyenacho kohokigwa.
42019027	Ninga, kosoko ya wao wanghondo wangu, wasikuhananga niwadime, wegaleni hano na kuwachinja mumeso gangu!”
42019028	Na foyafuluse kulonga nheifo, hakagendelela kumwande, munhambo yakwe kuluta Yelusalemu.
42019029	Foyafikile habehi na Betifage na Betania, hatunda dyenangigwagwe Itunda dya Olifeti, hakatuma wefusa wakwe weli
42019030	yakugamba, “Gendeni kuchijiji chihamwande yenu, baho mukwingila kwenu modyona ipunda dyohigwe, disinati ditumiigwe na munhu, didoholeni na kudigala hano.
42019031	Nghona munhu wowose yangawosa, ‘Nhani mukudidohola? Mugambeni Mundewa yekudihananga.’”
42019032	Ninga, awaya watumigwe hawaluta na kona fina foyawatamile.
42019033	Fowadidoholage dipunda imwenyecho hakawagamba, “Nhani mukudohola dipunda?”
42019034	Hawagamba, “Mundewa yakudihananga.”
42019035	Hawadigala kwa Yesu, na hawatandika sisuke sawo mwipunda na kumukwisa Yesu muchanhya yakwe.
42019036	Na foyagendelelage ne inhambo, na wanhu hawatandika sisuke sawo munjila.
42019037	Yakafike habehi na Yelusalemu, muluduli lwa ditunda dya miseituni, ditewa dyose dye wefusa wakwe hawakonga konela na kumutunya Mulungu kwa dijwi ikulu kosoko ya makulu gowonile yakugolosa,
42019038	wakugamba, “Yamotesigwe, imukulu iyakwija mwisina dye iMundewa! Dihewa kulanga na ditunyo kuchanhyasi kulanga!”
42019039	Na Amafalisayo wowile mwitewa diya howomugamba, “Mwalimu, wagombele awefusa wako!”
42019040	Hakawabidula, Nikumutamilani, awano nhanga wanyamale, amawe gano hagowa gakutowa chowe.
42019041	Foyafikile habehi na kuyona ikaya, hakaililila,
42019042	na hakagamba, “Hayuwa ikuwa ibeka nhanga nagwe wamanyile imbuli ya dihewa! Amba hambiya ifisigwa mumeso gako.
42019043	Kosoko ugele ukwija ukwako, we wanghondo wako wokwikila ikigo, wokusunguluta na kukwingilila kulawa sisandi sose.
42019044	Wokubana lugano agweye ne wanago hamwedu, na wasileka diwe muchanhya ye diwe ukwako kosoko nghwamanyile ugele wo kwija kwe Mulungu.”
42019045	Na Yesu hakengila kwihekalu na kukonga kuwawinga awaya awambasage,
42019046	na hakawagamba, “Itulumigwa, Nyumba yangu yokuwa hanhu ha nhasa, ‘Ninga muigolosa fina mhango ya wahiji.’”
42019047	Naye yendeyofusa chila ijuwa mwihekalu. Makohani wakulu, watulumi na wakulu wa wanhu filongosi hawahananga kumukoma,
42019048	ninga wasonile njila ya kugolosa, kosoko wanhu wose wasendage hata mbuli yakwe imwedu iwaloke.
42020001	Ijuwa dimonga Yesu foyafusage wanhu mwihekalu na kuhubili mbuli swamu, awatambiki wakulu, watulumi na wasehe haweja
42020002	na hawamugamba, “Chitamile kwa udaha uhoki ukugolosa gano, ama no nani yakwinghile udaha uno?”
42020003	Hakawabidula, “Ani nani nikuwosa mbuli; haya nhamileni,
42020004	ubatiso wa Yohana haulawa kulanga ama kuwanhu?”
42020005	Ninga awene hawalonga iwecho kwa wecho wakugamba, “Ghona chinghagamba, haulawa kulanga, kochigamba, nhani musamuhuwile?
42020006	Ninga chinghagamba, haulawa kuwanhu, awanhu wose wochikubitila mawe na kuchikoma, kosoko wose wamanya mumimoyo yawo fina Yohana hakowa mugonesi.”
42020007	Hawabidula fina wasimanyile haulawa hoki.
42020008	Na Yesu hakawagamba, “Ani nani sikuwatamila fina kwa udaha wa nani nikugolosa gano.”
42020009	Hakakonga kuwatamila wanhu imbasi ayi, “Imunhu hakahanda mugunda wakwe wa misabibu na hakaweka wemilisi na hakaluta kuisi kwa chisele chitali.
42020010	Ugele wo kugola, hakegala watogomi ku wemilisi soko yawenghe digelo dyo ugolaji idimwagile, ninga awemilisi hawamutowa na kumuwisa yechaka chinhu.
42020011	Hakamutuma mutumwa yungi; imwene naye hawamutowa na kumugolosela fihile, na kumuwisa yechaka chinhu.
42020012	Na hakamwigala kahi wa kadatu; ayuno hawamubulaga na kumuwinga.
42020013	Kahi ayuya imwenye mugunda hakagamba, ‘Notea nhani?’ Nomwigala imwanangu mwendigwa wangu; nhagela womwogoha.
42020014	“Ninga awaya awemilisi wo mugunda wakamone, hawekitamila wakugamba, ‘Ayuno no muhasi; lekeni chimukome ne ichipe chino chuwe chetu.’
42020015	Hawamulafa kunje yo mugunda we misabibu na kumukoma. “Choni choyawagolosela imwenye mugunda awaya awemilisi?
42020016	Kokwija na kuwakoma awaya awemilisi, na kuwengha wengi umugunda we misabibu.” Fowahulike imbuli ayo, hawagamba, “Mulungu uchilekelele.”
42020017	Ninga Yesu hakawakumhulila meso na kugamba, “Mukudigamba nhani ditulumo dino: ‘Isumbi yowalemile wajengaji igaluka no sumbi ya hagati.’
42020018	Imunhu wowose yakugwiligwaa ne isumbi iyo ikumubulaga, ninga inghogwa mwe munhu wowose ikumutiginha.”
42020019	Awatulumi na watambikii wakulu hawahananga kumukola muchigele chichiya, ninga hawawogola iwanhu; hawahananga kugolosa nheifo kosoko hawatanga fina hakatowa imbasi ayi kosoko yawo.
42020020	Hawahananga luneka lwa kumukola, howotuma wasakulaji, wegolose fina wanhu wachawelu uleke wamutegele kwa simbuli sakwe na kosoko yo wamukole na kumwigala kuwasilikali.
42020021	Hawamusa, Mwalimu, chimanya finan ukulonga na kufusa kwa chawelu, na nghukuwalanga wanhu kufihanga, ninga ukufusa chawelu injila ye Mulungu amalagiso.
42020022	Ni fiswanu kumwingha Kaisali kodi ama si fiswanu?
42020023	Ninga hakatanga ichimwefe chawo, na hakawagamba,
42020024	“Nyoneseni isendi, yacholigwe muno nani? Amatulumo gamutaja nani?” Hawagamba, “Kaisali.”
42020025	Hakawagamba, “Ninga ifinhu fya Kaisali mwingheni Kaisali, na ifinhu fye Mulungu mwingheni Mulungu.”
42020026	Wasadahile kumukola kwa simbuli soyalongile hamwande ya wanhu; hawanyamala twi na hawakisina imbidula yakwe.
42020027	Baho haweja ukwakwe Masadukayo, awaya wakugamba fina kwechaka kwinuka awafile, hawamusa,
42020028	Mwalimu, Musa hakachandikila fina imunduguse we munhu yatolile yanghafa bila mwana, imunduguse yamuhale imwanamuke na yamwelekele imunduguse wana.
42020029	Kweja kowa na wanhu mufungate we nyumba imwedu; wa nghonga hakatola muke na hakatagika bila cheleko.
42020030	Kahi wa keli hakamuhala ayuya mwanamuke na kutagika,
42020031	na wakadatu hakamuhala, na nheifiya wose mufungate hawatagika bila kuleka mwana.
42020032	Kundumo ayuya imwanamuke naye hakatagika.
42020033	Togola! Mwijuwa dya kwinuka wafile yakuwa muke wani? Kosoko hakatoligwa na wose mufungate.
42020034	Yesu hakawagamba, “Awana we chigele chino, wakutola na kutoligwa;
42020035	ninga awaya awagiligwe kuhokela ugele ukwija na kukwinuka kwa wafile wasikutola kahikutoligwa.
42020036	Kosoko wasikufa keli, wakifana Malaika na ni wana we Mulungu, kosoko wenuligwa kulawa kudifa.
42020037	Ninga fina awafile wekwinuligwa, hata Musa hakonesa fiswanu mu sula ya ichihulo chikwaka hoyamwinange Mundewa ni Mulungu wa Ibulahimu na Mulungu wa Isaka na Mulungu wa Yakobo.
42020038	Kahi imwene si Mulungu wa wafile, ninga wa womi, kosoko wose wakwikala naye.”
42020039	Na Watulumi wamonga hawagamba, “Mwalimu kulonga fiswamu.”
42020040	Nawo wasagesile keli kumusa mbuli ingi.
42020041	Ninga hakawagamba, “Ikudahika nhani wagambe fina Kilisito ni mwana wa Daudi?
42020042	Kosoko Daudi imwenecho yakulonga muchitabu che Isabuli, Mundewa kalonga ne Mundewa wangu: ‘Ikala ukulume kwangu
42020043	mpaka niwagolose wanghondo wako fina chibao cha kulwatila migulu yako.’
42020044	iDaudi kamwinanga Masiya; ninga kokuwa nhani mwanagwe?”
42020045	Awanhu wose fowategelesage, Yesu hakawatamila wefusa wakwe;
42020046	Muwe meso na watulumi, awakwenda kugenda wafalile makasu matali na kulamusigwa mumasoko na kwikala mumagoda ga kumwande Mumasinagogina mufyakudiya fye si kukuu.
42020047	Wakudiya kunyumba se wegane, na kwa chimwefe wakutasa nhasa nhali. Awano wehokela itoso ikulu mwijuwa dyo uliganiso.
42021001	Yesu hakenula meso na kona awagoli fowakuguma filafwa fyawo mwisanduku dyo kulafila,
42021002	na hakamona mwigane yumwedu yakuguma mwisanduku sendi mbili.
42021003	Hakawagamba, “Chawelu nikumutamilani, imwigane ayu mukiwa kalafa kujumha wose.
42021004	Kosoko awa wose walafa sadaka isigafu ye isao yawo, ninga ayu mu ukiwa wakwe kalafa fyose foyenafyo hata chiya choyahuwile.”
42021005	Na wamonga fowejawasimulilaga isoko ye dihekalu ifene fodihambigwe na mawe maswamu na finhu fiswamu fowalafile wanhu kumwingha Mulungu, hakagamba,
42021006	“Amba kosoko ye finhu fino fomukona amajuwa gokwija disilekigwa diwe muchanhya ye diwe ambadyo disimoligwa.”
42021007	Hawamusa, “Mwalimu, agano gokuwa milaki, na chitangilo chokuwa choni ugele wa gano gehabehi kwija?”
42021008	Hakawagamba, “Kilangisiseni mungheje mudanhilisigwa, kosoko wengi wokwija kwa disina dyangu, wakugamba, ‘Aniye no mwene, Ugele usegelela!’ Munghawandamile.
42021009	Na munghahulika imbuli ye inghondo na chiyunguyungu, munghogohe; kosoko ago gakuhananga galawanise kunghonga, amba indumo isikwija chimwande.”
42021010	Kahi hakawagamba, “Wanhu we isi ayi wokitowa na wanhu we isi aiya, na undewa wokitowa na uundewa.
42021011	Kokuwa na musingisiko mukulu, na hanhu hengi hokuwa na njala na matamu, na kokuwa na chogoho kikulu na fitangilo fingi.
42021012	Ninga ugele ago gose gasinati galawanise wowakola na kuwasambasa, wowegala kumasinagogi na kuchifungo, na wowegala kumwande ya wandewa na Majumbe, kosoko ye disina dyangu.
42021013	Achino chokuwa chigele ukwenu cha kutamilisa dihuwi dyenu.
42021014	Mumadoga genu muwe na mbuli ayi munghadoge ugele usinati wije mobidula nhani,
42021015	kosoko aniye nomweghani misungu, hechaka munghondo yedaha kuwasuma ama kuwahilula.
42021016	Waweleke, wandugu senu, wewahabehi nanye na wambwiya senu wowasongesa na wamonga wenu wokomigwa;
42021017	Mosuligwa na wanhu wose kosoko ye disina dyangu.
42021018	Musikwagilisa hata ulujwili lumwedu lwa matwi genu.
42021019	Kwa kugugumila kwenu mouhokela uumi we chawelu.”
42021020	“Ninga munghona ikaya ya Yelusalemu ikusungulutigwa na wasilikali, baho mutange fina ugele wo kutikimisa ikaya usegelela.
42021021	Baho lekeni awowile Uyahudi watijile kumatunda, na awowile mukaya waleuke, na awowile kumigunda wanghengile mukaya,
42021022	kosoko amajuwa gago ni ge Mulungu kuwatosa awanhu wakwe, kamemelesa gose agatulumigwe.
42021023	Usungu wawo awanawake wakiyohe na wakonghesa mumajuwa gago! Kosoko mokuwa na magayo makulu muisi na nyono muchanhya ye wanhu.
42021024	Wakomigwa kwa ukali we dipanga, na wogolosigwa mateka ku mataifa gose, na Yelusalemu yolwatigwa na wamataifa mpaka ugele wawo umemelekele.”
42021025	“Fitangilo fokoneka mwijuwa, mumwesi na musinyelesi, na muchilunga mokuwa na magayo kosoko ya ichowe che bahali ne inghundali ya mawimbi gakwe.
42021026	Wanhu wosimia kwa chogoho, fina fowakugoja agekwija muchilunga, kosoko ifinhu fyo kulanga fyosingisika.
42021027	Baho wakiyawomona imwana we Munhu yakwija mumafunde kwa ludole na itunyo ikulu.
42021028	Na baho simbuli so singhakonga kulawanisa, sangalaleni na kwinula matwi genu, kosoko uhonya wenu ufulusa kwija.”
42021029	Na hakawatamila kwa mbasi: “Langeni umutini na mabiki gose;
42021030	chimwande fogakukonga kutuguta mukona muweecho na kumanya fina ichilangasi chahabehi.
42021031	No nheifo munghona simbuli aso sikulawanisa, mumanye undewa we Mulungu wa habehi:
42021032	Cawelu, nikumutamilani, icheleko chino chisiloka mpaka gose gagoloseke.
42021033	Ulanga ne iisi foloka, amba si mbuli sangu sisikuloka ng'o.
42021034	Ninga kilangisiseni, imimoyo yenu ingheje isumigwa na anasa na unywaji na magayo ga ugima uno, na dijuwa diya hodiwajila kwa kusinhukisa fina umutego foukugwisa.
42021035	kosoko yowejila wose wakwikala muchilunga chose.
42021036	Ninga muwe meso na mutase majuwa gose, soko muwe na ludole lwa kuhona na ago gose gelawanisa, na kwima kumwande ye Mwana wa Munhu.”
42021037	Chila ijuwa yendeyofusa mwihekalu, nina hechilo yendeyoluta kwitunda dye miseituni na kwikala uko.
42021038	Na nhousikusiku wanhu wengi hawamwijila mwihekalu na kumutegelesa.
42022001	Kahi dijuwa dikulu dye imikate isigumigwe nungo dyenangwa Pasaka hadyuwa habehi.
42022002	Na awatambiki wakulu ne watulumi weja wahanangaga njila ya kumukoma; ninga wenda wewogoha awanhu.
42022003	Ishetani hakamwingila Yuda yenangigwagwe Isikalioti, yowile yumwedu wa waya ikumi na weli;
42022004	Hakaluta na kusimulila na awakulu wa watambiki na filongosi we dihekalu fina foyemulafa ukwawo.
42022005	Hawonela lugano na hawalagana fina womuliha mapesa.
42022006	Yuda hakafumila, na hakahananga luneka lwa kumusongesa ukwawo, ugele amatewa gehechaka.
42022007	Kahi hosikwija dijuwa dye imikate isigumigwe nungo, adyo no dijuwa dyo kuchinja ingholo ye Pasaka.
42022008	Yesu hakawatuma Petulo na Yohana yakugamba: Luteni na kuigolosa iPasaka kosoko yetu chidiye.
42022009	Hawamugamba, “Hoki houkuhananga chikugolosele?”
42022010	Hakawagamba, “Langa, fomukwingila mukaya motangana na munhu mugosi yetwike ibiga dya meji, mwandamileni na mwingile munyumba yoyekwingila;
42022011	mutamileni imwenye nyumba, ‘Mwalimu yakusa chuwa hoki ichibuha che wageni, honidiya iPasaka hamwedu na wefusa wangu?’
42022012	Naye komonesani chibuha chikulu che golofa chihambigwe, muchitengele umo.”
42022013	Hawaluta na kona fina foyawasigilile nawo hawailenga iPasaka.
42022014	Na ugele ukafike hoyokwikala mumesa hamwedu ne watumigwa wakwe.
42022015	Hakawagamba, “Nyenda lugano kudiya iPasaka ino hamwedu na nyeye akuno sinati nigaye.
42022016	Kosoko nikumutamilani, siidiya keli iPasaka mpaka imemelesigwe mu undewa we Mulungu.”
42022017	Hakalonda chikombe, na foyamulumbile Imulungu hakagamba, “Londeni chino na munywe hamweu;
42022018	Kosoko nikumutamilani kulawa diyelo sikunywa keli difai mpaka undewa we Mulungu foukwija.”
42022019	Hakalonda umukate, na yakalumbe hakaubendula na kuwengha, yakugamba, “Awuno no umutufi wangu ukulafigwa kosoko yenu. Goloseni dino kwa kunigelegela niye.”
42022020	Hakagolosa nheifiya na kuchikombe, fowafuluse kudiya ichakudiya che hegulo hakagamba, “Chikombe chino ni ilagano disha mu sakame yangu iikwitika kosoko yenu.
42022021	Ninga, langeni ayuya yenisongesa kahamwedu na niye mumesa!
42022022	Kosoko imwana we Munhu yakufa fina foiandikigwe, ninga usungu wakwe imunhu yuya yemusongesa!”
42022023	Hawakonga kiyusa awecho kwa wecho, ni nani mugati yawo yegolosa dino.
42022024	Hahowa na lukani mugati yawo, fina no nani iyekutaligwa kuwa mukulu kujumha wose.
42022025	Yesu hakawagamba, “Awandewa wa Mataifa wakuwadima wanhu kwa ludole, na waya wena udaha muchanhya yawo wekwinangigwa Watasi wa wanhu.
42022026	Ninga inghowe nhaifo ukwenu; amba imukulusi ukwenu yowe fina mudodogisi, na ichilongosi yowe yakuwatogomela.
42022027	Kosoko imukulu no yehoki, ayuya yakwikala mumesa, ama ayuya yakutenga chakudiya? So yuya yakwikala mumesa? Ninga aniye na mugati yenu fina yumwedu yakutogoma.
42022028	Anyeye nomugendelele kuwa hamwedu na niye mumagesa gangu;
42022029	fina iBabangu foyaninghile niye undewa, no nheifo nikuwenghani nyeye.
42022030	Mudahe kudiya na kunywa mumesa yangu mu undewa wangu, na kwikala mwigoda dyo undewa na kuwaliganisa amakabila ikumi na meli ga Isilaeli.”
42022031	Simoni, Simoni, tegelesa Shetani hakakuhananga uleke yadahe kukusunga fina ngano.
42022032	Ninga nitasa kosoko yako idihuwi dyako dinghahunguke; nagwe foukwija unyuwila keli wagume ludole awanduguso.
42022033	Petulo hakagamba, “Mundewa, aniye nifumila kuluta na gweye kwigelesa na hata kukomigwa.”
42022034	Hakagamba, “Nikukutamila Petulo, dijogolo disikwika diyelo, mpaka gweye ukuwa unikanile mikangha midatu fina nghunimanyile.”
42022035	Hakawagamba, “Togoleni, baho fonawegale bila mufuko ama mukoba ama filwatu, hamuhungukiligwa na choni?” Hawagamba, “Chisahungukiligwe na chinhu.”
42022036	Yesu kawagamba, “Amba hambiya, leka imunhu yena mufuko yaulonde, na yena umukoba nheifiya. Ninga imunhu nghona yechaka ipanga yause dikasu dyakwe yagule dimwedu.
42022037	Iwandikigwa fina hakataligwa hamwedu na wena uwihi Amatulumo gano mpaka gamemelesigwe ukwangu; kosoko iwandikigwe muchanhya yangu ina umemeleso wakwe.”
42022038	Nawo hawagamba, “Mundewa, Langa hano hena mapanga meli;” Hakagamba, “Fiswamu.”
42022039	Hakaleuka, na kuluta kwitunda dye miseituni fina foyasowele, na wefusa wakwe hawamwandamila.
42022040	Na yakafike uko hakawagamba, “Taseni, mungheje mukwingila mumagesa.”
42022041	Na imwene hohonitemanula nawo chipisi cha kukubita diwe, hakafugama na kutasa.
42022042	Baba, unghahananga unileusile ichikombe achi, hata nhaifo, si nyenda yangu, amba iyako igoloseke.
42022043	Na baho imalaika hakoneka ukwakwe kulawa kulanga na kumwingha ludole.
42022044	Na foyowile mu usungu mukulu hakatisa lugano; na difuke dyakwe digaluka fina matwene ga sakame gakulagala hasi.
42022045	Na foyafuluse kutasa, hakeja kuwefusa wakwe na hakawona fina wagona kosoko yo usungu,
42022046	na hakawagamba, “Nhani mukugona? Inukeni mutase mungheje mukwingila mumagesa.”
42022047	Na foyalongage nhaifo, hodikwija itewa dya wanhu dikulongosigwa na munhu yenangigwagwe Yuda, yumwedu wa wefusa ikumi na weli. Hakamusegelela Yesu uleke yamunonele.
42022048	Ninga Yesu hakamugamba, “Yuda ukumosongesa Mwana we Munhu kwa kumunonela?”
42022049	Na wowile habehi naye fowonile gakuhananga galawanise, hawagamba, “Mundewa, chiwateme na mapanga?”
42022050	Na yumwedu wawo hakamutowa imutumwa Kuhani mukulu na kumudumula inghutwi yakwe yo kulume.
42022051	Ninga Yesu hakagamba, “Lekeni, munghagolose keli!” Hakamukwafa inghutwi yakwe na kumuhonya.
42022052	Kahi Yesu hakalonga na wakulu wa watambiki na filongosi we dihekalu na wasehe, awejile kumukola, “Mwija na mapanga na mapulo fina kukola muhiji?
42022053	Fonyowile hamwedu na nyeye majuwa gose mwihekalu musanikolile. Ninga auno no ugele wenu, na ugele wa ludole lwa chisa.”
42022054	Baho hawamukola na kumulongosa kumwigala kunyumba ye Kohani mukulu. Petulo hakamwandamila kwa kutali.
42022055	Na fowasile moto hagati ye dikumbo, hawakala hasi na kotela, Petulo hakekala hamwedu nawo.
42022056	Imutumishi yumonga we chike yakamone Petulo kekala mu ujelu na kumulanga fiswanu, hakagamba, “Imunhu ayu naye hakowa naye.”
42022057	Ninga hakakana, yakugamba, “Gomwanamuke, simumanyile.”
42022058	Hanyuma chidogo munhu yungi yamona na kumugamba, “Agwe nagwe kwa yumwedu wa wawo.” Ninga Petulo hakagamba, “Gomunhu gwe, si yumwedu wawo.”
42022059	Na chikaloke chigele cha isaa dimwedu kahi munhu yungi hakalonga kwa mukaso, yakugamba, “Chawelu imunhu ayu naye hakowa naye; kosoko ni Mugalilaya.”
42022060	Ninga Petulo hakagamba, “Go munhu, simumanyile choukulonga.” Na baho ni baho foyowile yekali longa dijogolo hadika.
42022061	Na iMundewa hakabiduka na kumulanga Petulo. Na Petulo hakagelegela imbuli ye Mundewa fina foyamutamile, “Dijogolo disinati dike diyelo, ukunilema mikangha midatu.”
42022062	Hakalawa kunje na kulila lugano.
42022063	Na awanhu wamwilisage Yesu hawamwogelela na kkumutowa;
42022064	na hawamugubika chitambala muchihanga na kumusa, “Tanga no nani yakutowile?”
42022065	Hawalonga mbuli nyingi ukwakwe na kumuliga.
42022066	Kukoche, wasehe wa wanhu, watambiki wakulu na watulumi, hawatang'anyila na hawamulongosa kwi balasa dyawo, na hawagamba,
42022067	“Nghona gweye no Kilisito chitamile.” Ninga hakawagamba, “Ninghamutamilani, musihuwila;
42022068	na ninghawosa, musinibidula.
42022069	Ninga kulawa hambiya na kugendelela, Imwana we Munhu yakwikala kumukono wo kulume lwa uludole lwe Mulungu.”
42022070	Na wose hawagamba, “Ninga gweye kwa Mwana we Mulungu?” Naye hakawagamba, “Anye muilonga, fina na mwana we Mulungu.”
42022071	Nawo hawagamba, “China nghwina kahi ya uhomelesi ungi? Chihulika chiwecho kulawa mumulomo wakwe.”
42023001	Kahi ditewa dyose hodikwinuka na kumwigala Yesu kwa Pilato.
42023002	Hawakonga kumusongesela wakugamba, “Chimona imunhu ayu yakukubuganisa ditaifa dyetu na kuwalemesa wanhu kuliha kodi kwa Kaisali na kugamba imwene no Mundewa Kilisito.”
42023003	Pilato hakamusa, “Agweye no Mundewa wa Wayahudi?” Na hakamubidula, “Agwe kuilonga.”
42023004	Ne Pilato hakalonga na Makohani wakulu na matewa, “Sonile uwihi we munhu yuno.”
42023005	Ninga awene wadindilisa wakugamba, “Yakuwasongesa wanhu kwa kufusa ku Yudea yose, kulawa Galilaya mpaka kuno.”
42023006	Pilato yakahulike gago, hakosa nghona Yesu ni Mugalilaya.
42023007	Foyamanyile fina kowa mu undewa wa Helode, hakamwigala kwa Helode, yowile Yelusalemu muchigele chicho.
42023008	Foyamonile Yesu iHelode hakonele lugano kosoko hakahanangaga kumona, kosoko hakahulika mbuli nyingi muchanhya yakwe, na hakahuwila kona majumo gamonga gekugolosigwa ne mwene.
42023009	Naye Helode hakamusa mbuli nyingi; ninga Yesu nghamubidula.
42023010	Amakohani wakulu na watulumi hawalawa kumwande na kulafa uhomelesi wawo kwa ludole.
42023011	Na Helode ne wasilikali wakwe hawamugolosela kwa chinyala na kumogelela, kahi hawamufasa ikasu iswamu lugano, hakamuwisa kwa Pilato.
42023012	Helode na Pilato hawowa mbuya kulawa dijuwa diya, kosoko weseyendage ugele adino disinati dilawanise.
42023013	Kahi Pilato hakenanga hamwedu Amakohani wakulu na filongosi wa wanhu,
42023014	na hakawagamba, “Mumwigala ukwangu imunhu ayu fina kabuganisa wanhu, nani langa nilamula simbuli sakwe mumeso genu, kahi sonile dyodyose dihile muuhomelesi wenu wose ukwakwe;
42023015	nheifiya Helode naye kosoko kamuwisa ukwetu. Langa! Nghagolose chochose chimwagilile yakomigwe;
42023016	kosoko yo nomutowa na kumudohola.”
42023017	Pilato hakahanangigwa yawadoholele munhu yumwedu mwijuwa dikulu.
42023018	Ninga awanhu wose howojoja hamwedu, Chileusile imunhu ayu na uchidoholele Balaba.
42023019	Munhu yagumigwe kugati kosoko ye finju yalawanise mwikaya, na kwa ukomaji.
42023020	Pilato hakahananga kumohola Yesu, hakalonga nawo keli;
42023021	ninga hawatowa chowe Yasambasigwe, musambase!
42023022	Kahi lwakadatu hoyolonga nawo, “Nhani, kagolosa choni chihile? Sonile umwakwe mbuli yoyose ihile imwagile kufa; kosoko yiyo nomujola na kumudohola.”
42023023	Ninga hawakonya kuhananga kwa majwi makulu fina yasambasigwe. Na majwi gawo hagasuma.
42023024	Pilato yalamula fina ingwina yawo igoloseka.
42023025	Hakamoholela imunhu yagumigwe kugati kosoko ye ulefi na ukomaji, wowamuhanange, ninga iYesu hakamulafa yakomigwe fina fowendile.
42023026	Fene fowamulongose kulawa kwa Pilato, hawamukola munhu disina dyakwe Simoni wa Kilene yalawage kumugunda, na kumutwika umusalaba yaupike kunyuma ya Yesu.
42023027	Na baho hadimwandamila itewa ikulu dya wanhu, hamwedu na wanawake walilage na kuhongesa.
42023028	Ninga Yesu yayabidukila na kuwagamba, “Muwanawake wa Yelusalemu, munghanililile niye ninga mukililile muweecho na mulile kosoko ye iwana wenu.
42023029	Kosoko langeni! Amajuwa gekwija nawo wekwija welonga, Ibeka awechaka cheleko, na sinda siseleke, na matombo gasonghese!
42023030	Nawo wakonga kulonga na matunda, Chugwileni na fitongo Chigubikeni.
42023031	Nghona wagolose dino mwibiki dideke yokuwa nhani mwibiki dinyalile?”
42023032	Kahi hawawalonda wanhu weli wowile wabanaji, hawawalongosa wawakome hamwedu na Yesu.
42023033	Na fowejile ahanhu hekinangigwa Iguha dya ditwi, baho howomusambasa na waya wabanaji, yumwedu kulume na yumonga kumoso kwakwe.
42023034	Na Yesu hakagamba, “Baba uwonele ubasi kosoko wasimanyile chowakugolosa. Na hawegawila sisuke sakwe kwa kutowa kula.”
42023035	Na wanhu hawema baho na kulanga, ninga, ifilongosi hawamujowa wakugamba, “Hakahonya wamonga; lekeni yakihonye imwenecho, nghona imwene no mubakigwa we Mulungu yasaguligwe!”
42023036	Wasilikali nawo hawamogelela, haweja na kumwingha siki,
42023037	wakugamba, “Nghona gweye uMundewa wa Wayahudi kihonye gomwecho!”
42023038	Muchanhya yo musalaba hahowa na matulumo AYUNO NO MUNDEWA WA WAYAHUDI.
42023039	Yumwedu wa waya wabani watungikigwe hakamuliga yakugamba, “Agweye so Kilisito? Kihonye gomwecho na seye.”
42023040	Ninga iyumonga hakamugombela yakugamba, “Nghukumogoha Imulungu, nagwe kuwa munamulwa iyo?
42023041	Naseye ichagila, kosoko chikuhokela amaliho ge sinhenda setu, amba imunhu ayu nghagolose dyodyose dihile.”
42023042	Na hakagamba, “Yesu unigelegele no maa ukwingila muundewa wako.”
42023043	Na Yesu hakamugamba, “Chawelu, nikukutamila, diyelo ukuwa na niye kulanga.”
42023044	Hachuwa chigele cha saa mutandatu, hakuwa na chisa muisi yose mpaka saa ikenda;
42023045	dijuwa fyodyadugile kwalika; na dipasia dye dihekalu dyadegeka fipande fili.
42023046	Baho Yesu hakalila kwa ijwi ikulu yakugamba, “Baba mumikono yako nikwika ichidoga changu! Na foyalongile nhaifo hakatajika.”
42023047	Ayuya imukulu wa wasilikali yakone galwanise, hakamutunya Mulungu na kugamba, “Chawelu, imunhu ayu hakowa muswamu.”
42023048	Na amatewa wose watang'anyile kosoko yo kona imbuli ayo yo usungu, fowonile chagoloseke, hawoya ukaya wakwitowatowa mumhambaga.
42023049	Wengi wamumanyile, na awanawake wamwandamile kulawa Galilaya hawema hatali na kona fiswamu imbuli ayo.
42023050	Hahowa na munhu disina dyakwe Yusufu kulawa mukaya ye Chiyahudi ya Alimataya. Hakowa yumwedu wa wasehe we dibalasa, munhu muswanu na muchawelu,
42023051	imwene nghefumilise ne weyagwe soko ya diya dyowalamule na kugolosa, na yendeyongojela undewa we Mulungu.
42023052	Imunhu ayu hakaluta kwa Pilato na kuutasa umutufi wa Yesu.
42023053	Hoyouhumulusa na kuwoha musanda na kuwika muchilalo chowile mwiwe, nacho chisinghati chisikigwe munhu.
42023054	Hadyuwa ijuwa dya maandaliwo, ne sabato hayuwa habehi na kukonga.
42023055	Awanawake walawile Galilaya hamwedu naye hawamwandamila Yusufu na kuchona ichilalo na fowamusikile;
42023056	kahi howokuya, na hawagolosa mafuta ge mhungileu. Mwijuwa dye sabato hawabwihila fina foyalagisigwe.
42024001	Ninga dijuwa dye inghonga ye dijuma, hawaluta kuchilalo, na kulonda amafuta ge imhungile swamu gowagolose.
42024002	Hawona idewe dyo kuhindila difingilisigwa kulawa muchilalo.
42024003	Ninga fowengile kugati, wasawonile umutufi wa Yesu.
42024004	Fowedasikage kosoko ye imbuli ayo, langa! Wanhu weli wema habehi nawo wena suke njelu swee;
42024005	na fowowile na chogoho na kukinya ameso gawo hasi, awanhu waya hawawagamba, “Nhani mukumulangisa imumi kuwanhu wafile?
42024006	Kahechaka hano, ninga kenuka. Gelegeleni fina foyawatamile foyowile yekali Galilaya,
42024007	fina, Imwana we munhu, kolafigwa mumikono ye wanhu wena uwihi, nawo womusambasa, na mwijuwa dya kadatu kokwinuka.”
42024008	Baho hawagelegela simbuli sakwe,
42024009	na wakoye kulawa kuchilalo, hawawatamila gose go awaya ikumi na yumwedu na wose wasigale.
42024010	Awanawake wo, hawowa Maliamu Magidalene na Yoane na Maliamu ing'ina wa Yakobo na wanawake wamonga wowowile nawo, hawawatamila awatumigwa;
42024011	ninga simbuli asi hasoneka ni sa ubwalasi ukwawo na wasasihuwile.
42024012	Ninga Petulo hakenuka na kubilima ku chilalo, hakenama na kulanga kugati hakona isanda iimwene, na hakoya ukaya yakwisina kwa soko ya dilawanise.
42024013	Mwijuwa didyo weli wa wefusawakwe wenda weluta muchijiji chikwinangigwa Emau, utali wa isaa dimwedu nhafi kwa migulu kulawa Yelusalemu,
42024014	na wenda wesimulila awecho soko ye simbuli sose silawanise.
42024015	Fowasimulilage na kuwanga hamwedu, Yesu imwecho hakawejila na kwilongosa nawo.
42024016	Ninga ameso gawo hagahindigwa wanghamutange.
42024017	Hakawagamba, “Mbuli saki sino somukugenda mulonga?” Hawema, wakunyahala ifihanga fyawo.
42024018	Yumwedu wawo yekinangigwa Kileopa, hoyomubidula, “Agweye kwa mugeni we mwene ku Yelusalemu nghumanyile imbuli ilawanise kuya mumajuwa gano?”
42024019	Kawagamba, “Mbuli yaki?” Hawamugamba, “Imbuli ikumuhusu Yesu wa Nasaleti, yowile mugonesi yena udaha mu go yakulonga na kugolosa kumwande ye Mulungu na wanhu,
42024020	na ifyene wakulu wa Makuhani na wakulu wetu fowamulafile yahokele indamulwa ye difa, kahi yasambasigwe.
42024021	Ninga hachihuwila fina imwene hakowa yakuwakombola Isilaeli. Heye, na kuleka gago gose, diyelo ni ijuwa dija kadatu kulawa gano galawanise.
42024022	Hamwedu na gago, awanawake wamonga wamwandamilage fina seye, wachitinhusa; hawaluta kuchilalo nhousikusiku.
42024023	Na wasawonile umutufi wakwe, na woya wakugamba fina hawalawiligwa na malaika, wawatamile fina ni mumi.
42024024	Awamonga wowile na seye hawaluta kuchilalo na kona fina awanawake fowalongile, ninga imwene wasamonile.”
42024025	Hakawagamba, “Anye mu wanhu muwabwalasi! Na wakugutu wa kuhuwila gose galongigwe na wagonesi?
42024026	Togoleni, isamwagile imubakigwa, yapate magayo gano na kwingila ku undewa wakwe?”
42024027	Yakonga kulawa Musa na wagonesi wose, kawagubulila mumatulumo masunhile simbuli sose simwagile imwene.
42024028	Kahi hawachisegelela ichijiji chowalutage. Imwene hakakigolosa fina yakuhananga kugendelela kumwande;
42024029	ninga hawamulemesa wakugamba, “Ikala na seye, kosoko dijuwa diswa.” Baho hakaluta na kwikala nawo.
42024030	Foyowile muchakudiya hamwedu nawo, hakalonda umukate kuumotesa, na kaubendula na kuwengha.
42024031	Na ameso gawo hagagubuka na hawamutanga; naye hakaleuka mumeso gawo.
42024032	Hawakiyusa, Imimoyo yetu isakile mugati yetu foyalongage na seye munjila, foyachigubulilage amatulumo masunhile?
42024033	Kamei hawenuka muchigele chichiya na kuya Yelusalemu; na hawawafika awaya ikumi na weli wetang'anyile hamwedu na waya wose wowile nawo,
42024034	wagambile, iMundewa kenuka chawelu na keyonesa kwa Simoni!
42024035	Baho, awatumigwa aweli hawawatamila galawanise munjila na fyene fowamutangile mu kuubendula umukate.
42024036	Fowalongage gago, Yesu imwecho hakema mugati yawo na kuwagamba, “Digoya dyuwe ukwenu.”
42024037	Ninga hawatinhuka na kwingilwa na manhonge, na hawamanya fina wona isoki.
42024038	Na hakawagamba, “Nhani mukiidasika, na nhani mukiyusa mumimoyo yenu?
42024039	Langeni imikono ne migulu yangu, fina no niye nimwenecho, nyalabaseni munilange, kosoko umusikule wechaka nyama na maguha fina fomukona ninafo.”
42024040	Na yakalonge gago, hakawonesa imikono ne imigulu.
42024041	Na fowowile wenghali kuhuwila kosoko ye inyemo na kukisina, hakawagamba, “Mwina chochose hano chakudiya?”
42024042	Hawamwingha chibendu cha somba ibanikigwe,
42024043	na hakakilonda na kudiya mumeso gawo.
42024044	Kahi hakawagamba, “Asi no simbuli sonalongile na nyeye, fonowile nikali na nyeye, fina chila chinhu chitulumigwe muchanhya yangu mutolati ya Musa na wagonesi na Musabuli ikuhanangigwa chimemelekele.”
42024045	Noho yawagubulila imisungu yawo wadahe kugatanga amatulumo,
42024046	hakawagamba, “Nofo itulumigwe fina iKilisito kogaligwa, na mwijuwa dya kadatu kokwinuka kulawa kuwanhu wafile,
42024047	na fina kulamba na kulekeleligwa uwihi fikuhanangigwa fihubiliigwe mudisina dyakwe kuMataifa gose kukongela Yelusalemu.
42024048	Anyeye mwa wahomelesi wa simbuli asi.
42024049	Langeni, nomwigalilani ayuya iBaba woyalongile; ninga mwikale mukaya mpaka mufasigwe uludole kulawa kuchanhya.”
42024050	Kahi hakawalongosa kuluta mpaka Betania, hakenula mikono yakwe na kuwamotesa.
42024051	Foyeja yowa mukuwamotesa, hoyokwitemanula nawo na hakenuligwa kulanga kuchanhya.
42024052	Awene hawamufugamila na hawoya Yelusalemu kwa chinyemi chikulu,
42024053	Hawekala chigele chose mwihekalu wakumutunya Mulungu.
43001001	Uko kunghonga hakuwa na Mbuli, naye Mbuli hakowa ne Mulungu.
43001002	Imwene kunghonga hakowa na Mulungu;
43001003	ifinhu fyose hafigoloseka kwa njila ya imwene, na kuswela imwene kwichaka chochose chene chagolosigwe chowile chikugoloseka.
43001004	Mugati yakwe no mowile na uwumi; na uwumi uya hawuwa ujelu wa wanhu.
43001005	Ujelu ukumulika muchisa, na ichisa chisikudaha kuwusima.
43001006	Kweja kowa munhu yatumigwe kulawa kwe Mulungu, disina dyakwe Yohana.
43001007	Hakeja kosoko yo uhomelesi, kuuhomelela ujelu, uleke wose wahuwile kwa njila yakwe.
43001008	Imwene nghowile ujelu uya, ninga hakeja yauhomelele ujelu.
43001009	Ujelu we chawelu uwukumulikila chila munhu wokwija muchilunga.
43001010	Hakowa muchilunga, ne chilunga hachigolosigwa kwa njila yakwe, ninga ichilunga chisamumanyile.
43001011	Hakeja kukaya yakwe imwenyecho, ninga awanhu wakwe wasamuhokele.
43001012	Ninga ku wose awamuhokele, awahuwile disina dyakwe hakawengha udaha wogoloseke wana we Mulungu.
43001013	Awelekigwe, si kwa sakame hegu kwenda kwa munhu kwa chimutufi, ninga kwa Mulungu.
43001014	Imbuli hoikuwa mutufi, hoyokwikala muchilagati yetu, kamema dihewa ne chawelu; chidilanga ditunyo dyakwe, ditunyo fina dye imwana yemwene kulawa kwe Baba.
43001015	Yohana hakowa na uhomelesi muchanhya yakwe, na kujoja, “Ayuno no yuyuya wonagambile fina, ‘Iyakwenda yeje kunyuma yangu, imukulu kusuma niye, kosoko hakowa kumwande yangu.’”
43001016	Kulawa mukumema kwake ase wose chohokela dihewa muchanhya ya dihewa.
43001017	Kosoko dilagiso hadija kwe njila ya Musa; dihewa ne chawelu fija kwa njila ya Yesu Kilisito.
43001018	Hechaka yamonile Mulungu, ugele wowose uya; iMwana muhala, yowile mu chifa cha Baba, noyamugolose yamanyigwe.
43001019	Na uno no uhomelesi wa Yohana, ugele Wayahudi fowatumile awatambiki na Walawi kulawa Yelusalemu wamuse, “Agweye no nani?”
43001020	Hakafumila kahi ngalemile, ninga hakalonga fina, “Aniye siyo no ni Kilisito.”
43001021	Howomusa, “Aho gwegwe nani gweye? Aho gwe no Eliya? Hoyobidula Siniye ka. Agweye no yuya imugonesi? Hoyobidula, ka.”
43001022	Hawamusa, “Aho gwegwe nani? Chitamile uleke chiwabidule awaya awachitumile ukugambaki muchanhya yako?”
43001023	Hakagamba, “Aniye no dijwi dye iyakujoja munyika: Igololeni injila ye Mundewa, fina foyalongile imugonesi Isaya.”
43001024	Wawo awatumigwe hawalawa kumafalisayo.
43001025	Hawamusa, “Aho nhani ukubatisa, nghonaga nghu Kilisito, kahi nghu Eliya, nghwi mugonesi?”
43001026	Yohana hakawabidula, “Nikubatisa na meji; muchiligati chenu kema imwene anyeye musimumanyile.
43001027	Ayuya iyakwija kunyuma yangu, aniye sikudaha kudohola isigi ye chilwatu chakwe.”
43001028	Agano hagogoloseka Betania umwambu wa Yolodani, hoyabatisilage Yohana.
43001029	Dijuwa dya keli yakwe hakamona Yesu yakwija ukwakwe; hakagamba, “Langeni iMwana Ngholo we Mulungu, iyakulewusa uwihi we chilunga!
43001030	Ayuno noyonalongile nikugamba, ‘Kunyuma yangu yakwija munhu imwene yowile kumwande yangu, kosoko hakuwa uko ugele aniye sinati nyuwe.’
43001031	Aniye nimwenyecho samumanyile, ninga kosoko yiyo hanija nikubatisa kwa meji, uleke yoneke ku Waisilaeli.”
43001032	Na Yohana hakahomela, “Hanyona Muhe yakuhulumuka kulawa kulanga kifana huwa, hoyosigala umwakwe.
43001033	Aniye nimwecho samumanyile; ninga ayuya iyanitumile kubatisa kwa meji kanigamba, ‘Ayo yo ukona Muhe yakudulika muchanhya yakwe na kusigala u mwakwe no yakubatisa kwa Muye Musunhile.’
43001034	Aniye nyona kahi nikuhomelela fina ayuno no Mwana we Mulungu.”
43001035	Dijuwa dyandamile Yohana hakema na weli wa wefusa wakwe;
43001036	Kamulanga iYesu foyagendage hoyogamba, “Langeni iMwana Ngholo we Mulungu!”
43001037	Awefusa aweli wamuhulika yakulonga nheifo, hawamwandamila iYesu.
43001038	Yesu kabiduka, kawona wakumwandamila, kawagamba, “Mukuhananga choni?” Homugamba, “Labi”(nong'amba Mwalimu) “Ukwikala hoki?”
43001039	Hakawagamba, “Mwije mulange Howoluta hawona hoyekalage,” howokwikala naye dijuwa dyo kosoko hayuwa kifana saa kumi ya hegulo.
43001040	Yumwedu wa wefusa waya weli awamuhulike Yohana yakulonga hakowa hawamwandamila, hakowa Andelea imunduguse wa Simoni Petulo.
43001041	Andelea hakakonga kumona imukuluwe Simoni, kamugamba, “Chimona Masiya” (nong'amba Kilisito)
43001042	Hakamwigala kwa Yesu, Yesu hakamulanga, hakagamba, “Agweye no Simoni mwana wa Yohana? Ukwende winangigwe Kefa” (nong'amba Petulo)
43001043	Dijuwa dyandamile Yesu hakasagula kuluta Galilaya. Hoyomona Filipo hoyomugamba, “Nyandamile.”
43001044	Hambiya Filipo hakalawa Betania ikaya ya cha Andelea na Petulo.
43001045	Filipo hoyomona Nataneli, hoyomugamba, “Chimona imwene yatulumigwe na Musa simbuli sakwe muchitabu na mumalagiso kahi iyatulumigwe na wagonesi Yesu wa Nasaleti iMwana wa Yusufu.”
43001046	Natanaeli hoyomugamba, “Chodaha kulawa chinhu chochose chiswanu Nasaleti?” Filipo hoyamugamba, “Wije ulange.”
43001047	Yesu kamona Nataneli yakwija ukwakwe kamugamba, “Langa, iMuislaeli tubwi, mugati yakwe mwichaka kidanhilisa!”
43001048	Nataneli kagamba, “Kunimanya nhani?” Yesu kamubidula, “Ugele Filipo nghenati yakwinange fowekale hasi yo musada, hanikona.”
43001049	Nataneli kamubidula, “Labi agweye kwa Mwana we Mulungu! Agweye no Mundewa wa Waislaeli.”
43001050	iYesu kamubidula kagamba, “Kosoko nikugambile, hanikona wikale hasi yo musada, ukuhuwila? Ukwenda wone majuma makulu kusuma gano.”
43001051	Kamugamba, “Chawelu nikukutamila, ukwenda wone ulanga ugubuka na malaika we Mulungu wakukwila na kuhumuluka muchanhya ye Mwana we munhu.”
43002001	Dijuwa dya kadatu hakuwa halusi Kana ya Galilaya, na ing'ina wa Yesu hakowa uko;
43002002	Yesu naye hakagonekigwa na wefusa wakwe, kuhalusi.
43002003	Idifai ikahele, ing'ina wa Yesu hoyomugamba, “Wechaka difai.”
43002004	Yesu hoyogamba, “Go mwanamuke china choni aniye na gweye? Ichigele changu chisinati chije.”
43002005	Ing'ina hakawagamba awatogomi, “Goloseni chochose choyakutamilani.”
43002006	Baho hahowa mabiga mutandatu ga mawe, kosoko ya ijadi ya Wayahudi yo kunawa na kisunha, chila ibiga dikwingila madebe mane mpaka mtandatu nhafi.
43002007	Yesu hakawagamba, “Memeseni amabiga meji. Wamemesa topu.”
43002008	Kawagamba, “Negeni gamonga mumwigalile imukulu we halusi.” Kameyi howolonda.
43002009	Imukulu we halusi yakanomole ameji agagaluke difai, nghamanyile fina ilawahi (ninga awatogomi awanegile ameji gaya hawamanya), imukulu we halusi hakamwinanga imutolaji
43002010	hakamugamba, “Chila munhu yakulafa difai swanu kunghonga, kamei awanhu wanghowa wonywile lugano, yakulafa difai ihile, ninga agweye kwika difai swanu mpaka hambiya.”
43002011	Achino, no chitangilo che inghonga, iYesu choyagolose mu Kana ya Galilaya, hoyokonesa ditunyo dyakwe; awefusa wakwe howomuhuwila.
43002012	Ago gakahele, yadulika Kapelinaumu, ne ing'ina na wanduguse na wefusa wakwe; howokwikala uko kwa majuwa makefu.
43002013	iPasaka ya Wayahudi hayuwa habehi, Yesu hoyokwila mupaka Yelusalemu.
43002014	Mwihekalu hakona wanhu wakwambasa nghambaku sa sing'ombe, ngholo, na sinjiwa, na wakwasakanya mapesa wowile mumilimo yawo.
43002015	Kagolosa chiboko cha sigi, hakawalafa wose, hamwedu na singholo na sing'ombe, kunje ye dihekalu, hoyokwitila amapesa ga waya awende wokwasakanya, na kubidula di mesa sawo.
43002016	Hakawagamba waya awambasage si njiwa, Galeuseni gano ahano, musikudaha kuigolosa inyumba ye Babangu kuwa igulilo.
43002017	Awefusa wakwe howogelegela fina itulumigwa, Uwendo we nyumba yako wombulaga.
43002018	Awayahudi howomugamba; Chitangilo chaki cho ukuchonesa kwa kugolosa nhafi?
43002019	Yesu hakawabidula, Moleni Dihekalu dino, aniye kwa majuwa madatu nikudinula.
43002020	Wayahudi wagamba, “Dihekalu dino dijengigwa kwa minyaka makumi mane na mutandatu, agwe ukudaha kudinula kwa majuwa madatu?”
43002021	Ninga imwene hakalonga dihekalu dyo umutufi wakwe.
43002022	Kosoko iyo yakenuke muchilalo, awefusa wakwe hawagelegela fina foyalongile; hawagahuwila matulumo na imbuli yoyalongile Yesu.
43002023	Ugele foyowile Yelusalemu mwijuwa dikulu dye Pasaka matewa hagahuwila mwisina dyakwe wakone ifitangilo foyagolose,
43002024	ninga imwene nghakihuwilisa ukwawo; kosoko imwene hakawamanya wose,
43002025	kosoko hakawamanya wanhu wose nghahanange munhu wowose kuhomelela simbuli sa munhu; kosoko imwene imwecho hakamanya isuwile mugati ye munhu.
43003001	Hambiya, heja howa na munhu yumonga wa Mafalisayo, yakwinangwa Nikodemo, mukulu wa Wayahudi.
43003002	Munhu yuno yamwijila Yesu nechilo na kugamba, “Labi, chimanya gweye fina kwa mwalimu na kulawa kwa Mulungu, kosoko hechaka munhu yakudaha kugolosa fitangilo fina fino foukugoloa gweye, inghowa iMulungu nghehamwedu naye.”
43003003	Yesu hoyomubidula, “Chawelu chawelu nikukutamila, imunhu yanghaleka kwelekwa kwa usha, nghodaha kuwona undewa we Mulungu.”
43003004	Nikodemo yamugamba, “I munhu yakudaha kwelekigwa nhani yanghowa musehe? Yakudaha kwingila kahi munda mwe ing'ina na kwelekigwa?”
43003005	Yesu hakamubidula, “Chawelu, chawelu nikumutamilani imunhu yanghaleka kwelekigwa kwa meji na Muhe, ghodaha kwingila ku undewa we Mulungu.
43003006	Achiya chelekigwe kwa mutufi ni mutufi, na chiya chelekigwe kwa Muhe ni muhe.
43003007	Unghakisine kosoko nikugambile fina, yagila kwelekigwa kwa usha.
43003008	Imheho ikutowa foikwenda iyecho, mukuhulika dibumo dyakwe, ninga musikumanya ikulawa hoki kahi ikuluta hoki; nheifo nofoyuwile ku chila muunhu yelekigwe kwa Muhe.”
43003009	Nikodemo hakamugamba, “Yodahika nhani kuwa nheifo?”
43003010	Yesu yabidula yakugamba, “Agweye kwa mwalimu wa Isilaeli na simbuli sino nghusimanyile.
43003011	Chawelu, chawelu nikukutamila fina, chikulonga adiya dyo chimanyile, na kukuhomelela kugaya gochonile, ninga nyeye musikuhokela uhomelesi wetu.
43003012	Nghonaga nimutamileni simbuli sa muisi nanye musikuhuwila, mohuwila nhani ninghamutamilani simbuli si kulanga.
43003013	Kwechaka munhu wowose yakwilile kulanga ninga ayuya do yadululike kulawa kulanga iMwana wa Munhu.
43003014	“Kahi fina iMusa foyenula dijoka diya munyika, nheifo iMwana we Munhu kokwinuligwa.
43003015	Uleke chila munhu iyakumuhuwila yowe na uwumi wa majuwa gose.
43003016	Mulungu kachenda ichilunga lugano, hoyomulafa iMwanagwe iyumwedu du uleke chila munhu iyakumuhuwila yang'hagilile ninga yowe na uwumi wa majuwa gose.
43003017	Kosoko Mulungu nghamwigale iMwanagwe amuno muchilunga, uleke yachilamule ichilunga, ninga ichilunga chihonyigwe ne imwene.
43003018	Iyakumuhuwila imwene nghakuliganisigwa; inghakumuhuwila imwene kafulusa kuliganisigwa, kosoko nghadihuwile disina dye iMwana yumwedu we Mulungu.
43003019	“Auno no ulamusi, fina ujelu wija muchilunga awanhu howokwenda ichisa kusuma ujelu, kosoko sinhenda sawo hasuwa sihile.
43003020	Kosoko chila munhu yakugolosa gehile yakuudesekela ujelu, kahi nghakwija ku ujelu sinhenda sakwe singhonigwe.
43003021	Ninga ayuya iyakugolosa ichawelu yakwija kuujelu, uleke yoneke hajelu fina kagolosa kwa Mulungu.”
43003022	Kulawa baho Yesu na wefusa wakwe hawaluta kuisi ya Uyahudi, hakasinda uko hamwedu nawo na kubatisa.
43003023	Yohana naye yendeyobatisa, ako Ayinoni, habehi na Salimu kosoko uko hakuwa na meji mengi, awanhu wendewomulutila na kubatisigwa.
43003024	Kosoko Yohana hakowa nghenati yagumigwe kuchifungo.
43003025	Howolawanisa nyikusha mugati ya wefusa wa Yohana na Muyahudi yumonga kosoko ya usunhaji.
43003026	Howomulutila Yohana na kumugamba, “Labi ayuya yowile nagwe umwambu wa Yolodani, wowahomelele, kabahano, yakubatisa, na wose wakumulutila imwene.”
43003027	Yohana hakabidula, “I munhu ng'hakudaha kuwa na chinhu chochose ichene chonghenghigwe kulawa kulanga.
43003028	Anye muwecho mukudaha kuhamelela, fina hanigamba, ‘Aniye siyo no Kilisito, ninga nigaligwa nimulongolele!’
43003029	Iyenaye mutoligwa, no mutolaji. Imbwi yakwe we mutolaji, iyakwima na kumutegelesa, yakusekelela lugano foyakuhulika dijwi dye mutolaji. Kosoko iyo ichinyemi changu hambiya chimemelesigwa.
43003030	Imwene yongeseke ninga aniye nihunguke.”
43003031	“Imwene iyekwija kulawa kulanga ni mukulu kusuma wose. Ayuya wa hachilunga ni munhu wa hachilunga na yakulonga simbuli sa hachilunga, ayuya yakulawa kuchanhya, kamuchanhya ya gose.
43003032	Yakuhomelela agaya goyonile na kugamelela na kugahulika, ninga hechaka iyakuhokela uhomelesi wakwe.
43003033	Iyakuhokela uhomelesi wakwe yakufumilisa fina Mulungu ni chawelu.
43003034	Kosoko iyatumigwe na Mulungu yakulonga simbuli sa Mulungu; kosoko Mulungu ng'hakulafa Muhe kwa chiliganiso;
43003035	iBaba yakumwenda iMwana, naye kamulekela finhu fyose mumikono yakwe.
43003036	Iyakumuhuwila iMwana kena uwumi wa majuwa gose; inghekwandamila simbuli sakwe nghakwenda yawone uwumi, ninga inyono ye Mulungu ikumwikalila.”
43004001	Hambiya iMundewa yakamanye fina Mafalisayo hawahulika fina Yesu yakugolosa wefusa wengi na kuwabatisa kusuma Yohana. (ninga
43004002	Yesu mwecho nghabatise nanga awefusa wakwe.)
43004003	Hakaleuka Samalia hoyoluta kahi Galilaya.
43004004	Haimwagila yalokele Samalia.
43004005	Hakafika ku kaya imonga ya Samalia ikwinangwa Sikali, habehibehi no mugunda Yakobo wo yamwingha imwanagwe Yusufu.
43004006	Chisima cha Yakobo hachuwa baho, Yesu kosoko hakasoka ne inhambo hakekala hasi baho hachisima. Hachuwa chigele cha saa ya mutandatu nhafi.
43004007	Hakeja mwanamuke Musamalia kunega meji, Yesu hoyomugamba, “Ninghe meji nunywe.”
43004008	Kosoko awefusa wakwe hawaluta ku ikaya kugula chakudiya.
43004009	Imwanamuke Musamalia yamugamba, “Yanhani agweye go Muyahudi, utase ameji ukwangu, ni mwanamuke we Chisamalia? Kosoko Wayahudi wasikuhanga na Wasamalia.”
43004010	Yesu hakamubidula, Nhanga umanyile ichinghwa che Mulungu no nani iyakukugamba, “Ninghe meji nunywe, hakuwa ukumutasa, imwene hakowa yakukwingha ameji ga uwumi.”
43004011	Imwanamuke hoyomugamba, “Mukulu, kwechaka chinhu cha kunegela, ne chisima ni chitali, ukupatahi ago ameji ga uwumi?
43004012	Agweye kwa mukulu kusuma iBaba yetu Yakobo, iyachighile ichima chino, na imwene imwecho hakonywa meji ge chisima chino, na wanagwe, na sawo sakwe?”
43004013	Yesu yamugamba Chila munhu yakunywa ameji gano yakwenda yone nghilu kahi,
43004014	ninga chila munhu iyakunywa ameji gonikumwingha nghakwenda yone nghilu ka! Ameji gaya gonikumwingha gakuwa kugati yakwe nhyoko ya meji gakubwiluka ku wumi wa majuwa gose.
43004015	Imwanamuke yamugamba, “Mukulu, ninghe niye ameji gano, uleke ninghone nghilu, kahi kwija hano kunega meji.”
43004016	Yesu hoyomugamba, “Luta kamwinange imulumako, mwije hano.”
43004017	Imwanamuke hakabidula nechaka mugosi, Yesu kamugamba, “kulonga ichawelu fougambile, Nechaka mugosi;
43004018	Kosoko hakuwa na wagosi washano, na ayuno yowinaye hambiya, si mulumako; aho nanga kulonga ichawelu.”
43004019	Imwanamuke yamugamba, “Mukulu nikona agweye kwa mugonesi.
43004020	Awababa setu wafungaga mwitunda adino; amba nyeye mukugamba Yelusalemu no kunhu kokufugila.”
43004021	Mundewa Yesu yamugamba, “Go mwanamuke unihuwile niye, ichigele chikwija ichene awakufuga wasikufugila mwitunda dino kahi si Yelusalemu, mukwende mumufuge iBaba.
43004022	Anyeye mukufuga cho musimanyile, aseye chikufuga cho chimanyile, kosoko uhonya ukulawa kuWayahudi.
43004023	Ninga ichigele chikwija, na hambiya chabahano, awakumufuga Mulungu chawelu wakumufuga iBaba mu muhe na chawelu, awo iBaba nowoyakuhananga wamufuge.
43004024	Mulungu ni Muhe, nawo awakumufuga inogela wamufuge kwa Muhe na kwa chawelu.”
43004025	Ayuya imwanamuke hakamugamba, “Nimanya fina Imasiya yakwija; (iyakwinangwa Kilisito); ma yakwija, yakayochones simbuli sose.”
43004026	Yesu kamugamba, “Aniye nikulonga nagwe no nene.”
43004027	Chimwande awefusa wakwe howokwija. Hawakisina kosoko yendeyosimulila ne mwanamuke, ninga hechaka yamusile Ukuhananga choni? Nhani ukulonga naye?
43004028	Kamei imwanamuke hakaleka dibiga dyakwe, hakaluta kwikaya, yawagamba awanhu,
43004029	Mwije, mulange munhu yanitamile ifinhu fyose fonigolose. Ayuno yakudaha kuwa no Kilisito?
43004030	Hawalawa kunje ye kaya na wende womwijila imwene.
43004031	Ugele uwo awefusa wakwe wakuhananga yadiye, wakugamba, “Labi udiye!”
43004032	Ninga kawagamba, “Nina chakudiya ichene anyeye msichimanyile.”
43004033	Kameyi awefusa wakiyusa wecho kwa wecho, Hena yumonga yamwigalile chakudiya?
43004034	Yesu kawagamba, “I chakudiya changu ni kugolosa ifyene foyakwenda ayuya yanitumile, na kumalagisa ikasi yakwe.
43004035	Mwina ulosi, ukugamba Ikali minyesi mine ukuwa ugele wokugola, ninga nikumutamilani, langisiseni imigunda; simhule sikangala ugele wokugola ufika!
43004036	iyekugola yakuhokela digelo dyakwe, yakulunda figoligwe fiya ku uwumi wa majuwa gose; kwa neifo imunhu yahandile na yuya yakugola wakusekelela wose.
43004037	Inonga ino ni chawelu, ‘Munhu yumwedu yakuhanda, munhu yumonga yakugola.’
43004038	Hanimutumani kugola afiya ifyene fomusagolosele milimo; wamonga hawagolosa, anye mwingila mu milimo yawo.”
43004039	Matewa ga Wasamalia mukaya iya wamuhuwila Yesu kosoko imwanamuke hakagamba, “Mwije mulange imunhu yanitamile ifinhu fyose fonigolose.”
43004040	Kamei Awasamalia wakeje ukwakwe, howomutasa yekale nawo; hoyokwikala uko majuwa meli.
43004041	Na wengi lugano hawamwihuwila kosoko ya imbuli yakwe,
43004042	hakamugamba imwanamuke, Sikosoko ya simbuli sako du ilekile chihuwila, kosoko aseye chiwecho chimuhulika, na chimanya fina ayuno chawelu nao Mwihula we chilunga.
43004043	Yakamale kwikala majuwa meli hoyoluta Galilaya.
43004044	Kosoko Yesu mwecho hakalonga fina imugonesi nghakupata itunyo muisi yakwe imwecho.
43004045	Nheifo yakeje Galilaya, awanhu wa Galilaya, howomuhokela, kosoko wonile gose agene goyagolose Yelusalemu ugele we dijuwa dikulu kosoko awene nawo hawaluta kusikukuu.
43004046	Kahi Yesu hoyoluta ku Kana ya Galilaya, koyagaluse meji kuwa difai. Baho Kapelanaumu hahowa mukulu yumonga wa Selekali, imwene hakowa na mwanagwe mutamu.
43004047	Hakahulike fina Yesu keja kulawa Uyahudi hata Galilaya, hoyaluta na kumutasa walutanye yakamuhonye mwanagwe, kosoko hakowa mutamu lugano, habehi na kufa.
43004048	Yesu kosoko iyo hoyomugamba, “Munghaleka kona fitangilo na majumo muisi kuhuwila.”
43004049	Imukulu yuya hoyogamba, “Mundewa wije imwanangu nghenati yafe.”
43004050	Yesu hakamugamba, “Luta imwanago yakuhona!” Imunhu yuya hoyohuwila imbuli yoyalongile Yesu ukwake hoyaluta.
43004051	Foyalutage, imutogomi wakwe hakakitanganyila na kumutamila fina imwanagwe kahona.
43004052	Hakosa ichigele choyakongile kuwa mumi, howomugamba, “Digulo chigele cha saa mufungate, imhungo imuleuka.”
43004053	iBabamunhu hoyogelegela fina ichigele chiya no chigele Yesu choyagambile, Imwanago yakuhona. Imwene imwecho hoyohuwila, we inyumba yakwe yose.
43004054	Achino hachuwa chitangilo chakeli choyagolose Yesu yakoye kulawa Uyahudi na kuya Galilaya.
43005001	Hanyuma yakwe kweja kowa ihuwa ikulu dye Wayahudi. Yesu hakakwila Yelusalemu.
43005002	Uko Yelusalemu habehi na dilango dya Singholo hahowa ne ilamba dikwinangwa munonga ye Chiyebulaniya Betisasa, dina deha shano.
43005003	Mugati ya siso sideha mwina awesikidaha, mudula, fiwete na watamu wokuholola, wakugojela ameji gatibuke;
43005004	(kosoko imalaika we Mundewa yendeyohumuluka ugele umonga na kwingila mwilamba, na kugatibula ameji; iyekukonga kwingila mwilamba, ameji ghonagatibuke yakuhona utamu wakwe wowose woyowile nawo.)
43005005	Munhu yumonga hakowa baho, yowile mutamu kwa minyaka makumi madatu na munane.
43005006	Yesu yakamone na kukumanya hakowa na utamu na kugona bahaya kwa ugele mwingi hoyomugamba, “Ukuhananga kuhonywa?”
43005007	Imunhu mutamu yuya hoyomubidula, Mukulu; nachaka munhu wa kuniguma mwilamba ameji fogakutibuligwa, ghona nikugesa kuluta munhu yungi yakulongola kwilamba kumwande yangu.
43005008	Yesu hoyomugamba, “Inuka, kitwike disasi dyako, na ugende.”
43005009	Chimwande imunhu yuya hakonywa, hoyolonda disasi dyakwe na kugenda. Dijuwa didyo hadyuwa ijuwa dye sabato,
43005010	awakulu wa Wayahudi howomulonga imunhu yahonyigwe, Diyelo ni sabato sifiswamu agweye kwinula disasi dyako.
43005011	Ninga hoyobidula, munhu iyanihonyile kanigamba, “Inula disasi dyako, ulute!”
43005012	Howomusa, Imunhu yakugambile ukitwike disasi dyako ulute nani?
43005013	Hambiya imunhu yuya yahonyigwe nghamumanyile Yesu, kosoko Yesu hakaleuka anhu baya, kosoko hahowa itewa dya wanhu ahanhu baho.
43005014	Hanyuma yakwe Yesu hoyomufika kwihekalu hoyomugamba, “Hulika, kwa mumi mambiya; unghagolose wihi kahi; dinghakwijile dihile lugano kusuma dino.”
43005015	Imunhu yuya hoyoluta kuwatamila aWayahudi fina Yesu noyonihonyile.
43005016	Aino nochileka Awayahudi wamwidasage Yesu, kosoko yagolose didyodijuwa dye sabato.
43005017	Yesu hoyowabidula, iBabangu yakugolosa milimo ugele wose, aniye nani inyagila nigolose.
43005018	Aino haiwagolosa Wayahudi wagendelele kuhananga kumukoma, si kosoko yo kubana isabato du, kahi na kumwinanga Mulungu fina Babakwe, yakigolosa fina kaligana ne Mulungu.
43005019	Yesu hakawagamba nikumutamilani ichawelu; iMwana nghakudaha kugolosa chochose yemwene; yakugolosa agaya do goyakona iBabakwe yakugolosa. Goyakugolosa iBaamunhu, iMwana naye nogoyakugolosa.
43005020	Kosoko iBaba yakumwenda iMwana na yakumonesa gose agene goyakugolosa imwene, yakumonesa na milimo mikulu kusuma aino, nanye mose mukwenda mukisine.
43005021	Fina iBaba foyakuwenula wafile na kuwengha uwumi, no nheifo iMwana naye yakuwengha uwumi awaya woyakwenda kuwengha.
43005022	Kahi iBaba nghakulamula munhu wowose, kamwingha iMwana udaha wose wo kulamul.
43005023	Wose wamogohe iMwana, fina fowakumogoha iBabamunhu. Wowose inghakumogoha iMwana nghakumogoha Baba iyamwigale.
43005024	Nikumutamilani ichawelu; imunhu wowose iyakuhulika simbuli sangu na kumuhuwila yanitumile kena uwumi wa majuwa gose; nghakwingila kukulamuligwa, ninga kaloka kulawa kudifa na kwingila kuuwumi.
43005025	Chawelu, chawelu, nikumutamilani, ichigele chikwija, na hambiya chabaha, ugele uwene awafile wakuhulika dijwi dye iMwana we Mulungu na awaya awakuhulika wakwenda wenuke mudifa.
43005026	Kosoko fina iBaba foyena uwumi mugati yakwe no nheifo kamwingha iMwana naye kuwa na uwumi mugati yakwe,
43005027	na kamwingha udaha wokogolosa ulamusi, kosoko ni Mwana we munhu.
43005028	Munghakisine kosoko yadino, ichigele chikwija awene wose wowile mufilalo wakawohulika dijwi dyakwe
43005029	na kulawa kunje, awagolose maswanu kukwinukila mu uwumi, awagolose gehile kukwinukila mukulamulwa.
43005030	Sikudaha kugolosa chinhu chochose kwa udaha wangu nimwecho; fonikuhulika, nofonikulamula; na ulamusi wangu uliganila, kosoko sikuhananga kugolosa fonikwenda niye, ninga kwenda kwakwe iyanitumile.
43005031	Hona nikihomelela nimwenecho uhomelesi wangu si wachawelu;
43005032	kwina yungi iyakuhomelela muchanhya yangu na nimanya fina uhomelesi wakwe woyakuhomelela muchanhya yangi ni wachawelu.
43005033	Hamutuma wanhu kwa Yohana, na hoyolafa uhomelesi kuchawelu.
43005034	Si kosoko niye nikuhokela uhomelesi ukulawa kuwanhu; ninga nikulonga sino uleke mohone.
43005035	Hakowa taa ikwaka na kumulika, nanye hamudaha kusekelela kwa chipisi chiguhi mu ujelu wakwe.
43005036	Ninga uhomelesi wo ninawo ni mukulu kusuma awuya wa Yohana; kosoko imilimo iBaba yoyagambile niigose na kumale, imilimo iyino yonikugolosa, ikunihomela fina iBaba kanituma.
43005037	Ne Baba imwecho yanitumile kalafa uhomelesi muchanhya yangu. Dijwi dyakwe musinati mudihulike, ifuta yakwe musinati muyone;
43005038	na mwachaka imbuli yakwe ikwikala kugati yenu, kosoko mudikumuhuwila ayuya iyagaligwe ne mwene.
43005039	Mukugahena hena matulumo kosoko mukudoga fina mugati yakwe mwina uwumi wa majuwa gose, nogo agene ga kuhomelela;
43005040	ninga mukulema kwija ukwangu uleke muwe na uwumi.
43005041	Aniye sikuhokela ditunyo kulawa kuwanhu.
43005042	Ninga nimanya anyeye mwechaka uwendo wao kumwenda Mulungu mufidoga fyenu.
43005043	Aniye nija mwisina dye iBabangu; anyeye musikuhihokela, ninga, yumonga yangheja kwa disina dyakwe imwecho, mukwenda mumuhokele.
43005044	Mohuwila nhani anyeye mukihokelesa ditunyo muwecho kwa wecho, ninga musikuhananga ditunyo dikulawa kwe Mulungu?
43005045	Munghagambe fina nikwenda niwasongese kwa Baba, iMusa noyakuwasongesa, imwene womumwikile dihuwi dyenu.
43005046	Nanga mwamuhuwile Musa hamuwa mukunihuwila na niye kosoko hakatuluma muchanya yangu.
43005047	Ninga ghonanga musikuhuwila goyatulume, mohuwila nhani sonikulonga?
43006001	Hanyuma yakwe Yesu hakaloka umwambu we bahali ya Galilaya no ya Tibelia.
43006002	Itewa ikulu dya wanhu howomwandamila, kosoko hawona amajumo gakwe gokuhonya watamu.
43006003	Yesu hoyokwila kwitunda, hoyokwikala hasi hamwedu na wefusa wakwe.
43006004	Na ugele we juwa dikulu dye Pasaka haduwa habehi.
43006005	Yesu hakenula meso hakalanga ako nako, hakona itewa dya wanhu wakumwijila, hakamusa Filipo, Chikudaha kugula hoki chadiya chakuwegusa awanhu wose wano?
43006006	Hakalonga neifo kumugesa Filipo; ichawelu iyecho imwecho hakamanya choyakwenda yagolose.
43006007	Filipo hakamubidula, Uleke chila munhu yapate chidodogi du ikunangigwa chuwe na mikate ya mapesa dinali magana meli nhafi.
43006008	Yumwedu wa wefusa wakwe, Andulea, munduguse wa Simon Petulo hoyogamba,
43006009	“Hena mwana bahano yene mikate mishano ye shaili na fisomba fili. Ninga chawelu fisikudaha kwigusa awanhu wose wano.”
43006010	Yesu hoyowagamba, “Walongeni awanhu wekale hasi. Hanhu baho hahowa na mbago nyingi.” Kosoko iyo awanhu wose howokwikala hasi, hawowa wanhu wafikile figulu fishano awagosi.
43006011	Yesu hoyoilonda imikate, hoyomulumba Mulungu, howogawiligwa wanhu awekale baho. Hakalumba kosoko ya sisomba, na wose howokwiguta.
43006012	Awanhu wose wakegute, hakawagamba awefusa wakwe Dondoleni ifibendu fyose ifisigale, chinghagilele hata chimwedu.
43006013	Hawamemesafikonghola fyose, howomemesa fisege ikumi na fili kulawa kumikate iya mishano ye shaili iyadiyigwe na wanhu.
43006014	Wakone dijumo dino doyagolose Yesu, awanhu weja wagamba howogamba Chawelu ayuno no Mugonesi yagambigwe yakwija muchilunga.
43006015	Yesu yakamanye fina wanhu wendewohananga weje wamukole uleke wamugolose kuwa Mundewa kwa ludole; hoyoleuka hoyoluta kwitunda kahi yemwene.
43006016	Ikowe hegulo, awefusa wakwe hawadulika kubahali,
43006017	howokwingila mu ngalawa hawakonga kuloka ibahali kuluta Kapelanaumu. Hachuwa chisa chingile, na Yesu hakowa nghenati yeje kuwa hamwedu nawo.
43006018	Ameji hogokonga kutunhumuka kosoko imheho nghulu yapumunhage.
43006019	Awefusa wakwe hawakwega makasia utali wa maili ine au shano nafi howomona Yesu kukugenda mumeji, yakusegelela ingalawa, howokogoha.
43006020	Yesu hoyowagamba, “Munghogohe, no niye!”
43006021	Kameyi kwa chinyemi howomwingisa mungalawa, na baho ingalawa hoifika muisi bahaya howalutage.
43006022	Dijuwa dya keli yakwe amatewa ulwandi lwa keli lwe bahali hawamanya fina kwina ngalawa imwedu du ulwandi lowowowile. Hawamanya fina Yesu nghengile mungalawa iya hamwedu na wefusa wakwe, ninga hawaleuka awene du wenumwene.
43006023	Minhumbwi imonga, kulawa Tibelia, haija mhwani habehi na bahaya ahene awanhu hawadiya imikate yongeseke yakamale kulumba Mundewa Yesu.
43006024	Amatewa wawakone Yesu kahechaka, hamwedu na wefusa wakwe, howokwingila musingalawa, howoluta Kapelinaumu, wakumuhananga.
43006025	Awanhu wakamone Yesu ulwandi lwa keli lwa bahali, hawamugamba, “Mwalimu kwija milaki kuno?”
43006026	Yesu hoyowabidula yakugamba, “Nikumutamilani ichawelu; mukunihananga kosoko hamudia mikate muwecho fomwahanange, homukwiguta, sikosoko hamona amajumo gangu.
43006027	Munghakiidase ne chakudiya ichene chikubanika; ninga mchigolosele milimo ichakudiya cha ugele wose ku uwumi wa majuwa gose. Achino no chakudiya ichene imwana we Munhu yakumwinghani, kosoko Mulungu, iBaba, kaguma chitangilo chakwe cha kumufumila.”
43006028	Kosoko iyo wejawamusa, “Chitende choni noho chigolose imilimo ye Mulungu yoyakuhananga chigolose?”
43006029	Yesu yawabidula, iMulungu choyakuchanga mugolose ni kumuhuwila ayuya yatumigwe ne mwene.
43006030	Yesu kawagamba, “Nikuwafamilani chawelu. iMusa choyamwinghileni usowile mukate kulawa kulanga; iBabangu noyakumwinghani umukate we chawelu kulawa kulanga.
43006031	Awagono wetu hawadiya mana munyika, fina amatulumo fogakulonga, Hakawengha mukate kulawa kulanga wadiye.”
43006032	Yesu kawagamba, “Nikuwatamilani chawelu, iMusa choyamwinghileni usowile mukate kulawa kulanga; iBabangu no yakumwinghani umukate we chawelu kulawa kulanga.
43006033	Kosoko umukate, iMulungu woyakulafa ni yuya yakudulika hasi kulawa kulanga na kuchigalila ichilunga uwumi.”
43006034	Hawamutasa, “Mukulu, Chinghe aseye umukate wuwuno majuwa gose.”
43006035	Yesu hoyowagamba, “Aniye no ni mukate wa uwumi; iyakwija ukwangu ifi nghakona njala; iyakunihuwila niye ifinghakona nghilu.
43006036	Ninga nimutamilani fina munyona nanyi musikuhuwila.
43006037	Wose woyakuningha iBaba wakwija ukwangu sikumutaga kunje ng'oo,
43006038	kosoko nidulika muyisi kulawa kulanga, si kugolosa fina fonikwenda niye, ninga kwenda kwakwe ayuya iyanitumile;
43006039	na kuno nokwenda kwake ayuya yanitumile, ninghamwagilise wowose mu waya woyaninghile, ninga nimwinule (muchilalu) dijuwa dye indumo.
43006040	Akuno no kwenda kwake iBabangu, fina chila munhu iyakumona iMwana na kumuhuwila yowe na uwumi wa majuwa gose; nani nikwenda nimwinule dijuwa dye indumo.”
43006041	Awayahudi hawakonga kumung'ung'unikila, kosoko yagambile, Aniye no ni mukate ulawile kulanga.
43006042	Howogamba, “Ayuno si Yesu, mwana wa Yusufu, iBabakwe ne ing'ina si chiwamanya. Yakudaha nhani kugamba, ‘Hambiya nihulumuka kulawa kulanga?’”
43006043	Yesu yawagamba Muleke kung'ung'ulika nyenye kwa nyenye.
43006044	Hechaka munhu yekudaha kwija ukwangu honaga nghakwegigwe ne Baba yanitumile niye; nani nikanimwinula mudijuwa dye ndumo.
43006045	Itulumigwa muchitabu cha wagonesi Na wose wakawawafusigwa ne Mulungu! Chila munhu yafusigwe na kuhulika kulawa kwa Baba yakwija ukwangu.
43006046	Kwechaka munhu wowose yamonile Baba, ninga ayuya yalawile kwa Mulungu, noyamonile Baba.
43006047	Chawelu, chawelu, nikuwatamilani, iyakuhuwila kwna uwumi wa majuwa gose.
43006048	Aniye no ni mukate wa uwumi.
43006049	Awababa senu hawadiya imana munyika, howokufa.
43006050	Auno no mukate ukudulika kulawa kulanga, uleke imunhu yandiye yanghafe.
43006051	Aniye no ni mukate wo uwumi, mudulike kulawa kulanga, wowose iyakudiya mukate uno, nghakufa ng'oo; na mukate wonikulafa kosoko yo uwumi we chilunga ni umutufi wangu.
43006052	Awayahudi, baho, wejawakonga kuwanga awenyecho, wakugamba, “I munhu yuno kodaha nhani kuchingha aseye umutufi wakwe chidiye?”
43006053	Kamei Yesu hoyowagamba, “Chawelu, chawelu nikuwatamila, Munghalekadiya umutufi we Mwana we munhu na kunywa isakame yakwe mwachaka uwumi kugati yenu.
43006054	Ayuya imwene yakudiya umutufi wangu na kunywa isakame yangu kena uwumi wa majuwa gose. Nani nikwija nimwinula dijuwa dye ndumo.
43006055	Kosoko umutufi wangu ni chakudiya cha chawelu, na isakame ni chinywaji chachawelu.
43006056	Iyakudiya umutufi wangu na kunywa sakame yangu yakwikala umwangu ani nani umwakwe.
43006057	Fina iBaba imumi foyanitumile niye, nani na mumi kosoko ya Baba. No neifo ayuya yakunidiya niya yakuwa mumi kosoko ya niye.
43006058	Awuno no mukate wadulike kulawa kulanga, siyo fina yowadiyile waBaba senu hawakufa, ayuya yakudiya mukate uno yakwikala majuwa gose.”
43006059	Hakalonga sino yowile mwisinagogi, ugele foyafundishage Kapelanaumu.
43006060	Wengi wa wefusa wakwe, wakahulike nheifo, howogamba, “Aino mbuli nghugutu nani yakwenda yaihulike?”
43006061	Ninga Yesu yakamanye fina awefusa wakwe wakuing'ong'olekela inonga iyo, yawagamba, “Musuha kosoko ya ino?”
43006062	Togoleni yokuwa nhani munghamona Mwana we munhu yakukwila koyowile ugele nghenati yeje?
43006063	iMunye noyakwingha uwumi, umutufu wechaka chinhu; simbuli sonilongile nanyi ni muhe kahi ni wumi.
43006064	Ninga wamonga wenu wasikuhuwila. Kosoko Yesu hakamanya kulawa kunghonga awaya awene wasahuwile, chenani awakwenda wamusongese.
43006065	Hoyowagamba, “Kosoko ino no chileka namutamileni kwechaka yakwija ukwangu nanga ayuya yekwihigwa udaha wokwija ne Babangu.”
43006066	Kulawa baho wengi wa wefusa wakwe howokuya kunyuma wasamwandamile kahi.
43006067	Yesu hoyowalonga awaya awefusa wakwe ikumi na weli, “Anye nanye molewuka?”
43006068	Simoni Petulo hakamubidula, “Mukulu, chilute kwani? Agweye kwina simbuli sa uwumi wa majuwa gose;
43006069	na chihuwila, na chifulusa kumanya, fina agweye no u Imusunhile yumwedu we Mulungu.”
43006070	Yesu hakawabidula, “Sawasaguleni ikumi na weli, na yumwedu wenu ni luhoma?”
43006071	Hakalonga muchanhya ya Yuda imwana wa Simoni Isikalioti, kosoko, imwene yumwedu wa waya ikumi na weli, noyowile wo kumusongesa.
43007001	Hanyuma yakwe Yesu hoyuluta ako nako Mufalilaya, nghadahile kugendagenda ako nako mu Uyahudi, kosoko Wayahudi wendewohananga kumukoma.
43007002	Hambiya, isikukuu ya Wayahudi ye Fibanda hayuwa habehi.
43007003	Awanduguse howomugamba, “Leuka hano ulute Uyahudi, uleke awefusa wako wone imilimo yo ukugolosa.”
43007004	Hechaka munhu yakugolosa kwa chifiso hona yakuhananga yamanyike kwa wose. Hona ukugolosa simbuli sino kiyonese kuchilunga.
43007005	Kahi na awanduguse nawo wasamuhuwile.
43007006	Yesu hoyowagamba, “Ichigele changu chisinati chifike, ugele uwenu wabaha majuwa gose.
43007007	Ichilunga chisikudaha kuwasula nyeye, ninga chikunisula niye kosoko nichihomelela kuwa sinhenda sakwe sa wihi.
43007008	Luteni nyeye kusikukuu, aniye sikuluta kusikukuu, kosoko ugele wangu wokuluta usinati umemelekele.”
43007009	Yakalonge nheifo, hoyosigala Galilaya.
43007010	Awanduguse wakafuluse kuluta kusikukuu, kame naye hoyoluta, ninga si kwa konigwa na wanhu nanga kwa chinyele.
43007011	Awayahudi wende womuhananga hasikukuu, wakugamba, “Kowahi?”
43007012	Hakuwa na mang'ung'uliko mengi muwanhu kosoko yakwe ugele wamonga wakugamba, “Ni munhu muswamu,” wamonga wakugamba, “Hata, yakwagilisa wanhu.”
43007013	Ninga kosoko yo kuwogoha Wayahudi hechaka munhu yadahile kulonga achawelu muchanhya yakwe nonga kufumbafumba.
43007014	Mugatigati ya majuwa ge sikukuu Yesu hoyokwingila mudihekalu na kufusa.
43007015	Awayahudi howokisina, wakugamba, “Yanhani, imunhu yuno kena umanyi, naye nghapatile mafuso?”
43007016	Yesu hoyawabidula, amafuso gangu si gangu niye, ninga gakwe iyanitumile;
43007017	inghowa inyenda ye munhu ni kugolosa inyenda yakwe, yakwenda yamanye fina mafuso gano gakulawa kwa Mulungu hegu nikulonga kwa udaha wangu nimwecho.
43007018	Iyakulanga mu udaha wakwe imwecho yakuhananga kutunyigwa imwene, ninga ayuya iyakuhananga ditunyo dya yuya yamutumile, mugati yakwe mwechaka udasi.
43007019	iMusa nghamwinghileni Malagiso? Hata nheifo hechaka yakugakola. Nhani mukuhananga kunikoma?
43007020	Awanhu hawamubidula, Kwina ipepo! Nani yakuhananga kuukoma?
43007021	Yesu hayawabidula Nigolosa nhenda imwedu, mose mukisina kosoko ya iyo.
43007022	Musa hakamwing'hani dikumbi(si kugamba dilawa kwa Musa ninga kulawa kuwa Baba senu) nanyi mukwigala munhu kikumbi dijuwa dye sabato.
43007023	Hona dijuwa dye sabato imunhu yakwigaligwa kikumbi, uleke dilagiso dya Musa dinghabenigwe, musuha na niye kosoko yo mumuhonya munhu umutufi wakwe wose kuwa mumi mudijuwa dye sabato?
43007024	Munghalamule kugaya gomukulanga na meso, ninga mulamule kwa kuliganisa ha kwa chawelu.
43007025	Wanhu wamonga wa Yelusalemu wejawagamba, “Ayuno so imunhu wowakuhanga kukoma?
43007026	Ayuno hano, yakulonga chila munhu yakutuhulika, na wasikulonga dyodyose ukwakwe, ikudaha kuwa fina awakulu wamanya chawelu fina yuno no Kilisito?
43007027	Ninga ichimanya ayuno koyalawile; ninga; iKilisito ma yakwija yakoneka kwechaka munhu yakiyomanya woyalawile.”
43007028	Kwa nheifo Yesu hayalonga, ugele foyendeyofundisha mudihekalu, Aniye munimanya, na mumanya konikulawa? Aniye sijile kwa kusagula kwangu nimwecho; iyanitumile ni wachawelu, naye musimumanyile.
43007029	Aniye nimumanya, kosoko nilawa ukwake, na noyanitumile.
43007030	Hawahananga kumukola, ninga hachaka munhu yagolole mikono yakwe kumukola; kosoko ichigele chakwe hachuwa chisinati chifike.
43007031	Ninga wengi wa wanhu howomwihuwila, howogamba, “Hona Kilisito yakayokoneka, kogolosa majumo mengi kusuma goyagolose imunhu yuno?”
43007032	Mafalisayo wakahulike amatewa gakulongalonga muchanhya yakwe, awatambiki wakulu na Mafalisayo, howotuma wasilikali wamukole,
43007033	Yesu, baho yagamba, “Nikwenda nuwe nayi chipisi chitali chidodogi, kameyi nikuluta kwa yuya iyatumile;
43007034	monihananga ninga musinyona, honuwile musikudaha kwija.”
43007035	Imunhu yuno yakula hoki uko kochisikudaha kumona? Yakuhananga yalute kumugawanyiko wa Wayunani mugatigati ya Wayunani na kuwafusa Wayunani?
43007036	Kena mana yaki ma yakugamba, “Monihananga ninga musinyona, na, Honyuwile niye musikudaha kwija?”
43007037	Dijuwa diya dye indumiliso dye isikukuu, dijuwa dikulu, iYesu hakema na kutula chowe yakugamba, “Imunhu yanghona nghilu yeje ukwangu
43007038	Iyakunihuwila aniye fina amatulumo fogakulonga, sisanda sa meji ga uwumi sikwende sidulike kulawa mumoyo wakwe.”
43007039	Hambiya hakalonga sino muchanhya ya Muhe, imwene awaya awakumuhuwila wakuhokela; kosoko Muhe hakowa nghenati yalafigwa kwa fiya Yesu hakowa nghenati yatunyigwe.
43007040	Wakahulike simbuli siso, wanhu wamonga wakugamba, “Ayuno chawelu no mugonesi.”
43007041	Wamonga wagamba, “Ayuno no Kilisito!” Ninga wamonga wakugamba, “iKilisito yakulawa Galilaya?”
43007042	Togoleni matulumo gasigambile fina fina iKilisito yakulawa mulukolo lwa Daudi, na kulawa Betelehemu, ikaya oyowile Daudi?
43007043	Kosoko iyo hokukuwa na mutemanuko mugati ya wanhu muchanhya yakwe.
43007044	Wamonga hawahananga kumukola ninga hechaka yagolole mikono yakwe yamukole.
43007045	Awasilikali howokuya kuwakulu wa makuhani na Mafalisayo awawagambile, Nhani musijile naye?
43007046	Awasilikali howobidula, Nghenati yalonge munhu fina yuno foyakulonga.
43007047	Mafalisayo howawabidula, Anye nanye mwagilila nheifia?
43007048	Kwina wowose mu filongosi na Mafalisayo yakumuhuwila?
43007049	Ninga ditewa dino dya wanhu awasimanyile amalagiso, waligitigwa.
43007050	Nikodemo, iyamulutile ugele ulokile, yowile yumwedu wawo, hoyowagamba,
43007051	“Togoleni, dilagiso dyetu, dikuchituma chimulamule munhu ugele chisinati chimuhulike na kifusa goni goyakugosa?”
43007052	Wejawabidula, “Agwe nagwe kulawa Galilaya? Hananga ulange mumatulumo ukwenda wowe fina mwichaka mugonesi yakwenda yalawe Galilaya.”
43007053	Chila munhu hakaluta ukaya ukwakwe.
43008001	Ninga Yesu hoyoluta kwitunda dya Miseituni.
43008002	Kukoche nhosikusiku hoyokwija kahi kudihekalu; wanhu wose hawamwijila hakakonga kuwafusa.
43008003	Awatulumi na Mafalisayo hawekwigala mwanamuke yafikililigwe muchitendo cha ugoni, hawamwika muchiligati.
43008004	Hawamugamba, “Mwalimu, imwanamuke yuno kakoligwa ugoni.”
43008005	Mumalagiso Musa kachigamba munhu wa fina yuno yatowigwe mawe, ukugambaki agweye muchanhya yakwe?
43008006	Hawalonga imbuli yo kumugesa, uleke wapate mbuli ya kumusongesela, Yesu hakafunama hakandika hasi ne chidole.
43008007	Fowagendelele kumusa maswali, hakenuka na kuwagamba, “Mugati yenu, ayuya yechaka wihi no yakonge kumukubitila diwe.”
43008008	Hakafunama kahi na kwandika hasi.
43008009	Ninga wakahulike, hawaleuka, yumweyumwe, kukongela imukulu kusuma wose, Yesu hoyosigala yemwene nayuya imwanamuke yemile kumwande yakwe.
43008010	Yesu yenula meso yamugamba, “Mwanamuke, wahoki, hachaka yakulamule?”
43008011	Hakagamba, “Hachaka mukulu.” Na Yesu yagamba, “Ani nani sikukulamula; luta, na unghagolose wihi kahi.”
43008012	Yesu hakalonga nawo kahi yakugamba Aniye no no ujelu we chilunga, wowose yanyandamila yakuwa na ujelu wo uwumi na nghakwenda yagende muchisa kahi.
43008013	Mafalisayo yamugamba, “Hambiya ukihomelela gomwecho; go ukulonga si chawelu.”
43008014	Hata, Yesu hoyobidula, Aniye nikihomelela nimwecho, uhomelesi wangu ni wa chawelu, kosoko nimanya konilawile na nimanya konikuluta ninga anyeye musimanyile kunilawile kahi konikuluta.
43008015	Mukulamula kwa kwandamila umutufi, aniye sikulamula munhu wowose.
43008016	Aniye ninghalamula, ulamusi wangu ni wachawelu, kosoko siniye nimwene nikulamula, ninga aniye na yuya yanitumile.
43008017	Mu malagiso genu itulumigwa, uhomelesi wa wanhu weli ni chawelu;
43008018	Aniye nikihomelela nimwecho, na iBaba yanitumile yakunihomelela.
43008019	Kameyi hawamugamba, “Aniye musinimanyile na Baba musimumanyile, nanga mwanimanyile niye, hamuwa mukumumanya ne Baba naye.”
43008020	Simbuli sino hakasilonge yowile mu chumba cho wakwika ifilafywa mudihekalu, ugele foyendeyofusa, hechaka munhu yamukolile, kosoko ugele wakwe hauwa ukali.
43008021	Kahi Yesu hoyowagamba, “Nikuleuka; monihananga, ninga mukufa mu uwihi wenu. Musikudaha kwija konikuluta niye.”
43008022	Kameyi Wayahudi hoyogamba Togoleni kokikoma, kosoko yakugamba, “Konikuluta musikudaha kwija?”
43008023	Hoyowagamba, “Anyeye mulawa hasi, aniyenilawa kuchanhya, anye ni we chilunga chino, aniye si chilunga chino.
43008024	Nimutamilani fina mukufa mu uwihi wenu, kosoko mukufa mu uwihi wenu munghaleka kuhuwila fina aniye no yeye.”
43008025	Howomugamba, “Agwe no nani?” Yesu hoyowagamba, “Nheifia fonimutamileni kulawa kunghonga.”
43008026	Nina mengi ga kulonga muchanhya yenu na mengi gakulamula, ninga ayuya yanitumile no wachawelu, na nikutamila kuchilunga asiya sonihulike ukwakwe.
43008027	Wasamanyile fina yakulonga nawo muchanhya ya Baba.
43008028	Baho Yesu yagamba, “Fomukwija mumwinula Mwana we munhu, noho mukamutanga fina noniye, na kahi sikugolosa mbuli yoyose kwa kwenda kwangu aniye nimwecho ninga ifene iBaba foyakufusa nofonikulonga.
43008029	Na imwene yanitumile kahamwedu nani; nghanilekile nimwene, kosoko majuwa gose nikugolosa agakumwendesa.”
43008030	Foyalongile nheifo wengi hawamuhuwila.
43008031	Kameyi Yesu hoyowalonga awaya Awayahudi awamuhuila, Munghekala mumbuli yangu, mukuwa wefusa wangu chelu,
43008032	mukwenda muimanye ichawelu nayo ikumwikani kuwa walekeligwe.
43008033	Hawamubidula, Aseye cha cheleko cha Ibulahimu, chisinati chuwe watumwa kwa munhu wowose. Ukagamba, “Nhani gweye fina mukwende mukuwa walekeleligwe?”
43008034	Yesu yawagamba, “Chawelu, chawelu, nikumutamilani chila munhu yakugolosa uwihi ni mutumwa wa wihi.
43008035	Mutumwa nghakwikala munyumba majuwa gose; imwana yakwikala majuwa gose.
43008036	Kwa nheifo imwana yanghakulekelela, ukuwa kulekeleligwa chawelu.
43008037	Nimanye fina anyeye mwa cheleko cha Ibulahimu; ninga mukuhananga kunikoma, kosoko simbuli sonikulonga sachaka luneka mugati yenu.
43008038	Nikulonga fonyonile kwa Baba, anye nanye mukugolosa fina fomuhulike kwi Baba yenu.”
43008039	Howomubidula, Ibulahimu no Baba yetu. Yesu hoyowagamba, “Nanga mu wana wa Ibulahimu, hamuwa mukugolosa foyagolose Ibulahimu,
43008040	ninga niwatamileni ichawelu chonihulike kwa Baba, achino sochonghagolose Ibulahimu.
43008041	Anye mukugolosa foyagose iBaba yenu.” Howomugamba, “Aseye chiselekigwa kwa ihabwa; china Baba yumwedu, naye ni Mulungu.”
43008042	Yesu yawagamba, “Mulungu nanga ni Baba yenu, hamuwa mukunyenda niye, kosoko nilawa uko na kwija kuno kulawa kwa Mulungu; sijile kwa kwenda kwangu nimwecho, ninga hakanituma.
43008043	Nhani musikumanya sonikulonga? Kosoko musikudaha kutegelesa na kuhokela imbuli yangu.
43008044	Anyeye ni we Baba yenu luhoma, na kwenda kwenu ni kugolosa fina foyakwenda imwene. Hakowa mukomaji kulwa kung'honga, kachaka chawelu, kosoko umwakwe mwachaka chawelu. Mayakudanha yakulonga fina foyowile imwene imwecho, kosoko imwene mudasi na Baba wa udasi.
43008045	Ninga, aniye kosoko nikulonga ichawelu, musikunihuwila.
43008046	No nani muchiligati yenu yekudaha konesa fina ni wihi? Hona nikulonga ichawelu nhani musikunihuwila?
43008047	Ayuya imwene wa Mulungu yakuhulika simbuli sa Mulungu; isoko ikuleka anyeye musikuhulika ni kosoko anyeye musi wa Mulungu.”
43008048	Wayahudi howomubidula, Togola chisikulonga sawa ma chigumba fina agweye kwa Musamalia kahi kwina mhepo?
43008049	Yesu hoyowabidula, Nachaka mhepo; nikumogoha Baba anyeye musikunyogoha niye.
43008050	Aniye sikuhananga itunyo dyangu nimwecho, kwina yumwedu iyakudihananga, noyakuwa imulamusi.
43008051	Chawelu, chawelu, nikuwatamilani, imunhu yanghaikola imbuli yangu, nghakwenda yone difa.
43008052	Kameyi Awayahudi howomugamba, “Hambiya chimanya fina kwina ipepo. Ibulahimu kafa, na wagonesi, nagwe ukugamba Imunhu yanghaikola imbuli yangu, ngahakwenda yanomole difa.
43008053	Agweye kwa mukulu kusuma iBaba yetu Ibulahimu, iyafa? Na wagonesi wafile! Ukugamba gweye fina no nani?”
43008054	Yesu yabidula, Ninghakifuna nimwecho kitunya kwangu, kwechaka dyodyose; iBabangu noyakunitunya, womukugamba fina Mulungu wenu.
43008055	Ninga musimumanyile; aniye nimumanya. Nanganigambile, simumanyile, hanuwa nikuwa mudasi fina nyeye; ninga niye nimumanya na niikola imbuli yakwe.
43008056	iBaba yenu Ibulahimu hakasekelela kosoko yokudyona dijuwa dyangu; hakadyona hoyosekelela.
43008057	Awayahudi hawamugamba, “Nghwinati ufike minyaka makumi mashano, kumona Ibulahimu?”
43008058	Yesu yawagamba, “Chawelu, chawelu, nikuwatamilani, ugele Ibulahimu nghenatiyowe, ani noniye.”
43008059	Hawadondola mawe mamukubitile; ninga Yesu hoyokifisa, hoyolawa kunje ye dihekalu.
43009001	Foyagendage, hoyomona munhu mudula kulawa kwelekigwa kwakwe.
43009002	Awefusa wakwe howomusa, Mwalimu, yatendile uwihi nani, imunhu yuno hegu awamweleke, ilekile yakwelekigwa mudula?
43009003	Yesu yawabidula, Si kosoko imunhu yuno kagola wihi, kahi si awamweleke, ninga imilimo ya Mulungu na udaha wa Mulungu woneke umwakwe.
43009004	Ichagila chigolosa imilimo yakwe iyanitumile, ugele kukali misi; ichilo chikwija, ugole uwene hachaka yakudaha kugolosa milimo.
43009005	Ugele uno wonuwile muchilunga, aniye no ujelu we chilunga.
43009006	Yakalonge nheifo hakotwa mate hasi, hakagolosa itope dya mate na kumubaka imunhu yuya mumeso na ditope,
43009007	na kumugamba, “Luta kanawe mwibwawa dya Siloamu” (nong'amba yatumigwe). Hakaluta, hakanawa hakoya yakona.
43009008	Awanhu wa habahi behi, na waya awamonage yakutasa, hawagamba, “Ayuno so munhu yakalage haya na kutasa?”
43009009	Wamonga hawagamba, “No yeye.” Wamonga hawagamba, “Hata, ninga kakifana ne imwene.” Yawagamba, “No niye.”
43009010	Hawamusa, “Ameso gako gakumukakumuka nhani?”
43009011	Yawabidula, “Imunhu yakugambigwa Yesu kagolosa itope na kunibaka mumeso na kunigamba, ‘Luta Siloamu na ukanawe.’ Ninga imunhu yuno, honiluta, honinawa honikonga kona.”
43009012	Howomugamba, “Kahoki Hoyogamba Ani simanyile.”
43009013	Howomwigala Kumafalisayo imunhu yowile mudula.
43009014	Hadyuwa ijuwa dya Sabato Yesu doyagolose ditope na kumugubula meso gakwe.
43009015	Mafalisayo howomusa kahi ifyene foyadahile kona. Yawagamba, “Kaguma itope mumeso gangu, kamei honinawa, na nikona.”
43009016	Wamonga wa Mafalisayo hawagamba, “I munhu yuno nghalawile kwa Mulungu, kosoko nghakolile Isabato.” Ninga wamonga hawagamba, “Ikudahika nhani imunhu yakugolosa wihi yagolose ijumo fina dino?” Hokuwa mutemanuko mugati yawo.
43009017	Baho Amafalisayo hawamusa kahi imunhu yuya, “Ukugambaki kosoko kakuhonya udula?” Ni mugonesi.
43009018	Awayahudi wasafumile kuwa hakowa chipofu na kuwa hakadaha kona, mpaka fowawenanga awamweleke yuya yowile mudula hambiya yakona,
43009019	na kuwosa, Ayuno ni mwana wenu, womukugamba hakelekigwa mudula? Yanhani kuwa yakona hambiya?
43009020	Awaya wamweleke hawagamba, “Chimanya seye, ayuno ni mwana wetu na fina hakelekigwa chipofu,
43009021	ninga foyakona hambiya hata seye chisimanyile, no nani yamugubule meso. Mudeni mwecho; imwene ni mukulu mugima, kokilongela imwecho.”
43009022	Awamweleke wajawalonga nheifo kosoko wejawawogoha Wayahudi, kosoko Wayahudi hawakifumilisa fina munhu yanghamufimila fina Kilisito yekuleusigwa mudisinagogi.
43009023	Kosoko iyo awaya wemeleke hawagamba, “Imwene ni mukulu mugima musene mwecho.”
43009024	Hawamwinanga kahi lwakeli ayuya imunhu yahonyigwe upofu, hawamugamba, “Mwinghe Mulungu ditunyo; ase chimanya imunhu yuno kena wihi.”
43009025	Hakabidula, “Hona yena wihi, ani simanyile, chinhu chimwedu chonimanyile, aniye hanuwa chipofu ninga hambiya nikona.”
43009026	Hawamugamba, “Hakakutendela nhani Hakagubula nhani ameso gako?”
43009027	Hoyowabidula, “Nifulusa kuwatamilani, musendile kutegelesa, Nhani mukuhananga kuhulika kahi? Anye nanyi mukuhananga kuwa wefusa wakwe?”
43009028	Howomuliga wakugamba, “Agwe no umwifusa wakwe, aseye cha wefusa wa Musa.
43009029	Chimany fina Mulungu kalonga na Musa, ninga yuno chisimanyile kayalawile!”
43009030	Imunhu hakabidula, “Nhani, Adino ni ijumo! Anyesi musimanyile koyalawile naye kanigubula meso gangu.
43009031	Chimanya fina Mulungu nghekuwahulika awena uwihi ninga imunhu iyakumwenda na kumufuga Mulungu na kugolosa foyakwenda Mulungu, Mulungu yakumuhuwila.
43009032	Hata nheifo kulawa ichilunga fochanga ilihulikigwa fina munhu wowose kagubula ameso ge munhu yelekigwe chipofu.
43009033	Hona imunhu yuno nghalawile kwa Mulungu, nghowile yakudaha chochose.”
43009034	Howomubidula, “Agwe kwelekigwa muwihi muhala, ukudaha kuchifusa seye?” Howomulafa kunje.
43009035	Yesu yakahulike fina wamulafa kunje, na yakamone yagamba, “Togola ukumuhuwila Mwana we munhu?”
43009036	Yabidula, “Naye no nani, Mukulu, uleke nimuhuwile?”
43009037	Yesu yamugamba, “Kumona, noniye nikulonga nagwe.”
43009038	Hoyogamba, “Mundewa nikuhuwila, hoyomufuga.”
43009039	Yesu yagamba, “Kosoko ya kulamula hija kuchilungu chino awaya awasikona wone na awa awakona wowe fipofu.”
43009040	Wamonga wa Mafalisayo wowile habehi hawamuhulika howomugamba, “Ase nase chafidula?”
43009041	Yesu hakawagamba, “Nanga mowile mudula musowile mukuwa na wihi;” ninga hambiya mukugamba, “Chikona uwihi wenu ukwikala.”
43010001	Chawelu, chawelu, nikuwatamilani, imunhu inghakulokela kumulango kukwingila mwidewa dye singholo, ninga yakukwilila kwingi, imunhu yo muhiji kahi muhokaji
43010002	Ninga ayuya iyakwingilila kumulango no mudimi we singholo.
43010003	Ayo mwimilisi yakumukumulila umulango; singholo sikuhulika dijwi dyakwe, na yekusinanga singholo sakwe kwa masina na yekusilafa na kusilongosa kunje.
43010004	Yanghafulusa kusilafa kunje sose isakwe, yakusilongolela, na singholo sikumwandamila, kosoko sidimanya dijwi dyakwe.
43010005	Imugeni sisikumwandamila, kahi sikumutija, kosoko sisimanyile amajwi ga wageni.
43010006	Yesu hakalonga imbasi ino, ninga wasatangile choyalongage nawo.
43010007	Yesu kahi hakawagamba, “Chawelu, chawelu, nikuwatamilani, aniye no nimulango we singholo.
43010008	Wose awanilongolele ni wahiji na wahokaji, ninga singholo sisawahulikise.
43010009	Aniye no ni mulango; wowose iyakwila kulokela ukwangu, yakwenda yahone, yakwingila na kulawa na kupata madimilo.
43010010	Imuhiji yakwija kuhija na kukoma na kubana; aniye nija uleke wowe na uwumi na wowe nawo telele.
43010011	“Aniye no nimudimi muswanu. Mudimi muswanu yakulafa uwumi wakwe kosoko ya singholo.
43010012	Munhu yakudimu kosoko yo maliho, siyo mudimi, singholo si sakwe, yakona diwusi dikwija, yakusileka singholo yakudija, diwusi dikusikola na kusagalisa.
43010013	Yakutija kosoko ni munhu wa iliho na kechaka usungu ne singholo.
43010014	Aniye no nimudimu muswanu, nisimanya singholo sangu naso sinimanya,
43010015	fina Baba foyanimanyile naniye, fonimumanyile Baba; na nikulafa uwuni wangu kosoko ya singholo.
43010016	Ninga nina ngholo singi, aso si sa ditewa dino; aso naso inyagila nisigale, naso sohulika dijwi dyangu. Kosoko yiyo kukuwa na itewa dimwedu, na mudimi yumwedu.
43010017	“Kosoko iyo iBaba yakunyenda niye, kosoko nikulafa uwumi wangu, uleke ni ulonde kahi.
43010018	Hachaka munhu yekudaha kunihoka, ninga nina udaha wa kuulafa, na kuulonda hahi; dilagiso dino nidihokela kulawa kwa Baba.”
43010019	Hagalawanisa matemanuko mugati ya Wayahudi kosoko ya simbuli siso.
43010020	Matewa hawagamba, “Kena igini, na kena chilalu; waki womukumutegelesa.”
43010021	Wamonga hawagamba, “Asino siyo nonga sa munhu yena digini, digini dikudaha kugubula meso gemudula?”
43010022	Hayuwa ijuwa nikulu dya kukumula ako Yelusalemu;
43010023	ichigele che inyota, na Yesu yendeyogenda Mwihekalu, mwikumbo dya Sulemani.
43010024	Awayahudi hawamusunguluta na kumugamba, “Kogendelela kuchidasa mpaka milaki? Nghonaga agweye no ni Kilisito chitamile unghachifisefise.”
43010025	Yesu hakawabidula, “Nimutamilani ninga musikuhuwila. Imilimo yonikugolosa mu disina dya Baba, ayo no ikunihomelela;
43010026	ninga musikuhuwila, kosoko nyeye musuwile musingholo sangu.
43010027	Singholo sangu sikuhulika dijwi dyangu, na nisimanya, isene naso sinimanya;
43010028	nani nikusingha uwumi wa majuwa gose; na sisikudaha kwagilila, na kwechaka munhu yakudaha kunihoka kulawa mumukono wangu.
43010029	iBabangu iyaninghile siso ni mukulu kusuma wose, na hachaka yakudaha kumuhoka, kulawa mumikono yakwe.
43010030	Aniye na Baba ni chinhu chimwedu.”
43010031	Awayahudi hawadondola mawe kahi uleke wamutowele nago.
43010032	Yesu hoyowabidula, “Nimonesani milimo mingi miswanu kulawa kwa Baba; kosoko ya ihoki mu yiyo yomukunitowela mawe?”
43010033	Awayahudi hawamubidula wakugamba, “Si kosoko ye milimo miswanu ikuleka chikutowa na mawe, ninga kosoko yo kutofula kosoko agweye, go wi munhu ukitenda fina kwa Mulungu.”
43010034	Yesu yawabidula, “Isitulumigwe mu malagiso genu, Hanigamba, ‘Anye mwa milungu?’
43010035	Ghonaga yawenange milungu awaya awejiligwe ne imbuli ya Mulungu na matulumo gasukudaha kubenigwa,
43010036	Mukumugamba, ‘Ayuya imwene iBaba kamusagula na kumulafa na kumutuma kuchilunga. Agweye ukutofula kosoko nigambile Aniye no ni Mwana we Mulungu?’
43010037	Nghonaga niye sikugolosa imilimo ya Baba, munghanihuwile;
43010038	Ninga hona nikuigolosa, inghowa musikunihuwila niye, ihuwileni imilimo iyecho, uleke mutange na kumanya fina, iBaba kamugati yangu na niye nuwa mugati ya Baba.”
43010039	Kahi howogesa kumukola, ninga hoyochulupuka kulawa mumikono yawo.
43010040	Hakaleuka kahi yaluta umwambu wa Yolodani ahanhu ahene Yohana Mubatisaji hakakongela kubatisa, hoyokuwa baho.
43010041	Wengi hawamwijila; hawagamba, “Yohana chawelu nghagolose ijumo dyodyose, ninga chila mbuli yoyalongile muchanhya ye munhu yuno ayuwa ya chawelu.”
43010042	Na wengi howomuhuwila.
43011001	Hambiya munhu yumonga yowa mutamu, Lasalo wa Betania, ikaya Maliamu ne dada yakwe Malita.
43011002	Ayuno no Maliamu yeja yamubaka iMundewa mafuta maswanu na kumuhamusa migulu yakwe na sinjwili sakwe, awene mukulu wawo Lasalo yowile mutamu.
43011003	Na kosoko iyo awalumbuse howokwigala mbuli, wakugamba, “Mundewa, ayuya wo ukumwenda mutamu.”
43011004	Ninga Yesu yakahulike hakagamba, “Utamu uno si wakufa; ninga ni kwa ditunyo dye Mulungu, uleke Mwana we Mulungu yatunyigwe kosoko ya uwo.”
43011005	Hambiya, Yesu hakamwenda Malita na idada yakwe na Lasalo.
43011006	Foyahulike fina hakowa mutamu, yejayekala majuwa meli ahanu bahaya hoyowile.
43011007	Hanyuma yakwe kawagamba awefusa wakwe, “Chigendeni Uyahudi kahi.”
43011008	Awefusa wakwe hawagamba, “Labi.” Wayahudi wendewohananga wakutowe na mawe luluno, ukuluta uko kahi?
43011009	Yesu hakabidula, “Sisaa sa nhemisi si kumi na mbili? Na imunhu yanghagenda nemisi ghakukobadika, kosoko yakuwona ujelu we yisi ino.
43011010	Ninga munhu wowose honayakugenda muchisa yakukobadika, kosoko ujelu umwakwe mwachaka.”
43011011	Yalonga nheifo, kameyi hakawagamba, “Imbwiyayetu Lasalo kagona, nikuluta nikamwinuse musinhongo.”
43011012	Awefusa wakwe howomugamba, “Mundewa, honayagonile nhongo kokwinuka.”
43011013	Ninga Yesu hakalonga muchanhya yo kufa kwakwe, awene hawamanya yakulonga kugona kwa kibwihisa du musinhongo.
43011014	Kamei Yesu hoyowatamila chawelu, “Lasalo kafa,
43011015	kosoko yenu nikonela fina sowile baho, uleke muchuwile. Ninga chigendeni ukwakwe.”
43011016	Tomasi iyakwinangwa ipasa, kagamba kuwefusa wayagwe, “Chigendeni naseye uleke chikafe hamwedu naye.”
43011017	Ugele foyafikile Yesu, Lasalo hakowe yasikigwe muchilalo majuwa mane.
43011018	Betania hayuwa habehi na Yelusalemu, utali wa maili mbili,
43011019	na Wayahudi wengi haweja kwa Malita na Maliamu kuwahongesa kosoko ye difa dye mundugu sawo.
43011020	Malita yakahulike fina Yesu yakwija, hoyolawa kwija muhokela, ugele Maliamu hakasigala mu nyumba.
43011021	Malita hakamugamba Yesu, “Mundewa nanga wowile baha, mundugusangu nghowile yakufa.
43011022	Ninga hata hambiya nimanya chochose choumutasa Mulungu, Mulungu yakukwingha.”
43011023	Yesu yamugamba, “I mundugusa yakwenda yenuke kahi.”
43011024	Malita hakamugamba, “Nimanya yakwenda yenuke dijuwa dyo kwina awanhu wose dyo indumo ye chilunga.”
43011025	Yesu hakamugamba, “Aniye nokwinuka wafile kahi no ni uwumi, iyakunihuwila niye yanghafa kokuwa na uwumi;
43011026	na imumi iyakunihuwila aniye nghakufa ng'oo. Ukuhuwila gonikulonga.”
43011027	Hakamugamba, “Heye, Mundewa, nikukuhuwila fina agweye no Kilisito, Mwana we Mulungu, iyakwija kuchilunga.”
43011028	Yakamale kulonga siso hoyemwinanga Maliamu chinyenele, “Mwalimu kabahano kahi yakukwinanga.”
43011029	Yakahulike nheifo hakenuka chimwandemwande hakemulutila.
43011030	Yesu hakowa nghenati yengile mukaya yawo, hakowa yenghali bahaya Malita hoyamufikile.
43011031	Awayahudi waya wowile hamwedu naye kugati, wakumuhongesa wakone Maliamu kenuka chimwandemwande, na kulawa kunje hawamwandamila, wagamba nhagela yakuluta kuchilalo yikalile ukuya.
43011032	Maliamu yakeje hoyowile Yesu yakamwone hakogwa hamigulu yakwe, yakumugamba, “Mundewa, nanga wowile baha mundugu sangu nghowile yakufa.”
43011033	Yesu yakamone yakulila na Wayahuhi wajile naye nawo wakulila, hakona usungu muchidoga chakwe na kwidasika;
43011034	Hakawagamba, “Mumwika hoki?” Hawamugamba, “Mundewa wije ulange.”
43011035	Yesu hakakonga kulila.
43011036	Awayahudi hawagamba, “Langeni, foyamwendile!”
43011037	Ninga awamonga hawagamba, “Ayuno yagubule ameso ge mudula kalemeligwa kumugolosa yuno yanghafe?”
43011038	Noho Yesu, hoyokuwa na usungu lugano kahi, hoyofika kuchilalo; hachuwa cha mhango, hachigubikigwa na diwe.
43011039	Yesu hoyogamba, “Dileuseni diwe,” Malita ilumbudye wa yuya yafile, hoyumugamba, “Mundewa kwa ugele uno kwina ibofu, kosoko kafa majuwa mane galokile.”
43011040	Yesu hoyomugamba, “Sikugambile fina unghahuwila kokona ditunyo dye Mulungu?”
43011041	Kamei howoleusa diwe, Yesu hoyokwinula meso gakwe kuchanhya hoyogamba, “Baba nikukulumba kusoko ukunihulika.
43011042	Hanimanya fina agweye ukunihulika majuwa gose, ninga nilonga sino kosoko ya wanhu wano awemile hano, uleke wahuwile fina agweye no unitumile.”
43011043	Yakamale kulonga nheifo, hakalonga kwa ijwi dikulu, “Lasalo lawa kunje!”
43011044	Imunhu yafile hakenuka imikono yakwe ne migulu yakwe yohigwe sisanda chihaga chakwe chigubikigwa na sisanda, Yesu hoyowagamba, “Mudoholeni mulekeni yalute.”
43011045	Kosoko yiyo wengi wa Wayahudi awejile hamwedu na Maliamu na wonile doyagolose, hawamuhuwila;
43011046	Ninga wamonga howoluta ku Mafalisayo, na kuwatamila foyagolose Yesu,
43011047	Baho makuhani wakulu na Mafalisayo hawakikonghola na kitang'anyila, hawagamba, “Chochikugolosa choni? Yakugolosa majumo mengi!
43011048	Chinghamuleka yagendelele nheifino, chila munhu yakwenda yamuhuwile, na Walumi wakwenda weje kuchibanila ahanhu hetu hasunhile na ditaifa dyetu!”
43011049	Ninga yumwedu wawo Kayafa yowile kuhani mukulu umwaka uya, hoyowagamba, “Anye musimanyile chochose;
43011050	musimanyile fina inogela kosoko yenu munhu yumwedu yafe kosoko ya wanhu, uleke ditaifa dyose dinghagilile.”
43011051	Nghalongile didyo kosoko ya misungu yakwe imwecho, ninga kosoko yowile mutambiki mukulu umwaka uya hakonesigwa na Mulungu fina Yesu yafe kosoko ya ditaifa,
43011052	na si kosoko ya ditaifa du lakini kuwakonghola hamwedu awana wa Mulungu awenele ako nako.
43011053	Kukongela dijuwa didyo wendewohananga njila ya kumukoma.
43011054	Kosoko iyo Yesu nghadahile kugenda yakonigwa na wanhu mugati ya Wayahudi, ninga hoyoluta kulawa iyisi iyo mpaka kubehi behi na kunyika, ku ikaya ikwinangwa Efulaimu; na hakekala uko hamwedu na wefusa wakwe.
43011055	Idijuwa dikulu dya Wayahudi dye Pasaka hadyuwa habehi, na wengi hawakwila Yelusalemu kulawa kufilunga wasunhe fidoga fyawo ugele dijuwa dye Pasaka disinati difike.
43011056	Wenda womuhananga Yesu na wakiyusa awecho kwa wecho ugele wemile mudihekalu, “Mukona nhani? Nghokwija ku sikukuu?”
43011057	Hambiya, amekuhani wakulu na Mafalisayo hawalafa malagiso hona munhu wowose yamanyile koyowile, yawatamile wamanye, uleke wamukole.
43012001	Fogasigale majuwa mutandatu kufika dijuwa dya Pasaka, Yesu hoyokwija Betania, ahowile Lasalo, imwene yenuligwe na Yesu kulawa mu difa.
43012002	Baho hawamugolosela chakudiya; Malita yendeyotogoma, na Lasalo hakuwa yumwedu wawo awekale hamesa hamwedu naye.
43012003	Maliamu hoyolonda chichupa cha mafuta ge mhungile swanu hakamubaka mumigulu ya Yesu na hamusa imigulu yakwe kwa sinjwili sakwe, na inyumba hoimema mhungile swanu ya mafuta.
43012004	Ninga, Yuda Isikalioti yumwedu wa wefusa wakwe ayuya yowile wo kumusongesa, hoyogamba,
43012005	“Nhani amafuta gano gasambasigwe kwa dinali magana madatu na kuwegha awakiwa?”
43012006	Hakalonga nhaifo, sikosoko hakowa na ubasi na wakiwa, ninga kosoko hakowa muhiji, kosoko noyowile ne chisanduku cha mapesayendeyolonda amapesa gagumagwe umo.
43012007	Yesu yagamba, “Mulekeni, yageke kosoko ya dijuwa dya masiko gangu.
43012008	Awakiwa mwenawo majuwa gose hamwedu nanye, ninga aniye musihamwedu nani majuwa gose.”
43012009	Ditewa dikulu dya Wayahudi wakamanye fina kabaho, howoluta uko, si kosoko ya Yesu du ninga wendewahanana kumona na Lasalo, yenulinuligwe na Yesu kulawa mudifa.
43012010	Kosoko awatambiki wakulu hawahananga njila ya kumukoma Lasalo,
43012011	kosoko matewa ga Wayahudi wendewoleuka ukwawo na kumulutila Yesu na kumuhuwila.
43012012	Dijuwa dya keli itewa ikulu dya wanhu awejile kusikukuu hawahulika fina Yesu yakwija Yelusalemu.
43012013	Howobena matambi ge mitende howoluta kumuhokela wakujoja, “Hosana! Kamotesigwa ayuya iyakwija mudisina dye Mundewa wa Isilaeli!”
43012014	Na Yesu iMundewa hoyolangisa dipunda didodogi, na kwikala muchanhya yakwe; fina foitulumwe,
43012015	“Unghogohe biti Sayuni; Langa; iMundewa yakwija kekala mwi mwana we dipunda.”
43012016	Awefusa wakwe wasatangile chino kunghonga; ninga Yesu yakatunyigwe, Kamei howogelegela fina haitulumigwa nheifo kosoko yakwe, fina imemelesigwa ukwakwe.
43012017	Ditewa dyowile hamwedu naye ugele foyamwinange Lasalo kulawa kuchilalo na kumwinula kulawa kuwafile howolafa uhomelesi.
43012018	Chileka amatewa galutile kumuhokela ni kosoko hawahulika fina hakagolosa ichitangilo chicho.
43012019	Amafalisayo howokigamba awecho kwa wecho, “Mukona fina anyeye musikudaha dyodyose; langeni, ichilunga chikumwandamila.”
43012020	Mu wanhu walutile Yelusalemu kufuga ugele wa sikukuu hawowa Wayunani.
43012021	Awene wawo howomulutila Filipo yalawile Betisaida ya Galilaya, wagamba, “Mukulu aseye chikuhanga kumwona Yesu.”
43012022	Filipo kejamutamila Andelea; Andelea na Filipo wejamutamila Yesu,
43012023	Yesu kawabidula kagamba, “Ugele ufika we Mwana we Munhu kutunyigwa.
43012024	Chawelu, chawelu nikumutamilani imhule ye ngano inghaleka kulagala hasi musanga na kufa, ikusigala imwene, ninga inghafa ikweleka singi nyingi.
43012025	Iyakwenda uwumi wakwe yakuwagilisa, na yuya iyekulema uwumi wakwe muchilunga chino yakuupata ku uwumi wa majuwa gose,
43012026	munhu wowose yanghanitogomela, imwagila yanyandamile; na honuwile niye, baho noho yakwenda yowe imutogomi wangu, imunhu yanghanitogemela, iBabangu yakwenda yalumbe kosoko yakwe.”
43012027	“Hambiya ichidoga changu chikwidasika nani nigambeki? ‘Baba, unihonye ne chipisi chino?’ Hata, ni kosoko iino nija kuchipisi chino.
43012028	Baba, uditunye disina dyako. Baho hodikwija dijwi kulawa kulanga, Niditunya, na nikwenda niditunye kahi.”
43012029	Matewa awemile baho hawahulika howogamba fina ididima. Wamonga howogamba, “Malaika kalonga naye.”
43012030	Yesu yabidula, “Dijwi dino dija kosoko yenu, si kosoko yangu.
43012031	Hambiya no chigele cho kulamuligwa ichilunga chino, hambiya imukulu we chilunga chino yakutagigwa kunje;
43012032	na niye ninghafulusa kwinuligwa muchanhya kulawa hasi, nikuwakwega wanhu wose ukwangu.”
43012033	Hakalonga sino konesa ni ifa dyaki dyoyakufa.
43012034	Amatewa weja wamubidula kugamba, “Chihulika mumalagiso fina Kilisito yakwikala majuwa gose. Kodaha nhani kugamba Mwana we munhu yakwenda yenuligwe kuchanhya? Ayo Mwana we munhu no nani?”
43012035	Yesu hoyowagamba, “Ujelu wa hamwedu nanye kwa chipisi chitali chidodogi. Mugende ugele mwenawo ujelu, ichisa chingheje chiwasumani, iyakugenda muchisa nghamanyile hoki koyakuluta.
43012036	Ugele mwenawo ujelu, huwileni mu ujelu, uleke muwe wana wa ujelu.” Baho Yesu yakalonge nheifo, hakaleuka hakakifisa kulawa ukwawo.
43012037	Hamwedu na majuwa gose goyagolose kumwande ya meso gawo, ninga wasamuhuwile;
43012038	hayuwa uleke imbuli yalongigwe ne mugonesi Isaya imemelesigwe: “Mundewa, nani yahuwile imbuli yetu na kwa chinani ugubuligwa umukono we Mundewa?”
43012039	Kosoko iyo wasadahile kuhuwila kosoko Isaya hakalonga kahi,
43012040	“Kawatula ameso gawo na kaigolosa imiyoyo yawo kuwa mikugutu, uleke wanghone kwa meso gawo na kona kwa miyoyo yawo, na kunibidukila niwahonye.”
43012041	Isaya hakalonga siso kosoko hanona ditunyo dyakwe hoyolonga kosoko yakwe.
43012042	Hata nheifo, wengi wa wakulu howomwihuwila, ninga kosoko ya kuwogoha Mafalisayo, wasadahile kulonga chimesomeso, uleke wanhalafigwe mumasinagogi.
43012043	Kosoko hawenda ditunyo dya wanhu kusuma ditunyo dye Mulungu.
43012044	Yesu yenula dijwi yekugamba, “Wowose yakunihuwila niya, nghakunihuwila niye du, ninga ayuya iyanitumile.
43012045	Na yakunyona niye yakumona na yuya yanitumile.
43012046	Nija kuwa ujelu we chilunga, uleke ayuya iyakunihuwila yanghasigale muchisa.
43012047	Hona kwina wowose yakuhulika simbuli sangu, na nghakusikola, aniye sikumuliganisa; kosoko sijile kuliganisa ichilunga ninga kuchihonya ichulunga.
43012048	Imwene iyakunilema niye na nghakuhokela simbuli sangu, kena mulamusi, simbuli sonilongile no sikasimuliganisa mudijuwa dye indumo.
43012049	Kosoko niye silongile kwa udaha wangu nimwecho; Baba iyanitumile kanigha dilagiso, nilonge choni na nisimulile choni.
43012050	Na nimanya fina dilagiso dyakwe ni uwumi wa majuwa gose. Kosoko iyo chonikulonga, nikulonga ifyene Baba foyanitumile.”
43013001	Hambiya dijuwa dikulu dye Pasaka fodowile disinati difike Yesu hakamanya fina ichigele chokuleuka muchilunga na kuluta kwe Baba chifika. Hakawenda awakwe wowile muchilunga, hakawenda mpaka ndumo.
43013002	Ichigele chokudiya, Ishetani yakowe kaguma muchidoga cha Yuda Isikalioti, mwana wa Simoni, kumusongesa.
43013003	Yesu yakamanye fina Baba kamwingha ifinhu fyose mumikono yakwe, na fina kalawa kwe Mulungu,
43013004	hoyokwinuka hoyekale, hakeka sisuke sakwe hanghanda, hoyokiyoha na chitambala.
43013005	Kameyi hoyogida ameji mwibakuli, hakakonga kusunha imigulu ya wefusa wakwe, na kuwahamusa ne chitambala chakwe choyakiyohile muchuno.
43013006	Hakeja kwa Simon Petulo, iPetulo hoyomugamba, “Mundewa agweye ukunisunha migulu?”
43013007	Yesu hakamubidula, “Chonikugolosa nghukudaha kumanya hambiya, ninga hanyuma ukaumanya.”
43013008	Petulo hoyomugamba, “Agweye ukwija uninashe migulu yangu nghukunasha ng'oo.” Yesu hoyomubidula, “Ninghaleka kukunasha nghumuhangi naniye.”
43013009	Simoni Petulo hoyomugamba, “Mundewa si imigulu yangu du ninga ne mikono yangu ne ditwi dyangu.”
43013010	Yesu hoyomugamba, “Iyafuluse kiyoga kechaka soko ya kiyoga kahi nanga kunawa migulu ninga musafi umutufi wose; nanye mwa wasafi, ninga si nyeye mose.”
43013011	Kosoko hakamanya no nani yakwende yamusongese; nochileka yagambile, “Anye mose musi safi.”
43013012	Yakafuluse kusunha migulu yawo, na kulonda si suke sakwe, na kwikala haukalo wakwe, hoyowagamba, “Mumanya chonigolose ukwenu?
43013013	Mukuninanga, ‘Mwalimu’ na ‘Mundewa,’ na mukulonga chelu, nofo nuwile.
43013014	Honaga aniye ni Mundewa ne Mwalimu wenu, niwanashani migulu yenu, anye nanye imwagilani kinasha migulu nyeye kwa nyeye.
43013015	Kosoko nifulusa kumonesani nanye mugolose fonimoneseni.
43013016	Chawelu lugano, nikumutamilani imutumwa si mukulu kusuma iMundewa wakwe, kahi ayuya yatumigwe si mukulu kusuma iyamutumile.
43013017	Hona munghamanya, ifinhu fino, ibeka ukwenu hona mukufigolosa.
43013018	“Sikulonga kosoko yanyeye mose; niwamanya woniwasaguleni; uleke simbuli sa Mulungu simemelesigwe, ‘Ayuya yadiyile umukate wangu kanyinulila ichisinyagilo chakwe.’
43013019	Nikumutamilani ino hambiya, ugele isinati ilawanise, uleke hona ikulawanisa, muhuwile fina aniye no nene.
43013020	Chawelu, chawelu, nikumutamilani, iyakumuhokela wowose wonikumutuma yakunihokela niye; naye yakunihokela niya yakuhokela iyanitumile niye.”
43013021	Yesu yakalonge nheifo, hoyokuwa na lwidaso muchidoga chakwe hoyohomelela, “Chawelu, chawelu nikuwatamilani, yumwedu wenu yakwenda yanisongese.”
43013022	Awefusa wakwe howokilanga, wasatangile chawelu fina yakulonga nani.
43013023	Mwifusa wakwe yumwedu, yendigwe na Yesu, hakegemila muchifa cha Yesu.
43013024	Baho Simon Petulo hoyomukonyesa, na kugamba, “Chitamile no yehoki imwene woyakulonga.”
43013025	Iyegamile muchifa cha Yesu hoyomugamba, “Mundewa, no yehoki?”
43013026	Yesu hoyobidula, “No yuya yonikwenda nimwinghe ichibendu cho mukate chonichanise mwibakuli.” Kamei yakachanise ichibendu chiya, hoyomwingha Yuda, mwana wa Simon Isikalioti.
43013027	Yakalonde ichibendu chiya, Shetani hoyomwingila, Yesu hoyomugamba, “Dyo ukuhanga kugolosa, golosa chimwande.”
43013028	Hamesa hachaka yatangile nhani yalongile nheifo ukwakwe.
43013029	Wamonga hawana nhagela kosoko Yuda noyowile ne chisanduku cha mapesa, Yesu yendeyomutuma, Kagule fyene fyochikuhananga kosoko ye sikukuu ino; Nhagela chinhu cha kuwengha wakiwa.
43013030	Kwa nheifo yakahokele ichibendu chiya, chimwande hoyolawa kunje; hachuwa chilo.
43013031	Yakaleuka, Yesu hoyogamba, “Hambiya Mwana we Mulungu yakutunyigwa, na mugati yakwe Mulungu yakutunyigwa.
43013032	Mulungu yanghatunyigwa u mwakwe, Mulungu naye yakwenda ya mutunye umwakwe imwecho, na kumutunya chimwande.
43013033	Wana wadodogi, kwa chipisi chiguhi na hamwedu nanye. Mwonihananga; fina fonalongile kuwayahudi nikulonga ukwenu nako, Konikuluta misikudaha kunyandamila.
43013034	Dilagiso disha nikumwinghani, mukiyende, fina fonimwendileni niye anye nanye mukiyende nheifo.
43013035	Munghakiyenda awanhu wose womanya fina anyeye mwa wefusa wangu.”
43013036	Simoni Petulo hoyomugamba, “Mundewa, ukwijahe?” Yesu hoyomubidula, “Konikuluta nghukudaha kunyandamila hambiya; ninga ukudaha kunyandamila hanyuma.”
43013037	Petulo hoyomugamba, “Nhani nileke kukwandamila hambiya? Nikuulafa uumi wangu kosoko yako.”
43013038	Yesu hoyomubidula, “Kolafa uumi wako kosoko yangu? Chawelu chawelu, nikukutamila, ugele dijogolo disinati dike, ukuwa unikanile kadatu.”
43014001	“Mughadasike mufidoga fyenu; muhuwileni Mulungu, nihuwileni na niye.
43014002	Munyumba ya Baba mwina fibuha fingi; nanga si nheifo hanuwa nikumutamilani fina nikamwikilani ukalo?
43014003	Ninghaluta na kumwikilani ukalo, nokwija niwalondeni chilutanye ukwangu, uleke honuwile niye anye nanye muwe baho.
43014004	Na muimanya injila yonikulutila.”
43014005	Tomasi hoyomugamba, “Mundewa chisimanyile koukuluta choimanya nhani injila?”
43014006	Yesu hoyomugamba, “Aniye no ni njila, ne chawelu no uwumi; kwachaka munhu yakwija kwa Baba inghakulokela ukwangu.
43014007	Nanga unimanyile niye hakuwa u kumumanya ne Babangu nheifiya; hambiya mumumanya na mufulusa kumona.”
43014008	Filipo hoyomugamba, “Mundewa, chonese iBaba noyochikuhananga du chokwiguta.”
43014009	Yesu hoyomugamba, “Nikala nagwe majuwa gose gano, ninga agwe hunimanyile Filipo? Iyanyonile niye kamona ne Baba; ukudaha nhani kugamba, chonese Baba
43014010	Nghukuhuwila fina aniye na mugati ya Baba na Baba kamugati yangu? Simbuli sonikulonga ukwenu sikulonga kwa udaha wangu; ninga iBaba yowile mugati yakugolosa milimo yakwe.
43014011	Huwileni, aniye na mugati ya Baba na Baba kamugati iyangu; hona si nheifo munihuwile kosoko ye milimo iyeecho.
43014012	Huwileni, huwileni nikumutamilani, imunhu iyakunihuwila imilimo yonikugolosa, niye yakwenda yagolose kahi yakudaha kugolosa mikulu kusuma ino, kosoko nikuluta kwa Baba.
43014013	Chochose chomukutasa kwe disina dyangu, nigolose, uleke iBaba yatunywigwe mu iMwana;
43014014	Munghatasa chinhu chochose mu disina dyangu nikwenda nigolose.”
43014015	“Mughanyenda, mukukola malagiso gangu.
43014016	Na nikumutasa Baba, yakwenda yamwigheni mutasi yungi, yekale nanyi majuwa gose.
43014017	No Muhe we chawelu, imwene ichilunga chino chisikudaha kumuhokela; anye mukumumanya, kosoko yakwikala hamwedu nanye na yakuwa kugati yenu.
43014018	Sikumulekani mwi wemwene; mukumwijilani.
43014019	Ninga chipisi chiguhi ichilunga chisikwenda chinyone kahi, ninga anyeye mukweda munyone; kosoko niye ni mumi, anye nanye mukuwa womi.
43014020	Dijuwa dyo, mukamumanya fina aniye nuwa mugati ya Baba ne Baba na nyeye muwa mugati yangu, na niye muwa mugati yangu, na niye mugati yenu.
43014021	Iyena malagiso gangu na kugagolosa, aye no yakunyenda, na iyakunyenda yakwenda yendigwe ne Babangu nami nikwenda nimwende na kigubula ukwakwe.”
43014022	Yuda, (si Isikalioti) hoyomugamba, “Mundewa yanhani fina ukuhananga kigubula ukwetu ninga si kuchilunga?”
43014023	Yesu hoyomubidula, na kumugamba, “Awakunyenda wakukola imbuli yangu, na iBaba yakwenda yawende, nase chikwija ukwakwo na kugolosa ukalo wetu umwawo.
43014024	Ayuya imwene inghakunyenda nghakukola simbuli sangu, na imbuli yomukuhulika si yangu ninga ni ya Baba iyanitumile.
43014025	Simbuli sino nilonga nanye, ugele nikali hamwedu nanyi.
43014026	Ninga, Imutasi, Muhe Musunhile iyekwenda yegaligwe na Baba ku disina dyangu, yakwenda yawafuse finhu fyose, na kuwagelegesa gose goniwafusile.
43014027	“Digoya nikumulekelani; digoya dyangu nikumwinghani; sifina ichilunga fochikulafa; aniye nikumwinghani fidoga fyenu finghedasike, kahi finghogohe.
43014028	Hamunihulika nikumugambani, ‘Nikuleuka, ninga nikwenda nimwijileni!’ Hona mukunyenda, nanga mukunyenda hamuwa mukusekelela, kosoko iBaba ni mukulu kusuma niye.
43014029	Na hambiya nimutamilani ugele unghali kufika, uleke maukufika muhuwile.
43014030	“Sikulonga mbuli nyingi kahi nanyeye, kosoko imukulu we chilunga chino yakwija. Kachaka udaha wowose ukwangu;
43014031	ninga nikugolosa fina iBaba foyanilagise, uleke ichilunga chimanye fina nikumwenda iBaba. Inukeni, chigendeni kuya.”
43015001	“Aniye no ni musabibu wa chawelu, na iBabangu no mulimi.
43015002	Chila inhambi idisikweleka, yakudileusa, na chila inhambi idikweleka mamudyo yakudihungulila uleke digendelele kweleka lugano.
43015003	Anyeye mufulusa kwela kosoko ye imbuli yonilongile ukwenu.
43015004	Ikaleni mugati iyangu, na niye mugani yenu. Fina dinhambi fodisikudaha kweleka diimwene, ikuhanangigwa dikale mumusabibu, anye nanye nheifo musikudaha kweleka munghaleka kwikala u mwangu.
43015005	“Aniye no ni musabibu, anyeye no mumanhambi. Iyakwikala mugati yangu, na niye mugati yakwe, no yuyo iyakweleka mamudyo mengi, kosoko munghaniswela musikudaha kugolosa chochose.
43015006	Imunhu nghona ngakwikala umwangu, yakutagigwa kunje kifana itambi na kunyala; na matambi gakulundigwa, na kukubititigwa mumoto na kusomigwa.
43015007	Munghekala umwangu, na simbuli sangu singhekala mugati yenu, taseni chochose chomukuhananga, na mukwenda mugoloseligwe.
43015008	Kwa nheifo iBaba yakutunyigwa, kosoko mukweleka mamudyo mengi, mukiyonesa chawelu fina mwa wefusa wangu.
43015009	Fina iBaba foyanyendile ani, nani nofonimwendileni; mugendelele kwikala mu wendo wangu.
43015010	Munghagakola amalagiso gangu, mwukwenda mugendelele kwikala mu wendo wangu, fina niye fonikolile amalagiso ga Baba na kwikala mu wendo wakwe.
43015011	“Simbuli sino nisilonga ukwenu uleke ichinyemi changu chuwe ukwenu, uleke ichinyemi chenu chimemelekele.
43015012	Adino no dilagiso dyangu, mukiyende fina aniye fonimwendileni anyeye.
43015013	Kwechaka wendo mukulu kusuma uno, we imunhu kulafa uwumi wakwe kosoko ya wambwiya sakwe.
43015014	Anyeye mwawambwiya sangu honaga mukugolosa fonimulagiseni.
43015015	Sikuwenanga kahi imutogomi kosoko imutogomi nghamanyile imukulu wakwe yakugolosa choni, ninga nimwinangani nyeye wambwiya sangu, kosoko gose gokunihulike kulawa kwa Baba niwatamilani.
43015016	Sinyeye mwanisagule, ninga aniye nonawasaguleni na kuwegala mulute mukeleke mamudyo na mamudyo genu gagendelele, uleke chochose chomukumutasa iBaba mudisina dyangu yamwingheni.
43015017	Dilagiso dyangu nodino, mukiyende.”
43015018	“Ichilunga chinghamusulani, mugelegele fina hachikonga kunisula niye.
43015019	Munghowa wanhu we chilunga, ichilunga chikumwendani kosoko mwawanhu wakwe. Ninga hanimusagulani kulawa muchilunga chino, anye mu si wanhu we chilunga; nochileka ichilunga chikuwasula.
43015020	Mugelegele, imbuli yonamutamileni, ‘Imutumishi si mukulu kusuma imukulu wakwe, nghonaga niye hawanisambase, womusambasani na nyeye, nghona waikolile imbuli yangu,’ wakola iyenu nayo.
43015021	Ninga wowagolosela gose gano kosoko yangu, kosoko wasimumanyile ayuya iyanitumile.
43015022	Nanga sejile nakulonga nawo, hawowa wakuwa chaka wihi; ninga hambiya wechaka chinhu cha kuwalongela, kosoko yo uwihi wawo.
43015023	Ayuya iyakunisula niye yakumusula na Baba neifia.
43015024	Nhanga gagolose muchiligati yawo imilimo yene hechaka wowose yakudaha kugolosa, wasowile wakuwa na wihi, ninga hambiya wona na wanisula niye hamwedu na Baba.
43015025	Kukumemelesa imbuli itulumigwe mwilagiso dyawo, ‘Wanisula chaka.’
43015026	“Ninga, nghona Imulolesi yakwija, wonikwenda nimwigale kulawa kwa Baba, Muhe we chawelu, iyakulawa kwa Baba, yakwenda yowe muhomelesi wangu;
43015027	anye nanye mwa wahomelesi, kosoko hamuwa hamwedu na niye kulawa kunghonga.”
43016001	“Nimutamilani sose sino uleke munghaleke dihuwi dyenu.
43016002	Wakumuwingani mumasinagogi chawelu, ichigele chikwija ichene wowose yuya yakumukomani yakona fina yakumutogomela Mulungu itunyo.
43016003	Na wakwenda wagolose nheifo kosoko wasimumanyile iBaba na niye nheifia.
43016004	Ninga nilonga sino ukwenu, ugele nomoo ukwija mugelegele fina hanimutamutamilani.” “Salongile simbuli sino kulawa kunghonga kosoko hanyuwa hamwedu nanye.
43016005	Ninga hambiya nikuluta ukwakwe iyanitumile; hechaka munhu yekunyusa, ukwijahe?
43016006	Ninga kosoko nilongile simbuli sino ukwenu, usungu umema mufidoga fyenu.
43016007	No nheifo, nikumutamilani ichawelu: Ni fiswanu kwa ulwandi ulwenu fina nikuleuka, kosoko ninghaleka kuleuka, Imulolesi nghakwija ukwenu; ninga ninghaluta nikwenda nimwigale.
43016008	Ugele woyekwija, yakuchonesa ichilunga muchanhya ya uwihi, ichawelu, na kuliganiswa.
43016009	Muchanhya ya uwihi kosoko wasanihuwile;
43016010	muchanhya ya chawelu kosoko nikuluta kwa Baba, na musikwenda munyone kahi;
43016011	muchanhya yo kuliganiswa kosoko, imukulu we chilunga chino kaliganiswa.
43016012	“Nina finhu fingi fya kulonga ukwenu, ninga musikudaha kufihokela hambiya.
43016013	Nghona iMuhe we chawelu yakwija, yakayomulongosani kuchawelu chose; nghakwenda yalonga kwa udaha wakwe imwecho, ninga sose soyakuhulika nosoyakulonga, na yakumutamilani ifinhu fikwija ugele fisinati fije.
43016014	Kanitunya niye, kosoko yakulonga ifyangu na kumutamilani nyeye.
43016015	Fose foyenafyo iBaba ni fyangu, kosoko iyo nigamba yakulonda ifyangu, na kumutamilani anyeye.”
43016016	“Chipisi chidodogi musinyona, kahi chipisi chidodogi, monyona.”
43016017	Wefusa wakwe wamonga hawakiyusa, “Choni chichi cho yakulonga ukwetu, ‘Chipisi chiguhi, monyona; na kosoko nikuluta kwa Baba?’
43016018	Hawagamba, ‘Yakulonga choni foyakugamba, chipisi chiguhi?’ Chisikumanya choyakulonga.”
43016019	Yesu hakamanya fina wakwenda wamuse; yawagamba, “Achino nochomukiyusa, fina chonikulonga choni ma nigamba chipisi chiguhi musinyona na kahi chipisi chiguhi monyona?
43016020	Chawelu chawelu nikumutamilani, molila na kuhongesa, ninga ichilunga chosekelela; mokuwa na usungu, ninga usungu wenu wobiduka kuwa chinyemi,
43016021	Imwanamuke nghonaga yakweleka, kena usungu, kosoko ichigele chakwe chifika, ninga yanghamala kweleka ichali, nghakugelegela kahi usungu uya kosoko ye chinyemi fina ichali chelekigwa muchilunga.
43016022	Kosoko mwina usungu hambiya, ninga namonani hanyuma na fidoga fyenu fokuwa na chinyemi, hachaka yakudaha kuleusa ichinyemi chenu.
43016023	Dijuwa didyo musikuwa na soko ya kusa chinhu ukwangu. Chawelu chawelu nikumutamilani munghamutasa Baba chinhu chochose mwisina dyangu komwinghani.
43016024	Mupaka hambiya musitasile chinhu chochose mudisina dyangu; taseni, mohokela, ichinyemi chenu chimeme.”
43016025	“Nilonga sino ukwenu kwa mbasi; Ichipisi chikwija, ugele uwene sikulonga nanye kwa mbasi kahi, ninga kumutamilani chimesomeso muchanhya ya Baba.
43016026	Dijuwa dyo mukamutasa mudisina dyangu na sikugamba fina nikanimutasilani kwa Baba;
43016027	kosoko iBaba imwecho yekumwendani, kosoko nyeye munyenda niye na muhuwila fina nija kulawa kwa Baba.
43016028	Hanija kulawa kwa Baba, na nija kuchilunga; kahi, nikuchileka ichilunga; na kuluta kwa Baba.”
43016029	Awefusa wakwe hawagamba, “Haa, hambiya ukulonga chimeso meso si kwa mbasi.
43016030	Hambiya chimanya fina kumanya finhu fyose, kwechaka soko ya munhu wowose kukusa, kwa nheifino chikuhuwila fina hakulawa kwe Mulungu.”
43016031	Yesu yawabidula, “Hambiya nohomukuhuwila?
43016032	Ichipisi chikwija, chawelu, chija, ugele womukwenda mukiyagale, chila munhu ukaya ukwakwe, na monileka niye nimwene; ninga, si imwene; kosoko iBaba kahamwedu nani.
43016033	Nilonga sino ukwenu, uleke umwangu muwe na digoya. Muchilunga mwina magayo; ninga musangalale aniye nichisuma ichilunga.”
43017001	Yesu yakamale kulonga simbuli siso, hoyokwinula ameso gakwe kulanga na kugamba, “Baba, ugele ufika umutunye iMwanago uleke iMwana naye yakutunye gweye,
43017002	kosoko gweye ukumwingha udaha muchanhya ya wose wene mutufi, yawenghe uwumi wa majuwa gose awaya wo umwinghile.
43017003	Na uno no uwumi wa majuwa gose, fina wakumanye gweye go Mulungu yumwedu we chawelu ne Yesu Kilisito imwene wo umutumile.
43017004	Nikutunya muchilunga, nikamale umulimo wa wanitumile nigolose;
43017005	hambiya Baba, unitunye kumwande yako na ditunyo dyonowile nadyo hamwande yako na didunyo dyonowile hamwedu nagweye ugele ichilunga chisinati chumbigwe.
43017006	“Nidigolosa disina dyako dimanyigwe wowaninghile kulawa kuchilunga. Hawowa wako, houningha niye. Wagolosa fina imbuli yako foikulonga,
43017007	na hambiya wamanya fina chila chinhu chowaninghile chikulawa ukwako.
43017008	Niwengha imbuli iya yowaninghile niye, na waihokela; wamanya chawelu nilawa ukwako, na wakuhuwila fina hakunituma.
43017009	“Nikuwatasila; sikuchitasila ichilunga ninga awaya awene wouninghile, kosoko ni wako;
43017010	awangu wose wako, na awako wangu, na nikutunyigwa mugati yawo.
43017011	Na hambiya si umuno kahi muchilunga, ninga awene wamuno muchilunga, aniye nikwija ukwako. Baba musunhile, uwakole mudisina dyako, dyouninghile uleke wowe na umwedu, kifana seye fochimwedu.
43017012	Fonowile hamwedu du nawo, haniwakola mudisina dyako dyo waninghile, niwemilila hachaka yagilile hata yumwedu nanga imwana wo kwagilila, uleke matulumo gamemelesigwe.
43017013	Ninga hambiya nikwija ukwako; na simbuli sino nikusilonga muchilunga, uleke ichinyemi changu chimemelesigwe mugati yako.
43017014	“Niwengha imbuli yako; ichilunga chiwasula kosoko awene si we chilunga, fina niye fo si we chilunga.
43017015	Sikutasa fina uwaleuse muchilunga, ninga uwemilile na yuya iyehile.
43017016	Awene si wechilunga fina niye fo si wechilunga.
43017017	Uwasunhe ne chawelu, imbuli yako no chawelu.
43017018	Fina agweye fowanitumile muchilunga, ani nani nheifiya niwatuma muchilunga.
43017019	Na kosoko yawo nikilafa nimwecho, uleke nawo wowe wakilafile muchawelu.
43017020	“Sikuwatasila awano du, ninga na awakwenda wahuwile kosoko ye imbuli yawo,
43017021	uleke wowe na umwedu, fina agweye, Baba, fowuwile mugati yangu, na niye mugati yako, awene nawo wowe mugati iyetu, uleke ichilunga chihuwile fina agweye nounitumile.
43017022	Ditunyo dyouninghile niwengha awene, uleke wowe na umwedu fina aseye fochina umwedu:
43017023	Aniye mugati yawo na agweye mugati yangu, uleke wakangale muumwedu, uleke ichilunga chimanye fina agweye kunituma na kuwenda ifyene fyo ukunyenda niye.
43017024	“Baba! Nikwenda, awaya awene wo uninghile, wowe hamwedu nani baho honyuwile, wadyone ditunyo dyangu dyo uninghile kwa uwendo wako ukwangu ugele ichilunga chisinati chumbigwe.
43017025	Baba ni wachawelu, ichilunga chisikumanyile, ninga aniye nikumanya; na wano wamanya fina hakunituma.
43017026	Niwatamila disina dyako, na nikwenda nigendelele kuwatamila, uleke uwendo uwene wo ukunyenda nawo uwe mugati yawo, na niye nuwe mugati yawo.”
43018001	Yesu yakamale kulonga simbuli siso hakaleuka na kuloka ichikolongo cha Keduloni, uko hakuwa na busitani, Yesu na wefusa wakwe howokwingila mubusitani.
43018002	Hambiya, Yuda ayuya yamusongese, hakahamanya ahanhu haya; kosoko Yesu hakasowela kuluta baho na wefusa wakwe.
43018003	Kamei Yuda hakalonda chitewa cha wasilikali, na watogomi kulawa ku makuhani wakulu, na Mafalisayo howowalutila wena na mwenje na mamuli na filama.
43018004	Yesu, yakamanye gose agowile kumwande yakwe, yekilafanisa kumwande ya wose, na kuwagamba, “Mukumulangisa nani?
43018005	“Hawamubidula Yesu wa Nasaleti.” Yesu hawagamba, “No niye, Yuda, iyamusongese, hakema hamwedu nawo.”
43018006	Yakawagambe, “No niye hawoya chisengelenyuma na kugwa hasi.”
43018007	Kahi hakawosa, “Mukumuhananga nani? ”Hakagamba, “Yesu wa Nasaleti.”
43018008	Yesu hakawagamba, “Nimutamilani fina no niye,” hambiya, “Nghona mukunihananga niye, awanhu wano walekeni walute.”
43018009	Aino hayuwa kumemelesa imbuli yoyalongile, “Mu waya wowaninghile, simwagilise hata yumwedu.”
43018010	Baho Simon Petulo, yowile na dipanga, hakadikwega na kumudumula inghutwi yo kulume imutogomi we mutambiki mukulu. Yenangwa Maluku.
43018011	Yesu hakamugamba Petulo, “Yuwisa dipanga dyako muyala yakwe; nileke kunywe ichikombe iBaba choyanyinghile?”
43018012	Baho awasilikali we Chilumi na wakulu wa Wayahudi hawamukola Yesu, na kumoha.
43018013	Kunghonga hawamwigala kwa Anasi; kosoko hakowa mukwewe wa Kayafa, yowile kuhani mukulu umwaka uya.
43018014	Hayuwa Kayafa imwene yejayalonga kuwayahudi fina inogela munhu yumwedu yafe kosoko ya wanhu.
43018015	Simoni Petulo hakamwandamila Yesu, na mwifusa yumonga. Kosoko imwifusa yuya yamanyike ne kuhani mukulu hakengila kwi balasa dye kuhani mukulu hamwedu na Yesu,
43018016	ugele wuwo Petulo hakema hanje hamulango, kwa nheifo imwifusa yuya yamanyike na kuhani mukulu, hakaluta kunje na kulonga ne mundele yuya yakwimilisa umulango, hakamukola Petulo yengile.
43018017	Imundele yuya yakwimilisa mulango yamugamba Petulo, “Agwe nagwe nghwi yumwedu wawo wa wefusa we munhu yuno?” Hoyogamba, “Ka nghana.”
43018018	Hambiya, awatumishi na wakulu hawagolosa moto wa makala, kosoko hakuwa na mheho, na hawema wakotela umoto; iPetulo hamwedu nawo, yemile naye yakotela umoto.
43018019	Mutambiki mukulu hoyomusa Yesu muchanhya ya wefusa wakwe na mafuso gakwe.
43018020	Yesu, hoyomubidula, “Nilonga ne chilunga chimesomeso, majuwa gose nifusa mumasinagogi na mudihekalu, hawakitang'anyila Wayahudi wose; Silongile chochose kwa chifiso.
43018021	Nhani ukunyusa niye? Wose awano, awanihulike, hanilonga nawo choni; wamanya hanilonga choni.”
43018022	Yakalonga nheifo, imutogomi yumonga yemile habehi naye hoyomutowa Yesu kofi na mukono wakwe, yakugamba, “Afo nofoukumubidula kuhani mukulu?”
43018023	Yesu, hoyomugamba, “Hona nilongile fibi, homelela imbuli ihile; ninga hona nilongile fiswanu, choni cho ukunitowela?”
43018024	Anasi, baho hoyomutuma yohigwe kwa Kayafa kuhani mukulu.
43018025	Baho Petulo hakowa yemile yokotela moto. Hawamugamba, “Agweye nagwe nghwi yumwedu wa wefusa wakwe? Hakekana, yagamba Ka nghana!”
43018026	Yumonga wa watogomi wa kuhani mukulu munduguse wa yuya imunhu yadumuligwe inghutwi na Petulo, hakamusa, “Si hanikona kubusitani hamwedu naye?”
43018027	Petulo kahi hakakana, chimwande dijogolo hodikwika.
43018028	Hawamwigala Yesu kulawa kunyumba ya Kayafa mpaka ku Plaitolia. Hayuwa nhosikusiku. Awene awecho howoleka kwingila ku Plaitolia, uleke wanghachafuke, ninga wadahe kudiya Pasaka.
43018029	Pilato hakalawa kunje kowowile, na kuwagamba, “Mwina mbuli yoni yomukumusongesa imunhu yuno?”
43018030	Hawamubidula, “Nhanga imunhu yuno yechaka gehile goyagolose, chisowile chikumwigala ukwako.”
43018031	Pilato hakawagamba, “Mulondeni nyeye muwecho na mumulamule kwa malagiso genu.” Awayahudi hawamugamba, “Siyo nheifo, aseye chichaka udaha ilagiso wa kumukoma munhu.”
43018032	Aino hayuwa kumemelesa imbuli yoyalongile Yesu konesa yakwenda yafe kwa ifa dyaki.
43018033	Pilato hakengila ku Plaitolia hakamwinanga Yesu kahi, yamugamba, “Agweye no go Mundewa wa Wayahudi?”
43018034	Yesu yamubidula, “Simbuli sino ukulonga du agweye go mwecho, ama kwina wamonga wakutamile muchanhya ya niye?”
43018035	Pilato yabidula, “Ani na Muyahudi? Ditaifa dyako gomwecho na makuhani wakulu nowakwigale ukwangu; kugolosa choni?”
43018036	Yesu hakabidula, “Undewa wangu si wechilunga chino; nanga undewa wangu wowile we chilunga chino, awatumishi wangu howowa wakunilewelesa na Wayahudi kunihonya ne mikono ya Wayahudi, ninga undewa wangu si wa chilunga chino.”
43018037	Pilato hakamugamba, “Nong'amba gweye kwa Mundewa?” Yesu yabidula, “Kuilonga aniye na Mundewa.”Kosoko iyo hanyelekigwa na kosoko iyo hanija kuchilunga, kuhomelela iichawelu. “Chila munhu we ichawelu yakuhulikisa dijwi dyangu.”
43018038	Pilato yamugamba, “I chawelu no choni?” Yakalonge nheifo, hoyoluta kunje ku Wayahudi kahi, na kuwagamba, “Sikona wihi mwi munhu yuno.
43018039	Ninga musowela fina ugele we Pasaka nimudoholeleni munhu nyumwedu; Togoleni mokwenda mumudoholeni iMundewa wa Wayahudi?”
43018040	Hawenula majwi gawo, kahi, Siyo yuno, ninga Balaba, Hambiya Balaba hakowa muhiji yakuhija kwa ludole.
43019001	Kamei Pilato hakamulonda Yesu na kumujola fiboko.
43019002	Wasilikali hawaluka nghofiya ya miwa, na kumufasa mwiti, hawamufasa nghasu dunghudunghu;
43019003	na kumwijila, wakugamba, “Bahoni, Mundewa wa Wayahudi! Na kumutowa ne makofi.”
43019004	Pilato yalawa kunje kahi, na kugamba, “Langeni nikumwigala kunje ukwenu, uleke mumanye fina sonile dyodyose dihile mwi munhu yuno.”
43019005	Kameyi Yesu hakalawa kunje, yafalile ikofiya ye miwa, na dijoho didunghudunghu. Pilato yawagamba, “Mulangeni imunhu.”
43019006	Awatambiki na watogomi wakamone, hawajoja wakugamba musambaseni, musambaseni mumusalaba! Pilato yawagamba, “Mulondeni anyeye muwecho mukamusambase mumusalaba, kosoko sikona chochose choyabanile.”
43019007	Wayahudi hawamugamba, “Aseye china dilagiso, na kwa dilagiso didyo kanogela kufa, kosoko kakigolosa kuwa mwana we Mulungu.”
43019008	Pilato yakahulike simbuli siso hakagendelela kuwa na itisi lugano;
43019009	hakengila kahi ku Plaitolia na kumugamba Yesu, “Kulawa hoki gweye?” Ninga Yesu nghamubidule.
43019010	Kamei Pilato hoyomugamba, “Nghukulonga naniye? Nghukumanya fina nina udaha wa kukulekela na nina udaha kukusambasa?”
43019011	Yesu yamubidula, Nghowile ukudaha kuwa na udaha muchanhya yangu niye honaga nghwinghigwe kulawa kuchanhya, kosoko iyo ayuya iyanigale niye ukwako kena uwihi mukulu.
43019012	Mu dino Pilato hoyohananga kumulekela, ninga Wayahudi hawajoja, Unghamulekela imunhu yuno agweye nghwi imbuya na Kaisali; chila munhu yakigolosa Mundewa, yakuwa chinyume na Kaisali.
43019013	Pilato yakahulike simbuli siso, hakamulafa Yesu kunje, hoyokwikala mudigoda dya ulamusi, ahanhu hakwinangigwa Sakafu ya mawe, Chiebulaniya Gabata.
43019014	Haduwa dijuwa dya kutandila ge Pasaka; hayuwa kifana saa ya mutandatu nhafi. Hoyowagamba Wayahudi Langeni Mundewa wenu!
43019015	Hawajoja, Muleuse, muleuse, musambase! Pilato hakawagamba, “Nimutungike mumusalaba iMundewa wenu?” Watambiki wakulu howobidula, “Chechaka Mundewa ninga Kaisali.”
43019016	Kameyi hoyomulafa ukwawo yatungikigwe mumusalaba.
43019017	Baho howomulonda Yesu, hoyolawa kunje, yenule umusalaba wakwe imwecho, ku ahanhu hakwinangigwa iguha dya itwi, ahakugambigwa Goligota Chiebulaniya.
43019018	Baho hawamutundika hamwedu naye wamonga weli, yumwedu chila ulwandi na Yesu hagatigati yawo.
43019019	Pilato kahi hakandika diwandiko na kudika mumusalaba; dikugamba Yesu wa Nasaleti Mundewa wa Wayahudi.
43019020	Wengi wa Wayahudi howosoma diwandiko didyo, kosoko ahanhu hoyatungikigwe Yesu hahowe habehi ne ikaya; na hadiwandikwa mu Chiebulaniya, Chilatini, na Chiyunani.
43019021	Awakulu wawatambiki wa Wayahudi hamugamba Pilato, Unghawandike, Mundewa wa Wayahudi, nanga imunhu yuno kagamba Aniye no ni Mundewa wa Wayahudi.
43019022	Pilato hakabidula, Goniwandike niwandika.
43019023	Wasilikali wakamale kumusambasa hawalonda sisuke sakwe howosigawa filungo fine, chimwedu kwa chila musilikali; na dijoho dyakwe. Ninga, dijoho didyo haduwa chaka mushono, ninga dilukigwa kulawa kuchanhya mpaka hasi;
43019024	Howokigamba, “Chighadidege, ninga chiditowele kula, dyuwe dyani.” Hayuwa nheifo uleke Mawandiko gamemelesigwe, “Hawagawa sisuke sangu mugati yawo, na isuke yangu howoyitowela kula.”
43019025	Afo nofowagolose wasilikali. Ninga habehi na musalaba hawema ing'ina wa Yesu, ne lumbudye we ing'ina wa Yesu, na Maliamu Magidalena.
43019026	Yesu yakamone ing'ina, ne mwifusa yuya woyamwendage, kema habehi naye, hoyomugamba ing'ina, Mudala, mulange imwanago.
43019027	Kamei hoyomulonga ayuya imwifusa, Mulange ing'inako! Kulawa isaa iya imwifusa yuya hoyomulonda ukaya ukwakwe.
43019028	Hanyuma yakwe Yesu yakamanye fina gose hambiya gahela, hoyolonga (kumemelesa matulumo), “Nikona nghilu.”
43019029	Dibakuli dimemile siki haduwa baho; howolonda sifongo howoyifabika, mudibali dina siki howoyisomeka mulusito howomwikila kumulomo.
43019030	Kameyi Yesu yakaihokele isiki yiya, hoyogamba, “Ihela!” Hoyofunama ditwi dyake hoyolafa ichidoga chakwe.
43019031	Kosoko dyowile ijuwa dya kiyandaa, uleke imitufi inghasigale mumusalaba dijuwa dye sabato (kosoko isabato haduwa ijuwa ikulu lugano), Wayahudi howomufasa Pilato imigulu yawo ibenigwe, na waleusigwe.
43019032	Wasilikali howokwija, homubena migulu wa kunghonga na yumonga yatungikigwe mumusalaba hamwedu naye;
43019033	ninga wakeje kwa Yesu hawona fina kafulusa kufa wasabanile migulu yakwe.
43019034	Ninga yumwedu wa wasilikali hoyomudoma halubafu na mugoha, na chimwande hoilawa sakame na meji.
43019035	Ayuya iyonile kahomelela, uhomelesi wakwe ni wa chawelu uleke anye nanye muhuwile.
43019036	Kosoko, simbuli sino sigoloseka uleke mawandiko gamemelesigwe, Kahi diguha dyakwe disikubenigwa.
43019037	Na kahi diwandiko dimonga dikugamba, “Wakawomulanga imwene wowamudomile.”
43019038	Gakahele gano Yusufu Alimataya yowile mwifusa wa Yesu, kwa chifiso, kosoko yakogoha Wayahudi hakamutasa Pilato yawulonde umutufi wakwe, Pilato hakafumila. Kwa nheifo hakakwija na kuulonda na kuuleusa umutufi wa Yesu.
43019039	Nikodemo naye, ayuya yejile kwa Yesu nechilo, hoyokwija kegala muhanganiso wa manemane na wudi kifana latili igana dimwedu nhafi.
43019040	Howoulonda umutufi wa Yesu, na kumoa musanda ye suke nyelu ya bafuta na manukato fina Wayahudi fowasowele mumasiko gawo.
43019041	Ahanhu haya hoyatungikigwe mumusalaba hahowa na busitani, na mubusitani iyo chilalo chisha chisinati chikigwe mutufi wa munhu wowose
43019042	Kosoko ya dijuwa dya Wayahudi dya kiyandaa na kosoko ichilalo chiya chowile habehi, howomusika Yesu umo.
43020001	Dijuwa dye inghonga dye dijuma, Maliamu Magidalena yekilawa kuluta chilalo, ugele kukali malisalisa, hoyokona fina diwe difingilisigwa kulawa muchilalo.
43020002	Hakabilima na kuluta kwa Simoni Petulo, mwifusa yuya yumonga, yendigwe na Yesu, yawagamba, “Wamuleusa Mundewa muchilalo na chisimanyile wamwika hoki.”
43020003	Baho Petulo hoyolawa hamwedu na yuya mwifusa yumonga, howoluta kuchilalo.
43020004	Wabilima wose weli, ninga imwifusa yumonga hoyomujumha Petulo hoyokonga kufika kuchilalo;
43020005	hoyofunamana kusungilila kugati, hoyokona sisuke se bafuta sowile ukuya kugati, ninga nghengile kugati.
43020006	Kameyi Simoni Petulo keja yakumwandamila, hoyokwingila kuchilalo, hoyokona sisuke siya se bafuta suwile baho hasi,
43020007	ne chitambala chohigwe kwitwi nacho chabaho, fisunhile hamwedu na sisuke ichene cheimwene chikunjigwa.
43020008	Noho ayuya imwifusa yumonga, yakongile kufika hachilalo, naye hoyokwingila, hoyokona na kuhuwila;
43020009	kosoko hawowa wasinhati wamanye amawandiko, fina imwagila yenuke kulawa kuwafile.
43020010	Kameyi nowefusa wakwe howoleuka howoluta kusikaya sawo.
43020011	Maliamu hakema hanje ye chilalo yekulila, foyalilage yafunamana kulanga hasi ye chilalo;
43020012	Hoyokona Malaika weli wena suke njelu; wekala howekigwe umutufi wa Yesu, yumonga ulwandi lwa kumatwi, yumonga ulwandi lwa kumigulu.
43020013	Hawamugamba, “Gomwanamuke nhani ukulila?” Naye hakawagamba; Kosoko wamuleusa Mundewa wangu, simanyile wamwika hoki.
43020014	Yakalonge nheifo, yabiduka na kumona Yesu yemile, ninga nghamanyile fina ni Yesu.
43020015	Yesu yamugamba, “Gomwanamuke ukulilila choni? Ukumuhananga nani?” Hakamanya nhagela nomwimilisi wa busitani, yamugamba, “Mukulu, honaga umuleuse nitamile koumwikile, nikudaha kumulonda na kumuleusa.”
43020016	Yesu hoyomugamba, “Maliamu!” Hakabiduka na kumugamba kwa Chiebulaniya “Laboni!” nong'amba, “Mwalimu.”
43020017	Yesu hoyomugamba, “Unghanikole, kosoko sinati nikwile kwa Babangu; ninga luta kawatamile wandugu sangu uwagambe nhafi, nikukwila kwe Babangu, na Baba yenu, kwe Mulungu wangu na Mulungu wenu.”
43020018	Maliamu Magidalena hoyoluta na kuwatamila awefusa Nimona Mundewa, na kuwatamila fina kalonga simbuli ukwakwe.
43020019	Chigele cha hegulo dijuwa didiya, dijuwa dye inghonga dye dijuma, imilango yose ihindigwe ahanhu howowile awefusa wakwe, kosoko ya kogoha Wayahudi, Yesu hakeja na kwima muchiligati yawo na kugamba, “Digaya dyuwe ukwenu.”
43020020	Yakamale kulonga nhaifo, na kuwonesa imikono yakwe na lubafu lwakwe. Kameyi awefusa howosekelela wakamone Mundewa.
43020021	Yesu hoyowagamba kahi, Digoya dyuwe hamwedu nanye. Fina Baba foyenitumile niye, aniye nani nikumutumani nyeye.
43020022	Yakamale kulonga nheifo, hakawakehela, na kugamba, “Hokeleni Muhe Musunhile.
43020023	Munghawalekelela wanhu uwihi wawo, wakuwa walekeleligwe.”
43020024	Hambiya, Tomaso wa awaya ikumi na weli, iyakwinangwa Ipasa, hakowa hechaka Yesu foyejile.
43020025	Kameyi awayagwe howomutamila, Chimona Mundewa, Ninga mwene hoyogamba, “Ninghaleka kona mumiko yakwe singhofu se misumali, na kukwafa ne fidole fyangu isinghofu se misumi, na kwalabata no mukono wangu ulubafu lwakwe, sikwenda nihuwile ng'oo.”
43020026	Gakaloke majuwa munane, awefusa wakwe hawowa kahi munyuma, Tomasi naye hakowa hamwedu nawo. Milango hayuwa ihindigwe, ninga Yesu hakeja na kwima muchiligati yawo, hoyogamba, “Digoya dyuwe hamwedu nanye.”
43020027	Hoyomugamba Tomaso, Guma ichidole chako hano, ulange imikono yangu; na golola umukono wako, walabate ulubafu lwangu, unghowe munhu yechaka dihuwi, ninga iyakuhuwila.
43020028	Tomasi hakabidula, Mundewa wangu na Mulungu wangu!
43020029	Yesu hakamugamba, “Kuhuwila kosoko kunyona niye? Ibeka awaya awasonile ninga wakuhuwila.”
43020030	Yesu hakagolosa majumo mengi kumwande ya wefusa wakwe, agene gasuwile muchitabu chino;
43020031	ninga agano gawandikwa uleke muhuwile fina iYesu no Kilisito, iMwana we Mulungu, fina kwa kuhuwila muwe na uwumi wa majuwa gose umwakwe.
43021001	Gakaloke majuwa makefu hakakiyonesa kahi kuwefusa wakwe habahali ya Tibelia; hoyokiyonesa nhafi.
43021002	Simoni Petulo, Tomasi yekwinangigwa Ipasa, Natanaeli wa Kana ya Galilaya, awana wa Sebedayo, na wamonga wadatu wa wefusa wakwe hawowa hamwedu.
43021003	Simoni Petulo yawagamba, “Aniye nikuluta kulowa somba.” Hawamugamba, “Chikulutanya,” hawengila mungalawa; ninga ichilo chicho wasapatile somba ng'oo.
43021004	Fokwakongile kucha, Yesu hakema munghingi, awefusa wasatangile fina hakowa Yesu.
43021005	Yesu yawagamba, “Mowana mwina somba sosose? ” Hawamubidula, hawagamba, “Ka!”
43021006	Hoyowagamba, “Kubiteni ulwafu ulwandi lwa kulume lwe ngalawa mukwenda musipate.” Baho howoukubita, kameyi lo hawasumigwa kuukwega, kosoko ya uwingi wa sisomba.
43021007	Imwifusa yuya iyendigwe na Yesu yamugamba Petulo, No Mundewa! Petulo yakahulike fina no Mundewa, hakafala sisuke sakwe, kosoko hakowa yasihambule ugele yakugolosa milimo, hakajumha kumeji.
43021008	Ninga awefusa wamonga howokwija ne ngalawa, wakukwega ulwafu lumemile sisomba, kosoko hasowile hatali kulawa kunghingi kifana nghanyo imwedu kulawa kunghingi.
43021009	Wakalawe kunje ya meji, howokona moto wa makala baho, muchanhya yakwe mwina somba, na mukate,
43021010	Yesu hoyowagamba, “Leleni sisomba simonga somulowile lulu baha.”
43021011	Kosoko iyo Simoni Petulo hoyoluta kungalawa na kulukwega ulwafu kunghingi lumemile sisomba singhulu igana dimwedu makumi mashano na ndatu; kahi uwingi wose ninga ulwafu lusadegeke.
43021012	Yesu yawagamba, “Mwije mudiye chisinhuka nguluule.” Hechaka kahi mwifusa wowose yagesile kumusa No nani gweye? Hawamanya no Mundewa.
43021013	Yesu yeja na kulonda umukate hoyowengha, na sisomba naso nheifiya.
43021014	Auno hauwa ugele wa kadatu wa Yesu kiyonesa kuwefusa wakwe yakafuluse kwinuka kulawa kuwafile.
43021015	Wakamale kudiya chakudiya cha nhosikusiku, Yesu hoyomugamba Simoni Petulo, “Simoni mwana wa Yohana, agwe ukunyenda kusuma wano?” Hoyomugamba, “Heye, Mundewa, kumanya fina nikukwenda.” Yesu hoyomugamba, “Ufinghe chakudiya ifikolo fyangu.”
43021016	Lwakeli kahi hoyomulonga, “Simoni mwana wa Yohana, ukunyenda?” Hoyogamba, “Heye, Mundewa, kumanya fina nikukwenda.” Yesu hoyomugamba, “Dima singholo sangu.”
43021017	Hoyomulonga kahi lwakadatu, “Simoni, mwana wa Yohana, ukunyenda?” Petulo hakona usungu kosoko yalongile naye lwakadatu, “Ukunyenda?” Na hoyomugamba, “Mundewa, kumanya fina nikukwenda!” Yesu homugamba, “Usinghe singholo sangu chakudiya.
43021018	Chawelu, chawelu, nikukutamilani fowowile mujelelo, wende ukiyoha gomwecho na kuluta koukuhananga; ninga foukuwa musehe, ukwenda ugolole imikono yako na munhu yungi kohutasa na kulongosa uhunhu ko nghukwenda kuluta.”
43021019	(Hakalonga nheifo konesa ni kwa difa dya nhani doyakayomutunyila Mulungu.) Sikahele siso hoyomugamba, “Nyandamile!”
43021020	Petulo hoyobidula hoyomona imwifusa yumonga yakuwandamila, ayuya iyendigwe na Yesu, iyegamile muchifa chakwe ugele we chakudiya na yagambile, Mundewa no nani yakukusongesa?
43021021	Petulo yakamone hoyomulonga Yesu Mundewa yanhani imunhu yuno naye?
43021022	Yesu yamugamba, “Nghona nikwenda yekale mpaka ugele wonikuya inachoni ukwako? Nyandamile!”
43021023	Inonga hayenela kuwandugu fina imwifusa yuno nghakufa, ninga Yesu nghalongile nheifo ukwakwe fina nghakufa, ninga, Honaga nikwenda ayuno yakale mpaka nuye ina choni ukwako?
43021024	Ayono no mwifusa yakuhomelela simbuli sino; na chimanya fina uhomelesi wakwe ni chawelu. Kumalagisa
43021025	Ninga kwina mbuli nyingi soyagolose Yesu, kusigwa sose sandikigwe, hata Ichilunga chose sichowile chikudaha kwika ifitabu fyose fitulumwe.
44001001	Ichitabu achiya che inghonga hanichiandika Teofilo simbuli sose soyagolose na kufusa Yesu kulawa kunghonga ye milimo yakwe
44001002	hata dijuwa diya dyoyenuligwe kuluta kulanga. Ugele nghenati yenuligwe kuluta kulanga hakawalekela misigililo kwa njila ya Muhe Musunhile, awaya awatumigwa wakwe woyawasagule.
44001003	Ukwawo hakakionesa imwenyecho yemumi foyamalile amagayo gakwe kwa uhomelesi mwingi, hoyokiyonesa ukwawo kwa majuwa makumi mane na kulonga simbuli se undewa wa kulanga.
44001004	Fowowile hamwedu hakawalagisa nhafi: Munghaleuke Yelusalemu ninga mugojele achiya choyawahuwise iBaba “ichene, choyalongile”, chomuhulike kulawa ukwangu;
44001005	Kosoko Yohana hakabatisa kwa meji, ninga nyeye fogakuloka majuwa makefu, anyeye mukubatisigwa kwa Muhe Musunhile.
44001006	Awefusa, wakakitanganyile na Yesu howomusa, “Togola Mundewa ugele uno noho ukuuwisa undewa ku Isilaeli?”
44001007	Hakawagamba simulimo wenu kumanya, ugele hegu chipisi chikigwe na Baba kwa udaha wakwe imwenyecho,
44001008	Ninga mohokela ludole foyakumwijilani Muhe Musunhile muchanhya yenu nanye mokuwa wahomelesi wangu ahano Yelusalemu, Muyahudi yose na Samaliya mpaka kundumo ye chilunga.
44001009	Yakamale kulonga nheifo, fowagendelelage kulanga hakenuligwa kuluta kulanga na difunde hodimulonda mumeso gawo
44001010	Na foyakwilage kulanga hawakumhula meso gawo kulanga chimwande wanhu weli wafalile suke njelu howokwima habehi nawo
44001011	howogamba, “Anye Muwagalilaya, nhani mwimile ho mukulanga kuchanhya? Yesu yuno, iyalondigwe kulawa ukwenu kuluta kulanga, yakayokwija nheifo fomumonile yakuluta kulanga.”
44001012	Kamei hawoya Yelusalemu kulawa kwitunda dye miseituni idihabehi na Yelusalemu chitambo cha nghanyo igana nhafi;
44001013	wakengile mwikaya hawaluta kuchibuha cha kuchanya, mowekalage Petulo, Yohana, Yakobo, Andelea, Filipo na Tomaso Batolomayo na Matayo, Yakobo imwana wa Alifayo, Simoni Selote na Yuda imwana wa Yakobo.
44001014	Wose wano hawagendelela hamwedu kutasa, hamwedu na wanawake, na Maliamu ing'ina wa Yesu, na wanduguse.
44001015	Mumajuwa gago, Petulo hoyokwima muchiligati ya awandugu (wose hamwedu hawafika wanhu igana dimwedu na makumi meli), hoyogamba,
44001016	“Wandugu sangu ditulumo hayagila dimemelisigwe, idilongigwe ne Muhe Musunhile, kwa simbuli sa Daudi, hakalonga muchanhya ya Yuda iyawalongose awaya awejile kumukola Yesu;
44001017	Yuda hakowa yumwedu wetu, kosoko hakasaguligwa yowe hamwedu nase mu mulimo wetu.”
44001018	(Hambiya imunhu yuno hakagula umugunda na mapesa gaya goyapatile kulawa munhenda yakwe ihile, hoyokugwa hasi, na kutulika utumbu wakwe wose houlawa kunje.
44001019	Chila munhu mu Yelusalemu hoyohulika imbuli kwa nonga yakwe howowinanga umugunda uya Hakelidama no ng'amba, “Mugunda wa Sakame.”)
44001020	“Iwandikigwa mu chitabu cha Sabuli: ‘Uwikalo wakwe usigale mahame; Munhu wowose yanghekale umo.’ Kahi iwandikigwa, ‘Munhu yungi yalonde ahanhu hakwe haugolosaji.’
44001021	Kamei yumwedu wa wanhu awendewochandamila muugele wose iMundewa Yesu woyendeyokwingila na kulawa mugati yetu,
44001022	kukogela muubatiso wa Yohana mpaka mwijuwa dyoyalondigwe kulawa ukwetu kuluta kuchanhya yumwedu wa wanhu wawo yowe hamwedu na seye, muhomelesi wo kwinuka kwakwe.”
44001023	Baho howotambula masina ga wanhu weli wa kunghonga Yusufu iyakwinangwa Balisaba disina dyakwe dya keli Yusto, na Matiya.
44001024	Kamei, hawatasa, wakugamba, “Mundewa, gowumanyile imimoyo ya wanhu wose, chonese no yehoki woumusagule mu wano aweli,
44001025	uleke yalonde ahanhu ho umulimo na utumigwa hoyaleke Yuda na kuluta kunhu kwakwe imwenyecho.”
44001026	Howotowa kula; ikula na kumugwila Matiya naye hoyokongesigwa kulafigwa hamwedu na awaya ikumi na imwedu.
44002001	Dijuwa dye Pendekosite fodiyifikile, wose hawowa wakilundile hanhu hamwedu.
44002002	Kamei chimwande hoihulikika kifana mheho ya ludole kulawa kulanga na kumemela munyumba yose yowowekale
44002003	Kamei hagoneka kumeso gawo malilimba go moto gakigawile, na kumwikalila chila munhu.
44002004	Wose howomemesigwa Muhe Musunhile, howokonga kulonga kwa nonga ingi, ifyene iMuhe foyawenghile udaha wokulonga.
44002005	Kamei hahowa na Wayahudi wakwikala Yelusalemu wanhu wena chogoho kwe Mulungu kulawa chila itaifa hasi ya ulanga.
44002006	Dijwi didyo fodyahulikwe matewa howokitang'anyila, howokwingila itisi, kosoko chila munhu hakawahulika wakulonga mu nonga yakwe imwecho.
44002007	Howokisina na kujuma wakugamba, “Awa wose wochikuhulika wakulonga nheifino si Wagalilaya?
44002008	Ya nhani, hambiya, chila yumwedu wetu yakuwahulika wakulonga kunonga yakwe imwecho?
44002009	Wamonga wetu ni Wapalitiya, Wamedi na Waelamu; wamonga wakaya wa Mesopotamiya, Uyahudi, Kapadokia, Pondo na Asiya,
44002010	Filigiya na Pamufiliya, Misili na ulwandi lwa Libiya habehi na Kilene; Wamonga wetu ni wageni kulawa Loma.
44002011	Wayahudi na wanhu wabidukile idini ye Chiyahudi na wamonga walawa Kilete na Alabiya ase chose chikuwahulika wakulonga ku nonga setu chiwecho mbuli ghulu sa Mulungu.”
44002012	Wose howokisina na kogoha, ukuno wakiyusa, “Ayi nayo yoni?”
44002013	Ninga awamonga hawogelela wakugamba, “Awanhu wano wonywa difai nyisha.”
44002014	Ninga Petulo hoyokwima hamwedu na waya ikumi na yumwedu, hoyokwinula dijwi dyakwe hoyokonga kulonga: “Wandugu sangu Wayahudi, na nyeye mose mukwikala hano Yelusalemu; munitegelese fonikulonga simbuli sangu.
44002015	Awanhu wano wasilewile, fina fomukudoga, kosoko digaluka isaa dya kadatu du dye dijuwa;
44002016	ichawelu ni kugamba imbuli ino no iya yoyalongile imugonesi Yoeli:
44002017	‘Mumajuwa go kundumo, yakulonga iMundewa, nikuwetilila awanhu wose Muhe wangu. Awana wenu we chigosi na we chike wakwenda walafe ugonesi, na wajelelo wenu wokona magubulo na wasehe wenu walota njosi.
44002018	Heye, na awatogomi wana we chigosi na we chike nokuwetilila Muhe wangu majuwa gago nawo wakwenda walafe ugonesi.
44002019	Nogolosa majumo kwichanhya mulanga na chitangilo hasi muchilunga, Kukuwa na sakame, moto na mosi musito;
44002020	dijuwa dyokugumigwa chisa, umwesi ukuwa mudunghu kifana sakame, ugele disinati difike, adiya dijuwa dikulu dye ditunyo dye Mundewa.
44002021	Baho, wowose iyakwinanga kwe disina dye Mundewa, yakuhonyigwa.’
44002022	“Anye Waislaeli mutegelese simbuli sino! Yesu wa Nasaleti, imunhu imwene udaha wakwe we chilungu hawoneka ukwenu kwa njila ya majumo, gokwisina na ifitangilo foyagolose Mulungu mugati yenu kwa njila yakwe fina fomumanyile.
44002023	Imunhu yuno hakalafigwa kwandamila iMulungu imwecho foyadumula mbuli kulawakatali, na kwa kumanya kwakwe, kuwa Yesu kogumigwa kumikono yenu nanye homumuguma mumiko ya wanhu wihile howomutungika na kumukoma
44002024	imwene, Mulungu kamwinula kulawa mudifa, hoyoudohola, usungu we difa, isadahile yakoligwe nawo.
44002025	Kosoko iDaudi yakutambula simbuli soko ye imwene, Hanimona iMundewa kumwande yangu majuwa gose, kosoko kowa ulwandi iwo mukono wangu wo kulume ninghasingisike.
44002026	Kosoko iyo umoyo wangu houkwendeswa dilimi dyangu hodisekelela; kamei umutufu wangu haukwikala mudihuwi.
44002027	Kosoko nghukuchileka ichidoga changu kusimu, nghukumulafa imusunhile wako yone kukubanika.
44002028	Kunyonesa injila ya uwumi kuwakwako hamwedu naniye kanimemesa chinyemi.
44002029	“Wandugu sangu nikumutamilani muchawelu ku iBaba yetu Daudi. Yejayafa, hoyosikigwa, na ichilalo chakwe chabahano ahetu mpaka diyelo nhafi.
44002030	Ninga kosoko Daudi yowile mugonesi, hakamanya kuwa Mulungu hakimulahila fina yakwenda yumwedu we cheleko chakwe kuwa Mundewa ahanhu hakwe.
44002031	Daudi hakona katali Mulungu cho yakwenda yagolose kosoko iyo hoyolonga muchanhya ya kwinuka mwichilalo kwa Kilisito, ugele foyagambile: Nghalekigwe kusimu, umutufi wakwe usadodile.
44002032	Mulungu hakamwinula muchilalo yuyo Yesu ase chose cha wahomelesi we imbuli yo.
44002033	Yesu yakafuluse kwinuligwa na kwikigwa na Mulungu ulwandi lwakwe lwo kulume, hoyohokela kulawa kwa Baba ayuya Muhe Musunhile, imwene woyachihuwise, kachitilila yuyo Muhe, acho nocho mukona hambiya na kuhulika.
44002034	Kosoko Daudi mwecho, ghakwilile mpaka kulanga; ninga imwene hakagamba: ‘Mundewa hakamulonga Mundewa, Ikala ulwandi lwo kulume kwangu
44002035	mpaka niwagolose awanghondo wako wowe hasi ya migulu yako.’
44002036	Wanhu wose wa nyumba ya Isilaeli inogela wamanye kwa chawelu ayo Yesu womwamutungike, no yuyo, Mulungu woyamugolose fina Mundewa na Kilisito.”
44002037	Wakahulike simbuli siso howotamigwa mumoyo yawo, howomusa Petulo na waya awatumigwa wamonga, “Aho chitende nhani wandugu setu?”
44002038	Petulo hoyobidula, “Mulambe na chila munhu yumwe yumwe yabatisigwe mu disina dya Yesu Kilisito, uleke muleusiligwe uwihi wenu na kuhokela ichinghwa che Muhe Musunhile.
44002039	Kosoko dihuwiso dino hadyuwa kosoko yenu na kosoko ya wana wenu kosoko ya wose wowile kutali na kosoko ya chila munhu imwene Mundewa Mulungu wetu yakumwinanga ukwakwe.”
44002040	Na kwa mbuli nyingi du Petulo hoyolonga kwa ludole na kuwasongesa wanhu yakugamba, “Mukihonye ne cheleko chino cha uwihi.”
44002041	Wengi howosifumila simbuli sakwe, howobatisigwa. Awanhu wafikile figulu fidatu howokongeseka muchitewa chiya dijuwa dyo.
44002042	Awa wose howogendelela kifusa kulawa kuwatumigwa, kwikala hamwedu chindugu, kumega mukate na kutasa.
44002043	Chila munhu hakengiligwa itisi, kosoko ya fitangilo na majumo mengi gagoloseke na watumigwa.
44002044	Na wose wahuwile hawowa hamwedu na kuwa ne finhu fyose muhangi.
44002045	Howokwambasa isimali sawo ne finu fyawo kamei howogawa ifesa kwandamila chila munhu foyakuhanga.
44002046	Na chila ijuwa hawagendelela kitang'anyila mwihekalu kwa moyo umwedu na mega umukate musinyumba sawo, wakudiya chakudiya chawo kwa chinyemi na kwa moyo mujelu,
44002047	howomutogola Mulungu, howokwendigwa na wanhu wose. Chila ijuwa iMundewa hoyokongesa dikanisa kwa waya awendile kuhonyigwa.
44003001	Dijuwa dimonga wugele we saa ya dikenda ya nhemisi, Petulo na Yohana wendewoluta kwihekalu, ichigele cho kufuga.
44003002	Ugele wuwo awanhu hawamwinula munhu imwene nghenati yagende kulawa kwelekigwa kwakwe. Awanhu wawo wendewomwinula na kumwika hamulango ukwinangigwa, “Mulango Muswanu,” uleke yatase chokwinghwa na awaya awakwingila kwihekalu.
44003003	Yakawone Petulo na Yohana wakowe wakwingila mwihekalu, hoyowatasa wamwinghe chinhu chochose chiya.
44003004	Howomukumhulila meso, kamei, Petulo hoyogamba, “Chilange seye!”
44003005	Kamei hoyowalanga yakuhuwila kuhokela chinhu kulawa ukwawo.
44003006	Ninga Petulo hoyomugamba, “Nachaka mapesa hegu sahabu, ninga nikukwingha choninacho: Mwisina dya Yesu wa Nasaleti nikukugamba winuke na kugenda!”
44003007	Kamei hoyomukola umukono wokulume hoyomutasa kwinuka. Chimwande imugulu yakwe na simwegele sakwe hosikuwa na ludole;
44003008	hoyojumha, na kwima kwa mimigulu yakwe, hoyokonga kugenda yakusunguluta. Kamei hoyokwingila mwihekalu hamwedu nawo, yakugenda na kujumha na kumutunya Mulungu.
44003009	Awanhu baho howomwona yakugenda na kumutunya Mulungu,
44003010	wakamutange fina no yuya imutasaji yekalage ha Mulango Muswanu, wose howokisina lugano ku chinhu chigoloseke ukwakwe.
44003011	Ugele foyendeyowandamila Petulo na Yohana, wanhu wose howokikonghola howobilima kudikumbo idikwinangwa Dikumbo dya Sulemani. Wakisina lugano.
44003012	Kamei Petulo yakone nheifo hoyowabidula awanhu waya, Anyeye Waislael, nhani mukuching'olela meso aseye, kifana aseye chimugolosa ayuno yagende kwa udaha wetu seye?
44003013	Mulungu wa Ibulahimu na wa Isaka na wa Yakobo, wa waBaba setu, kumutunya imutumishi wakwe Yesu imwene anyeye hamumutungika na kumukana kumwande ya Pilato, ugele foyalafile ulamusi wakwe fina yadoholeligwe.
44003014	Ninga anyeye homumukana ayuya Imusunhile, ayuya Imuswamu; homuhananga mwinghigwe imukomaji;
44003015	Homumukoma ayuya imukulu wa uwumi, imwene yenuligwe na Mulungu kulawa mu wafile; na seye na chiwahomelesi wakwe
44003016	ku disina dyakwe, kwa kudihuwila disina dyakwe, dimugolosa imunhu ayuno wo mukumona womumumanyile, na kwa dihuwi didyo duwile umwakwe imwene, dimwingha ayuno uwumi umemelekele kumwande ya meso genu anyeye mose.
44003017	Ninga hambiya wandugusangu, nimanya fina hamugolosa nheifo kosoko musamanyile fina na wakulu wenu fowatendile.
44003018	Ninga agaya iMulungu goyalongile kulawa katali kwa milomo ya wagonesi wakwe wose, fina Kilisito yakwija yadumangisigwa kagamemelesa naifo.
44003019	Hambiya, mulambe na kumubiduchila Mulungu, uleke uwihi wenu uleusigwe, wije ugele wo kuhola mufidoga,
44003020	kulawa kwa Mundewa, yekumutuma Kilisito Yesu womwikiligwe kulawa katali;
44003021	imwene hayagila kuhokeligwa kulanga na kuwa uko mpaka ifinhu fyose fogolosigwe usha fina foyalongile Mulungu kwi milomo ya wagonesi wakwe kulawa katali.
44003022	Kosoko Musa hakagamba Mundewa iMulungu wenu yakumwigalilani mugonesi, fina foyanigale niye, naye yakuwa yumwedu wa wanhu awenu muwecho: Iwagila mwandamile chila choyakulonga mugolose.
44003023	Imunhu wowose inghakumuhulikisa foyakulonga yakubaguligwa na wanhu wa Mulungu na kubanigwa.
44003024	Awagonesi wose, kukongela Samweli na waya wamwandamile hawalonga simbuli sino isene sikugoloseka majuwa gano.
44003025	Amahuwiso kwa njila ya wagonesi ni kosoko yenu, na mukuhangila dilagano iMulungu dyoyagolose na wakuku senu, fina foyamutamila Ibulahimu. Kunjila ye cheleko chako, ifyeleko fyose fye chilunga fyomotesigwa.
44003026	iMulungu kamwinula kulawa mudifa imutogomi wakwe, mbuli swanu kosoko yenu, kunghonga, hoyomutuma yamwigalile imboto kwa kumugolosa chila yumwedu wenu yabiduke kulawa kuwihi
44004001	Petulo na Yohana fowalongage na wanhu, watambiki ne chilongosi we dihekalu na Masadukayo hawawejila,
44004002	wadeseke kosoko wendewowafusa wanhu na kuhubili fina mu Yesu awafile wakwija wokwinuligwa kulawa mu difa.
44004003	Howowakola, howowaguma mwigelesa mpaka nhosiku yakwe nhosikusiku, kosoko hauwa ugele wa hegulo.
44004004	Ninga wengi mu waya awahulike iyo imbuli howohuwila; mu wawo wahuwile wakudaha kuwa figulu fishano.
44004005	Nhosiku yakwe, wakulu na wasehe na watulumi howokitang'anyila Yelusalemu,
44004006	hamwedu na Mutambiki Mukulu Anasi na Kayafa, na Yohana na Isikanda, na wose wose waya awene howawa wo lukolo lwa kuhani Mukulu.
44004007	Kamei hawaweka hagati yawo, na kuwosahowowosa Kwa ludole lwaki ama kwa isina dyake mugolosa dino?
44004008	Kamei Petulo yakameme Muhe Musunhile, hoyowagamba Anyeye Filongosi na wasehe wa wanhu:
44004009	Hona chikusigwa diyelo mu ichitendo ichiswamu choyagoloseligwe ayuya ichiwete yahonyigwe na kuwa mumi,
44004010	imanyike ukwenu nyeye wose, na kwa wanhu wose wa Isilaelii, fina imunhu yuno kama kumwande yenu diyelo, mumi, telele, kwa udaha wa disina dya Yesu wa Nasaleti imwene anyeye hamumutungika, ninga Mulungu kamwinula kulawa mudifa.
44004011	Ayuno no yakulongigwa na Matulumo Masunhile fina Isumbi yomulemile nyeye mukujenga, hambiya igaluka sumbi nghulu ye nghindiso.
44004012	Kwachaka uhonya kwa yeyose yuya, kosoko kwachaka isina dyodyose hasi ya ulanga, dyowenghigwe awanhu dikuchagila kuhonyigwa nadyo aseye.
44004013	Wakone ing'inyo ya Petulo na Yohana na kumanya fina hawowa wanhu wachaka chisomo, howomanya fina hawowa na Yesu.
44004014	Ninga wakamwone yuya imunhu yahonyigwe kema hamwedu nawo howoswela mbuli ya kulonga
44004015	baho, howowagamba walawe kunje ya ibalasa, awene howosigala kugati wakusimulila kwa Chifiso.
44004016	Howokiyusa Chitende nhani na awanhu wano? Kosoko ijumo ikulu digolosigwa kwa njila yawo na dimanyikana na wanhu wose wa Yelusalemu, chisikudaha kuikana imbuli ino.
44004017	Ninga uleke imbuli ino inghagendelele kwenela kuwanhu, chiwagambe wanghalonge na munhu wowose kudisina dya Yesu.
44004018	Howowenanga kahi kugati howowelagisa wanghalonge kahi kahiwanghafuse wanhu kwa disina dya Yesu.
44004019	Ninga Petulo na Yohana howowabidula, Mulamule anyeye muwecho, hona ni fiswamu kumwande ya Mulungu kuwahulikisa anyeye kusuma Mulungu.
44004020	Kosoko chisikudaha kuleka kulonga simbuli so chonile na kuhulika.
44004021	Kamei wakawagume chogoho na kuwagombela, howowalekelela. Howolemeligwa kuwatenda chinhu kosoko awanhu wose wendewomutunya Mulungu kosoko ya didyo dya goloseke.
44004022	Imunhu yuyo yagoloseligwe dijumo didyo dyokuhonyigwa hakowa mukulu mugima yena minyaka kujumha makumi mane.
44004023	Chimwande, fowalekeligwe, Petulo na Yohana howokuya kuwayawo, howowatamila agaya gowalongigwe na watambiki wakulu na wasehe.
44004024	Wakahulike simbuli so, Howomwinulila Mulungu majwi gawo kwa moyo umwedu, wakugamba, “Mundewa Mukulu, agweye no Mulungu wumbile ulanga ne iisi, ne bahali na fyose fuwile umo;
44004025	nagwe hakulonga kwa mulomo we mutogomi wako Baba yetu Daudi, kwa udaha wa Muhe Musunhile: ‘Nhani awamembe wakugolosa ukali Na makabila gakudoga hechaka chinhu?
44004026	Na wandewa we chilunga wakiika fiswanu, uleke wamuleme Mundewa na Masiha wakwe.’
44004027	“Kosoko chawelu nofyo Helode, Pontio Pilato, na wanhu wa Isilaeli na wanhu wa wamembe fowakitang'anyile bahano mukaya iino, kumulema imutogomi wako musunhile Yesu, imwene wowamugumile mafuta,
44004028	uleke wagolose gose agene umukono wako na kwenda kwako kulawa hatali hakuhananga gagoloseke.
44004029	Hambiya, Mundewa ulange kogohesa kwawo, uwenghe awatumwa wako kuilonga imbuli yako kwa ludole;
44004030	golola umukono wako kuhonya, fitangilo na majumo gagoloseke ku disina dya Mutumishi wako musunhile Yesu.”
44004031	Wakamale kumutasa Mulungu, ahanhu haya howakitang'anyile hohosingisika wose howomemesigwa na Muhe Musunhile, howolonga imbuli ya Mulungu kwa ludole.
44004032	Na awanhu awahuwile hawowa na moyo umwedu na chidoga chimwedu; hachaka munhu wowose yagambile fina ichinhu chochose cho yenacho ni mali yakwe imwecho; ninga hawowa ne finhu fyose muhangi;
44004033	awatumigwa howolafa uhomelesi wa kwinuka kwakwe Yesu kulafa mudifa kwa ludole lukulu, na dihewa ikulu hadyuwa hamwedu nawo wose.
44004034	Kusowile na munhu mugati yawo yowile kachaka chinhu choyakuhanga, kosoko awanhu wose wowile na fiwanja ama nyumba wawafyambasa, howokwigala diyombe dye finhu fiya fyo fyaguligwe,
44004035	howofika hamigulu ya watumigwa; chila munhu hoyogawiligwa fina foyakuhanga.
44004036	Na Yusufu iyenangigwe na watumigwa Balinaba (nong'amba: Mwana wa usindamafu, “Mulawi, nghonga yakwe ni munhu wa kupono”).
44004037	Hokowa na mugunda houguligwa, hoyokwigala ifesa yose, hoyoika hamigulu ya watumigwa.
44005001	Ninga munhu yumonga hamwedu ne muke Safila howousa umugunda.
44005002	Hoyofisa isehemu ye fesa ilawile mumugunda kwa chifiso, imuke naye hakamanya, hayokwika sehemu ndodogi na kwiigala hamigulu ya watumigwa.
44005003	Petulo hogamba, “Anania nhani Ishetani yamemese umoyo wako, kumutamila udasi Muhe Musunhile? Na kufisa isehemu ya imali ilawile mumugunda?
44005004	Fowowile ukwako usowile wako? Na chikamale kuguligwa imali yakwe isowile mu udaha wako? Hayuwa yuwa nhani noho wike imbuli iino muchidoga chako? Nghumudanhilise munhu, ninga Mulungu.”
44005005	Anania yakahulike simbuli sino hoyokugwa hasi, hoyokufa. Chogoho chikulu hochiwapata awanhu wose awahulike simbuli sino.
44005006	Awanike howoleuka, howomuguma mu sisanda howeja musika.
44005007	Chipisi cha saa ndatu hanyuma yakwe, imuke naye hoyokwingila, na hamanyile dyodyose muchanhya ya simbuli silokile.
44005008	Petulo hoyomubidula yakumugamba, “Nitamile, hamuusa umugunda kwa diliho didyo?” Hoyogamba, “Heye, kwa diliho didyo.”
44005009	Hayuwa nhani mulagane kumugesa Muhe Musunhile we Mundewa? Langa, imugulu yawo wamusikile imugosi wako yuwa hamulango, nawo wakwenda wakulonde agwe nagwe.
44005010	Chimwande hoyokugwa hamigulu yakwe hoyokufa. Awaya awanike howokwingila howomufika yafile, howomulafa kunje, howomusika hamwedu na mulume.
44005011	Chogoho chikulu hochiwengila, dikanisa dyose na wanhu wose awahulike simbuli siya.
44005012	Kwa mikono ya Watumigwa hogogoloseka mengi ga majumo na kisina muchiligati cha wanhu. Awahuwile hawekala hamwedu mwikumbo dya Sulemani.
44005013	Hechaka munhu yungi wowose imwene inghahuwile yadahile kihasa nawo, ninga awaya du awawatunyage.
44005014	Kamei awamuhuwile iMundewa wagosi kwa wanawake hawongeseka lugano.
44005015	Kamei hawawenula awatamu hata awoile musikaya, kamei na kuwagonesa musinghingo na mumikeka, uleke dinyefu dya Petulo diwogwile awamonga ichigele foyalokage.
44005016	Na wanhu wa sikaya sa munghanda ya Yelusalemu howokikonghola, wakwigala watamu, na wendewokwidasigwa na simhepo sihile na wose howohonyigwa.
44005017	Kamei Imutambiki mukulu na wose wowile hamwedu naye, (awo no wamasehebu ga Mafalisayo), wamema wifu.
44005018	Howowakola watumigwa howowaguma imwigelesa.
44005019	Ninga imusungula we Mundewa hoyokumula umulango wa digelesa nechilo, hoyowalafa, hoyogamba,
44005020	“Luteni mukeme mwi hakalu na kuwatamila awanhu si mbuli sa uumi uno.”
44005021	Nawo wakahulike howoluta nhosikusiku kwihekalu, howokonga kufusa. Hoyokwija Ikuhani Mukulu na waya wowile hamwedu naye, howowakusanya awanhu wa dibalasa, na wasehe wose wa Isilaeli, howotuma wanhu kwigelesa wakawalonde.
44005022	Ninga awatogomi waya fowafikile wasawonile kwigelesa, howokuya howowatamila,
44005023	wakugamba Digelesa chifika dihindigwe fiswanu, na awemilisi wema kumwande ye milango, ninga chikakumule chisonile munhu kugati!
44005024	Kamei ichilongosi we dihekalu na wakulu wa watambiki wakahulike nheifo, howokwila manhonge kosoko yawo, imbuli ino yokuwa nhani.
44005025	Munhu yumonga hoyokwija hoyowatamila fina, awanhu waya womwawekile kwigelesa wowa kwihekalu, wemanyima wekufundisha wanhu.
44005026	Noho yuya ichilongosi we dihekalu hoyoluta hamwedu na watogomi waya, howowegala, ninga si kwa ludole, kosoko hawogoha wanhu wangheje wowatowa na mawe.
44005027	Wakawegale, howoweka mudibalasa. Ikuhani Mukulu hoyowosa,
44005028	yakugamba, “Togoleni, chisawagambile kwa udaha kuwa munghafuse kusisina dino?” Nanye langeni mumemesa Yelusalemu na mafuso genu, na mukuhananga kuigala isakame ye munhu yuya muchanhya yetu.
44005029	Petulo na watumigwa howobidula wakugamba, “Ichagila kumuhulikisa Mulungu kusuma wanhu.
44005030	Imulungu wa WaBabaset hakamwinula Yesu kulawa muchilalo, imwene anyeye hamumukoma kwa kumutungika mwibiki.
44005031	Imunhu yuno iMulungu kamwinula kumukono wakwe wo kulume yowe Chilongosi na Muhonya yawenghe wa Isilaeli dilumbo dya chawelu na kulekeligwa uwihi.
44005032	Na seye cha wahomelesi wa simbuli siso, hamwedu na Muhe Musunhile imwene Imulungu yakuwengha awanhu wose awakumuhulika.”
44005033	Awene wakahulike howokwafigwa mufidoga fyawo; howogola njama yakuwakoma.
44005034	Ninga munhu yomonga, Falisayo, Gamalieli, mwalimu wa tolati, yakogohigwa na wanhu wose, hoyokwima mwibalasa, na kulagisa watumigwa wekale hanghanda kwa chipisi chiguhi,
44005035	hoyowagamba, “Anye wagosi wa Isilaelii, muchilangisise fomukuwatendela awanhu wano.
44005036	Kosoko ugele wawo fowowile usinati ufike hakalawanisa Teuda, hokigamba imwene munhu mukulu, wanhu wafikile magana mane howomwandamila. Naye hakachinjigwa na wose awamuhuwile howokwaganika howokuwa si chinhu.
44005037	Hanyuma yakwe hoyolawanisa Yuda wa Mugalilaya, ugele uya wokutala wanhu, hoyowakwega wanhu wengi howomwandamila, naye hoyokwagilila na wose wamwandamile howokwaganika.
44005038	“Hambiya, nikumugambani nhafi, Mukinege na wanhu wano, walekeni; kosoko imbuli iino no mulimo uno hona ulawile kuwanhu, ukwenda ubanike uwecho,
44005039	ninga hona ulawile kwa Mulungu musikudaha kuubana; mungheje mukoneka fina mukulewa na Mulungu.
44005040	Howofumila simbuli sakwe; kamei wakawenange awatumigwa, howowatowa, howowalemesa, wanghalonge ku disina dya Yesu; kamei howowaleka ku disina dya Yesu; kamei howowaleka walute.
44005041	Nawo hawaleuka mwibalasa diya, na chinyemi, kosoko watalikwa, kugumigwa chinyala, kosoko ya disina didyo.
44005042	Na chila ijuwa, mwihekalu na musinyumba sawo, wasalekile kufundisha na kuhubili si mbuli si swanu sa Yesu kuwa ni Kilisito.”
44006001	Hambiya mumajuwa gago, chigele awefusa fowendewakongeseka, hakulawanisa kung'ung'ulika mugati ya waya wakulonga Chiyunani na waya wakulonga Chiebulaniya. Awaya wakulonga Chiyunani howonghunghulika fina awegane wao wendewosimiligwa ugele wokugawiligwa amahitaji gawo ga chila ijuwa.
44006002	Kosoko iyo, awaya awatumigwa ikumi na weli howokwinanga mulundo wa wanhu wose awahuwile howogamba, “Si fiswanu aseye chileke kuhubili imbuli ya Mulungu, uleke chishugulikie kugawa amahitaji.
44006003	Kosoko iyo, wandugu setu, saguleni wanhu mufungate, awakoneka wanhu waswanu, wamemile Muhe na misungu, uleke chiwenghe u mulimo uwo.
44006004	Ninga, aseye, chuwe no mulimo wa mataso na kuhubili imbuli ya Mulungu.”
44006005	Imbuli ino hoiwendesa ditewa dyose, kamei howowasagula Sitefano, munhu yena ihuwi ikulu na yamemesigwe na Muhe Musunhile, Filipo, Polokoni, Nikanola, Timona, Palimena na Nikolao wa Andiyokiya imwene yabidukile idini ye Chiyahudi kunghonga.
44006006	Howoweka kumwande ye watumigwa, nawo howowatasila na kuwechila mikono.
44006007	Imbuli ya Mulungu hoigendelela kongeseka na matewa ga wanhu awahuwile ako Yelusalemu hoikongeseka lugano, na matewa makulu ga watambiki howohuwila.
44006008	Kamei hoyomwingha Sitefano yamemile ihewa ikulu na ludole, hoyomwigha udaha mwingi; hoyodaha kugolosa fitangilo na majumo mugati ya wanhu.
44006009	Ninga wanhu wamonga awoile we disinagogi dya walekeleligwe fina fodyenangwa, wakilene, Walekisandaliya, na wamonga kulawa Kilikiya na Asiya, hawema na kuwanga na Sitefano.
44006010	Ninga wasadahile kumusuma kosoko ye misungu yakwe na Muhe yamulongose kukulanga.
44006011	Kosoko iyo howowafupa wanhu Awagambile chimuhulika imunhu yuno yakulonga mbuli sa kumuliga Musa na Mulungu.
44006012	Howowasongesa awanhu na wasehe na watulumi, howomulutila, howomukola, howomwigala kwibalasa.
44006013	Howokwinula wahomelesi wa udasi wagambile, Munhu yuno ghakuleka kulonga simbuli si kubesa ahanhu hano hasunhile na malagiso ga Musa.
44006014	Kosoko chimuhulika yakugamba ayo iYesu wa Nasaleti yakwenda yahabane lugano ahanhu ahano na kugaleusa ijadi yetu yochinghigwe kulawa kwa Musa
44006015	Wose wowile mumulundo uya we dibalasa howomukumhulila amaso Sitefano, howokona ichihanga chakwe kifana chihanga cha malaika.
44007001	Kamei imutambiki mukulu hoyomusa, Togola simbuli sino ni chawelu?
44007002	Naye Sitefano hoyogamba, “Wandugu sangu na waBaba sangu munitegelese! Mulungu hakailawanisa kwi Baba yetu Abulahamu foyowile kuya Mesopotamiya ugele ghenati yakekale Halani.
44007003	iMulungu hoyomugamba, ‘Leuka muisi yako, waleke awanhu wo lukolo lwako, ulute ku isi yonikwenda nikonese.’
44007004	Kosoko iyo Abulahamu hoyosama iisi ya kalidayo, hoyejakwikala Halani. iBabakwe yakafe. Mulungu hoyomuleusa kahi Halani hoyokwija na kwikala mu isi ino yomukwikala hambiya.
44007005	iMulungu nghamwinghile hata uhasi we iisi ino hata nghanyo imwedu uwe mali yakwe; hata nheifo, hoyomuhuwisa fina yakwenda yamwinghe iisi ino yuwe yakwe ne cheleko chakwe, hata fina ugele uwo hakowa chaka mwana.
44007006	Mulungu hakalonga nhafi: ‘Icheleko chako wakwigaligwa ku isi ukutawaligwa na wanhu wengi, na uko wakagolosigwa watumwa, na kugoloseligwa fihile, kwa minyaka magana mane.
44007007	Ninga niye nikuhananga nidiliganise ditaifa didyo dikuwagolosani watumwa. Kamei nikwenda niwaleuse mu isi iyo uleke weje wanifuge ahanhu ahano.’
44007008	Hanyuma iMulungu hoyogolosa dilagano dye dikumbi kwa nheifo Ibulahimu hakowa Baba wa wa Isaka na kufinigwa mwijuwa dye munane na Isaka naye yagaluka Babakwe wa Yakobo na Yakobo Baba wa wakuku ikumi na weli.
44007009	“Awaya awakulu wetu howomonela finju Yusufu, howomusambasa, hoyoguligwa kuutumwa Misili Ninga iMulungu hoyokuwa hamwedu naye,
44007010	hoyomuhonya mumagayo gakwe gose. Mulungu hoyomwingha ihewa na misungu kumwande ya Falao, iMundewa wa Misili, iFalao hoyomwika kuwa mukulu wa iisi ne inyumba ye chindewa.
44007011	“Baho hakulawanisa njala nghulu mu isi yose ya Misili na Kanaani, hoikwigala magayo makulu lugano. Awababu setu howolemeligwa kupata chakudiya chochose,
44007012	Ninga iYakobo yakahulike fina ako Misili kwina chakudiya, hoyowatuma wanangwe, awaBaba setu weje uko Misili ichipango cha kunghonga.
44007013	Inhambo yawo iyakeli Yusufu hoyokiyonesa kuwanduguse na Falao hoyowamanya awanduguse wa Yusufu.
44007014	Kamei Yusufu hakawatuma na kumwinanga Baba yawo Yakobo na wandugu sakwe wose wamwijile, hawowa kifana magana mufungate na na shano wose.
44007015	Kamei Yakobo hakadulika Misili. Imwene imwenyecho hakafila ukuya hamwedu na waBaba setu,
44007016	kamei imitufi yawo hoikwigaligwa mpaka Shekemu, hosikigwa mu chilalo cha Abulahamu choyagulile kuwa kwi kabila dya Hamoli kwa chayasi fulani cha mapesa.
44007017	“Ugele wo kumemelesa dihuwi dya Abulahamu, ukowe habehi ditewa dya wanhu waya akuya Misili hadyongeseka na kuwa ikulu lugano.
44007018	Hanyuma yakwe, hoyotawala Mundewa yumonga imwene nghamumanyile Yusufu, ako Misili.
44007019	Hoyodigolosela ditaifa dyetu Lwidaso, hoyowatendela wababu setu fihile, kwa kuwagamba wawatage awana wawo we chigosi uleke wafe.
44007020	“Musa hoyokwelekigwa ugele uwo. Hokowa mwana muswanu lugano. Hoyoleleligwa ukaya kwa chipango kwa minyesi midatu,
44007021	yakalafigwe kunje, imwana we chike wa Falao hoyomulonda, hoyomulela kifana mwanagwe.
44007022	Musa hoyofusigwa finhu fyose na misungu yose ya Wamisili, hoyokuwa munhu wa itunyo na chogoho kwa sinhenda na simbuli.
44007023	“Yakowe munhu wa minyaka makumi mane, hoyolamula kwijawalanga awanduguse Awaislaeli.
44007024	Uko hokomona yumwedu wawo yakutendeligwa fihile, hoyoluta kumuhonya, na kwa kuliha chisasi hoyomukoma ayuya iMumisili.
44007025	(Hakamanya nhagela Waislaeli wayagwe womanya fina iMulungu kumutumiya imwene kuwakombola, ninga wasatangile nheifo.)
44007026	“Nhosiku yakwe howona Waislaeli weli wakitowa, hoyogesa kuwapatanisha yakugamba, ‘Yoloko anye mwa ndugu, nhani mukulemana muwecho kwa wecho?’
44007027	Ayuya yamufowage miyagwe hoyomukundugisa Musa kughanda, yakugamba: Nani yakwikile gweye kuwa chilongosi na mulamusi wetu?
44007028	‘Togola ukuhanga unikome fina fowamukomile iMumisili digulo?’
44007029	Yakahulike nheifo iMusa hoyotija, hoyeja kwikala ku isi ya Midiani na uko hoyopata wana weli.
44007030	“Minyaka makumi mane iyilokile, imalaika we Mundewa hakamwijila Musa muchisinghu chendechikwaka moto akuya kunyika habehi na ditunda dya Sinai.
44007031	iMusa hoyokisina lugano kukona kona ichinhu fina chino, hoyosegela habehi uleke yalange fiswanu; ninga hoyohulika dijwi dye Mundewa.
44007032	‘Aniye no ni Mulungu wa waBaba sako; Mulungu wa Abulahamu, Isaka na Yakobo.’ Musa hoyotetema kwa chogoho kahinghagendelele kulanga kahi.
44007033	“iMundewa hoyomugamba: ‘Hambula ifilwatu fyako kosoko ahano howimile ni hanhu hasunhile.
44007034	Niyona agehile gowakugoloseligwa awanhu wangu akuya Misili. Nihulika ichilolo chawo, nani nija niwahonye. Kosoko iyo wije hano nikulagise ulute Misili.’
44007035	Ayuno iMusa no yuya awanhu wa Isilaelii wowamulemile fowagambile: ‘Nani yakwikile gweye uwe chilongosi wetu na mulamusi wetu?’ Kwa soko ya yuya imalaika yamulawanisile muchihulo chendechikwaka moto, iMulungu hakumutuma iMusa yuyo yowe chilongosi mwihula kwa njila ya yuya malaika yamulawanisile muchisinghu chendechikwaka moto..
44007036	No yawalongose awa awanhu walawe Misili kwa kugolosa mengi ga majumo na gakisina mu isi ya Misili mu bahali ya Shamu na munyika kwa chipango cha minyaka makumi mane.
44007037	“iMusa noyagambile awanhu wa Isilaelii, ‘iMulungu yakwenda yamusagulileni mugonesi fina niye kulawa mugatigati ya wandugu senu mwecho.’
44007038	Ugele awanhu wa Isilaelii fowakitanganyile akuya kunyika, iMusa noyowile uko hamwedu nawo. Hokowa uko hamwedu na waBaba setu na yuya imalaika isalongile naye akuya kwitunda dya Sinai; noyenghigwe asiya simbuli sikwigala uumi yachinghe seyee
44007039	“Ninga imwene no yuyo awakuku setu yowalemile kumuhulikisa; howomukundugisa kunghanda, howohananga kuya Misili.
44007040	Howomugamba Haluni: ‘Chigolose milungu ikudaha kuchilongosa munjila, kosoko chisimale chimupatile iMusa iyachilongose kulawa Misili.’
44007041	Baho noho wakigolosele isanamu ye indama, wakuitambichila na kugolosa chinyemi, ichinhu chowagolose kwa mikono yawo awecho.
44007042	Ninga iMulungu hoyoleuka mugati yawo, hoyowaleka wafuge sinyelesi sa kulanga, fina foiandikigwe mu chitabu che mugonesi: ‘Anye wanhu wa Isilaelii! Siniye womwanichinjile sinyama na kunitambichila kwa chipisi cha minyaka makumi mane akuya kunyika.
44007043	Anyeye hamwinula dihema dya Moleki ne inyelesi ye mulungu wenu Lefani; sisanamu sowagolose nosoukufuga; kosoko iyo nikukwigala kukutagigwa kutali kusuma Babeli.’
44007044	“AwaBaba setu hawowa na diya dihema dya homelele akuya kunyika fina Mulungu foyawalongose chigele Mulungu foyamusigilile Musa yadigolose, kifana foyonesigwe ne Mulungu.
44007045	Kamei awaBabasetu howokihokela awecho kwa wecho mpaka ugele wa Yoshua, foyailondile iisi iya ya wamembe waya wawingigwe ne Mulungu kumwande yawo. Hodikwikala baho mpaka ugele wa Daudi.
44007046	Daudi hakendigwa na Mulungu kusuma wayagwe wose, hoyomutasa Mulungu luneka lwa kumujengela nyumba imwene iMulungu wa Yakobo.
44007047	Ninga Sulemani noyamujengele Mulungu nyumba.
44007048	“Hata nheifo, iMulungu Mukulu nghakwikala musinyumba sijengigwe na wanhu; fina foyakulonga imogonesi.
44007049	iMundewa yakugamba: ‘Ulanga no digoda dyangu dya ditunyo, na chilunga no digoda dyangu dya kwichila migulu. Ni nyumba inhani yomukudaha kunijengela? Na hoki honikudaha kubwihila?
44007050	Ifinhu fono fyose aniye nonifigolose, aho si nheifo?’
44007051	“Anyeye mwichaka chihuliko! Singhutwi si fidoga fyenu sifana awanhu wasimumanyile Mulungu, anyeye mukifana na awaBabasenu. Majuwa gose mukusilema simbuli sa Muhe Musunhile.
44007052	Togoleni, kwina mugonesi wowose imwene awaBabasenu wasamudumangise? Hawawakoma awaya awatumigwe ne Mulungu weje watamile kwija kwakwe ayuya imunhu we chawelu. Hambiya anyeye homumusongesa, homumukoma.
44007053	Anyeye hamuhokela adiya dilagiso degaligwe ukwenu ne Malaika, ninga musagolose fodikulonga!”
44007054	Awaya wasehe we dibalasa wakahulike nheifo, howosuha lugano, howogwegwejula meno kwa nyono.
44007055	Ninga Sitefano yakameme Muhe Musunhile, hoyokwinula ameso gakwe kulanga, hoyokona ditunyo dye Mulungu na Yesu kekala ulwandi lwo kulume lwa Mulungu.
44007056	Hoyogamba Langeni! Nikona ulanga ugubuka ne iMwana we Munhu kema ulwandi lwo kulume lwa Mulungu.
44007057	Baho, awanhu wose awowile mwi Balasa, howotula chowe na kwingisa fidole fyawo kusinghutwi kusihinda. Kamei howomujumhila wose hamwedu,
44007058	howomulafa kunje ye ikaya, howomutowa na mawe. Awaya wahomelesi howokwika si amako gawo kwimilisigwa na mujelelo yakwinanga Sauli.
44007059	Howogendelela kumutowa Sitefano na mawe, ugele imwene yakuwomba: Mundewa Yesu chihokele chidoga changu!
44007060	Hoyotowa mafindi hasi, hoyokwinula dijwi dyake: Mundewa ungawatalilile wihi muchanhya yawo. Yakamale kulonga nheifo, hoyokufa.
44008001	Na Sauli hakendesigwa na kukomigwa kwakwe Sitefano. Dijuwa didyo hokulawanisa lwidaso lukulu lugano kwikanisa diya Yelusalemu. Awahuwile wose ninga awaya awatumigwa du, howokiyagala kusiisi sa Uyahudi na Samalia.
44008002	Awanhu awakumogoha Mulungu howomusika Sitefano na kumugolosela mohongesi makulu.
44008003	Ugele uwo, Sauli hoyogesa kudibana dikanisa. Hoyoluta kwa chila nyumba, hoyowalafa kunje awahuwile, wagosi kwa wanawake, hoyowaguma kwi gelesa.
44008004	Awaya awahuwile awakiyagale, howoluta kose kose wakuhubili imbuli iya.
44008005	iFilipo hakadulika mukaya ya Samalia na kumuhubili Kilisito ku wakaya wa baho.
44008006	Awanhu howokihasa kwa chinyemi kuutegelesa simbuli sa Filipo na kona majumo gaya goyagolose.
44008007	Kosoko simhepo sihile isawekalile wanhu wengi, hosilawa sikutula chowe chikulu; kahi na wanhu wengi wowile na utamu wa kuholola vilungo fyawo no filema howohonyigwa.
44008008	Hokukuwa na chinyemi mukaya iya.
44008009	Baho, hahowa na munhu yumonga yakwinangwa Simoni, imwenye yagolose uhayi wakwe mukaya iyo ku majuwa galokile, na kuwatenda wanhu wa Samalia wakisine lugano, yakiyona imwene ni munhu mukulu.
44008010	Awanhu wose wakulu na wadodo, hawamutegelesa wakugamba, “Munhu yuno ni udaha uya mukulu we Mulungu.”
44008011	Hawakwegigwa lugano ne imwene kosoko hawakisina uhayi wakwe kwa majuwa mengi.
44008012	Ninga wakahuwile inonga ya Filipo mchanhya ya Imbuli iswanu yo undewa we Mulungu na disina dya Yesu Kilisito, howobatisigwa wanawake na wagosi.
44008013	Hata Simoni imwenyecho hoyohuwila; yakamale kubatisigwa hoyokiyandamila na Filipo, hoyokisina amajumo gagolosagwe na Filipo.
44008014	Awaya watumigwa wowile Yelusalemu wakahulike fina awakaya wa Samalia waihokela imbuli ya Mulungu, howowatuma ukwawo Petulo na Yohana.
44008015	Wakafike howowawombela awahuwile uleke wahokele Muhe Musunhile;
44008016	kosoko ugele uwo Muhe Musunhile hakowa nghenati yamwingile hata yumwedu wao muchiligati yao; ninga hawowa wabatisigwe du mudisina dye Mundewa Yesu.
44008017	Petulo na Yohana howowechila mikono awaya wahuwile, awo howohokela Muhe Musunhile.
44008018	Baho Simoni yakone fina kwa kwikiligwa mikono na watumigwa wanhu wakuhokela Muhe Musunhile. Kosoko iyo hoyoweng'a Petulo na Yohana mapesa,
44008019	yakugamba Ningheni na niye udaha uwo uleke wowose wonikumwichila mikono yahokele Muhe Musunhile.
44008020	Ninga Petulo hoyomubidula, Wagilile kutali na mapesa gako kosoko kumanya simboto sa Mulungu sikuguligwa kwa mapesa!
44008021	Kwachaka mugawo wowose, kahi ifungu dyodyose mumulimo uno kosoko umoyo usiliganile kumwande ya meso ge Mulungu.
44008022	Kwa nheifo, ulambe uwihi wako uno na umutase Mundewa naye yakudaha kukonela ubasi amawaso fina gago.
44008023	Nikukona kumama wifu mukali na kohigwa na uwihi!
44008024	Simoni hoyobidula, Dedede, nitasileni kwe Mundewa dinghanipata dyodyose mugago gomulongile.
44008025	Petulo na Yohana wakamale kulafa uhomelesi wao na kutamula imbuli ya Mundewa, howokuya Yelusalemu. Ugele fowoyage hawahubili imbuli swamu mu fikaya fingi fya Wasamalia.
44008026	Malaika we Mundewa hoyomugamba Filipo, Winuke, ulute kwikulu kwandamila injila ikulawa Yelusalemu kuluta Gasa, (Injila iyo ikugendela munyika)
44008027	Kamei, hakenuka na kuluta. Ugele wuwo hokuwa na Mwesiyopiya yumwedu, yemhende, munhu yuyo hakowa munyamhala mukulu we sawo ye Kendake, iMundewa we chike we Chiyesiyopiya hakowa munhambo kulawa Yelusalemu kukufuga.
44008028	Kamei yendeyokuya ukaya hokowa yakwilile umukokoteni ukukwegigwa, munhambo yakwe yendeyosoma chitabu che Mugonesi Isaya.
44008029	Baho Muhe Musunhile hoyomugamba Filipo, Luta habehi ne mukokoteni uya ukukwegigwa, ukiyandamile nawo
44008030	Filipo hoyobilimila habehi na digali didyo, hoyomuhulika ayo imunhu yakusoma muchitabu cha Isaya. Baho Filipo hoyomusa, Togola, ukutanga ago go ukosoma?
44008031	Imunhu yuyo hoyobidula, Nodaha kutanga nhani bila munhu kunilongosa? Baho hoyomwinanga Filipo yakwile mwigali dyakwe, yekale naye.
44008032	Hambiya, difungu dya matulumo masunhile dyoyasomage hadyuwa dino: Hakowa kifana ngholo ikwigaligwa kuchinjigwa; fina ichana che ingholo fochikunyamala posi ugele chikugetigwa, nghagubule mulomo wakwe.
44008033	Hakagumigwa chinyala na koneligwa. Hachaka yakudaha kulonga muchanhya ye cheleko chakwe, kosoko uumi wakwe ulewusigwa muchilunga. Imwene naye nghalafile dijwi dyakwe hata chidodogi.
44008034	Ayo Mwisiyopiya hoyomugamba Filipo, Nitamile, iMugonesi yuno yalonga kosoko yani? Yakulonga kosoko yakwe imwecho ama kosoko ya munhu yungi?
44008035	Kamei, Filipo hoyokongela baho mu matulumo Masunhile, hoyomutamila simbuli si swanu muchanhya ya Yesu.
44008036	Fowowile wakugendelela ne inhambo, howofika ahanhu hena meji, kamei imukulu yuya hoyogamba, “Ahanhu hano hena meji mengi: Togola, kwina chochose ichikudaha kunemesa nighabatisigwe?”
44008037	[Filipo hoyogamba, “Honaga ukuhuwila kwa moyo wako wose ukudaha kubatiswa.” Imwene hoyobidula, “Heye, nikuhuwila fina Yesu Kilisito ni Mwana wa Mulungu.]”
44008038	Kamei Imukulu yuya hoyolagisa mukokoteni uya wime; awene wose aweli howohumuluka, ayuya imukulu na Filipo hoyomubatisa.
44008039	Wakalawe mumeji Muhe we Mundewa hoyomutenda Filipo yaleuke bila koneka na yuya Muwesiyopiya nghamonile kahi; ninga hoyogendelela na nhambo yakwe yamemile chinyemi lugano.
44008040	Filipo hotangila kowa Asoto, hoyogenda musikaya sose yakuhubili Imbuli swanu hata foyafikile Kaisalia.
44009001	Ninga ichigele chicho iSauli hakagendelela kongesa itisi ikulu kwa kuwakoma awamuhuwile Mundewa, hoyoluta kwa mutambiki mukulu,
44009002	hoyotasa yanghigwe baluwa sa kumanyigwa ku masinagogi ge Chiyahudi gowile Damesiki, uleke yanghafika uko wagosi ama wanawake awakwandamila injila ye Mundewa yawakole na kukwila nawo Yelusalemu.
44009003	Ninga foyowile munjila, habehi na kufika Damesiki, chimwande ujelu kulawa kulanga howumumulike kosekose.
44009004	Hoyokugwa hasi na kuhulika dijwi dikumugamba Sauli; Sauli! Nhani ukunyidasa?
44009005	Imwene naye Sauli hoyokusa Agwe no nani, Mundewa? Dijwi diya hodibidula, Aniye no Yesu imwene agweye ukunyidasa!
44009006	Ninga hambiya Inuka, wingile mukaya, na uko ukwende utamiligwe dyokugolosa.
44009007	Awaya awanhu awende woluta hamwedu na Sauli howokwima bahaya, howowa chaka dya kulonga; howohulika dijwi diya ninga wasonile munhu.
44009008	Sauli hoyokwinuka, yakagubule ameso gakwe nghadahile kona chochose; kwa nheifo awanhu waya howomulongosa kwa kumukola mukono mpaka kukaya ya Damesiki.
44009009	Sauli hoyokwikala majuwa madatu bila kona, na ugele uwo nghadiile kahi kunywa chochose.
44009010	Kamei, uko Damesiki hakuwa mwifusa yumwedu yakwinangwa, “Anania. iMundewa hoyumugamba mumagubulo, Anania.” Hoyokwidika, “Nuwa hano Mundewa.”
44009011	Naye Mundewa hoyomugamba, “Kiyohe ulute kwibalabala dikwinangwa digoloke, kwinyumba ya Yuda ukamuhanange munhu yumonga kulawa Talso yakwinangwa Sauli. Hambiya yakutasa,
44009012	na mumagubulo, kona munhu yakwinangwa Anania yakwingila kugati na mwichila mikono uleke yadahe kona.”
44009013	Ninga Anania hoyobidula, “Mundewa, nihulika simbuli sa munhu yuyo kulawa kwa wanhu wengi, nihulika agihile mene goyawagolosele wanhu wako ako Yelusalemu.
44009014	Na keja hano yena udaha kulawa kwa watambiki wakulu kuwakola awanhu wose awakuwomba kudisina dyako.”
44009015	Ninga iMundewa hoyomugamba, “Luta du, kosoko nimusagula yowe chiya changu, yadingase disina dyangu ku mataifa na wandewa wao na kwa wanhu wa Isilaelii.
44009016	Aniye nimwecho nikuhanga nimonese mengi goyakwenda yedasigwe kosoko ya disina dyangu.”
44009017	Kamei, Anania hoyoluta, hoyokwingila munyumba iyo. Kamei hoyokwika mikono yakwe muchanya ya Sauli, hoyogamba, “Mundugusangu Sauli, Mundewa, iYesu imwecho yakiyonese ukwako fowowile munjila kwija hano kanituma uleke udahe kona kahi, na kumemesigwa Muhe Musunhile.”
44009018	Chimwande finhu kifana makangha hofilagala kuulawa kumeso ga Sauli, hoyodaha kona kahi. Hoyokwima hoyobatisigwa;
44009019	yakamale kudiya, si ngufu sakwe hosimuwila. Sauli hoyokwikala majuwa makefu hamwedu na wefusa uko Damesiki.
44009020	Chimwande hoyokonga kuhubili Mumasinagogi fina, “Yesu ni Mwana wa Mulungu.”
44009021	Wanhu wose wamuhulike howokisina lugano, wakugamba, “Munhu yuno so yuyuya yawakomile waya wawombage ku disina dino akuya Yelusalemu? Hakeja hano uleke yawakole awanhu wawo na kuwegala kuwatambiki?”
44009022	Sauli hoyogendelela kupata ludole na kuwagolosa wafumile aWayahudi wekalage Damesiki kwa kuhomela fina Yesu no Kilisito.
44009023	Majuwa mengi gakaloke, Wayahudi howokikonghola hamwedu na kugolosa njila ya kumukoma Sauli,
44009024	ninga Sauli hoyohulika imbuli iyo. chilo ne misi hawemilisa hemulango wo kwingilila mukaya uleke wamukome.
44009025	Ninga ugele wa nechilo awefusa wakwe howomulonda, howomuhulumusa mudisege dikulu kulokela muluneka lowile mulukasi.
44009026	Sauli yakafike Yelusalemu hoyogesa kihasa na wefusa. Ninga wose hawamogoha, na wasahuile fina naye kagaluka mwifusa.
44009027	Baho Balinaba hoyokwija hoyomulonda Sauli na kumwigala ku Watumigwa na kuwatamila ifyene foyamonile Mundewa munjila na fye ne foyasimulile naye. Hoyowatamila Suli foyahubili bila woga akuya Damesiki.
44009028	Kamei Sauli hoyokwikala hamwedu nawo, hoyoigendela Yelusalemu yose yakuhubili imbuli ye Mundewa bila kogoha.
44009029	Kamei hakalongaga na kuwanga chinyume na Wahelenisiti ninga wendewahananga kumukoma.
44009030	Awaya awandugu wakamanya imbuli iyo, howogolosa njila ya kumulonda Sauli, howomwigala Kaiselia, howomuleka yule Talso.
44009031	Kamei dikanisa muisi yose ya Uyahudi na Galilaya na na Samalia, hodijengeka na kukula na kugendelela kumogoha Mundewa na kulongosigwa na Musunhile.
44009032	Petulo foyendeyoluta chila hanhu, hoyofika nheifo ku wanhu wa Mulungu awendewokwikala Luda.
44009033	Uko hoyomufika munhu yumonga yakwinangwa Enea, imwene yuya kagona mwisasi kwa miyaka ikumi na munana kwa utamu wa kuholola.
44009034	Petulo hoyumugamba, “Yesu Kilisito yakuhonya. Inuka utandike disasi dyako. Enea hoyokwinuka chimwande.
44009035	Awakaya wose wa Luda na Saloni howomwona Enea, nawo wose howomubiduchila Mundewa.”
44009036	Hakuwa na mufusigwa yumonga mukaya ya Yopa yakwinangwa Tabisa (kwa Chiyunani ni Dolika, nong'amba Chipala). Imwanamuke yuno yendeyogolosa maswanu na kuwatasa wakiwa wengi ugele wose.
44009037	Ugele uwo hayuwa fina hakatamigwa, hoyokufa. Awanhu howousunha umutufi wakwe, howomutambalisa muchumba cha kuchanhya.
44009038	Yopa si hatali sana na Luda, kwa nheifo awefusa wakahulike fina Petulo kuwa Luda, howotuma wanhu weli ukwakwe na imbuli, Wije ukwetu chimwande lugano foikudahika.
44009039	Kamei Petulo hoyokilongosa nawo. Yakafike howomwigala kuchumba cha kuchanhya kwigolofa, uko wanawake wegane wengi howomusunguluta Petulo wakulila na kumonesa makoti na sisuke soyendeyogolosa ugele foyowile mumi.
44009040	Petulo hoyowalafa wose kunje, hoyofugama, hoyowomba. Hanyuma hoyomubiduchila ayuya yafile, hoyogamba Tabisa inuka! Naye hoyogubuka meso na yakamwone Petulo, hoyokwikala.
44009041	Petulo hoyomutasa kwimanyima, kamei hoyowenanga awaya awanhu wa Mulungu na waya wegane, hoyomuleka mumikono yao, ugele ni mumi.
44009042	Imbuli iyo yagoloseke baho, hoikwenela chila hanhu uko Yopa na wanhu wengi howomuhuila Mundewa.
44009043	Petulo hoyokwikala majuwa mengi uko Yopa, hoyokwikala na munhu yumonga mugolosaji wa nghingo yakwinangwa Simoni.
44010001	Uko Kaisalia hakuwaga na munhu yumonga yakwinangwa Kolinelio Mukulu wa chikosi chimonga chikwinangwa, “Chikosi cha Italia.”
44010002	Hakowa munhu muswamu; imwene hamwedu na wa munyumba yakwe wose wendewomogoha Mulungu. Yendeyogolosa mengi kuwatasa awakiwa we Chiyahudi na yende yomuwomba Mulungu ugele wose.
44010003	Hayuwa kifana saa kenda nhafi ya nemisi, hoyokona chimesomeso, kagubuliligwa, malaika wa Mulungu hoyokwingila kugati hoyomugamba, “Kolinelio!”
44010004	Kolinelio hoyomukumhulila meso yuyo malaika kwa chogoho, hoyomugamba, “Kwina choni Mundewa?” Ayo imalaika hoyomugamba, “Amawombi hamwedu na kulafa kwako kuwatasa wakiwa kufika kuchanhya kuwa ngelegesi kwe Mulungu.
44010005	Hambiya, watume wanhu Yopa wakamwinange munhu yumonga yakwinangwa Simon, disina dimonga Petulo.
44010006	Kowa munyumba ya Simon mugolosaji wa singhingo, nyumba yakwe yuwile habehi ne bahali.”
44010007	Kamei malaika yalongile siso hakafulusa kuleuka na kuluta, Kolinelio hoyowenanga awatogomi weli wa munyumba yakwe na yumwedu wa wasilikali wakwe yendeyomogoha Mulungu,
44010008	hoyowatamila gose galawanise, hoyowatuma Yopa.
44010009	Nhosiku yakwe dijuwa dya keli, awanhu wawo wadatu wakali munhambo, ninga behi na kufika Yopa, Petulo hoyokwila kwipala dye inyumba kuchanhya, ku saa mutandatu ya nemisi uleke yawombe.
44010010	Hakona njala, hoyokwenda kupata chakudiya; ugele ichakudiya fochendechigolosigwa, hoyapatigwa na nhongo sito, hoyokona diono chimesomeso.
44010011	Hakona ulanga ugubuligwa na chinhu kifana isuke ikulu ikudulisigwa dikoligwa musimhembe sakwe sose ine.
44010012	Kugati yakwe kwina fiyumbe fyose: Si nyama se migulu mine, sinyama sikutambala hasi, ne fidege fya mulanga.
44010013	Hoyohulika dijwi dikumugamba: Petulo, Inuka uchinje sinyama sino udiye!
44010014	Petulo hoyobidula, Hata, Mundewa; aniye sinati nidiye chinhu chochose ichene chikusemunigwa ama chihile.
44010015	Dijwi diya hodihulikika kahi dikugamba, “Unghafigambe fichafu ifinhu ifyene Mulungu foyasunhile.”
44010016	Imbuli ino hoyigoloseka kadatu, kamei adiya disuke hodikwinuligwa kulanga.
44010017	Petulo foyendeyokisina isoko ye digubulo didyo dyoyonile, awaya awanhu watumigwe na Kolinelio, wakaitange inyumba ya Simoni, howofika hamulango,
44010018	howokwinanga kwa ijwi: Togoleni, hena mugeni bahano yakwinangigwa Simoni Petulo?
44010019	Petulo hakowa nghenati yamanye magubulo gano, na baho Muhe hoyomugamba, “Tegelesa! Hena wanhu wadatu hano, wakukuhanga.
44010020	Dulika chimwande na unghowe na manhonge kiyandamila nawo, kosoko aniye noniwatumile.”
44010021	Kamei, Petulo hoyodulika hasi, hoyowagamba awanhu wawo, Aniye nowomukuhanga. Nhani mwijile?
44010022	Awene howomubidula, Imukulu we chikosi cha wasilikali, Kolinelio; munhu muswanu, yakumogoha Mulungu na yakutunyigwa na Wayahudi wose, kachituma. Hakagambigwa na malaika Musunhile yakwinange ukaya ukwake uleke yategelese chochose chiwinacho cho kulonga.
44010023	Petulo hoyowakalibisha kugati, hoyowengha hanhu haguna ichilo chia. Nhosiku yakwe, Petulo hoyokonga inhambo hamwedu nawo, na wamonga wa wandugu wa Yopa howokiyandamila naye.
44010024	Dijuwa dya keli yakwe, howofika Kaisalia, na uko Kolinelio yendeyowagojela hamwedu na wandugu na wambuya, awene woyagoneke.
44010025	Petulo yakowe yakwingila Kolinelio, hoyolawa kunje kumuhokela, hoyofugama kumwande yakwe na funamana hasi.
44010026	Ninga Petulo hoyomwinula, hoyomugamba, “Inuka kosoko aniye na munhu du.”
44010027	Petulo hoyogendelela kusimulila na Kolinelio ugele wakwingila kunyumba koyafikile wanhu wengi wakikonghola.
44010028	Petulo hoyowagamba, “Anye muwecho mumanya fina Muyahudi wowose yakulemesigwa na malagiso ge dini yakwe yanghakihase na wanhu wa wamembe gengi. Ninga Mulungu kanyonesa nileke kumwona munhu wowose kuwa yakusemunigwa ama muchafu.
44010029	Kosoko iyo, fomuninange nija, bila kulema. Hambiya, nimusani, Nhani muninange?”
44010030	Kolinelio hoyogamba, “Majuwa madatu galokile ichigele kifana chino, saa ya dikenda ya nemisi, nendeniwomba kuchumba changu. Chimwande munhu yafalile suke sikwakaika kema kumwande yangu,
44010031	hoyogamba, ‘Kolinelio! Amawombi gako na kulafa kwako na kuwatasa kwako wakiwa fihokeligwa na Mulungu.
44010032	Mutume munhu Yopa yakamwinange munhu yumonga yakwinangwa Simoni, disina dimonga Petulo; kowa kunyumba ya Simoni mgolosaji wa singhingo behi na bahali.’
44010033	Kosoko iyo hanikutumila wanhu baho ni baho nagwe kutenda fiswanu kwija. Hambiya, aseye cha hamwande ya Mulungu, kuhulikisa chochose ichene Mulungu kakulagisa ulonge.”
44010034	Baho Petulo hoyokonga kulonga; Hambiya nimanya chawelu Mulungu kechaka ubagusi.
44010035	Munhu wa ditaifa dyodyose yakumogoha Mulungu na kugolosa simbuli se chawelu, Mulungu yakuhokeligwa naye.
44010036	Aino no imbuli Mulungu yo yawegalile wanhu wa Isilaelii, yakutamila Imbuli swanu iikwigala digoya kwa njila ya Yesu Kilisito imwene no Mundewa wa wose.
44010037	Anye mumanya imbuli iya yagoloseke mu isi yose ya Uyahudi kukongela woyahubili Yohana.
44010038	Mumanya Yesu wa Nasaleti ifyene Mulungu foyamusagule kwa kumwitilila Muhe Musunhile na ludole. Mulungu hakowa hamwedu naye; holuta ako nako na kugolosa maswanu na wose awoneligwe na Luhoma.
44010039	Aseye cha wahomelesi wa simbuli sose soyagolose mu isi ya Uyahudi na Yelusalemu. Howomukoma kwa kumutungika mumusalaba.
44010040	Ninga Mulungu hoyomwinula dijuwa dya kadatu, hoyomugolosa yonigwe,
44010041	si kuwanhu wose, ninga kwa waya awene awasaguligwe wowe wahomelesi wakwe, no seye chanywile na kudiya hamwedu naye yamale kwinuka kulawa kuwafile.
44010042	Kachituma chihubili imbuli swanu ku wanhu wose na kuhomela fina imwene noyasaguligwe na Mulungu yowe mulamusi wa womi na wafile.
44010043	Wagonesi wose hawalonga simbuli sakwe fina chila munhu yakumuhuwila yakuleusiligwa uwihi wakwe kudisina dyakwe.
44010044	Ugele Petulo hoyowile yakalilonga simbuli siso, Muhe Musunhile hoyowahumuluchila wose wategelesage imbuli iyo.
44010045	Awaya Awayahudi wahuwile awejile na Petulo kulawa Yopa howokisina kuhona Mulungu hakawetilila ichipawa che Muhe Musunhile wanhu wa wamataifa gengi nheifiya.
44010046	Kosoko hawawahulika wakulonga kwa nonga sa hayo hayo wakumutunya Mulungu. Baho Petulo hoyogamba,
44010047	“Awanhu wano wahokela Muhe Musunhile fina seye chiwecho fochihokele. Togoleni kwina wowose yakudaha kulemesa awanhu wano wanghabatisigwe kwa meji?”
44010048	Kamei, Hoyogamba wabatisigwe kwa disina dya Yesu Kilisito. Baho howomutasa yekale nawo kwa majuwa makefu.
44011001	Hambiya awatumigwa na wandugu akuya Uyahudi howohulika fina awamembe nawo waihokela imbuli ya Mulungu.
44011002	Kamei, Petulo yakalute Yelusalemu, awaya Awayahudi wahuwile awendage awanhu wamataifa gamonga wagaligwe kwikumbi, howomugamba kabana, wakugamba,
44011003	“Agweye kwijakwikala na walajoni mpaka kudiya nawo.”
44011004	Baho Petulo hoyowatamila chila chinhu, simbuli siya sagoloseke kulawa kunghonga:
44011005	Dijuwa dimonga nendeniwomba mukaya ya Yopa, honikona iono; honikona chinhu kifana isuke ikulu dikudulisigwa hasi kulawa kulanga dikoligwa mu simhembe sakwe ine, hodikwikigwa hanghanda yangu.
44011006	Honisungilila kugati kwa fiswanu honikiona umo si nyama se migulu mine, sinyama sa kumbago, sinyama sikuhambala na fidege fya kulanga.
44011007	Baho honihulika dijwi dikunigamba Petulo, inuka, uchinje, udiye.
44011008	Ninga aniye honigamba; Hata, Mundewa! Kosoko chochose chikusemunigwa na chihile chisinati chingile mumulomo wangu.
44011009	Dijwi diya hodihulikika kahi kulawa kulanga: Unghafigambe fikusemunigwa ifinhu fisunhigwe na Mulungu.
44011010	Imbuli hogoloseka kadatu, kamei fyose hofikuwisigwa kuchanhya kulanga.
44011011	Chimwande wanhu wadatu awene watumigwe ukwangu, howofika kunyumba yonyendenikwila.
44011012	Muhe hoyonigamba nikuyandamile nawo nilekekuwa na manhonge. Awo no awandugu mutandatu howakiyandamila nani kuluta Kaisalia, na uko hochikwingila munyumba ya Kolinelio.
44011013	Imwene hoyochitamila ifyene fyoyamonile malaika yemile kunyumba yakwe yakumugamba, “Mutume Munhu Yopa yakamwinange munhu yumonga yakwinangwa Simoni kwa disina dimonga Petulo.
44011014	Imwene hokutamila simbuli isene agweye na wayago wose mukwende muhonyigwe.”
44011015	Kamei, nikakonge du kulonga, Muhe Musunhile hoyowawadulichila fina foyachidulikile aseye kunghonga.
44011016	Baho honigelegela simbuli siya iMundewa soyalongile: Yohana hakabatisa kwa meji, ninga anyeye mukubatisigwa kwa Muhe Musunhile.
44011017	Hambiya, honaga Mulungu yawenghile wanhu wa wamembe gamonga ichipawa chichiya choyachinghile seye fochamuhuwile Mundewa Yesu Kilisito, togola aniye no nani mpaka nidahe kumupinga Mulungu?
44011018	Wakahulike simbuli siso howoleka lukani, howomutunya Mulungu wakugamba, “Mulungu kawengha wanhu wa wamembe gamonga luneka lwo kulamba na kuwa na uumi!”
44011019	Kosoko ya magayo galwanise ugele foyakomigwe Sitefano, wahuwile howokiyagala. Wamonga howoluta mpaka Foinike, Kupulo, na Andiyokiya wakuhubili imbuli iya kuwayahudi du.
44011020	Ninga wamonga wa wahule kulawa Kupulo na Kulene, howoluta Andiyokiya, howotamila simbuli siso kuwanhu wa wamembe gengi wakuhubili aiya imbuli swanu ye Mundewa Yesu.
44011021	Mundewa hoyowatasi na itewa ikulu dya wanhu hodihuwila na kumubiduchila Mundewa.
44011022	Simbuli siso hosihulikigwa akuya kwi kanisa dya Yelusalemu. Kosoko iyo howomutuma Balinaba yalute Andiyokiya.
44011023	Yakafike uko na kona Mulungu foyawamotese awanhu waya, hoyokonela na kuwaguma moyo wose wagendelele kuwa wanhu wa dihuwi kwi Mundewa.
44011024	Balinaba hakowa munhu muswamu na yamemile Muhe Musunhile na digoya. Itewa ikulu dya wanhu howokwegigwa kwi Mundewa.
44011025	Kamei Balinaba, hoyoluta Talso kumuhananga Sauli.
44011026	Yakamwone hoyokwija naye Andiyokiya. Nawo wose weli howokwikala na dikanisa diya kwa mwaka wose mugima, wakufusa itewa ikulu dya wanhu. Ako Andiyokiya noko kunghonga, awefusa kwinangigwa Wakilisito.
44011027	Ugele uwo wagonesi wengi howokwija Andiyokiya kulawa Yelusalemu.
44011028	Yumwedu wawo iyakwinangwa Agabo hoyokwima kwa udaha wa Muhe Musunhile, hoyolonga gakwende kalawanise fina kukwende kuwa na njala nghulu mu isi yose.
44011029	Awahuwile howokifumilisa chila yumwedu, kwa udaha wakwe yegale chochose uleke wawatase awandugu waye wekalage Uyahudi.
44011030	Kamei, howogolosa nheifo na kwigala kuwasehe wedikanisa umusada wawo kwa mikono ya Balinaba
44012001	Ugele uwo Mundewa Helode hakakonga kuwedasa wanhu we dikanisa.
44012002	Hoyomukoma kwa ipanga Yakobo, munduguse wa Yohana.
44012003	Yakone Wayahudi wendesigwa na chitendo chakwe chicho, hoyogendelela, hoyomukola na Petulo. (Ayo haigoloseka ugele we sikukuu ye mikate isigumigwe nungo.)
44012004	Yakakoligwe, hoyokwikigwa, kulangiligwa na wasilikali fitewa fine fya wasilikali wanewane. Helode hakahananga kumulafa kumwande ya wanhu honaimalile kuloka ikikukuu ye Pasaka.
44012005	Petulo fowile kwigelesa, dikanisa dyende dimuwombela kwa Mulungu kwa moyo.
44012006	Nechilo dijuwa dya longolele dijuwa Helode yahanangage yamulafe Petulo kunje kumwande ya wanhu wose, Petulo hohowa yagonile hagati ya wasilikali weli. Hakowa yohigwe minyolo mili, na wemilisi wendewokwimilisa dilango dya digelesa.
44012007	Chimwande malaika we Mundewa hoyokwima habehi naye, no ujelu houmulika ichumba ichiya chose che digelesa. Malaika hoyomukwafa hambafu hoyomwinusa hoyogamba, “Inuka chimwande!” Baho ni baho iminyolo yamohile mikono hoidumuka na kulagala hasi.
44012008	Malaika hoyomugamba, “Fala umukanda wako, fala filwatu fyako.” Hoyotenda nheifo. Kamei Malaika yuya hoyomugamba, “Fala dikoti dyako, unyandamile.”
44012009	Petulo hoyomwandamila kunje, ninga nghamanyile fina ago gagolosigwe ne malaika hagowa ga chawelu, hakawa yalota nyosi.
44012010	Howoloka ichituwo cha nghonga cha wimilisi na cha keli, hanyuma howofika kumulango we chuma wokwingilila mukaya. Umulango houkumuka uwecho du, awene howolawa kunje. Howokuwa wakugenda mwibalabala dimonga chimwande, ayuya Malaika hoyomuleka Petulo yamwene.
44012011	Ako noho Petulo yatangile choni chigoloseke, hoyogamba, “Hambiya nimanya chawelu fina Mundewa katuma Malaika wakwe na kunihonya mumikono ya Helode na simbuli sose awana wa Isilaelii sowende wa gojela.”
44012012	Yakatange nheifo hoyula kunyumba ya Maliyamu ing'ina wa Yohana iyakwinangwa Mlk o, umo wanhu wengi hawakikonghola wakuwomba.
44012013	Petulo hoyotowa hodi kumulango wa kunje, na mutumishi yumonga we chike yakwinangwa Loda, hoyoluta hamulango kwidika.
44012014	Ayo imwana we chike hoyotanga dijwi dya Petulo hosekelela lugano, ahanhu hokukumula auya umulango hoyobilima kugati na kuwatambila Petulo kema kunje hamulango.
44012015	Howomugamba ayuya imwana we chike, “Kwina chilalu!” Ninga imwene hoyokasana kuwa ni chawelu nofoyuwile. Nawo howomugamba, “Ayo ni Malaika wakwe.”
44012016	Ugele uwo Petulo yakugendelela kutowa hodi. Hanyuma yakwe howokumula u mulango, howomwona, howokisina.
44012017	Kamei hakawapungila umukono wanyamale, hoyowatamila ifene Mundewa foyamulafile mwigelesa. Kamei hoyowagamba wagale imbuli kwa Yakobo na ku awandugu wamonga. Kamei hoyoleuka hoyoluta hanhu hengi.
44012018	Ikafike nhousikusiku hahowa na lutemanuko mugati ya awasilikali kosoko ye imbuli yagoloseke ya Petulo.
44012019	Ichigele Helode foyamukonghile na kuleka kumona, hakawosilisa awasilikali na kulagisa wakomigwe. Kamei hakadulika kulawa Yudea mpaka Kaisaliya na kwikala uko.
44012020	Helode hakasuha sana na watu wa Tilo na Sidoni. Ninga wene howomwigalila wanhu. Awene wawo howomupata kunghonga, Blasito yowe ulwandi ulwawo, Blasito hakowa mumyamhala mukulu munyumba ye Mundewa. Kamei howomulutila Helode, howomutasa kuwa na igya kosoko ye iisi yawo haihula iisi ye Mundewa ku chakudiya.
44012021	Dijuwa dimwedu dyasaguligwe, Helode hoyofala si suke sakwe sechindewa hoyokwikala mwigoda dyakwe dye chindewa hoyolonga na wanhu.
44012022	Wanhu waya howotula chowe cha chinyemi howogamba, “Adino ni ijwi dyo Mulungu si dya Munhu!”
44012023	Baho ni baho Malaika we Mendewa hoyomukinya Helode hasi.
44012024	Imbuli ya Mulungu hoigendelela na kukula.
44012025	Balinaba na Paulo wakamale kugolosa umulimo wawo, howolewuka kahi Yelusalemu howomulonda na Yohana iyakwindigwa kahi Mlk o.
44013001	Kwi kanisa dya Andiyokiya hakuwa na wanhu wamonga wagonesi na walimu; mugati yawo hakowa Balinaba, Simoni yakwinagwa hanyuma Mutitu (Nigel) Lukio wa Kilene, Manaeni imwene yaleligwe hamwedu na Mundewa Helode, na Sauli.
44013002	Wawagolosage kumufugila Mulungu na kufunga Muhe Musunhile hoyowagamba, “Nisagulileni Balinaba na Sauli kosoko yo mulimo woniwenangile.”
44013003	Kamei, wakamale kuwomba na kufunga, howowechila mikono howowaleka walute.
44013004	Kamei, Balinaba na Sauli wakafuluse kutumigwa na Muhe Musunhile, howadulika mpaka Seleukia, kulawa uko howokwila meli mpaka ku chisiwa cha Kuplo.
44013005	Wakafike Salami howohubili imbuli ya Mulungu mumasinagogi ge Chiyahudi. Yohana hakowa mutasi wasi wawo.
44013006	Howogenda kulawa ulwandi lumwedu lwe chisiwa mpaka Pafo, ulwandi lwa keli, na uko howomufika muhai yumonga Muyahudi yekwinangwa Bali Yesu, imwene yendeyokitenda fina mugonesi
44013007	Ayuno hakowa hamwedu na Seligio Paulo, no mukulu wa chicho ichisiwa, hokowa munhu yena umanyi lugano. Seligio Paulo hoyowenanga Balinaba na Sauli uleke yaihulike imbuli ya Mulungu.
44013008	Ninga ayo imuhayi Elima (foyendeyokwinangwa kunonga ye Chiyunani), hoyogesa kuwabesa uleke yamutende yuya imukulu we chisiwa yanghahuwile na kubiduchila dihuwi dye chiKilisito.
44013009	Baho, Sauli imwene yenangigwe kahi Paulo, yakameme Muhe Musunhile, hoyomukumhulila ameso gakwe imuhayi,
44013010	hoyogamba, “Agweye kwa mudasi lugano, kwechaka chawelu! Agweye kwa mwana wa luhoma! Agwe kwa mughondo wa chila chinhu chiya che chawelu; nghukuleka hata chimwedu kwaganisa si njila se Mundewa isigoloke.
44013011	Hambiya, umukono we Mundewa ukuwa muchanhya yako; ukuwa chipofu na nghukudaha kona ujelu we dijuwa kwa chigele.” Chimwande chila chinhu hochikuwa kifana ifunde na chisa ukwakwe, hoyokonga kugenda kuno na kuno yakuhananga munhu yamukole mukono yamulongose.
44013012	Ayuya imukulu we chiwa yakone nheifo, hoyobiduka, hoyohuwila; hoyokisina lugano amafuso goyahulike muchanhya ye Mundewa.
44013013	Kulawa Pafo, Paulo na wayagwe howokwila meli mpaka Pelga ya Pamfulia; ninga Yohana hoyowaleka hoyokuya Yelusalemu.
44013014	Ninga awene howogendelela ne inhambo kuwa Pelga mpaka mukaya ya Andiyokiya Pisidia. Dijuwa dye Sabato howokwingila mwi sinagogi howokwikala.
44013015	Gamale kusomigwa amasomo mu chitabu cha malagiso ga Musa ne chitabu cha Wagonesi, awakulu wa disinagogi howogelegela ne nonga ino, Wandugu hona mwina mbuli ya kuwatamila wanhu uleke muwagume moyo, longeni
44013016	Kamei Paulo hoyokwima, hoyowonesa kwa mukono, hoyokonga kulonga Anye wanhu wa Isilaelii na wamonga wose mukumogoha Mulungu tegeleseni!
44013017	Mulungu wa wanhu wano wa Isilaelii hakawasagula waBabasetu; hoyowagolosa wowe itaifa ikulu ugele fowowile kuya kuutumwa Misili. Mulungu hoyowaleusa uko kwa udaha wakwe mukulu.
44013018	Hoyowafinyilisa kwa minyaka makumi mane munyika.
44013019	Hoyowamala mataifa mafungate we isi ya Kanaani, hoyowengha awo awanhu wakwe isi iya yuwe yawo.
44013020	Hoyiloka minyaka magana mane na makumi mashano. Kamei hoyowengha walamusi kuwalongosa mpaka ugele we mugonesi Samweli.
44013021	Baho, howokwenda kuwa na Mundewa, Mulungu hoyowegha Sauli, mwana wa Kisha wa dikabila dya Benyamini, yowe Mundewa wawo kwa chigele cha minyaka makumi mane.
44013022	Hanyuma hoyomuleusa Sauli, Mulungu hoyomusagula Daudi kuwa Mundewa wawo. Mulungu hak kumufumila kwake hoyogamba: Nimona mwana wa Yese; ni munhu imwene moyo wangu wendesigwa naye, ni munhu yakwenda yagolosa agaya gose gonikwenda kugolosa.
44013023	Kwandamila ulukolo lwakwe munhu yuyu, Mulungu, fina foyalongile, kawegalila wana wa Isilaelii muhonya, no Yesu.
44013024	Ugele nghenati yeje Yesu, Yohana hakamulongolela yakuwahubilia wanhu wose wa Isilaelii fina ikuhanangigwa walambe na kubatisigwa.
44013025	Yohana foyamalagisage imbuli yakwe hakawagamba wanhu, Mukudoga aniye no nani? Aniye ni yuya yomukulangilila. Imwene yakwija hanyuma yangu na aniye sinogelwe hata kudohola sisigi se filwatu fyakwe.
44013026	Wandugu sangu, anyeye mu wana wo lukolo lwa Abulahamu, na wamonga wose mo mukumogoha Mulungu! Imbuli ino yo uhonya igaligwa ukwetu.
44013027	Kosoko awakaya wa Yelusalemu hamwedu na wakulu wawo wasamumanyile imwene kuwa Muhonya, kahiwasatangile simbuli sa wasungula sikusomigwa chila Sabato. Hata neifo hawagolosa simbuli sa wasungula simemeligwe kwa Yesu yakomigwe.
44013028	Ninga wasonile mbuli yoyose yoyabanile iikumutenda yakomigwe, fowamulongile Pilato yamuliganise yakomigwe.
44013029	Kamei wakafuluse kumemelesa gose agawandigwe kosoko ye mwene, howomuhulumusa kulawa mumusalaba howomwika muchilalo.
44013030	Ninga Mulungu hoyomwinula kulawa kuwafile.
44013031	Naye kwa majuwa mengi, hoyokiyonesa kuwa wakiyandamile naye kulawa Galilaya mpaka Yelusalemu. Awo no wahomelesi wakwe hambiya ku wanhu wa Isilaelii.
44013032	Naseye chija hano kumwigalilani imbuli swanu; imbuli iya Mulungu yoyawahuwise awaBabasetu.
44013033	Kamemelesa ukwetu seye chi wajukulu wawo kwa mwinula Yesu kulawa ku wafile fina foyiwandikwe Musabuli ya keli. Agweye kwa mwanangu, Aniye diyelo nigaluka Babako!
44013034	Na kukumwinula kulawa kuwafile, yanghadahe kahi kuya uko na kudoda. Mulungu hakagamba nhafi: Nikukwingha simboto sisunhile se chawelu sonamuhuwise Daudi.
44013035	Heye, nna musisehemu simonga se Sabuli yakugamba: Nghukumuleka isusunhile wako yadode
44013036	Daudi mwecho hakamemelesa foyakwenda Mulungu mu ugele wakwe; kamei hoyokufa hosikigwa habehibehi na wasehe wakwe, na uwili wakwe houdoda.
44013037	Ninga yuya yanuligwe na Mulungu kulawa kuwafile nghadodile.
44013038	Kwa nheifo, mumanye, wandugu sangu, fina kwe injila ye munhu yuno imbuli yo kulekeleligwa uwihi ikuhubihiigwa ukwenu;
44013039	na fina chila munhu yakumwihuwila Yesu yakulekeleligwa uwihi wose; chinhu ichene chisikudahika kwa malagiso.
44013040	Muchilangisise, mungheje mufikiligwa nagaya gowalongile awagonesi:
44013041	Tegeleseni anyeye mu wolubeso, jumeni mwagilile! Kosoko nikugolosa milimo aniye mumajuwa genu, ni chinhu ichene musikudaha kuhuwila hata munhu yanghamutamilani!
44013042	Paulo na Balinaba wokowe wakulawa mwisinagogi awaya awanhu howowagoneka weje kahi isabato ikwandamila, walonge wongesele simbuli siso.
44013043	Umulango wo ukahele, Wayahudi wengi na wanhu wa wamembe gamonga awabidukile idini ye Chiyahudi howowandamilla Paulo na Balinaba. Awo watumigwa howolonga nawo howagamba wagendele kwikala wakuhuwila dihewa dye Mulungu.
44013044	Isabato yandamile, kalibu ikaya yose hoyokwija kuhulikisa imbuli ye Mundewa.
44013045	Ninga Awayahudi wakone didyo ditewa dya wanhu, howomema wifu, howopinga goyalongage Paulo na kumuliga.
44013046	Hata nheifo Paulo na Balinaba howolonga kwa chigosi bila kogoha, wakugamba: Hayuwa fiswanu imbuli ya Mulungu imufikileni anye we kunghonga; ninga kosoko muilema na kiyona msagiligwe uwumi wa majuwa gose, aseye chikumulekani na kuwalutila awanhu wa mataifa gengi.
44013047	Kosoko Mundewa hakachilagisa nhafi: Nikwika gweye uwe ujelu ku wanhu wa wamembe, uleke nwegalile wanhu uhonya kose kuchilunga.
44013048	Awanhu wa wamembe gamonga wakahulike imbuli iyo huwosekelela, howowutunya ulongi wa Mulunguna waya awene wasaguligwe kupata uwumi wa majuwa gose, howohuwila.
44013049	Imbuli ya Mulungu hoikwenela kose kose mu isi iya.
44013050	Ninga Wayahudi howowasongesa awanawake wakulu wene fyeyo wa mataifa gengi na awene wende womogoha Mulungu na wagosi we kaya iyo. Howokonga kuwedasa Paulo na Balinaba, howowawinga kulawa mu sehemu yawo.
44013051	Kamei, watumigwa howokung'unha diluli mumigulu yawo, kuwa ushahidi ukwawo, kamei howoluta Ikonia.
44013052	Ninga awaya wahuwile howomema chinyemi na Muhe Musunhile.
44014001	Ako Ikonia simbuli hasuwa fina fosowile kuya Andiyokiya; Paulo na Balinaba howoluta kwi sinagogi dya Wayahudi howolonga kwa udaha mpaka Wayahudi wengi na Wayunani howohuwila.
44014002	Ninga aWayahudi wamonga awalemile kuhuwila howosongesa na kuguma nyono mu mimoyo ya wanhu wa mataifa wamonga uleke wawaleme awandugu wawo.
44014003	Paulo na Balinaba hogendelela kwikala uko kwa udaha muchanhya ye Mundewa, naye Mundewa hoyowililila ulongi wo walongile muchanhya ye dihewa dyakwe, kwa wadahisa kugolosa ga majumo na gokisina.
44014004	Awanhu we kaya iyo howokitemanula: Wamonga howokifumilisa na Wayahudi, na wamonga howokuwa ulwandi lwa watumigwa.
44014005	Kundumo yakwe, wamonga wa wanhu wa mataifa gamonga na Wayahudi wakihasa na wakulu wawo, howolamula kuwatendela fihile awo watumigwa na kuwatowa na mawe.
44014006	Watumigwa wakatange imbuli iyo, howotijila Lisitila na Delibe, sikaya sa Likaonia, na sisehemu sa mubehi behi.
44014007	Hogendelela kuhubili imbuli iswanu uko.
44014008	Hakuwa munhu yumonga uko Lisitila, imwene yowile chiwete kulawa kwelekigwa kwake hakowa nghenati yagende ng'oo.
44014009	Imunhu yuyo yendeyomutegelesa Paulo foyendeyohubili. Paulo hoyomulanga ludole yokone fina hakowa na ihuwi dya kudaha kuhona,
44014010	hoyolonga kwa dijwi dya muchanhya, Ima nyima kwa migulu yako! Ayuno munhu imwene imigulu yakwe hailemaa, hoyokwinuka chimwande hoyokonga kugenda.
44014011	Chigele itewa dya wanhu wakone choyagolose Paulo, howokonga kujoja mu nonga ye Chilukaonia, Milungu ichijila mu sifuta sa wanhu.
44014012	Balinaba hoyokwinangwa Seu, na Paulo, kwa fiya imwene noyalongage, hoyokwinangwa Helme.
44014013	Na imutambiki wa dihekalu dya Seu dyowile kunje ye kaya hoyokwigala nghambaku na mahwanya ga maluwa hamwedu yo mulango mukulu we kaya, imwene hamwedu na ditewa dya wanhu hoyohananga kuwatambichila watumigwa.
44014014	Balinaba na Paulo wakamanye imbuli iyo, howodega si suke sawo na kudibilimila ditewa dya wanhu wakugamba dijwi ikulu:
44014015	“Wandugusetu nhani mukutenda nheifo? Ase nase cha wanhu fina nyeye. Na chabahano kuwahubili imbuli iswanu, musileke asino si sanamu muhala, mukamubidukile Mulungu imumi, Mulungu yowumbile ulanga ne iisi, ibahali na fyose fuwile umo.
44014016	Katali Mulungu hakaleka chila itaifa ditende fyo dikwenda.
44014017	Hata nheifo nghalekile kiyonesa kusimbuli si swanu soyakuwagolosela: Yakuwatonyesela ifula kulawa mulanga, kugola kwa ugele wakwe na chakudiya na kuimemesa miyoyo yenu na chinyemi.”
44014018	Hata walongile nheifo isowile fihufu kuwalemesa waleke kuwatambichila.
44014019	Ninga Wayahudi wamonga howokwija kulawa Andiyokiya na Ikonia, howowatenda wanhu wakihase nawo howomutowa mawe Paulo na kumubulumula mpaka kunje ye kaya howogamba kafulusa kufa.
44014020	Ninga wahuwile wakakikonghole na kumusunguluta, hoyokwinuka, hoyokuya ukaya. Nhosiku yakwe imwene na Balinaba howoluta Delbe.
44014021	Paulo na Balinaba wakamale kuhubili imbuli swanu ako Delibe na kupata wahuwile wengi, howokiyoha nhambo ya kuluta Andiyokiya kwa kugendela Lisitila na Ikonia.
44014022	Howowakangasa wahuwile wa sikaya siso na kuwaguma moyo wowe wakangale mu dihuwi, Howowagamba, ichangila chose seye chigendele mu masambasiko mengi, uleke chingile mu undewa we Mulungu.
44014023	Howosagula wasehe kwa chila ikanisa kosoko ya wahuwile, kamei kwa kuwomba na kufunga howoweka hasi ya wimilili we Mundewa imwene wowamuhuwile.
44014024	Wakalokele mu isi ya Pisidia, howofika Pamfulia.
44014025	Wakamale kuhubili imbuli iyo ako Penga, howoluta Atalia.
44014026	Kulawa uko hawasafili kwa meli howokuya Andiyokiya ahene kunghonga hawekigwa mu kwimilisi we dihewa dye Mulungu kosoko ye milimo, hambiya hawowa waimemelese.
44014027	Wakafike ako Andiyokiya howogolosa mulundo wa dikanisa ahanhu baho, howowatamila simbuli soyagolose Mulungu hamwedu nawo, na fyene foyawakumulile wanhu wa wamembe gamonga umulango wo kwingila mu dihuwi.
44014028	Howokwikala na waya wahuwile chipisi chitali hamwedu nawo.
44015001	Kamei wanhu wamonga hawafika Andiyokiya kulawa Uyahudi howokonga kuwafusa waya wandugu wakugamba, “Hona musigaligwe kwikumbi kwandamilo amahokelo na malagiso ga Musa musikudaha kuhonyigwa ng'oo.”
44015002	Imbuli ino hoikwiga kuwanga kukulu na Balinaba na Paulo wakalonge nao, howokifumilisa fina Paulo na Balinaba hamwedu na wahuwile wengi wa dikanisa dya Andiyokiya wakawona awaya watumigwa na wasehe muchanhya ye imbuli iyo.
44015003	Kamei dikanisa, hodiwelaga nawo wokowe wakulokela Foinike na Samalia howowatamila wanhu ifyene awamembe gamonga fowawamubidukile Mulungu. Simbuli siso hosiwendesa sana wandugu wawo wose.
44015004	Wakafike Yelusalemu howokalibishigwa na dikanisa, watumigwa na wasehe; nawo howowatamila gose goyagolose Mulungu hamwedu nawo.
44015005	Ninga wahuwile wamonga wowile we chitewa cha Mafalisayo, howokwima wakugamba, ikwendigwa wanhu wa wamembe gengi wegaligwe kwikumbi na kufusigwa kwandamila malagiso ga Musa.
44015006	Kamei, watumigwa na wasehe howogolosa mulundo wi waimwene uleke wailange imbuli iyo.
44015007	Wakamale masimulisi matali, Petulo hoyokwima, hoyogamba, “Wandugu sangu, mumanya fina kukonga Mulungu hakanisagula niye mugati yenu uleke awanhu wa wamembe wahulike imbuli Iswanu na kuhuwila kosoko ya mahubili gangu.
44015008	Naye Mulungu yamanyile miyoyo ya wanhu hoyokonesa fina kawafumila nawo kwa kuwengha Muhe Musunhile fina foyachinghile seye.
44015009	Nghagolose ubagusi wowose ukwetu na ukwawo, hakaisunha miyoyo kwa dihuwi.
44015010	Hambiya, nhani, kumugesa Mulungu kwa kuwatwika awo wahuwile musigo wene hata wababu setu, kahi aseye chilemeligwa kuwinula?
44015011	Inghowe nheifo, ninga, chikuhuwila fina aseye fina awene nawo, chikuhonyigwa kwa njila ya dihewa dye Mundewa Yesu.”
44015012	Chitewa chose hochinyamala twi, chikuwategelesa Balinaba na Paulo wakutamila majumo na kisina kwagohesigwe na Mulungu kwa mikono yawo mugati ya wanhu wa wamembe gengi.
44015013	Wakamale kulonga Yakobo hoyokonga kulonga: Wandugu sangu, nitegeleseni!
44015014	Simoni kachitamila fyene Mulungu kunghonga foyawagolosele wanhu wa wamembe gengi, hoyawasagula wamonga wawo wowe wanhu wakwe.
44015015	Imbuli ino iligana lugano na simbuli sa wagonesi fina mawandiko masunhile fogakulonga:
44015016	Hanyuma ya simbuli sino kukuya, nikwenda nijenge kahi aiya inyumba ya Daudi yuwile; Nikugolosa mahame gakwe na kuijenga kahi.
44015017	Ako awanhu wamonga wose, wanhu wa mataifa gose woniwenange wowe wangu womuhamanga Mundewa.
44015018	Nofo yakulonga Mundewa, iyagolosa imbuli ino dimanyike kulawa katali.
44015019	Kosoko iyo ulamusi wangu nowuno: Chinghawedase wanhu wa wamembe awakumubiduchila Mulungu.
44015020	Chiwawandikile baluwa wanghadiye fyakudiya vigumigwe wihi kwa kulafigwa kuwa filafwa ku sisanamu se milungu; waleke dihabwa, wanghadiye nyama yoyose iinyongigwe na wanghonywe sakame.
44015021	Kosoko simbuli sa Musa sendesihubiliwa mu chila isinagoti kwa kaya na kusomigwa mu masinagogi gose chila ijuwa dya sabato.
44015022	Watumigwa, wasehe na dikanisa dyose walamula kuwasagula wanhu wamonga mugati yawo na kuwatuma Andiyokiya hamwedu na Paulo na Balinaba. Kamei, howousagula Yuda iyakwinagwa kahi Balinaba, na Sila, wose wamanyikana lugano mugati ya wandugu.
44015023	Howowengha baluwa ino: Aseye watumigwa na wasehe wandugu senu chikuwalamusani anyeye wandugu wa wamembe gengi muwile ako Andiyokiya, Silia na Kilikia.
44015024	Chihulika fina wanhu wamonga kulawa kuno ukwetu wamidasani kwa simbuli sawo, wayiguma mimoyo yenu chiyangayanga. Ninga wagolosa bila kutumigwa na seye.
44015025	Chilamula hamwedu, chisagula wanhu wakefu na kuwatuma ukwenu hamwedu na wendigwa Balinaba na Paulo,
44015026	awene walafile uumi wawo kosoko ye disina dye Mundewa wetu Yesu Kilisito.
44015027	Kosoko iyo chikumutuma Yuda na Sila ukwenu, awano wakwenda wawatamileni awenyecho agano gochiwandike.
44015028	Muhe Musunhile naseye chikifumilisa chinghamutwikeni musigo kusuma agano gawagile mugamanye.
44015029	Munghadiye fyakudiya filafigwe kusisanamu; na kunywa sakame, munghadiye nyama inyongigwe; na muleke dihabwa. Mokuwa mugolose fiswanu munghaleka kugolosa simbuli so. Chikuwalamusani.
44015030	Wakamale chilagigwa awo awatumigwe, howoluta ulwandi lwa Andiyokiya, kowenange mulundo wa wahuwile, howowengha ibaluwa iyo.
44015031	Wakaisoma iyo ibaluwa, simbuli sakwe hosiwaguma moyo, howokonela lugano.
44015032	Yuda na Sila awene wowile wagonesi, howosimulila na wandungu wawo kwakuwaguma moyo na kuwasindamika kwa ugele mutali.
44015033	Wakamale kwikala uko kwa chigele chiguhi, wandugu wa Andiyokiya howowelaga, wakuwahangingila dihewa, kamei howokuya kuway awawatumile.
44015034	Ninga Sila hakalamula kusigala.
44015035	Paulo na Balinaba howosigala uko Andiyokiya kwa ugele muguhi, howofusa na kuhubili imbuli ye Mundewa hamwedu na wanhu wamonga.
44015036	Gakaloke majuwa mengi, Paulo hoyomugamba Balinaba, Chuye chikawagendele awaya wandugu mu chila kaya kochahubili imbuli ye Mundewa chikakiyonele fowakugendelela.
44015037	Balinaba hoyohananga wamulonde na Yohana yakwinangwa Mlk o,
44015038	Ninga Paulo nghendile kumulonda Mlk o, imwene yawalekile akuya Pamfulia na Kulimu kihasa nawo mumilimo yawo.
44015039	Hoholawanisa muwango mukali mugati yawo, kwa nheifo howokitamanuka. Balinaba hoyomulonda Maluko, howokwila meli kuluta Kuplo.
44015040	Naye Paulo hoyomusagula Sila, awandugu wa baho wakamale kuweka mu udimi wa dihewa dya Mulungu, hoyoleuka.
44015041	Mu nhambo iyo hoyolokela Silia na Kilikia yakugemisa makanisa.
44016001	Paulo hoyofika Delbe na Lisitila, koyekalage Mkilisito yomonga yakwinaningwa Timoseyo. Ing'ina imwene yawile muKilisito nheifia, hakowa Muyahudi; ninga iBabakwe hakowa Muyunani.
44016002	Timoseo hakowa na itunyo ikulu ku mugati ya wandugu wa Lisitila na Ikonia.
44016003	Paulo hakahananga Timoseyo yakiyandamile naye munhamo, kosoko iyo hoyomwigala kwikumbi. Hakagosa nheifo kosoko ya Wayahudi wose awekale ulwandi wa ukuya hawamanya fina iBabakwe hakowa Muyunani.
44016004	Ugele fowende wogenda musikaya siya hawawengha wanhu agaya malagiso galafigwe na watumigwa na wasehe akuya Yelusalemu howowagamba wagakole.
44016005	Nheifo, agaya makanisa ahogokongeseka mudihuwi, na ihesabu ya wawahuile hoikongeseka chila ijuwa.
44016006	Howogenda ulwandi lwa Fulugia na Galatiya, Muhe Musunhile hakawalemes kuhubili imbuli iyo mu si isi sa Asia.
44016007	Wakafike kusimhaka sa Musia, howogesa kwingila ku si isi sa Bisinia, ninga Muhe wa Yesu hoyowalemesa.
44016008	Kamei, howolokela Musia howoluta mpaka Tulowa.
44016009	Ichilo chicho, Paulo hoyokona diono, hoyokona munhu yumonga wa Mekedonia kema baho yakumutasa Loka wije Makedonia uchitase.
44016010	Chimwande Paulo yakone diono didyo, hochikitayalisha kuluta Makedoni bila kusululuka, chihuwila fina Mulungu kachinanga chiwegalile imbuli swanu.
44016011	Kulawa Tulowa hochikwila meli mpaka Samatilake, nosiku yakwe hochiguma nanga Neapoli.
44016012	Kulawa uko, hochiluta Filipi, kaya ya Wilaya ya kunghonga ya Makedonia, yene nheifia ni utawala wa Chilumi. Hochikwikala mukaya iyo majuwa makefu.
44016013	Dijuwa dye Sabato hochilawa kunje ye kaya hochiluta kunghingi ye lwanda, hachigamba nhegela hanhu ha kufugila. Hochikwikala, hochilonga na wanawake wakitang'anyila baho.
44016014	Mugati ya waya wachitegelesage hokowa baho mwanamuke yumonga yakumogoha Mulungu yakwinangwa Ludia, mukaya wa Tiatila yendeyogolosa uchulusi wa suke sa bafuta sa langi ya ndunghundunghu. Mulungu hoyougubula umoyo wakwe hoyogahokela agaya Paulo goyalongange.
44016015	Yakabatiswe mudala yuyu hamwedu ne nyumba yakwe, hoyochigoneka yakugamba, “Hona chawelu munyonile fina niye nikumuhuwila Mundewa, kalibuni ukaya ukwangu.” Hoyochidindilisa chilute.
44016016	Dijuwa dimonga fochalutage ahanhu ho kufugila, mundele yumonga yowile na dipepo dya kulagula hakatang'anyila nase. Mundele yowapatila wagoli wakwe fesa nyingi kwa kulagula kwakwe.
44016017	Kamei, yendeyomwandamila Paulo na seye, yakujoja na kugamba, “Awanhu ni watogomi we Mulungu Mukulu. Wakuwatamilani injila ya uhonyo.”
44016018	Hoyogolosa nheifo kwa majuwa mengi, dijuwa dimonga Paulo hakasuha, hoyomubiduchila nakugamba dipepo, Nikukugamba kwa disina dya Yesu Kilisito, mulawe yuno 1 Chiwande dipepo diya hodilawa.
44016019	Awagoli wa yuya mundele wakone fina dihuwi dyawo dyokupata sawo dihela, howowakola Paulo na Sila, howowabulumula mpaka kuwanhu, kumwande ya wakulu.
44016020	Howowasongesa kuwalamusi wakugamba, “Wanhu wano Wayahudi wakwigala fujo mukaya yetu.
44016021	Wakufusa mahokelo agene aseye chi wanhu we Chilumi chikulemesigwa kusihokela kahikusandamila.”
44016022	Ditewa dya wanhu hodikihasa nawo howowatowa. Awaya watambiki howowadegela cha Paulo si suke sawo, howogamba watowigwe fiboko.
44016023	Wakamale kutowigwa lugano, howokwingisigwa kugati, na musilikali wa digelesa hoyotumigwa yaweke hasi ya uwimilisi mukali.
44016024	Kosoko ya malagiso gago, ayo musilikali howeka kuchumba cha kugati kuchaisi, che digelesa no kuyoha migulu yawo kusingoso.
44016025	Ninga muchilo mugati Paulo na Sila wende wowomba na kwimba nyimbo sa kumutunya Mulungu.
44016026	Chimwande, hukulawanisa itetemeko dye isi ikulu, dyasingise imisingi ya digelesa. Chimwande milango yose hoikumuka ne minyolo yawohile awafungwa waya hoikilekela.
44016027	Musilikali wedigelesa foyenuke yakona imilango yose yamwasi, hoyogamba nhagela awafungwa wose hawowa watijile, kosoko iyo hoyosomola dipanga dyakwe na kuhananga kikoma.
44016028	Ninga, Paulo hoyokwinanga kwa dijwi ikulu, Unghakikome gomwecho kosoko aseye chose chabahano.
44016029	Yakamale kumwinanga munhu yegale taa aye msilikali hoyobilimila kugati, hoyokugwa hasi ha migulu ya Paulo na Sila akuno yakutetema kwa chogoho.
44016030	Kamei hoyowalongosa kunje, hoyowosa, Wakulu nitende nhani noho nihone?
44016031	Awene howomubidula, Muhuwile Mundewa Yesu nagwe ukuhonyigwa na inyumba yako yose.
44016032	Kamei, howomuhubilia imbuli ye Mundewa imwene hamwedu ne inyumba yakwe.
44016033	Ayuya Msilikali hoyowalonda ugele uuya we chilo, hoyowasunha malonda gawo, kamei imwene ne inyumba yakwe howobatisigwa baho ni baho.
44016034	Hanyuma hoyowalonda Paulo na Sila kunyumba yakwe, hoyowengha chakudiya. Imwene ne inyumba yakwe yose howogolosa shelehe kosoko hambiya hawowa wamuhuwile Mulungu.
44016035	Nosiku yakwe nosikusiku Mahakimu howowatuma awakulu wa wasilikali awene wakugamba, “Walekeni awanhu waya.”
44016036	Ayuya musilikali wa digelesa hoyomutamila Paulo; Mahakimu watuma mbuli fina mudoholeligwe. Hambiya mukudaha kulawa na kuleuka kwa digoya.
44016037	Ninga Paulo hoyomubidula, Hawachitowa fiboko kumwande ya wanhu ugele seye cha wanhu wa selekali ya Chilumi. Kahi hawachiguma kugati hambiya wakuhananga wachilafe kwa chinyele. Hata chidodogi! Ikuwagila weje awene awecho bahano weje wachidoholele.
44016038	Awaya awakulu wa wasilikali howowatamila amahakimu imbuli iyo, nawo wakahulike fina Paulo na Sila ni wanhu wa Chilumi howokogoha.
44016039	Kwa nheifo huwoluta kutasa musamaha na wakamale kuwalafa kugati howowatasa waleuke mukaya iya.
44016040	Paulo na Sila howolawa mwigelesa, howoluta kunyumba ya Lidiya, uko howokiyona na wandugu awahuwile na wakafuluse kuwaguma moyo howoleuka.
44017001	Kwa kulokela Amufipoli na Apolonia, Paulo na Sila howoluta mpaka Sesalonike kowile na disinagogi dya Wayahudi
44017002	Paulo hoyokihasa nawo fina foyasowele, howolonga nawo sabato ndatu, yakutambula mawandiko gasunhile.
44017003	Hoyotamila fina haimwagila Masiya kusambasigwa na kwinuligwa kulawa kuwafile. Hoyowagamba, “Yesu imwene wo nikumuhubili ukwenu no Masiya.”
44017004	Wamonga wawo howofumila, howokihasa na Paulo na Sila. Nheifo, itewa ikulu dya Wayunani wamogohe Mulungu hamwedu na wanawake wengi wakulu wene fyeyo howokihasa nawo.
44017005	Ninga aWayahudi howokona wifu; howowaliha wanhu wehile sokoni, howogolosa chitewa na kwigala fujo ikaya yose. Howoingilila nyumba ya Yasoni, wakuhuwila kuwapata umo Paulo na Sila uleke wawalafe kuwanhu.
44017006	Ninga wasawapatile kosoko iyo howowabulumula Yasoni na wandugu wamonga mpaka kuwakulu we ikaya, wakujoja, Awanhu wano wendewobana ichilunga chose na hambiya wowa hano mukaya.
44017007	Yasoni kawakalibisha ukaya ukwakwe wose wakugolosa chinyume cha dilagiso dya Kaisali wakugamba Hati kwina Mundewa yungi yakwinangigwa Yesu
44017008	Kwa simbuli sisi howowaguma chiyangayanga awakulu we ikaya na ditewa dya wanhu.
44017009	Howowatenda Yasoni na wayagwe walafe amana, kamei howowalekela.
44017010	Nechilo awandugu howowadindilisa Paulo na Aila walute Beleya. Chimwande wakafike uko, howoluta kwi sinagogi dya Wayahudi.
44017011	Awanhu wa uko hawowa wategelesaji waswamu kusuma waya wa Tesaloniki. Howoihokela imbuli iya kwa kwenda mufidoga, howokuwa wakulangisa mawandiko masunhile chila ijuwa, uleke wamanye fina agaya gowakulonga Paulo na Sila ni chawelu.
44017012	Wengi wawo howohuwila kahi wanawake we Chiyunani wakulu wene fyeyo na wagosi nawo.
44017013	Ninga, Wayahudi wa Tesaloniki wakang'amuwe fina Paulo yendeyohubili imbuli ya Mulungu ako Belea, howoluta ako, howokonga kwigala fujo na kuwasongesa matewa ga wanhu.
44017014	Awaya awandugu howomusindikis achimwande mhwani; ninga Sila na Timoseyo howosigala Beleya.
44017015	Awaya awandugu awamusindikise Paulo howoluta naye mpaka Asene. Hanyuma, howokuya ne misigililo kuwa kwa Paulo fina Sila na Timoseyo wamwandamile chimwande foikudahika.
44017016	Paulo foyawagojage Sila na Timoseo ako Asene, moyo wakwe houchukisigwa yakone ikaya iyo na sanamu sa milungu.
44017017	Awanga na Wayahudi na wanhu wamonga wendewomogoha Mulungu mumasinagogi; na chila ijuwa yende yowanga nawo sokoni hamwedu na wose waya awakisololose.
44017018	Wamonga awandamilage falisafa ya Epikuwo na Sitoiki howowanga naye. Wamonga howogamba, “Yakuhananga kulonga choni ayuno chilongelonge? Kosoko Paulo yendeyohubili muchanya ya Yesu na kwinuligwa kulawa mudifa, wamonga howogamba Ikonela fina yakuhubili muchanya ya milungu ya chigeni.”
44017019	Kwa nheifo howomulonda Paulo, howomwigala Aleopago, howogamba Chikuhananga uchitamile imbuli ino nyisha yowende ulonga.
44017020	Finhu fimonga fochihulike na singhutwi setu fikoneka kifan figeni ukwetu. Chikuhananga chimanye simbuli sina maloloso gaki.
44017021	Awakaya wa Asene na wamonga wakalage uko wendewolonda ugele wose kwa kitamila na kutegelesa mbuli nyisha nyisha.
44017022	Kamei Paulo hoyokwima mugatigati ya Aleopago, hoyogamba Wakaya wa Asene! Nikona fina anyeye kwa fyu fyuse, ni wanhu wa dini lugano.
44017023	Kosoko mukugendagenda kwangu nilanga si sinamu sa sinhambiko senu nifika masabahu iwandikigwe kwa Mulungu inghamanyike Hambiya, ayo yomukutambichila bila kumumanya, ukwenu.
44017024	Mulungu yombile iisi na fyose fyuwile umo ni Mundewa wa Ulanga na iisi. Imwene nghakwikala musinyumba sijengigwe na wanhu.
44017025	Kahi ghakutogomeligwa kwa mikono ya wanhu, kifana yakuhananga chochose chiya, kosoko imwene noyakuwengha wanhu uumi, yakuwadahisa kukeha na kuwengha chila chinhu.
44017026	Kulawa kwa munhu yumwedu, komba mataifa gose na kugadahisa kwikala muisi yose. Yalamula na kupanga katali lugano milaki na hoki mataifa gago gekale.
44017027	Hakagolosa nheifo uleke amataifa gago gamuhanange, hata fina kwa kwalabata kwalabata, uleke wamufikile. Hata nheifo Mulungu nghe hatali nase;
44017028	fina foyalongile munhu yumonga Mugati yakwe aseye chikala womi. Fina yumonga wenu yakutunga mashaili, foyalongile, kosoko Ase chose cha cheleko chakwe
44017029	Honanga seye chi wana wa Mulungu isichagile kugamba Mulungu kakifana sahabu ama fesa ama iwe, finhu fisongoligwe kwa ufundi we mwanadamu.
44017030	Ugele uya wa ubwalasi Mulungu hakakitenda kifana nghakugona; ninga hambiya yakuwalagisa wanhu wose wa chila hanhu walambe.
44017031	Kosoko kekala ijuwa doyakayowaliganisa wanhu we chilunga chose kwa chawelu, kwa imunhu yuya woyamusagule; naye kawengha wanhu wose dihuwi dye imbuli iyo kwa kumwinula kuwa kuwafile.
44017032	Baho, wakahulike muchanhya ya wanhu kuinuligwa kulawa kuwafile, wamonga howokwigala utani; wamonga howogamba, “Chokuhulika ku imbuli iyo.”
44017033	Kamei nheifi, Paulo hoyoleuka hoyowaleka.
44017034	Wamonga howokiyandamila naye, howohuwila mu wawo, hakowa umo Dionesio, Mwaleopago, na mwanamuke yumonga disina dyakwe Damali, na wanhu wengi hamwedu nawawo.
44018001	Ago gakahole, Paulo hoyoleuka Asene, hoyoluta Kolindo.
44018002	Ako Kolindo hoyomufika Muyahudi yumonga yekwinangwa Akula hamwedu na muke yekwinangwa Plisila, hawo wowile kulawa Stalia majuwa gago kosoko Kaisali Kilaudio hokowa yagambile Wayahudi wose waleuke Loma. Paulo hakaluta kuwona,
44018003	na kosoko awene wowile mafundi wakusoma mahema fina imwene.
44018004	Chila Sabato hakalongaga nawo mwisinagogi, na kugesa kuwakwega Wayahudi na Wayunani.
44018005	Wakeje Sila na Timoseyo kulawa Mekodoniya, Paulo hoyohananga kutumia ugele wakwe wose kuhubili, hoyowatamila chawelu fina Yesu no Masiya.
44018006	Wakakonge kuwanga naye na kukonga kumuliga, hoyolonda dikoti dyakwe hoyokonga kudikung'unha kumwande yawo yakugamba, “Munghagilila ni kosoko yenu muwecho; aniye nechaka uwihi wowose muchanhya ye imbuli ino. Kulawa hambiya nikuwalutila wanhu wa mataifa gengi.”
44018007	Kamei, hoyoleuka aho hoyuluta kwikala na munhu yumonga yakumogoha Mulungu yekwinangigwa Tito Yusito. Inyumba ya Tito hayuwa habehi na disinagogi diya.
44018008	Ninga, Kilisipo imukulu we disinagogi, hoyomwihuwila Mundewa imwene na wanhu wakwe wose.
44018009	Dijuwa dimonga nechilo Mundewa hoyomugamba Paulo mumagubulo, Unghogohe, gendelela kuhubili du bila kufa moyo,
44018010	kosoko niye nahamwedu nagwe. Hachaka munhu yakwenda yagese kukutowa kahikukubulage kosoko hano mukaya hena wanhu wengi wuwile ulwandi ulwangu.
44018011	Kamei, Paulo hoyokwikala uko yakufusa imbuli ya Mulungu mugati yawo kwa mwaka umwedu na nusu.
44018012	Ninga Galiyo yakowe mukulu wa Wilaya ya Akaya, Wayahudi howokihasa hamwedu howomukola Paulo kwa ludole na kumwigala kumahakama.
44018013	Howogamba, “Chimusongese munhu yuno, kosoko yakusongesa wanhu wamufuge Mulungu kwa namuna ikupingana na malagiso.”
44018014	Ugele Paulo nghenati yakonge kulonga, Galiyo hoyowatamila Wayahudi, Hulikiseni anye Wayahudi Hona imbuli ino chawelu yowile muchanhya ya ubanaji ama uwihi hanuwa tayali kuwahulikisani.
44018015	Ninga wonaga ni kuwanga du muchanhya ya masina na malagiso genu mulamule anyeye muwecho. Aniye sikuhananga kuwa mulamusi wa simbuli sino!
44018016	Hoyowawinga kulawa kumahakama.
44018017	Nawo wose howomukola Sositene yowile chilongosi we disinagogi howomutowa baho hamahakama. Ninga Galiyo nghonile imbuli iyo kuwa chinhu, hata chidodogi.
44018018	Paulo hogendelela kwichila ako Kolindo na wandugu waya kwa majuwa mengi. Hanyuma, hoyochilaga, hoyakwila meli kuluta Silia hamwedu na Plisila na Akula. Ako Kenkileya, hoyogeta sinjwili sakwe kosoko ye chilaho yoyekile.
44018019	Howofika Efeso na baho Paulo hoyowaleka Pilisila na Akila, hoyoluta kwi sinagogi, howanga na Wayahudi.
44018020	Howomutasa yekale nawo ugele mutali lugano, lakini nghendile.
44018021	Nanga, foyaleukage, hoyogamba, “Mulungu yanghenda hokwija ukwenu kahi.” Hoyoleuka Efeso kwa meli.
44018022	Meli hoiguma nanga, Kaisalia naye Paulo huyoluta Yelusalemu kudilamusa dikanisa, hanyuma hoyoluta Andiyokiya.
44018023	Hoyokwikala uko ugele muguhi kamei hoyogendelela na inhambo ya kwa kulokela ulwandi lwa Galatiya na Fulugiya yakuma moyo awefusa wose.
44018024	Muyahudi yumonga iyakwinangwa Apolo, yelekeligwe Alekisandilia, hoyofika Efeso. Hakowa munhu yena udaha wa kulonga na yena umanyi mwingi wa maandiko Gasunhile.
44018025	Hakowa yafusigwe injila iyo ya Mundewa, na hoyokuwa na motomoto, hoyosimulila muchanhya ya simbuli sa Yesu. Hoyofusa kwa chawelu hata ingawa yapatile ubatiso wa Yohana du.
44018026	Plisila na Akila wakamuhulike yakulonga kwa chawelu kugati ya disinagogi, howomulonda ukwawo howomufusa iyo injila ya Mulungu fiswanu lugano.
44018027	Apolo yakalamule kuluta Akaya, awaya wandugu howomuguma moyo kwa kuwawandichila awefusa wa Akaya wamuhokele. Yakafike uko hoyodaha kwa udaha wa dihewa dya Mulungu, kuwatasa lugano awaya awandugu awahuwile;
44018028	kosoko hakagendelela kwa udaha wakwe kuwasuma Wayahudi kumwande ya wanhu fina chawelu kwa Mawandiko Masunhile fina Yesu ni Masiya.
44019001	Ugele Apolo foyowile Kolindo, Paulo yakaloke si isi sa kuchanhya, hoyofika Efeso na uko hoyowafika wefusa wengi.
44019002	Hoyokusa, Togoleni, fomwahuwile hamuhokela Muhe Musunhile? Ng'o, hata kuhulika fina kwina Muhe Musunhile chisinati chihulike.
44019003	Naye hoyogamba, “Hambiya hamupata ubatiso wa namuna yaki? Howobidula Ubatiso wa Yohana.”
44019004	Naye Paulo hoyogamba, “Ubatiso wa Yohana hauwa wakonesa fina wanhu walambe. Yohana hakawagamba wanhu wamuhuwile ayuya imwene yakwija kunyuma yakwe, nong'amba Yesu.”
44019005	Wakahulike gago, howobatisigwa kwa disina dye Mundewa Yesu.
44019006	Kamei, Paulo hoyowekila mikono, Muhe Musunhile hoyowahumulukila, howokonga kulonga kwa nonga sa hayo hayo na kulafa ugonesi.
44019007	Wose hamwedu hawafika wanhu ikumi na weli.
44019008	Kwa ugele wa minyesi midatu Paulo yendeyoluta ku disinagoti hoyokuwa na ugele wa kulonga hamwedu nawo na kuwakwega muchanhya ya utawala wa Mulungu.
44019009	Ninga wamonga howokuwa wafudutu, howolema kuhuwila, howokonga kulonga fibi muchanhya ye injila ye Mundewa. Baho Paulo hoyokileka nawo, hoyowalonda hanghanda awaya awefusa wakwe, howosimulila nawo chila ijuwa munijuma dya masomo dya Tulano.
44019010	Hoyogendelela kugolosa nheifo kwa minyaka mili, wose wakwila Asia, Wayahudi na wanhu wa Mataifa gengi howodaha kuhulika imbuli ye Mundewa.
44019011	Mulungu hoyogolosa majumo ga kisina kwa mukono wa Paulo.
44019012	Wanhu wendewolonda ifitambala na sisuke simonga isene se milimo soyatumiye Paulo, howosigala kuwatamu, nawo howohonywa sinamu sawo; na waya wowile na simhepo sihile, howolawigwa na simhepo siso.
44019013	Wayahudi wengi wende wolafa simhepo sihile, howaluta ako nako wakugosa kuditumia disina dye Mundewa Yesu ku waya wengiligwa na si mhepo sihile. Wendewogamba Nikulonga kwa disina dya Yesu imwene woyahubili Paulo.
44019014	Wana mufungate wa Sekewe, kuhani Mukulu wa Chiyahudi, hawa mu wawo wagolosage nheifo.
44019015	Ninga dipepo dihile hodiwabidula, Nimumanya Yesu, nimumanya naye Paulo, ninga anye mwa cha nani?
44019016	Kamei ayuya munhu yowile na dipepo hoyowafumhila kwa ching'undi, hoyowashinda uludole. Na wawo awana wa Sikewe howotija kulawa munyumba iya wemwasi na wena malonda.
44019017	Kila munhu ako Efeso, Muyahudi na asiye Muyahudi, hoyohulika muchanhya ye ichituko chicho. Wose howokwingiligwa na itiso, howoditunya disina dya disina dya Bwana Yesu.
44019018	Wahuwile wengi howokisololosa kumwande ya wanhu na kulamba sinhenda sowatendile.
44019019	Wamonga howowa wakutumikia simbuli sa uhayi uko kunghonga, howokonghola ifitabu fyawo, howofisoma kumwande ya wanhu wose. Howoliganisa ibei ye fitabu fifyo, howokona ikudaha kuwa figulu fishano.
44019020	Kwa nheifo, imbuli ye Mundewa hoikongeseka na kuwa udaha lugano.
44019021	Simbuliso, sikahele, Paulo hoyolamula kuluta Yelusalemu kwa kulokela Makedonia na Akaya. Hoyogamba, “Ninghamala kufika uko kunyagila nifike na Lumi nheifiya.”
44019022	Kwa nheifo hoyowatuma weli wa watasi wakwe, Timoseyo na Elasito, wamulongolele kuluta Makedoniya naye hoyosigala kwa chipisi chidodogi ako Asiya.
44019023	Ugele wuwo noho kwalawanise mugogolo mukulu ago Efeso kosoko ya iyo injila ye Mundewa.
44019024	Hakuwa na munhu yakugolosa fesa, disina dyakwe Demetelio, hakowa na milimo ya kugolosa sanamu sa nyumba ya Mulungu wa chike yakwinangwa Alitemi. Umulimo uwo wende umwigalila Demetilio na wanhu wakwe we milimo faida nghulu.
44019025	Demetilio hoyowakonghola awo awakugosa milimo u kwakwe, hamweu na wamonga wowile ne milimo fina iyo, hoyowagamba, “Wakaya mumanya fina isawo yetu ikulawa mu uchulusi uno.
44019026	Hambiya, mukudaha kuhulika na kona anyeye muwecho simbuli soyakugolosa Paulo, si hano du Efeso ninga na kose Asia Imwene kawashawishi na kuwabidula wanhu wafumile fina milungu iya iigolosigwe na wanhu si milungu hata chidodogi.
44019027	Kwa nheifo kuna hatali ibiyashala yetu ikwende yuwe na isina dihile. Si nheifo du ila imbuli yo ikudaha kuigolosa imyumba ya Alitemi kuwa si chinhu cha itunyo. Kundumo yakwe ayo imwene ditunyo dyakwe dyenela mu Asia ne chilunga chose chikumutambichila dikuhela.”
44019028	Wakahulike gago, howokola nyono, howokonga kujoja: Mukulu ni Alitemi wa Efeso!
44019029	Ikaya yose hoimema mugogolo. Howomulonda Gayo na Alistaliko mukaya wa Makedonia, awowile wasafili wayagwe na Paulo, howotija nawo mpaka kunyuma ye miseigo.
44019030	Paulo imwecho hoyohananga kiingisa muditewa diya, ninga awaya awahuwile howomulemesa.
44019031	Wamonga wa wakulu Asia, awowile wambuya sakwe howotuma wanhu ukwakwe wamutase fina yanghakiingise kuchiwanja che miseigo.
44019032	Ugele uwo chila munhu yendeyolonga sakwe, ayu yakulonga nhafi, ayu yakulonga nhafi, umulunfo uya houfulugika, hata wanhu wengi wasamanyile hata isoko yo kitang'anjila kwawo.
44019033	Kosoko Awayahudi hawamutenda Alekisanda yachilafanise, wamonga wa wanhu mumulundo uya hawamanya no mwene. Kamei Alekisanda hoyowenulila mukono uleke yakitetee kumwande ya wanhu waya awengi.
44019034	Ninga wakatange fina imwene ni Muyahudi, wose kwa hamwedu howojoja, “Mukulu ni Alitemi wa Efeso!” Howogendelela kujoja nheifo kwa masaa meli.
44019035	Hanyuma yakwe kalani we ikaya hoyowanyamasa, hoyowagamba, “Wakaya wa Efeso,” chila munhu kamanya fina ikaya ino ya Efeso ni mwimilise we nyumba ya mulungu Alitemi na mwimilisi wa iya isanamu yalagale kulawa kulanga.
44019036	Hachaka yakudaha kukana simbuli sino. Kosoko iyo, mutulie. Munghagolose chochose kwa chimwandemwande.
44019037	Muwenanga awanhu wano ahano wasitofule inyumba ya mulungu kahikumuliga mulungu wetu we chike.
44019038	Honaga Demetilio na awanhu wakugolosa milimo ukwakwe wena mashitaka gawo ku wanhu wano, sabaho si mahakama na wakulu we iisi; wakishitake uko.
44019039	Hona mwina mbuli singi sigaleni ku fikalo fye halali.
44019040	Kosoko chikudaha kushitakigwa kosoko ya mugogolo uno wa diyelo, uwene usina sababu, mu mbuli ino chisikudaha kulonga mbuli ikwigutisa
44019041	Yakamale kulonga siso hoyofunga mulundo.
44020001	Umugogolo uya wa Efeso ukatuliye, Paulo hoyowenanga hamwedu awaya wahuwile, hoyowaguma moyo. Kamei hoyowelaga, hoyotamba kuluta Makedonia.
44020002	Hoyolokela mu lwandi lwa isi siya yakuwaguma moyo kwa mbuli nyingi. Hanyuma hoyofika Uyunani.
44020003	Koyekale kwa minyesi midatu. Foyendeyokitayalisha kuluta Silia, hoyomabya fina Wayahudi wende womupangila mbuli ihile; kosoko iyo hoyokuya kwakulokela Makedonia.
44020004	Sopatilo mwana wa Pilo kulawa Beleya, hoyokiyandamila naye, na Alistaliko na Sekundo kulawa Sesalonike, Gayo kulawa Delbe, Timoseyo, Tukiko na Tulofomo wa isi ya Asia.
44020005	Awo howolongola na kuchigojela ukuya Tulowa.
44020006	Aseye, dikahele dijuwa dye dikukuu ye mikate isigumigwe nungo, nochipanda meli kulawa Filipi gakaloke majuwa madatu hachiwawafichila akuya Tulowa. Ako hochikwikala chipisi cha ijuma dimwedu.
44020007	Mwijuwa dye nghonga dye dijuma, hochikitang'anyila kukumega mukate. Kosoko Paulo yendeyohananga yaleuke nhosiku yakwe, hoyolonga na wanhu, hoyogendelela kusimulila mpaka muchilo mugati.
44020008	Muchumba mochowile, mwigolofa, hamuwa na taa nyingi sikwaka.
44020009	Mwanike yumonga yekwinangwa Eutiko hekekala hedilisha ugele Paulo foyagendelelelage kulonga, Eutiko hoyokonga kusisila chidochido hanyuma sonhongo hosimukola, hoyukugwa hasi kulawa mwi golofa dya kadatu. Howomudondola kafulusa kufa.
44020010	Ninga Paulo hoyohulumuka hasi, hoyofunamana, hoyomusungulusila imikono yakwe ayuya imwanike yafile, hoyogamba, “Munghowe na manhonghe kosoko kwina uwumi ukali kugati yakwe.”
44020011	Kamei, hoyokwila kahi kugolofa, hoyomega mukate, hoyodiya. Hoyogendelela kuhubili kwa muda mutali mpaka nhosikusiku, kamei hoyoleuka.
44020012	Awaya wanhu howomulonda mwanike yuya ukaya ni mumi kabisa, howopata falaja nghulu.
44020013	Aseye hochikwila meli, hochilongola kuluta Aso, kochamanyile chomulonda Paulo. Nofyo yapangile, kosoko hakahona kufika uko kwa kulokela kuisi kwa migulu.
44020014	Kamei, hoyochifika uko Aso, hochimukwisa mumeli, hochiluta Mitilene.
44020015	Hochileuka ne meli kulawa uko, dijuwa dya keli yakwe hochifika Kio. Dijuwa dya keli yakwe hochikwima Samo, na nhosiku yakwe hochifika Mileto.
44020016	Paulo hakahananga kugendelela ne inhambo kwa meli bila kulokela Efeso, uleke yanghachelewe ako Asia. Hakuwa na chimwande cha kufika Yelusalemu ku sikukuu ye Pendekosite inghadahika.
44020017	Kulawa Mileto Paulo hoyotuma mbuli kuwasehe wa Efeso wakitang'anyila naye.
44020018	Wakafike ukwakwe hoyowagamba, “Mumanya fina nitumiye ugele wose hamwedu naye kulawa dijuwa diya dye kunghonga dyo nengile Asia.
44020019	Mumanya fyene fyonimutogomele Mulungu kwa unyekefu wose, kwa masosi ne makugutu ganipatile kulawa mu mipango na si hila sa Wayahudi.
44020020	Mumanya fina sogohe hata chidodogi kuwahubilia kumwande ya wanhu wose na musinyuma senu na kuwafusa chochose ichene chikudaha kuwataseni.
44020021	Niwasugula wose Wayahudi, nheifo na wanhu wa wamembe gengi, wamubidukile Mulungu na kumuhuwila Mundewa wetu Yesu.
44020022	“Hambiya, hulikiseni! Aniye kosoko nikumuhulika Muhe, nikuluta Yelusalemu bila kumanya aganipata uko.
44020023	Chonimanyile du nifina Muhe Musunile yakunitamila chawelu mu chila kaya fina fifungo na magayo fikunigojela.
44020024	Ninga, sikona fina uwumi wangu ni chinhu lugano ukwangu muladi nimemelese kutumigwa kwangu na kumala umulimo uya woyaninghile Mundewa niugolose, wokuhubili imbuli swanu ye dihewa dya Mulungu.
44020025	“Nendenigenda ako nako muchiligati yenu nikuhubili utawala wa Mulungu. Hambiya, ninga, hachaka hata yumwedu wenu yakwenda yanyone kahi.
44020026	Kwa nheifo diyelo dino nikumutamilani chawelu chawelu, fina inghowa yumwedu wenu yanghagilila, aniye sina wihi wowose kusakame ye munhu yuyo.
44020027	Kosoko sogohe hata chidodogi kuwatangasila Mulungu foyalongile.
44020028	“Muchilangilile muwecho; mudidime ditewa diya idyene Muhe Musunhile hamwikani anyeye mudimise. Didimeni dikanisa dya Mulungu adyene dyoyakipatile kwa sakame ye Mwanagwe.
44020029	Nimanya fiswanu lugano fina aniye fonikuleuka, mausi makali gamwingilani na wachaka ubasi kuditewa didyo.
44020030	Hata kulawa mugati yenu wakwenda walawanise wanhu awene wakwenda walonge mbuli sa udasi na maganisa wanhu na kuwagolosa wawandamile awene du.
44020031	Kosoko iyo, muwe meso, mukugelegela kwa minyaka midatu, chilo nemisi, sisokile kumufusani chila yumwedu wenu.
44020032	“Hambiya nikumulekani mu mikono ya Mulungu ne imbuli ye dihewa dyakwe. Kenawo udaha wokuwajenga nyeye na kuwadahisa musipate asiya simboto soyawekile wanhu wakwe.
44020033	Aniye sitamani fesa, kahisahabu, kahisuke sa munhu.
44020034	Anye muwecho mumanye fina imikono yangu ino itumika ku mahitaji gangu na gawaya wowile hamwedu na niye.
44020035	Kwa njila sose niwonesani fina kwa kugolosa imilimo nheifino yawagila kuwasa wechaka ludole, na kugelegela simbuli se Mundewa Yesu imwecho: ‘Ibeka kulafa, kwina chinyemi kusuma kuhokela!’”
44020036	Yakamale kulong nheifo, Paulo hoyofugama hamwedu nawo wose, hoyowomba.
44020037	Wose wendewolila: Howomusungulusila mikono yawo howomwilaga kwa kumunonela howomukumbatila.
44020038	Imbuli yawenghile usungu lugano hayuwa yoyalongile fina wasikwenda wamone kahi. Kamei, howomusindikisa mpaka kumeli.
44021001	Chikamale kilaga nawo, hochikwila meli hochiluta bila kwingila hamonga mpaka kosi; Nhosiku yakwe hochifika Lodo na kulawa uko hochiluta Patala.
44021002	Uko hochifika meli ikuluta Foinike, nheifo hochikwila, hochisafili.
44021003	Chakafike ahanhu ahene chikudaha kuyona Kuplo, hochogendela ulwandi lwakwe lwa kwekulu hochiluta Silia. Hochiguma nanga mukaya ya Tilo ahene imeli iya hayuwa ihulumisigwe misigo yakwe.
44021004	Hochikitang'anyila na wahuwile uko, hochikwikala hamwedu nawo kwa ijuma dimwedu. Awahuwile wawo wakulonga kwa udaha wa Muhe, howomugamba Paulo unghalute Yelusalemu.
44021005	Ninga, ugele wetu ukahele hochileuka, chose hamwedu na wanawake na wana wawo, howochisindikisa mpaka kunje ye ikaya. Chikafike mhwani chose hochifugama chochiwomba.
44021006	Kamei, hochichilaga; aseye hochikwila meli; awene nawo howokuya ukwawo.
44021007	Aseye hochigendelela ne nhambo yetu kulawa Tilo hochifika Tolemai, ahene hochawalamuse awandugu setu, hochikwikala nawo ijuwa dimwedu.
44021008	Nhosiku yakwe hochileuka hochiluta Kaisalia. Ako Kaisalia hochiluta ukaya kwa muhubili Filipo. Aye hakowa yumwedu wa waya mufungate wasaguligwe Yelusalemu.
44021009	Hakowa na wana wadatu, we chike, awene wowowile ne chinghwa che ugonesi.
44021010	Chikekale uko majuwa mengi, mugonesi yumonga yekwinangwa Agabo, hoyofika kulawa Uyahudi.
44021011	Hoyochijila hoyolonda mukanda ya Paulo hoyokiyoha mumikono na mumigulu, hoyogamba, “Muhe Musunhile yakugamba nhafi: ‘Awayahudi kuya Yelusalemu wakamoha fina nheifino imunhu mwenye mukanda uno na kumulaguma mumikono ya wanhu wamembe!’”
44021012	Chikahulike nheifo aseye na waya wamonga wowile baho hochimukongelesa Paulo yanghalute Yelusalemu.
44021013	Ninga imwene hoyobidula, Mukuhanga kutenda nhani? Natayali si kugumigwa kugati du akuya Yelusalemu, ninga hata kufa kosoko ye Mundewa Yesu.
44021014	Chikalemeligwe kumukongelesa hochinyamala na kugamba du, Foyakwenda Mulungu figoloseke.
44021015	Chikekale bahaya kwa ugele muguhi, hochikoha misigo yetu hochigendelela ne nhambo kuluta Yelusalemu.
44021016	Wamonga mugati ya waya wefusa wa Kaisalia hochilutanya, howochigala kunyumba ya Mnasoni mukaya wa Kupulo na hakowa mwifusa kwa majuwa mengi.
44021017	Chikafike Yelusalemu, wandugu wahuwile hawachihokela fiswanu lugano.
44021018	Nosiku yakwe Paulo hachilutanya kumulamusa Yakobo, na wasehe wose wa dikanisa hawowa uko nheifia.
44021019	Yakamale kulamusa Paulo hoyowatamila chikamilifu simbuli Mulungu so soyagolose muchiligati ya wamembe kwa njila ya utumishi wakwe.
44021020	Wakahulike gago howomutunya Mulungu. Kamei, howomutamila Paulo ukudaha kona fina hambiya kwina figulu fingi fya Wayahudi awene hambiya wahuwile na wose wawo wakola fiswanu malagiso ga Musa.
44021021	Wahulika simbuli sako fina ukuwafusa Wayahudi wakwikala na wamembe gengi fina wanghawegale kwikumbi wana wawo kahiwanghandamile mila sa Wayahudi.
44021022	Hambiya, yokuwa nhani? Hachaka chifiso wakuhulika fina kufulusa kufika hano.
44021023	Hambiya, ugolose fochikukutamila. Chenawo hano wanhu wane awene wekile chilaho.
44021024	Kihase nawo mu nhambiko yo kitakasa, ukalihe na diyombe dikuhanangigwa, kamei wagetigwe si njwili sawo. Kwa nheifo wanhu wose wakwenda wamanye fina simbuli siya sowatamiligwe muchanhya yako sachaka musingi wowose, na fina agweye gomwecho ukuishi na kwandamila shelia na malagiso ga Musa.
44021025	Ku awa awanhu wa wamembe gengi awejile awahuwile, chifulusa kuwegalila baluwa chikuwatamila simbuli sochilamule: Wanghadiye chochose chitambikiligwe milungu ya udasi, wanghanywe sakame, wanghadiye nyama ya inyama inyongigwe na waleke dihabwa.
44021026	Kamei, nhosiku yakwe Paulo hoyowalonda waya wanhu hoyogolosa nhambiko hamwedu nawo, kamei hoyokwingila kwi Hekalu hoyolonga muchanya yo kumala majuwa go kitakasa na sabihu ikuhanangigwa ilafigwe kwa chila yumwedu wawo.
44021027	Ugele amajuwa go mufungate gokowe habehi kuhela, Wayahudi walawile ku isi ya Asia hawamwona Paulo mwihekalu. Howosongesa nyono muditewa dyose dya wanhu, howomukola,
44021028	howojoja Wakaya wa Isilaeli, taseni, taseni! Ayuno noyuya munhu yakufusa wanhu chila hanhu simbuli sikupinga wanhu wa Isilaelii, sikupinga malagiso ga Musa na ahanhu hano hasunhile. Hata hambiya kawengisa wanhu wa wamembe gengi Mwihekalu na kahaguma uchafu ahanhu hano hasunhile.
44021029	Isoko yakulonga nheifo ni kosoko hawamona Tulofimo mukaya wa Efeso hamwedu na Paulo mukaya, howogambe nhegela Paulo hakamwigisa mwihekalu.
44021030	Ikaya yose hoyikwenela mugogolo, wanhu howokwija kulawa chila ulwandi lwe ikaya, howomukola Paulo, howomubulumula howomulafa kunje ye dihekalu, baho ni baho imilango ya Dihekalu hoyihindigwa.
44021031	Howowa tayali kumukoma, ninga simbuli so hosimufichila imukulu wa dijeshi we Loma fina Yelusalemu yose imema mugogolo.
44021032	Chimwande imukulu wa jeshi hoyowalonda wasilikali na cholongosi wa wasilikali igana, hoyodifikila diya ditewa dya wanhu. Nawo wakone ukulu wa dijeshi na wasilikali, howoleka kumutowa Paulo.
44021033	Imukulu wa dijeshi hoyomulutila Paulo na kumukola na kulagisa yohigwe minyolo mili. Kamei hoyokusa, Ni munhu waki yuno, na katenda choni?
44021034	Wamonga mwitewa diya wende walabwata chinhu chino na wamonga chinhu chingi. Kosoko ye mugogolo uwo, hoyodaha kumanya ichotoko checho. Nheifo hoyowatuma wanhu wakwe wamwigale Paulo kugati ye ngome.
44021035	Paulo yakafike mungasi, wasilikali haiwagela kumwinula kosoko yo umugogolo wa wanhu.
44021036	Kosoko itewa ikulu dya wendewokwandamila wakujoja Mukomeni, yakaleuke!
44021037	Ugele fowendewomwingisa mungome, Paulo hoyomutasa imukulu wa dijeshi yakugamba, “Nikudaha kukutamila chinhu? Ayuya imukulu wa dijeshi hoyomusa Kudaha Chiyunani?
44021038	Agweye si yuya Mumisi imwene majusi hano hakegala kasi na kuwalongosa wakomaji figulu fine mpaka kunyika?
44021039	Paulo hoyobidula, Aniye na Muyahudi; nelekeligwa Talso ku isi ya Kilikia, anie na laia wa kaya ikuheshimiwa. Dede, nileke nilonge na wanhu.
44021040	Ayuya imukulu wa dijeshi hoyomuleka yalonge, kwa nheifo Paulo hoyokwima mu ngasi, hoyowenulila mikono awaya awanhu wakanyamale posi, hoyokonga kulonga nawo kwa Chiebulaniya.
44022001	“Wandugusangu na waBabasangu, munitegelese fonikilongela kumwande yenu.”
44022002	Wakahulike yakulonga nawo kwa Chiebulaniya hawagendelela kunyamala posi kusuma kunghonga. Kamei hakawagamba;
44022003	Aniye na Muyahudi, nyelekigwa Talso akuya Kilikiya, ninga nikulila mukaya iyino na kufusigwa ne Mufusa Gamaliyeli honifusigwa na kumanya lugano amalagiso ga waBabasetu, na chilafa lugano kwe Mulungu fina nyeye mose diyelo.
44022004	Honiwedasa kahi kuwakoma awaya awandamilage Injila ino, na kuwoha na kuwegala kumagelesa wagosi na wanawake.
44022005	Ifene fowakuhomelela makuhani na dibalasa dyose dya wasehe. Kulawa ukwawo honikwinghigwa ibaluwa kuwandugu waya honiluta mpaka Damesiki kuwalonda awaya awowile uko mpaka Yelusalemu wohigwe, uleke waliganiswe.
44022006	“Honikonga inhambo yangu, nikasegele habehi na Damesiki, saa ya mutandatu nehemisi, honikona ujelu mukulu lugano kulawa kulanga unisunguluta kosekose.
44022007	Honikugwa hasi, honihulika ijwi dikugamba, ‘Sauli, Sauli, nhani ukunyidasa? ’
44022008	Honibidula, ‘Gwegwe nani Mundewa?’ Hoyonigamba, ‘Aniye no ni Yesu wa Nasaleti, woukwidasa.’
44022009	Hambiya awaya awowile hamwedu naniye, hawawona ujelu du ninga dijwi diya wasadihulike dya yuya yalongage naniye.
44022010	Hoyogamba, ‘Nitende nhani Mundewa?’ iMundewa hoyonigamba, ‘Inuka ulute Damesiki na uko ukweda utamiligwe gose agekigwe kosoko yako ugagolose.’
44022011	Nikowe sikudaha kona kosoko ya ukali wa ujelu uya wonyonile, honilongosigwa kwa kukoligwa mukono na waya awowile hamwedu naniye hochikwingila Damesiki.
44022012	Uko hakuwa na munhu yakwinangigwa Ananiya, munhu yakumogoha Mulungu, yakwandamila malagiso getu, imwene yuyo hakowa munhu muswanu hakendigwa naWayahudi wose awekale uko,
44022013	hoyonijila hoyokwima habehi na niye, hoyonigamba, ‘Mundugusangu Sauli, hokela kona kwako na disaa didyo ameso gangu hogogubuka honikona.’
44022014	“Hoyogamba, ‘I Mulungu wa waBaba setu kakusagula agweye umanye inyenda yakwe, kumwona imutogomi wakwe yaliganile na kumuhulika imwene imwenecho yakulonga kwa mulomo wakwe;
44022015	kosoko ukuwa muhomelesi wakwe kuwanhu wose muchanhya ya gowonile na go uhulike.
44022016	Hambiya ukugoja choni? Inuka ubatisigwe, usunhwe uwihi wako kwa kwinanga disina dyakwe.’”
44022017	“Nikoye Yelusalemu ugele nikutasa mwihekalu, hanyona majumo, honimona yakulonga naniye,
44022018	Golosa chimwande uleuke Yelusalemu, kosoko wasikwenda wakuhulike uhomelesi wako muchanhya yangu.
44022019	Kamei hanigamba, ‘Mundewa, awene awenecho wamanya fina chila isinagogi haniwoha na kuwaguma mwigelesa awaya awakuhuwile,
44022020	na ugele isakame ya Sitefano imuhomelesi wako foyalafigwe, ani nayi hanyuwa nyimile baho, nikufumila, inghomigwa yakwe, na kulekeligwa sisuke sa waya wamukomage.’
44022021	“Hoyonigamba, ‘Leuka; kosoko nikukwigala kutali ku wamembe.’”
44022022	Kulawa kunghonga mpaka imbuli ino hawamutegelesa; kamei howekwinula amajwi gawo na kugamba, “Muleuse muchilunga! Kosoko nghagile kuwa mumi!”
44022023	Hawagendelele kujoja na kwinula sisuke na kutimula diluli muchanhya,
44022024	imukulu wa wasilikali wose hakalagisa wamukole Paulo wamwigale kwikigo kugati na kumujola mikotya uleke wamanye isoko iikuleka awanhu wakumujojoweka nheifo.
44022025	Ninga hawamoha ne mikowa ye singhingo, Paulo hoyolonga na mukulu we chitewa cha wasilikali igana dimwedu iyemila habehi naye, “Togola ikudahika kumujola imunhu iMulumi ugele nghenati yaliganiswe?”
44022026	Ugele ayuya imukulu we ichitewa cha wasilikali wose, hoyomugamba, “Mukuhananga mugolose choni? Kosoko imunhu yuno ni Mulumi.”
44022027	Kosoko iyo imukulu wa wasilikali wose, hakeja na kumusa, “Nitamile agwe kwa Mulumi?” Hakagamba, “Heye.”
44022028	Imukulu wa wasilikali wose hakabidula, “Aniye nigula Ulumi kwa mapesa mengi.” Paulo hakagamba, “Aniye nyelekigwa Mulumi,”
44022029	Kosoko iyo awaya awanhu awahanangage wamusilise hawatimuka wose chimwandemwande; ayuya imukulu wa wasilikali wose naye hakogoha, kosoko hakatanga fina iPaulo hakowa Mulumi naye fina hakamoha.
44022030	Ninga ikowe nhosikusiku uleke yamanye ichalekile Wayahudi wamusongesa, hakamudohola, na kulagisa makuhani wakulu na dibalasa dyose wakitanganyile, hoyomwigala Paulo, hoyomwika kumwande yawo.
44023001	Paulo hoyowang'olela meso awaya awadibalasa, kamei hoyokonga kulonga, “Mpaka diyelo nafi nigendelela kwikala na moyo muswamu kumwande ye Mulungu.”
44023002	Baho iMutambiki mukulu Anania hoyowalonga awaya awemile habehi na Paulo wamutowe kofi mumulomo.
44023003	Kamei Paulo hoyomugamba, “Mulungu imwecho yakwenda yakutowe kofi agweye goufanile lukasi lubakigwe swakaya! Ukudahani kwikala baho uniliganise chishelia na gweye gomwecho ubana ishelia kwa kugamba nifowigwe?”
44023004	Awanhu awemile baho howomugamba Paulo, “Ukumuliga iMutambiki mukulu wa Mulungu?”
44023005	Paulo hoyobidula, “Wandugu sangu samanyile fina imwene ni kuhani mukulu. Kosoko amawandiko gagamba nhafi: ‘Unghalonge fihile muchanhya ye mutawala wa wanhu wako.’”
44023006	Ninga ugele uwo Paulo yakamanye fina wamonga wa wanhu wadibalasa diya ni Masadukayo na wamonga ni Mafalisayo. Kamei, hoyokwinula dijwi kumwande ya Dibalasa, “Wandugu sangu aniye na Mufalisayo. Aniye nigaliku balasa dya ulamusi, kosoko nikuhuwila fina awanhu wakawokwinuka.”
44023007	Yakalonge nheifo, howokonga kuwanga lugano Mafalisayo na Masadukayo, umukutano houkitemanuka matewa meli.
44023008	Isoko iyecho hayuwa aino, Masadukayo wakugamba kwichaka kwinuka wanhu wafile, kwichaka malaika, na kwichaka Muhe, ninga Mafalisayo wakuhuwila gose madatu.
44023009	Ichowe hochikongeseka wamonga wa walimu we shelia we chitewa cha Mafalisayo howokwima na kulafa malalamiko gawo kwa ludole. “Chisikona chochose chihile mwi munhu yuno; ikudahika nhagela Muhe au malaika kalonga naye?”
44023010	Kuwanga hokukuwa kwingi mpaka imukulu wa wasilikali we nghondo hoyokogoha fina wakudaha kumudega fihindihindi. Kosoko iyo hoyowatuma wasilikali wakwe wengile muchiligati cha ditewa diya, wamulafe Paulo na kumuwisa kugati ya digelesa.
44023011	Ichilo chandamile Mundewa hakema habehi na Paulo, hoyomugamba, “Kiinghe moyo! Kosoko fina founihomelela ahano Yelusalemu, ukwenda utende nheifo ukaya ya Lumi.”
44023012	Kukoche Wayahudi howogolosa chikalo cha chinyele. Howochilaha: Chisikudiya kahikunywa mpaka ma chimalile kumukoma Paulo.
44023013	Wanhu wafike makumi mane wakifumilise injama yo kugolosa nheifo.
44023014	Kamei howoluta kuwatambiki wakulu na wasehe, howogamba, “Aseye chichilaha fina chisikuwonja chochose kumilomo yetu mpaka baho ma chimalile kumukoma Paulo.
44023015	Hambiya, anyeye na Dibalasa mutume mbuli kwi mukulu wa dijeshi,” yamwigale Paulo ukwenu mukitende kifana mukuhananga kumanya simbuli sakwe chikamilifu ku imwene. “Chatayali kumukoma ugele yakali nghenati yafike habehi.”
44023016	Ninga imwana we munduguse wa Paulo hoyohulika simbuli umupango uwo; kwa nheifo hoyokwingila kwigelesa, hoyomutamila Paulo injama iyo.
44023017	Paulo hoyomwinanga yumwedu wa wasilikali hoyomugamba, “Mulonde mwanike yuno mwigale kwi mukulu wa dijeshi, kena mbuli yakumutamila.”
44023018	Musilikali homugala imwanike yuya hoyomulongosa mpaka kwi mukulu wa majeshi, hoyogamba, “Ayuya imufungwa Paulo kanyinanga hoyonitasa nimulete imwanike yuno ukwako kosoko kena mbuli ya kukutamila.”
44023019	Imukulu wa dijeshi homukola mukono imwanike yuya hoyoluta naye hanghanda, hoyomusa, Kwina choni chokunitamila?
44023020	Imwene hoyogamba, “Awayahudi wakifumilisa wakutase umwigale Paulo ku Dibalasa dikuhananga dipate simbuli sakwe fiswanu.
44023021	Ninga agweye unghafumile kosoko kwina wanhu wengi kusuma makumi mane wakiyohile kumukola kwa ludole. Wachilaha fina wasikudiya chinhu ama kunywa chinhu mpaka wowe wamalile kumukoma. Hambiya wakiyoha wagojela du ulamusi wako.”
44023022	Imukulu wa dijeshi hoyomuleka yalute hoyomusugula fina yanghamutamile munhu wowose fina kamwigalila imbuli iyo.
44023023	Baho, imukulu we dijeshi hoyowenanga wasilikali weli hoyowagamba, “Weke tayali wasilikali magana meli, na wakukwila si nyumbu makumi mufungate, na wasilikali magana meli we migoha, walute Kaisalia; muwe tayali kuleuka, ugele isaa tatu inghati ifike diyelo neichilo.
44023024	Ikeni nyumbu nghefu kosoko ya Paulo; mumwigale digoya kwa Felisi, imukulu we iyisi.”
44023025	Kamei hakawandika baluwa ku mbuli ino:
44023026	Aniye Kilaudio Lusia nikukuwandichila agweye mukulu Felisi: Mukulu we iisi Nikulamusa!
44023027	Wayahudi hawamukola munhu yuno na hawowa habehi na kukoma nanga satamiligwe fina ni mukaya wa Chilumi, kwa nheifo honiluta na wasilikali na honimuhonya.
44023028	Nikahanange kumanya imbuli ilekile womushitaki gawo muchanhya yakwe, honimwigala kwi Balasa dyawo dikulu.
44023029	Honikona fina mashitaka agecho hagowa ga kuwanga muchanhya ya finhu fingi fye sheliya yawo, kwa nheifo sonile fina kagolosa chochose chiya ichagile yakomigwe ama yohigwe mwigelesa.
44023030	Nikatamiligwe fina Wayahudi hawagolosa njila ya kumukoma, honilamula kumwigala ukwako. Honiwagamba awashitaki wakwe wagale mashitaka gawo kumwande yako.
44023031	Kamei awo awasilikali howomulonda Paulo fina fowalagisigwe. Howomwigalaichilo chicho mpaka Andipatili.
44023032	Nhosiku yakwe wasilikali we migulu howokuya kunghambi, howowaleka awaya awasilikali awakukwila si nyumbu wagendelele ne inhambo hamwedu na Paulo.
44023033	Wakafika Kaisalia howomwingha yuya imukulu we iisi ibaluwa iya na kumwika Paulo mu udaha wakwe.
44023034	Felisi yakamale kuisoma ibaluwa iya, hoyowosa Paulo kalawa iisi yaki. Yakatamiligwe fina kalawa iisi ya Kilikia,
44023035	hoyogamba, “Notegelesa imbuli yako ma wafulusekwija awashitaki wako.” Kamei hoyolagisa Paulo yekigwe wimilisi mwikumbo dya Helode.
44024001	Gakaloke majuwa mashano, iMutambiki mukulu Anania hoyokwija Kaisalia hamwedu na wasehe wakefu na wakili yumwedu wa shelia iyakwinangwa Telitulo. Howomulutila ayuya imukulu we iisi howomutamila amashitaka gawo muchanhya ya Paulo.
44024002	Paulo hoyokwinangigwa na Telitulo, hoyokumula mashitaka nhafi: Mukulu Felisi, ulongosi wako muswanu ugolosa mabadiliko agawagile mwitaifa dyetu chila hanu chihokela dino kwa moyo wa ilumbo.
44024003	Chila hanu na chila ugele chikuhokela dino kwa moyo wa ilumbo.
44024004	Ninga chinghagilise umuda wako kahi, chikukutasa ku uswanu wako, utegelese ulongi wetu.
44024005	Chitanga fina imunhu yuno niwakogoha lugano. Imwene yukukonga migogolo muchiligati ya Wayahudi chila hanhu, muchilunga chose kasi ni chilongosi we chitewa cha Wanasaleti.
44024006	Kahi hakagesi kuchafula dihekalu, nase hochimukola,
44024007	“Ninga Lisiya Ichilongosi hoyeja na kumuleusa mumikono yetu kwa ludole.”
44024008	Kwa kumusamusa agweye gomwecho ukwenda wone pwii simbuli sino sose isene sochikumushitaka.
44024009	Nawo Wayahudi howofumila fina chawelu foyalongile yuya amashitaka gago.
44024010	Kamei imukulu we iisi hoyomonesa Paulo kuwa yakudaha kulonga. Naye Paulo hoyogamba, “Nikonela kitetea kumwande yako, fina kosoko nimanya fina mulimo wa mulamusi wa ditaifa dino kwa minyaka mingi.
44024011	Ukudaha kuhananga ukweli fina gasilokile majuwa ikumi na meli du galokile fonalutile kufuga Yelusalemu.
44024012	Wayahudi wasinifikile nikuwanga na munhu wowose. Wasanifikile nikusongesa wanhu mwihekalu, ama mumasunagogi gawo, ama ahanhu hengi hohose mukaya iyo.
44024013	Hata wasikudaha kuhomelela amashitaka gowalafile muchanhya yangu.
44024014	“Ninga chino nochonikufumila kumwande yako: Aniye nikufuga Mulungu ku Njila yo wagumba ya usushi. Nikufuga Mulungu wa waBaba setu, nikuhuwila chila chinhu chiwandikigwe mu fitabu fye sheliya na fya wagonesi.
44024015	Aniye nikumuhuwila Mulungu imwene, awa nawo wakumuhokela, fina kwina kwinuligwa kwa wanhu wafile, awaswamu na wehile.
44024016	Kosoko iyo nikitahidi kuwa na moyo muswanu kwa Mulungu na kuwanhu.
44024017	“Nikekale kutali chipisi cha minyaka mikefu, honikuya Yelusalemu na kwigalila ditaifa dyangu sadaka na filafya.
44024018	Fonagolosage nheifo noho wanifikile mwihekalu nigolose difugilo dyo kitakasa. Kusowile na itewa dya wanhu kahimugogolo.
44024019	Ninga hakuwa Wayahudi kulawa iisi ya Asia; awo no yowile fiswanu wowe bahano kumwande yako na kulafa mashitaka gawo hona wena chochose chokulonga ku niye.
44024020	Ama waleke wano walonge dikosa dyowonile ukwangu fonyemile kumwande ya Dibalasa dyawo dikulu,
44024021	ninga simbuli sino sonalongile fonyemile kumwande yawo: ‘Mukuniliganisa diyelo dino kosoko yo kolelesa fina awafile wakawokwinuligwa.’”
44024022	Baho, Felisi imwecho hakaimanya oyo Injila iswanu, hoyokwimisa dishauli dyo. Hoyowagamba, “Nikanilafa ulamusi wangu muchanhya ye dishauli dino ugele Lusia mukulu wa dijeshi foyakwija hano.”
44024023	Kamei hoyomulonga ayuya chilongosi wa wasilikali we inghondo yamwike Paulo kugati, ninga yowe na uhulu chiyasi, na wambuya sakwe wanghalemesigwe kumwingha fyoyakuhitaji.
44024024	Gakaloke majuwa makefu, Felisi hoyofika hamwedu ne muke Dlusila, yowile Muyahudi. Holagisa Paulo yegaligwe, hoyomutegelesa yakulonga muchanhya ya kumuhuwila Yesu Kilisito.
44024025	Ninga Paulo foyakongile kulonga muchanhya ya kuliganila, kuwa na chiyasi, muchanhya ya uligaswe ukwija, Felisi hoyokogoha hoyogamba, “Kwa hambiya ukudaha kuluta; nokwinanga kahi ninghapata luneka.”
44024026	Ugele uwo yendeyohuwila fina Paulo komwingha fesa. Kosoko iyo hakagendelela kumwinanga na kusimulila naye chila ugele.
44024027	Ikaloke minyaka mili, Palikio Festo hoyolonda ahanhu ha Felisi, hoyokuwa mukulu we iisi. Kosoko hakenda kuwendesa Wayahudi, Felisi hoyomuleka Paulo mwigelesa.
44025001	Dijuwa dya kadatu yakafike Kaisali, Festo hoyoleuka kuluta Yelusalemu.
44025002	Watambiki wakulu na filongosi wa Wayahudi hawalonga naye muchanhya ya mashitaka gondeyoshitakiigwa Paulo. Howomutasa kwa dede, Festo
44025003	yawagolosele uswanu kwa kumwigala Paulo Yelusalemu. Howadiya njama wamukome hona yowile munjila.
44025004	Ninga Festo hoyobidula, Paulo yakusigala kuya Kaisalia mwigelesa ani nani nikwenda nilute uko majuwa si mengi.
44025005	Walekeni filongosi wenu walute uko hamwedu naniye wakafe mashitaka gawo hona yagolose dyodyose dihile.
44025006	Festo yakamale kwikala nawo, majuwa gafikile munana ama ikumi nhafi, kamei hoyoyokuya Kaisalia. Nhosiku yakwe hoyoluta kwi balasa hoyolagisa Paulo yegaligwe kugati.
44025007	Ugele Paulo yakeje, Wayahudi awalawile Yelusalemu howokonga kulafa mashitaka mengi, masito agene gowasadahile konesa fina ni chawelu.
44025008	Kukitetea Paulo hoyogamba: Aniye sigolose ikosa dyodyose muchanhya ye sheliya ye Chiyahudi, ama dihekalu, ama muchanhya ya Kaisali.
44025009	Festo hoyohananga kuwendesa Wayahudi, kwa nheifo hoyomusa Paulo Togola! Kokwenda kuluta Yelusalemu uleke ukahukumiigwe uko kumwande yangu muchanhya ya mashitaka gano?
44025010	Paulo hoyobidula, Nima hamwande ya mahakama ga Kaisali, na bahano no hanogele ninghigwe hukumu. Fina foumanyile fiswanu, siwagolosele Wayahudi uwihi wowose.
44025011	Ninga, hona nyoneke na ikosa dyodyose dinogele kufa, sikutasa kulekeleligwa kutendeligwa nheifo. Ninga hona kwichaka chawelu mu mashitaka, kwichaka yakudaha kuniguma mumiko yawo. Nikukanha lufaa kwa Kaisali!
44025012	Baho, Festo yakamale kusimulila na washauli wakwe, hoyomugamba Paulo, Kukanha lufaa kwa Kaisali, haya ukuluta kwa Kaisali.
44025013	Majuwa makefu hanyuma Mundewa Aglipa na Belinike howofika Kaisalia, uleke walafe heshima sawo kwa Festo.
44025014	Howokuwa uko majuwa makefu, naye Festo hoyomutamila Mundewa simbuli sa Paulo. Henamunhu yumonga hano imwene Felisi hakamuleka mwigelesa.
44025015	Nikalute Yelusalemu, watambiki wakulu na asehe wa Wayahudi howomushitaki na kunitasa nimuhukumu.
44025016	Ninga niye honiwabidula fina si jadi ya Walumi kumulafa munhu yenghigwe asabu ugele iyekushitakigwa nghenati yakitang'anyile na awashiliki wakwe chimeso meso na kwinghigwa luneka lwa kitekea muchanhya ya gago mashitaka.
44025017	Wakafike baho sachelewe, ninga honigolosa chikao kumahakama, nhosiku yakwe honilagisa imunhu yuyo yegaligwe.
44025018	Awashitaki howokwima lakini wasalafile mashika gehile fina fonendenidoga.
44025019	Ninga du howowa na lukani lwa mbili, si dini yawo na sa munhu yakwinangigwa Yesu yafile, ninga Paulo yakukolelesa fina ni mumi.
44025020	Nilemeligwa kumanya dyo kugolosa mu imbuli iyo. Kamei honimusa Paulo hona yakwenda kuluta kama hakama akuya Yelusalemu kosoko ya mashitaka gago.
44025021	Ninga Paulo hoyokanha lufa, hoyotasa yalekigwe mwigelesa mpaka ulamuso we imbuli iyo ulafigwe na Kaisali. Kosoko iyo hanidaha kumuleka mwigelesa mpaka ma nikudaha kumwigala kwa Kaisali.
44025022	Aglipa hoyomugamba Festo, Nokwenda kumuhulika imunhu yuyo aniye nimwecho. Festo hoyomugamba, “Komuhulika nhosiku.”
44025023	Kwa nheifo, nhosiku yakwe Aglipa na Belinike howokwija kwa chinyemi ku dikumbo dye mikutano wakilose na wakulu wa majeshi na filongosi we kaya. Festo hoyolagisa Paulo yegaligwe kugati.
44025024	Kamei hoyogamba, “Mundewa Aglipa na mose muwile hano hamwedu nase! Hano hamwande yenu hena munhu yuno, imwene aWayahudi wose wowile hano na kuya Yelusalemu, wakujoja fina nghawagilwa kuwa mumi kahi.
44025025	Ninga niye sonile fina kagolosa chochose chihile ichene chikumutenda yagiligwe kukomigwa; ninga kosoko imwecho hakakanha lufaa kwa Kaisali, nilamula kumwigala.
44025026	Ninga ku ulwandi ulwangu nichaka chinhu ichene chonikudaha kumuwandichila Kaisali muchanhya yakwe. Nochileka nimwigale hano kumwande yenu, na gano ukwako gweye, Mundewa Aglipa! Uleke munghamala kumusa Musa nipate mbuli ya kuwandika.
44025027	Kosoko ikuwa mbuli ya chibwalasi kwigala mufungwa, akuno hechaka amakosa gakwe goyagolose.”
44026001	Kamei Aglipa hoyomugamba Paulo, “Ukudaha kitetea.” Baho Paulo hoyogolola mukono wakwe hoyokitetea nhafi:
44026002	“Mundewa Aglipa, nikiyona nijaliwa diyelo kitetea kumwande yako muchanhya ya mashitaka gose agene Wayahudi walonga muchanhya yangu.
44026003	Chawelu kosoko gweye kumanya simila sa Wayahudi na migagolo yawo, nikukutasa unitegelese kwa ufumilifu.
44026004	“Awayahudi wamanya amaisha gangu gose kulawa udodo wangu fyene fonikale kulawa kunghonga ne ditaifa dyangu ako Yelusalemu.
44026005	Wanimanya kwa ugele mutali, na wakudaha kuhomelela, wanghenda fina kulawa kunghonga hanikala kifana munhu yumwedu wa waya awakolile lugano idini yetu, chitewa cha Mafalisayo.
44026006	Na hambiya nima hano nilamuligwe kosoko nikuhuwila dihuwi Mulungu dyoyawahuwise waBaba setu.
44026007	Diwi dyo nodidiya dikuhuwiligwa na makabila kumi na meli kupata fowakumufuga Mulungu chilo ne misi. Ku dihuwi dino nikushitakigwa na Wayahudi!
44026008	Mundewa, Nhani nyeye mukona isikudahika kwi Mulungu kwinula wanhu wafile?
44026009	Chawelu aniye nimwecho hanihuwila fina inyagila kugolosa mbuli nyingi kulema disina dya Yesu wa Nasaleti.
44026010	“Simbuli so, noso nagolose ako Yelusalemu, aniye nimwecho ugele wonenghigwe udaha kulawa ku watambiki wakulu, haniwaguma mwigelesa wengi wa wanhu wa Mulungu. Fowalamuligwe kukomigwa, aniye hanitowa kula ya kufumila.
44026011	Mikongho mingi haniwatenda wotowigwe mumasinagogi gose, honiwalonga kwa ludole wadikane dihuwilo dyawo. Inyono yangu ukwawo hoikuwa ghulu mpaka nende niwasaka sikaya sa kutali.”
44026012	“Kwe njila iyo honiluta Dameski ugele umoja, nina udaha na malagiso kulawa ku watambiki wakulu.
44026013	Mukulu, ugele fonowile munjila saa mutandatu ya nemisi, hanyona ujelu mukulu kusuma we dijuwa, ukwaka kulawa kulanga, hounisunguluta niye hamwedu na wachowanye munhambo.
44026014	Chose hochikugwa hasi, nani honihulika ijwi dikulonga nani kwa Chiebulaniya, ‘Sauli, Sauli! Nhani kunibulaga? Ukibulaga chaka kifana kutowa mundome ichuma chisongoke.’”
44026015	Honigamba, “Gwegwe nani Mundewa?” Naye Mundewa hoyobidula, “Aniye no Yesu imwene agweye ukubulaga.
44026016	Si chinhu, inuka hambiya, imanyima. Nikisololosa ukwako kosoko ino nikwike uwe mutumishi wangu kuhomelela ifyene fyo unyonile niye na simbuli sonikwenda nikiyonese ukwako.
44026017	Nikukuhonya kulawa ku wa Isilaelii na wanhu wa wamembe gamonga wonikwenda nikutume ukwawo.
44026018	Ukuwagubula meso gawo na kuwadahisa walawe muchisa na kwingila mu ujelu; walawe mu utawala wa Shetani, wamubidukile Mulungu kwa kumuhuwila kwawo, walekeleligwe uwihi na kulonda ahanhu hawo mugati ya waya awene wagaluke fina wanhu wa Mulungu.”
44026019	“Nheifo, Mundewa Aglipa, sibesile diwono didyo dya kulanga.
44026020	Ninga hanikonga kuhubili kunghonga ako Dameski, hanyuma ku waya wanhu wa Yelusalemu na wanhu wose wa Uyahudi na wa wamembe gamonga. Niwasonghesa wamubidukile Mulungu na konesa kwa sinhenda fina wabadilisha imiyoyo yawo.
44026021	Kosoko iyo Wayahudi hawanikola nuwile Mwihekalu, howohananga kunikoma.
44026022	Ninga Mulungu hoyonitasa; na kwa neifo mpaka diyelo nima chigosi nikuhomelela ku wose, ku wakulu na kuwadodo. Gonikulonga nogaya kuwagonesi na Musa wagamba gakagolawanisa:
44026023	Fina Kilisito yakusambasigwa na kokuwa wanghonga kwinuka kulawa kuwafile, uleke yafamile fina ujelu wa uhonya ukuwamulikia awanhu wose hambiya, Wayahudi na nheifiya wanhu wa wamembe gamonga.”
44026024	Paulo yakafike baho mukitetea kwakwe Festo hoyolonga kwa kwinula dijwi, “Paulo! Kwina chilalu!
44026025	Ninga Paulo nichaka chilalu Mukulu Festo, honikulonga ni chawelu muhala.
44026026	Agweye Mundewa kusimanya simbuli sino, kosoko iyo nikudaha kulonga nichaka chogoho kumwande yako. Nichaka manhonge fina aga gose gagoloseka gamanyika ukwako kosoko imbuli ino isigoloseke kwa chifiso.
44026027	Mundewa Aglipa, Togola ukuhuwila wagonesi? Nimanya fina ukuhuwila.”
44026028	Aglipa hoyomubidula Paulo, “Chidodogi du ukwenda unitende muKilisito?”
44026029	Paulo hoyobidula, Nikumutasa Mulungu, fina kwa chapangu chiguhi ama chitali, si gweye du ninga wose awakunihulika diyelo wowe fina niye fonuwile, ninga bila ino iminyolo.
44026030	Baho iMundewa mukulu we iisi, na Belinike, na waya wose wamonga wowile hamwedu nawo howokwinuka.
44026031	Wakaleuke howokiyusa wecho kwa wecho, Munhu yuno hakowa yadaha kulekeligwa howile ghakanhile lufaa kwa Kaisali.
44026032	Aglipa hakamugamba Fesito, “Imunhu yuno hakowa yakulekeleligwa woile ghatasile kuluta kwe Mundewa.”
44027001	Wakafuluse kulamula fina chilute mpaka Italia, howomwika Paulo hamwedu na wafungwa wamonga ku wimilisi wa akida we chikosi chikwinangwa Chikosi cha Kaisali.
44027002	Hochikwila meli ya Adilamito iyende iluta na kulokela musibandali sa mu iisi ya Asia, hochikonga lugendo. Alistaliko mukaya wa Makedonia, kulawa Sesaloniki hakowa hamwedu nase.
44027003	Nhosiku yakwe hochikwima kubandali ya Sidoni. Yuliyo hoyomutendela Paulo fiswamu kwa kumuleka yamone wambwiya sakwe na kupata ifinhu foyakuhananga.
44027004	Kulawa uko hochigendelela ne nhambo, ninga kosoko imheho yendeitowa kwa ludole kulawa kumwande yetu, hochilokela ulwandi lwe chisiwa cha Kupulo ukwene kusowile na mheho nyingi.
44027005	Hanyuma hochiloka ibahali ya Kilikia na Pamfulia, hochikwima Mula, ikaya ya Lukia.
44027006	Baho, ichilongosi wa wasilikali igana yuyo hoyofika meli imonga ya Alekisandilia iyendeluta Italia, kwa nheifo hoyochikiwisa kugati.
44027007	Kwa chipisi cha majuwa mengi hachigenda digaluga, na kwa fikugutu hochifika habehi na Nido. Na kosoko imheho isachinghile luneka hochiluta kumwande bila kubiduka, hochigenda ulwandi lwa Klete habehi na Salimone ukusowile na mheho nyingi.
44027008	Hochigenda kunghanda yakwe digaluga, hochifika hanhu hakwinangwa Bandali Swanu, habehi ne kaya ya Lasea.
44027009	Chipisi chitali hachuwa chilokile, hata dijuwa dyo kufunga hadyuwa dilokile. Hambiya hayuwa hatali lugano kugenda na meli. Kamei, Paulo hoyowasugula:
44027010	Wakulu, nikona fina inhambo ino ikuwa na mugogolo, kwagilila finhu fingi, si imisigo du yuwile mu meli, hata na kwa mwumi wetu.
44027011	Ninga ayuya ichilongosi wa waslikali igana hakahulikila simbuli sa ayuya iyakugendesa imeli na imwenye meli kusuma soyalongile Paulo.
44027012	Kosoko ibandali iyo isowile hanhu haswanu kwikala ugele we imheho ye inyota, uwengi huwosagula kugendelela ne inhambo kwa kubahatisha fina wakudaha kufika Foinike, bandali ya Kleti, hasi ya kuuswilo we dijuwa na kuchanhya ya kuuswile we dijuwa; na uko hawowa wakudaha kwikala uko ugele we inyota.
44027013	Kamei imheho ya kusini ikakonge kuputa fiswanu, howodoga fina wapata dowahanange, kosoko iyo howoleuka howoigenesa imeli habehi sana na mwani ya Klete.
44027014	Ninga, chisalokile chipisi chitati, imheho inghali ikwinangwa Mheho ya kasikasi haikonga kuputa kulanga kuchisiwa.
44027015	Imheho hoitowa imeli iya, na kosoko chisendechidaha kuisuma hochiileka ikwelegetigwe na iyo imheho.
44027016	Chisiwa chimonga chikwinangwa Kauda, hochichikinga chidodogi imheho iyo; na chikole kusini kwakwe hochisuma, hata nheifo kwa fikugutu kuhonya u munhumbwi uya wa imeli.
44027017	Awaya anamaji howowukweka umunhumbwi kugati, kamei howoisungulusila imeli lusigi na kuyoha kwa ludole. Awogoha fina wakudaha kwangamila kuchilo che bahali ku mwani ya Libiya. Kosoko iyo hawadulisa matanga na kuileka imeli ibulumuligwe ne imheho.
44027018	Umusukosuko hougendelela kuputa, na nhosiku yakwe howokonga kukubita kunje imisigo ya mumeli.
44027019	Dijuwa dya kadatu howokonga kuguma mumeji ifinhu fye imeli kwe mikono yawo awecho.
44027020	Kwa majuwa mengi chisadahile kona dijuwa ama sinyelesi; umusingisiko hugendela kuputa lugano. Hata dihuwi dyo kuhona hodichihelela.
44027021	Chikafuluse kwikala majuwa mengi bila kudiya chakudiya, Paulo hoyokwima mugati yawo hoyogamba, “Wakulu nanga yowile fiswamu nanga mwanitegelese na kuleka kugenda kulawa Klete. He mwatendile nheifo chosowile chikwingila mugogolo uno na si hasala sino sose.
44027022	Hambiya nikumutasani muwe na moyo, kwichaka hata yumwedu wenu yakwenda yagilise uumi wakwe; imeli du noikwende yagilile.
44027023	Kosoko digulo nechilo choikwinuchila diyelo, malaika we Mulungu imwene aniye na munhu wakwe, kahi nowo nikufuga, kanijila,
44027024	hoyonigamba, ‘Paulo, unghogohe, Inogela wine kumwande ya Kaisali, naye Mulungu kwa uswamu wakwe kakutendela maswanu kwa kukuhonya agweye na wose womuwaniye munhambo wanghagilile.’
44027025	Nheifo, mowanhu nye, kiingheni moyo! Kosoko nikumuhuwila Mulungu fina ikwende yuwe sawa fina fonitamiligwe.
44027026	Ninga hata nheifo chikwenda chikatagigwe muchiwa chingi.”
44027027	Ichilo cha dijuwa dya ikumi na ine, chendechikwigaligwa kuno na kuno mu bahali ya Adilia. Habehi na muchilo mugati, wanamaji howokona fina chuwa habehi na iisi.
44027028	Kwa nheifo howohananga chilinde che bahali uleke walagase ulusigi lohigwe chinhu chisito, howopata chilindi cha meta makumi mane, hanyuma howopima kahi howopata meta igana dimwedu na makumi madatu.
44027029	Kosoko ya kogoha kukwama kumawe, howodulisa nanga ine kunyuma ye imeli; howotasa usiku uche chimwande.
44027030	Wanamaji howohanga kutija na hawafulusa kudulisa auya umunhumbwi kumeji, wakitenda fina wakahulumusa si nanga kumwande ye meli.
44027031	Ninga Paulo hoyomulonga yuya akida wa dijeshi na wasilikali wakwe, Awano awanamaji wanghaleka kusigala amuno mu meli musikuhona.
44027032	Baho awasilikali waya howosidumula sisigi sakolelese au umunhumbwi, howouleka ulondigwe na meji.
44027033	Kukwende kuche, Paulo hoyowatasa wose wadiye chakudiya: Kwa majuwa ikumi na ine hambiya, hamuwa mumanhonge na musighati mudiye chinhu chochose.
44027034	Hambiya, nikumutasani mudiye chakudiya kosoko muchananga ikuhanangika mudiye uleke mudahe kugendelela kuwa womi. Kosoko hata lujwili lumwedu lwa matwi genu usikwagilila.
44027035	Yakamale kulonga nheifo hoyolonda mukate, hoyulumba kwa Mulungu, kumwande yawo wose hoyoubendula hoyokonga kudiya.
44027036	Baho wose howosindamala, howodiya chakudiya awecho.
44027037	Chose hamwedu hachuwa wanhu magana meli na makumi mufungate na mutandatu, mu meli.
44027038	Wose wakamale kudiya na kwiguta, howohungula usito mu meli kwa kutanga ingano mubahali.
44027039	Kukoche, wanamaji wasadahile kuitanga iisi iya ninga howokona hanhu hamonga hena mhwani na disanga, howolamula kuluta ne imeli uko mhwani inghahadahika.
44027040	Kwa nheifo hawosidumula si nanga na kusileka kubahali sisigi isohile ikukani, kamei howokwinula itanga dimwedu kumwande kukola imheho, howoluta imhwani.
44027041	Ninga howofika hanhu ahene mikondo mili ye bahali ikitang'anyila, ulwandi lwa kunyuma hoibenduka dibasibasi kusoko ya uludole lwa mawimbi.
44027042	Wasilikali howohananga kuwakoma awafungwa wose kwa kogoha fina wakudaha kogela mpaka mhwani na kutija.
44027043	Ninga kosoko yuya akida wa dijeshi hakahananga kumuhonya Paulo, hakawalemesa wanghatende nheifo. Hoyolagisa fina kunghonga awaya awakudaha kogela wajumhe kulawa mu meli na kogela mpaka mhwani,
44027044	na wamonga wendamile wakikolele mufibao au mufipande fye imeli ineneke. Nofo aseye chose chafikile mhwani.
44028001	Chikafuluse kufika kuisi hochimanya fina ichisiwa chiya chikwinangigwa Melita.
44028002	Wakaya wa baho howa waswanu sana ukwetu. Ifula yendeikonga kutonya na hakuwa na mheho, kosoko iyo howokwasa moto, howochikalibisha.
44028003	Paulo hoyodondola chisigo chidodogi cha figodi, ugele foyasigumange mumoto. Baho kosoko ya dijoto dya umoto hodilawa ijoka mufigodi hodikisinga mumukono wakwe hodinyalilila.
44028004	Awakaya wa baho wakone ichiyumbe chiya chikuning'inha mumukono wakwe, howokitamila kwa wecho, Chawelu imunhu yuno kakoma munhu hata kona yahonile kufila mubahali, ihaki isimulekile yowe mumi.
44028005	Ninga Paulo hodikung'unhila mumoto ichiyumbe chiya, na imwene nghabulagigwe hata chidodogi.
44028006	Awa wanhu wendewolangilila fina kofimba ama kokugwa hasi na kufa. Wakagojele kwa chipisi chitali bila kona Paulo yapatigwa na chinhu chochose ichene si cha kawaida, howobidula mafikili gawo muchanhya yakwe, howogamba fina ni mulungu.
44028007	Habehi na ahanhu baho hahowa na migunda ya Publio, imukulu we chisiwa chiya. Publio hoyochikalibisha chimbuya, hochikuwa wageni wakwe kwa majuwa madatu.
44028008	Hoyikuwa fina iBabakwe wa Publio hakowa mutamu wa mhungo na kahala, kagona mwisasi. Paulo hoyoluta kumwona na yakamale kuwomba, na yakamwikile mikono yakwe muchanhya yakwe hoyonona.
44028009	Kulawa dino kugoloseka, watamu wose muchisiwa howokwija howohonyigwa.
44028010	Howochingha finghwa fya hayo hayo, na ugele wochaleukage howochigumila mumeli ifinhu fyose fochendechihanga.
44028011	Ikaloke minyesi mitatu, hochileuka na meli yowile baho kosoko ye imheho mu chisiwa, meli ya Alekisandilia iikwinangwa, Wandugu mapasa (Milungu Mapasa)
44028012	Hochifika ikaya ya Silakusa, hochikwikala baho majuwa madatu.
44028013	Kulawa uko hachileuka hochisunguluta na kufika Legio. Dikaloke ijuwa dimwedu, imheho hoikonga kuputa kulawa kusini, kamei gakaloke majuwa meli hochifika bandali ya Potioli.
44028014	Uko hachifika wandugu wakefu awe wahanange chikale nawo kwa ijuma dimwedu. Nheifi nofo ehafikile Lumi.
44028015	Awandugu wa Lumi fowahulike simbuli setu, howokwija kuchihokela kwe soko dya Apio na Mikahawa midatu. Paulo yakawone hoyomulumba Mulungu, na hoyopata moyo.
44028016	Chikafike Lumi, Paulo hakalekeligwa yekale yemwene na musilikali yumwedu wa kumwimilisa.
44028017	Gakaloke majuwa madatu, Paulo hoyowenanga filongosi wose we Chiyahudi wa hanhu baho, wakakikonghole, Paulo hoyowagamba, “Wandugu sangu, aniye sagolose chochose chihile, kahikulema sijadi sa wasehe wetu, hamikoligwa akuya Yelusalemu na kugumigwa mumikono ya Walumi.
44028018	Wakanyusenyuse na kona fina nichaka wihi wowose, howohananga wanilekele.
44028019	Ninga Wayahudi wamonga howolema imbuli yo hoinigolosa nihanange lufaa kwa Kaisali, ninga niye sowile na mbuli yoyose ya kuwashitaki awaditaifa dyangu.
44028020	Kosoko iyo nihananga kiyona nanye na kusimulila nanye, kosoko nyohigwa iminyolo ku dihuwilo didyo dya Waislaeli.”
44028021	Nowo howomugamba fina, “Chisihokele baluwa sosose kulawa Uyahudi muchanhya yako, na kwichaka ndugu yeyose yejile hano yachitamile mbuli yoyose ihile ulwandi ulwako.
44028022	Ninga chikona inogela chihulike kulawa ukwako gomwecho foukona agweye; kosoko cho chimanyile muchanhya ye chitewa chino ni fina chila hanhu chikulongigwa fibi.”
44028023	Wakakifumilise dijuwa dyo kitang'anyila naye, howokwija hoyekalage wanhu wengi lugano. Hoyoyowatamila imbuli iyo kulawa nhosikusiku mpaka hegulo, yakuhomelela ku undewa wa Mulungu kuwonesa fina chawelu simbuli sa Yesu kulawa mu sheliya ya Musa na amanabii.
44028024	Wamonga wawo howofumila ku siya soyalongile, ugele uwo wamonga wasahuwile.
44028025	Howoleka kifumilisa wecho kwa wecho, howoleuka ugele Paulo yakagambe: “Muhe Musunhile hakowa sawa foyalongile kuwa Baba senu kwa njila ye mugonesi Isaya:
44028026	‘Luta ku wanhu wano, ukagambe, chaweli mukamuhulika ninga musikutanga ng'oo;
44028027	kosoko imisungu ya wanhu wano ibwalata, wahindi singhutwi sawo, wafinya meso gawo. Hona si nheifo, wowa wakona kwa meso gawo, hawahulike kwa singhutwi sawo, na kutanga kwe misungu yawo, na kunibiduchila, yakulonga Mundewa, nani nuwanikuwa honya.’”
44028028	Paulo hoyomalagisa kwa kugamba, “Mumanye fina uhonya uwo wa Mulungu.
44028029	wigaligwa kuwawamembe wakwende wahulike!”
44028030	Paulo hoyokwikala minyaka mili munyumba yakwe imwecho yendeyolihila kodi, yendeyowakalibisha wose wamwijilage.
44028031	Yakuhubili undewa wa Mulungu na kufusa muchanhya ya Mundewa Yesu Kilisito kwa udaha hechaka kulemesigwa.
45001001	Paulo, imutogomi wa Yesu Kilisito, kenangigwa kuwa Mutumigwa, yasaguligwe kosoko ye imbuli swanu ye Mulungu,
45001002	iyalaganisigwe ne Mulungu kulawa katali kupulutila awagonesi wakwe mumatulumo gasunhile,
45001003	imbuli swanu ni kosoko ya mwanagwe yalawile mulukolo lwa Daudi kwa chimutufi
45001004	na kutambusigwa kuwa Mwana we Mulungu hamwedu na ludole kosoko ya Muhe wo Usunhile kwa kwinuligwa kwakwe kulawa mudifa, Yesu Kilisito Mundewa wetu,
45001005	kulokela imwene chihokela dihewa, na utumigwa wo kwigala habehi ichihuliko che dihuwi mugati ya wose Amataifa kosoko ye disina dyakwe,
45001006	hamwedu na nyeye muwecho mwinangwe muwe wa Yesu Kilisito,
45001007	kuwose wendigwa ne Mulungu woile Loma wenangwe kuwa wasunhile:
45001008	Kunghonga, nikumulumba Mulungu wangu kulokela Yesu Kilisito kosoko yenu mose, kosoko ye dihuwi dyenu idikuhubiliigwa muchilunga chose.
45001009	kosoko iMulungu no muhomesi wangu, wonikumutogomela hamwedu ne muhe kwa kutamila imbuli swanu ye Mwanagwe, bila kuleka nigendelela kuwagelegela kwa kuwatasilani majuwa gose munhasa yangu,
45001010	nikutasa fina Mulungu yanghenda nidahe kwija ukwenu.
45001011	Kosoko nikusulumila niwoneni uleke niwengheni finghwa fye chimuhe na kuwagumani ludole,
45001012	uleke chuwe wakangasi wasindamafu kwa dihuwi dya chila munhu na miyagwe kosekose ukwenu na ukwangu.
45001013	Nikuhananga mumanye wandugu sangu fina mikangha mingi hanihananga kwija ukwenu (ninga hanilemesigwa) uleke nidahe kugola ugolaji ukwenu na nheifiya kifana kuwamembe wasigale.
45001014	Nikudaiigwa kuhubili Imbuli swanu kuwanhu wose Awayunani na Awasigendelele kuwene misungu na awabwalasi:
45001015	kosoko ya iyo nikuhananga kuhubili Imbuli swanu hata ukwenu nyeye muwile Loma.
45001016	Kosoko sikuyonela chinyala Imbuli swanu; ni ludole lwa Mulungu kwa uhonya wa chila munhu yene dihuwi, kwa Muyahudi kunghonga na kahi kwa Muyunani.
45001017	Kosoko kwa iyo ichawelu ye Mulungu igubuligwa kugendela dihuwi kwa dihuwi fina foitulumigwe kugamba; “Imuchawelu kokwikala kwa kulokela dihuwi”
45001018	Kosoko inyono ye Mulungu yonesigwa kulawa kulanga kuwanhu wose awasikwenda Mulungu na wihi wa awakukanhamisa ichawelu.
45001019	Kosoko iikudaha kumanyika muchanhya ye Mulungu ni chalinse ukwawo, kosoko iMulungu kayonesa ukwawo.
45001020	Kulawa kukumbigwa kwe chilunga inyuwa yakwe ye ludole yo kuleka koneka na udaha wa majuwa gose waumanya na kuona kulokela finhu fyumbigwe. Nong'amba wechaka chibalalilo.
45001021	Kosoko hawamumanya Mulungu, ninga wasimwinghile chogoho kifana Mulungu ama kumulumba, ninga hawagilila mudasi mumadoga gawo kamei misungu yawo hoigumigwa chisa
45001022	Wakidai wena misungu wagaluka, wabwalasi;
45001023	na kubidula ditunyo dye Mulungu idichaka ubani kuwa futa ye chimunhu iikubanika, na fidege na fikewe hamwedu na ifikutambala.
45001024	Kosoko ya iyo Mulungu kawengha mukusulumila mumimoyo yawo uwihi kuleka kiyogoha mumitufi yawo awecho
45001025	kosoko wabidula ichawelu ye Mulungu kuudasi na kufuga fyumbigwe na kufifugamila na kuleka Iyombile, imutunyigwa wa majuwa gose! Hano.
45001026	Kosoko ya iyo Mulungu kawengha usulumisi wichaka chogoho. Wanawake wao nawo wabidula sinhenda kulawa fosumbigwe kuluta kusisumbigwe,
45001027	nheifiya awagosi nawo, hawaleka sinhenda ifene foyumbigwe kuwa nawake sawo na kikola usulumisi wecho kwa wecho. Hata wagosi wagolosa mbuli sa chinyala na wagosi wayawo na kuhokela itoso dya nhenda sawo sihile.
45001028	Na kosoko wasonile fiswanu kumumanya Mulungu, Mulungu hakawaleka wandamile madoga gawo gehile agasiku hanangigwa wagolose.
45001029	Hawamema na chila ilalago dya wihi, ulwafu, usulumisi, chigiso, wamemile finju, ukomaji, unghondo, udanhilisaji, kubalalila, na walongaji we mbuli sa wamonga,
45001030	wakusigila wayawo, awasikumwenda Mulungu, wetogosi, weyoni, lubeso, wanhu wakudoga gehile, na awasikuhulika awaweleke,
45001031	wabwalasi, wechaka dihuwi, wakomaji wa mimoyo ya wanhu, wechaka ubasi na munhu.
45001032	Hata inghowa wamanyile ulamusi we Mulungu, fina awaya wakugolosa gago wagiligwa kufe, ninga siyo du wakugagolosa du kahi wakubwedelela wamonga nomowakugagolosa.
45002001	Hambiya kwichaka chibalalilo, kwawowose, nomo ukuliganisa wamonga; kosoko kwa kuwaliganisa wamonga ukilamula gomwecho, kosoko agweye gomulamulaji nagwe ukugolosa wihi uuya.
45002002	“Chimanya fina ulamusi we Mulungu kwa wayawakugolosa gago ni wachawelu”.
45002003	Ukudoga, gweye fina nomoukulamula awakugolosa gago kamei nagweye ukugagolosa nghukwija udaha kuitija inyono ye ulamusi we Mulungu?
45002004	Ama ukubesa uugoli we uwendo na ufinyilisi wakwe. Nghumanyile fina wendo we Mulungu wabaho kukulongosa gweye kukulamba?
45002005	Ninga kosoko youkugutu na kuleka kufinyilisa kwa umoyo wako ukiikila nyono muchanhya yako mwijuwa dye inyono ugele uliganiso we chawelu we Mulungu foukwija ukoneka
45002006	Kosoko Mulungu komuliha chila munhu fina foyaliganile:
45002007	Kuwanya awakufinyilisa mukugolosa maswanu wahananga kumutunya Mulungu na kumogoha na kowengha uumi wa majuwa gose;
45002008	na kuwamonga awakwandamila njila sao wenyecho na wasikwenda kuihulika ichawelu ninga uwihi, inyono ye Mulungu yofungha ukwawo.
45002009	Kokuwa na magayo na kutamigwa kwa chila iyakugolosa uwihi, kukongela kwa Muyahudi na kwe Muyunani,
45002010	ninga ditunyo na chogoho hamwedu na dihewa dyuwe kwa chila munhu iyakugolosa uswanu, kwa Muyahudi kunghonga kamei ne Muyunani naye.
45002011	Kosoko Mulungu kechaka kwendelela.
45002012	Kosoko awaya wose wagolose wihi bila dilagiso wakwagilila nheifiya bila dilagiso na wose wagolose wihi mudilagiso wolamuligwe ne dilagiso.
45002013	Kosoko siyo wakuhulika dilagiso nowene nhenda swanu hamwande ye Mulungu, ninga awagolosaji we dilagiso nowakwija wataliligwa nhenda swanu.
45002014	Nghona awamembe, awechaka dilagiso wakumanya chowakuhanagigwa wagolose, awano, awechaka dilagiso, wagaluka ilagiso awecho.
45002015	Wakonesa fina ichikuhanangigwa ne dilagiso chiyandikigwa mumimoyo yao, na madoga gawo gakuwahomelesa na kuwasongesa ama kuwabalalila
45002016	mwijuwa dye uliganiso fina imbuli yangu swanu foilongile, Mulungu kulokela Yesu Kilisito, yakwija yaliganisa amadoga gose agakifisile.
45002017	Ninga nghonaga ukiinanga Muyahudi na ukuhuwila dilagiso ukiyona kosoko ya Mulungu
45002018	na mumanya iMulungu choyakuhananga na kufumilisa ichiswanusi kosoko mulolesigwa mwilagiso,
45002019	na nghona umanyile fina kwamulongosaji wa wamudula na fina agweye no ujelu kwawaya woile muchisa,
45002020	ni mulolesaji wa wabwalasi na mufusaji wa wana wadodogi mumalagiso uwine umanyi we chawelu mugati yako,
45002021	agweye, goukufusa awamonga nghudaha kifusa gomwecho? Ukuhubili uhiji sambi gomwecho kahi ukuhija?
45002022	Agweye ukulemesa dihabwa, gomwecho ukugolosa ihabwa? Agweye ukudesekela fisikimunhu ukuhija mumahekalu?
45002023	Agweye ukitunyila mwilagiso, kahi ukumubesa Mulungu kwa kubena malagiso gakwe?
45002024	Kosoko, fina foitulumigwe, “Disina dye Mulungu dikutofuligwa mugati ya Wamembe kosoko yenu.”
45002025	Dikumbi dikuwa na chambusi nghona mukukola dilagiso amba nghona mukubana dilagiso mugaluka fina wanhu wasifinigwe.
45002026	Kosoko iyo, nghona munhu inghafinigwe yakukola malagiso kuleka kufunigwa kwakwe kusikugaluka kufinigwa?
45002027	Kamei na waya wasifinigwe chimutufi, ninga wakukola dilagiso wowalamula nyeye mwina umulundo wa matulumo na dikumbi, ninga mukubana dilagiso.
45002028	Kosoko iMuyahudi we chawelu nghakiyonesa kwa kunje, ama dikumbi dya chawelu siyo chinhu cha kunje ama cha chimutufi.
45002029	iMuyahudi wa chawelu no yuya iMuyahudi kwa kugati, na dikumbi dye chawelu dyuwa mumoyo, ayi ni mbuli ya chimuhe na siyo mawandiko du. Uleke munhu yahokele ditunyo siyo kulawa kuwanhu, ninga kwe Mulungu.
45003001	Kahi, iMuyahudi kena choni chongeseke ama ichambusi che dikumbi no chihoki?
45003002	Telele, chila hanhu. Kosoko kunghonga, Awayahudi hawenghigwa imbuli ye Mulungu.
45003003	Nhani ghona wamonga wasowile wanhu wakuhuwilika togoleni nonghamba kuleke kuhuwilika kwawo no kuleka kuhuwilika kwe Mulungu?
45003004	Gwe putu! Lekeni Mulungu yagendelele kuwa muchawelu hata nomowamonga wakuwa wadasi fina foitulumigwe, “Uleke utaliligwe chawelu musimbuli sako, na ukasume mwijuwa dyo uliganiso.”
45003005	Ninga inghowa wihi wetu unghagoloseka konesa ichawelu ye Mulungu, chigambeki kogamba Mulungu ni mwihi yakwigala nyono muchanhya yetu? (Nikulonga chimutufi.)
45003006	Gwe putu! Aho mbiya kodaha nhani Mulungu kuchiliganisa ichilunga?
45003007	Ninga inghowa kulokela udasi wangu ichawelu ye Mulungu yohigwa mwitunyo dyakwe, nhani nigendelele kuliganiswa kuwa mwihi?
45003008	Na nhani chinghalonge (kifana wamonga fowakuchisigila kwa kulonga gaya gochikulonga). “Chigolose gehile uleke maswanu geje?” Sigafu ye uliganiso wao ikuwagojela!
45003009	Chigambeki? Aseye Chiwayahudi chawaswanusi? Gwe putu! Kosoko nifulusa kuwalamula wose Awayahudi na Wayunani fina wowa hasi ya ludole lwe wihi;
45003010	fina foitulumigwe, kugamba, “Hechaka muchawelu, hechaka hata yumwedu
45003011	hechaka yamanyile, hechaka yakumuhananga Mulungu.
45003012	Wose wagilila, wose wagolosa wihi, hechaka hata yumwedu yakugolosa uswanu, hechaka hata yumwedu.”
45003013	“Malaka gawo ni makabuli gagubuligwe wakutumiya malimi gawo kudanhilisa.” “Usungu mukali wa majoka wuwa mumilomo yawo.”
45003014	“Milomo yawo imema kuligitisa na usungu lugano.”
45003015	“Migulu yawo ikubilima lumangho kwitila sakama;
45003016	Ubani na magayo gowa musinjila sawo,
45003017	na njila ye digoya wasiimanyile.”
45003018	“Wechaka chogoho cha Mulungu kumwande ya meso gawo.”
45003019	Hambiya chimanya fina chochose ichikulongigwa ne dilagiso, dikuwalonga waya wowile hasi ye dilagiso, uleke chila mulomo unyamale, na chilunga chose chilamuligwe ne Mulungu.
45003020	Kosoko “Hechaka munhu yene mutufi yakudaha kutaliligwa chawelu kwa kona” nhenda sa dilagiso, kosoko kulokela dilagiso no kwija kumanya kwe wihi.
45003021	Ninga hambiya, ichawelu ye Mulungu ifulusa konesigwa kahi kunje ye dilagiso, hata inghowa dilagiso ne wagonesi fikuhomelela imbuli ayi,
45003022	uchawelu we Mulungu kugendela dihuwi mwa Yesu Kilisito kwa wose wakuhuwila, kosoko kwachaka kubagula.
45003023	Kosoko awanhu wose wagolosa wihi na kuhungukiligwa ne ditunyo dye Mulungu;
45003024	wakutaliligwa chawelu chaka kwa njila ya dihewa, kulokela uhonya wuwile mugati ya Kilisito Yesu;
45003025	yalafigwe ne Mulungu kuwa maliho kwa sakama yakwe kwa waya wene dihuwi ukwakwe. Ayino hayuwa kosoko yo konesa uchawelu we Mulungu, kosoko muufinyilisi wakwe we chilungu nghaulangile uwihi wa katali;
45003026	hayuwa kuhomelela kwa chigele chino kuwa imwene imwecho ni muchawelu na yamutalile chawelu yuya iyakumuhuwila Yesu.
45003027	Kahi inyiyona yetu ikulawahi? Yahechaka. Kwa dilagiso dihoki? Kwa milimo ihoki? Ninga putu! Ninga kwa dilagiso dyuwile mwihuwi.
45003028	Kosoko chimanya fina munhu yakutaliligwa nhenda swanu ninga kwa ihuwi ninga siyo kwa kukola malagiso.
45003029	Ama iMulungu ni wa Wayahudi muhala? Si Mulungu wa Wamembe nheifiya? Heye na Wamembe nheifiya,
45003030	kosoko Mulungu ni yumwedu naye kawagolosa wechawelu wafinigwe kwa dihuwi dyawo, na wasifinigwe nawo kulokela dihuwi dyawo,
45003031	nong'amba chikubesa dilagiso kwa dihuwi dino? Putu! Ahanhu hakwe chikudimilila dilagiso.
45004001	Chilonge choni, kosoko ya Ibulahim iBaba yetu kwa chimutufi?
45004002	Kosoko inghowa Ibulahimu hakataliligwa nhenda swanu kwa njila ya milimo, kena chinhu cha kitunyila, ninga si hamwande ye Mulungu.
45004003	Kosoko matulumo gakugambaki? “Ibulahimu hakamuhuwila Mulungu, na haitaligwa kwe mwene fina Muchawelu.”
45004004	Hambiya kwa yuya yakutogoma mulimo, maliho siyo gakutaligwa kifana chinghwa, ninga kifana chinhu chimwagile.
45004005	Na kwa yuya inghakutogoma yakumuhuwila imwene iyakutalila wanhu awasimulungu, dihuwi dijo ditaligwa kifana uchawelu.
45004006	Nheifo Daudi yakulonga kwa kumotesa awaya wataliligwe chawelu ne Mulungu bila kugolosela milimo:
45004007	“Wamotesigwa wose awalekeleligwe wihi wao, na wihi wawo ugubikigwa.
45004008	Kamotesigwa munhu imwene Mundewa nghemutalila uwihi wakwe”
45004009	Togoleni mboto sino silongikwa ni kwa waya du wafinigwe ama na kwa wasifinigwe? Chikugamba, “Kwa Ibulahimu dihuwi dyakwe haditaligwa kuwa chawelu.”
45004010	Hakataliligwa finhani? Hayuwa foyowa yenghati yafinigwe? Hayowile ugele yafinigwe, ninga foyowile yekali.
45004011	Hakahokela chitangilo cha kufinigwa, mutojo wa ichawelu woyowile nawo kwa njila ya ihuwi chigele foyowa yekali kufinigwa. Hayuwa kumugolosa yowe Baba wa wose awakuhuwila hata ugele wasinati wafinigwe, ninga wena ichawelu yowataliligwe,
45004012	no nheifo yowe Baba wa waya wafinigwe, si kwa kufinigwa du ninga wandamile mbasi ye dihuwi adiya dyoyowile nadyo Baba yetu Ibulahimu chigele yenati yafinigwe.
45004013	Kwa dihuwiso dyoyakwija yahala, ichilunga hachilawile kwa Ibulahimu ama kwa lukolo lwakwe kwakulokela dilagiso, ninga kwa kulokela ichawelu ye dihuwi.
45004014	Kosoko inghowa awaya we dilagiso nowahasi, dihuwi digaluga dyachaka na dihuwiso nheifiya.
45004015	Kosoko dilagiso dikwigala nyono, ninga ahanhu hechaka ilagiso, basi hechaka ubanike.
45004016	Kosoko ya iyo dilagiso dima mwihuwi, uleke dihuwi dikale mwihewa na kuwa na nghinyo mulukolo wakwe wose, siyo du kwawakukola dilagiso, ninga kwa waya wakuhanga mwihuwi dya Ibulahimu (kosoko imwene ni Baba wa seye chose,
45004017	fina foitulumigwe, “Nikugolosa gweye uwe Baba wa mataifa mengi”) hamwande ye Mulungu imwene woyamuhuwile, iyakwinanga finhu ifisiuko na kufitenda fyuwe uko.
45004018	Yakuhuwila agasikuhuwilika, uleke yowe Baba wa mataifa mengi, “Kosoko yagaya galongigwe, no nheifo lukolo lwako usikwija utalika.”
45004019	Nghahunguke mwihuwi ugele foyadogage muchanhya ye mutufi wakwe, fowowile ufulusa kufa, (foyowa na minyaka kifana igana dimwedu) ne umusilatungulu we sinda se muke Sala.
45004020	Ghowile na manhonge muchanya ye dihuwiso dye Mulungu, ninga hakakula kwa ludole mwihuwi dyakwe na kumutunya Mulungu,
45004021	na kuhuwila fina Mulungu kogolosa gose goyamuhuwise.
45004022	Kamei “Hayitaligwa ukwakwe kuwa chawelu.”
45004023	Hambiya simbuli, “Haitaligwa ukwakwe,” haitulumigwe fina sikosoko yakwe muhala,
45004024	ninga naseye nase. Yotaliligwa na ukwetu naseye chikumuhuwila imwene yamwinule Yesu Mundewa wetu kulawa muchilalo,
45004025	iyalafigwe kufa kosoko ya wihi wetu na kwinuligwa kosoko ya kutaliligwa chawelu.
45005001	Hambiya, kosoko chitaliligwa chawelu kwa njila ya ihuwi, china digoya hamwedu ne Mulungu kulokela Mundewa wetu Yesu Kilisito,
45005002	kulawa muimwene chipata mboto mwiiyo chikwima; na chikitunyila dihuwi dyetu dyo kuhangila ditunyo dye Mulungu.
45005003	Na sididyo muhala, ninga kahi chikitunyila magayo, chimanya fina magayo gakwigala ufinyilisi,
45005004	na ufinyilisi ukwigala kupimigwa, na kupimigwa kukwigala ihuwi,
45005005	na dihuwi hadikudaha kumuleka munhu, kosoko wendo lwe Mulungu witiligwa mumimoyo yetu kwa njila ya Muhe Musunhile wochinghigwe.
45005006	Kosoko chigele fochahungukiligwe, muchigele chiswanu chikafike Kilisito hakofa kosoko ya wanhu awasimumanyile Mulungu.
45005007	Kosoko ni fikugutu munhu yafe kosoko ya muchawelu, ninga kosoko ya munhu muswanu yakudaha kufa.
45005008	Ninga Mulungu yakuchonesa wendo wakwe hata chigele fochowile wehi Kilisito hakofa kosoko yetu.
45005009	Ichikulu lugano hambiya, ni kutaliligwa chawelu kwa sakame yakwe, na chihonyigwa kulokela imwene ne inyono ye Mulungu.
45005010	Kosoko inghowa fochowile wanghondo hachilamuliligwa ne Mulungu kulokela difa dye Mwanagwe, nheifo chawelu lugano, kulamuliligwa, na kuhonyigwa kwa wumi wakwe.
45005011	Si nheifo du, ninga chikitunyila Mulungu kulokela Mundewa wetu Yesu Kilisito, muimwene hambiya chihokela ulamulo.
45005012	No nheifo, kifana wihi fowingile muchilunga kwa njila ya munhu yumwedu, na difa nadyo hadija kwanjila ya wihi, kamei difa hodikwenela kwa wose kosoko wose wagolosa wihi,
45005013	wihi hawuwa muchilunga hata chigele dilagiso disinati dije, ninga wihi usikutaligwa inghowa hechaka ilagiso.
45005014	Ninga difa hadyuwa uko kulawa Adamu mpaka Musa, na hadiwalongosa hata awasigolose wihi ufina wa Adamu umufano wa yuya yakwenda yeje.
45005015	Ninga ichighwa sichifanile wihi uya. Kosoko inghowa matewa wafa kosoko ya kubana kwa munhu yumwedu, nheifo chawelu dihewa dya munhu yumwedu Yesu Kilisito dyongeseka kosoko ya matewa.
45005016	Na ichinghwa chisikifanile wihi uya we munhu yumwedu. Kosoko uliganiso ukwandamila dikosa dye munhu yumwedu na kwigala uliganiso, ninga ichingwa ichene chikwandamila makosa mengi chikwigala kutaliligwa chawelu.
45005017	Kosoko inghowa kwa kubana kwa munhu yumwedu, difa dyenela kosoko ya yuya munhu yumwedu, yokuwa lugano kwawaya wakuhokela dihewa dimemile na chiya ichingwa che chawelu wohala uumi kwayuya munhu yumwedu, Yesu Kilisito.
45005018	Kahi fina uwihi wa munhu yumwedu fowigale difa kuwanhu wose, no nheifo igolosa ya uchawelu wa munhu yumwedu ikwigala uwumi na kulekeleligwa kuwanhu wose.
45005019	Kosoko ya kuleka kuwa na chogoho kwe munhu yumwedu wengi hawagolosa wihi, nheifiya kosoko ya chogoho cha munhu yumwedu wengi wokuwa wachawelu.
45005020	Ninga dilagiso hadingila, hamwedu nadyo ubani hawongeseka, ninga wihi fowongeseke dihewa dye Mulungu hadyongeseka lugano,
45005021	uleke kifana, wihi foukulongosa mudifa, nheifo dihewa nadyo dilongose mukutaliligwa chawelu, kwingila kuwumi wa majuwa gose kulokela Yesu Kilisito Mundewa wetu.
45006001	Togoleni chigambeki? Chigendelele muwihi uleke dihewa dyongeseke?
45006002	Gwe putu! Yokuwa nhani aseye chufile muwihi kahi chuwe womi muwihi?
45006003	Hamumanyile fina chose chibatisigwe mugati ya Kilisito Yesu hachibatisigwa mudifa dyakwe?
45006004	Kwanheifo hachisikigwa hamwedu naye kwa njila ya ubatiso mudifa, uleke kifana Kilisito foyenuke kulawa mudifa kwa itunyo dye Baba, ase nase chigende muusha we uwumi.
45006005	Hambiya halika chihanga naye mudifa kifana idyakwe, chohanga naye kahi mukwinuka kwakwe.
45006006	Chimanya fina unhu wetu wa katali usambasigwa hamwedu naye, uleke umutufi we wihi ubanigwe, uleke chinghowe watumwa wa wihi keli.
45006007	Kosoko imwene iyafile kalekeleligwa kutali ne wihi.
45006008	Ninga inghowa chufa hamwedu na Kilisito chikuhuwila chokwikala hamwedu naye.
45006009	Chimanya fina Kilisito, foyafulusa kwinuligwa mudifa, nghakufa keli; difa dichaka ludole muchanya yakwe keli.
45006010	Kosoko difa dyoyafile hakaufila wihi lumwedu du, ninga uumi woyowile nawo kenawo kosoko ye Mulungu.
45006011	Kosko iyo nanye dogeni muwecho kuwa wafile muwihi womi muKilisito Yesu.
45006012	Kwanheifo, munghaleke wihi ulongose mitufi yenu iikubanika na kuhulikisa sulumisi sakwe.
45006013	Munghagendelele kahi kulafa filungo fyenu fyuwe fiya fya kugolosa wihi, ninga kilafeni muwecho kwe Mulungu kifana wanhu walawile kudifa kwija kuwumi, na kulafa filungo fyenu kwe Mulungu fyuwe fiya fye ichawelu.
45006014	Kosoko iyo wihi wokuwa wichaka ulongosi mugati yenu, kosoko hamuwile hasi ye dilagiso ninga mudihewa.
45006015	Togoleni! Nong'amba chigolose wihi kosoko hachuwile hasi ye dilagiso, ninga hasi ye dihewa? Gwe putu!
45006016	Hamumanyile fina kwayuya wowose womukilafa ukwakwe kifana watumwa wakogoha, mugaluka watumwa ukwakwe wo mukogoha, hegu yuwe wihi ukulongosa kudifa ama chogoho ichikulongosa kuuchawelu?
45006017	Ninga yalumbigwe Mulungu kosoko anyeye, mowile watumwa wo wihi, mugaluka wanhu wakuhulika kulawa kufidoga kugati, amafuso ge umanyi uya womwekigwe hasi yakwe,
45006018	na mulekeleligwa kutali kulawa kuwihi, mugaluka mbiya watumwa we chawelu.
45006019	Nikulonga chimunhumunhu kosoko ye inyuwa yenu ye chimutufi. Kifana fomwakilafile filungo fyenu kuwa watumwa wa kugolosa mbuli so wihi mukulu na mukulusi, nheifo lafeni filungo fyenu fyuwe watumwa we kugolosa ichawelu kwa usunhile.
45006020	Kosoko fomowile watumwa wa wihi hamuwa kutali ne ichawelu.
45006021	Hamupata chotoko chaki majuwa gaya kwa kugolosa mbuli sa chinyala? Indumo ya mbuli aso ni difa.
45006022	Ninga hambiya mulekeleligwa kulawa wihi na kugolosigwa watumwa we Mulungu, chotoko cho mukupata ni usunhile. Na indumo yakwe uwumi wa majuwa gose.
45006023	Kosoko digelo dyo wihi ni difa, ninga ichinghwa che Mulungu ni uwumi wa majuwa gose mugati ya Kilisito Yesu Mundewa wetu.
45007001	Hamumanyile, wandugu sangu, kosoko nikulonga na waya awamanyile dilagiso, fina togoleni dilagiso dikumoha munhu nomo yemumi?
45007002	Ni kifana mwanamuke yatoligwe foyohigwe ne dilagiso kwe mulume nomo ye mumi; ninga mulume yanghafa yakuwa kalekeleligwa ne dilagiso muchanhya ye mulume.
45007003	No nheifo kokwinangwa kena ihabwa inghowa yakwikala na mulume yungi chigele mulume kabaho mumi. Ninga inghowa mulume yeja yafa, basi kalekeligwa ne dilagiso, na halika kotoligwa na mugosi yungi hakudaha yenangwe kena ihabwa.
45007004	No nheifo, wambuya sangu, hamufa mudilagiso kulokela mutufi wa Kilisito, uleke muwe kwa yungi ambaye no imwene yenuligwe mudifa uleke cheleke mamudyo kwe Mulungu.
45007005	Fochowa munhenda se chimutufi, musulumisi we wihi, ukulemana ne dilagiso hachitogoma milimo na kweleka mamudyo ga difa.
45007006	Ninga hambiya chilafigwa kulawa mudilagiso, mudifa idyachikolile muutumwa, uleke chitogome muusha na siyo munyuwa ya katali ye diwandiko, ninga mumikalile misha ye Muhe.
45007007	Hambiya chigambeki kahi? Togoleni idilagiso digaluka wihi? Du hata! Ninga woile si dilagiso sowile nikuumanya wihi, hata sowile nikumanya dilagiso dikugamba, “unghasulumile chinhu che miyago.”
45007008	Ninga wihi haupata luneka kwa diya dilagiso, na kweleka mugati yangu chila usulumisi wihile. Kosoko wihi muhala bila dilagiso ufa.
45007009	Hanuwa mumi fonowile nachaka dilagiso, ninga dikeje adiya dilagiso wihi winuka keli
45007010	kamei honikufa, kamei idilagiso dyonahuwile fina dyokwigala uwumi digaluka ifa ukwangu.
45007011	Kosoko wihi kwa kupata luneka mudilagiso, haunidanhilisa na kulokela didyo hounikoma.
45007012	Kosoko tolati isunhika kahi ne dilagiso ni isunhi na dyachawelu kahi iswanu.
45007013	Togoleni nong'amba idiswanu kahi digaluka ifa ukwangu? Gwe putu? Hawuwa wihi, wendeunikoma mugati yangu kulokela gaya maswanu, uleke wihi woneke fina ni wihi, na fina kulokela dilagiso uwe wihi wihise lugano.
45007014	Kosoko chimanya fina dilagiso ni kosoko ya kugati ye muhe; ninga aniye nuwa mumutufi, niguligwe muutumwa we wihi.
45007015	Sikimanya chonikugolosa nimwecho. Kosoko agaya gonikuhananga nigolosa sikugolosa, ninga nikugolosa agaya gonisikuhananga.
45007016	Hambiya inghowa nikugolosa agaya gonisikwenda, nikudifumila dilagiso fina ni swanu.
45007017	Ninga chawelu siniye nikwenda kugolosa gano, ninga uwihi uya wuwile mugati yangu.
45007018	Kosko nimanya fina mwichaka uswanu wowose ukwikala mugati yangu, uwile mumutufi wangu. Kugolosa diswanu dyonikuhananga, ninga sikudaha kudigolosa.
45007019	Kosoko sikugolosa diswanu dyonikuhananga, ninga dihile dyonisikwenda kugolosa.
45007020	Hambiya halika nikugolosa idyosikwenda, basi siniye muchidoga changu nikugolosa, ninga uwihi uya wuwile mugati yangu.
45007021	Hambiya nyona fina nomo nikuhanaga nigolose dilagiso, kwina dihile dikunijila.
45007022	Kosoko nikudibwedelela dilagiso dye Mulungu mugati yangu,
45007023	ninga nikona mufilungo fyangu ilagiso dingi dikitowa ne chidoga changu, na kunigolosa niye mutumwa kwilagiso dye wihi adiya dikwikala mugati ye filungo fyangu.
45007024	Usungu wangu mukiwa nikufilaki niye! Nani yakwenda yanihonye kulawa mumutufi awu we difa?
45007025	Nikumulumba Mulungu kulokela Yesu Kilisito Mundewa wetu! Hambiya inghowa nonheifo basi niye mumisungu yangu nikuditogomela dilagiso dye Mulungu, ninga mumutufi nigaluka namutumwa wa ilagiso dya wihi.
45008001	Hambiya hechaka uliganiso kwa waya woile mugati ya Kilisito Yesu.
45008002	Kosoko dilagiso dye Muhe we uwumi wuwile mugati ya Kilisito Yesu unika hatali ne dilagiso dye wihi ne difa.
45008003	Kosoko Mulungu kagolosa gahunguligwe ne dilagiso kosoko ye umutufi we chimunhu kwa njila ya kumwigala Mwanagwe imwecho kwa futa ya uunhu une wihi uleke yauleuse wihi na kuuliganisa chimutufi.
45008004	Uleke agakuhanangigwa mwilagiso gamemelekele mugati yetu seye, chikugenda si kwa mutufi, ninga kwa Muhe na kwika fidoga fyetu musimbuli se chimuhe.
45008005	Kosko awaya wakwandamila mitufi weka fidoga fyawo musimbuli se chimutufi, ninga awaya wakwandamila mutufi weka fidoga fyawo Mumuhe.
45008006	Kosoko chidoga che mutufi ni difa, ninga chidoga cha Muhe ni wumi na digoya.
45008007	Kosoko iyo, ichidoga chikwandamila mutufi ni chinghondo kwe Mulungu, kosoko hachikudaha kufumila dilagiso dye Mulungu na chisikwija chifumila.
45008008	Na wose awakwandamila mitufi wasikudaha kumwedesa Mulungu.
45008009	Ninga inghowa Muhe we Mulungu yakwikala mugati yenu, basi nyeye musikwandamila mutufi, ninga Muhe. Munhu wowose yechaka Muhe wa Kilisito ayo siyo wakwe..
45008010	Ninga inghowa Kilisito kowa mugati yenu, basi mutufi wufa kosoko ye wihi, na Muhe wa mumi kosoko ye ichawelu.
45008011	Inghowa Muhe wakwe imwene iyamwinule Yesu Kilisito muchilalo ukwikala mugati yenu, imwene iyamwinule Yesu Kilisito kulawa muchilalo komwinghani wumi mumitufi yenu yuwile mukufa kwa kulokela Muhe wakwe iyakwikala mugati yenu.
45008012	Hambiya wandugu sangu, chikudaigwa, siyo chimutufi, ninga chikale chimutufi,
45008013	kosoko inghowa ukugenda kwa kwandamila mutufi, mukuhananga kufa; ninga inghowa mukwandamila Muhe na kukoma nhenda sihile se chimutufi, mokuwa womi.
45008014	Kosoko wose wakulongosigwa ne Muhe we Mulungu awo no wana we Mulungu.
45008015	Kosoko musihokele muhe wa chitumwa na manhonge, ninga muhe wa kugoloswa wana. Nomo chikulila “Aba! Nong'amba Baba!”
45008016	Muhe imwecho yakuhomelela hamwedu ne fidoga fyetu, fina aseye cha wana we Mulungu,
45008017	na inghowa cha wana kahi cha wahasi, wahasi we Mulungu hamwedu na Kilisito, inghowa chikusambasika ni uleke chije chitunyigwe hamwedu na imwene.
45008018	Nikona fina magayo ge chigele chino gasifanile ne ditunyo dyonikwija nipata chigele cho kugubuligwa kwakwe ukwetu.
45008019	Kosoko fyumbe fyose fikugojela kwa nghwina lugano ulugubulo lwe wana we Mulungu;
45008020	Kosoko fiyumbe fyose hafikiigwa hasi ye uliganiso, siyo fofikwenda ifyecho, ninga foyakwenda imwene iyafikile hasi, mwihuwi.
45008021	Kosoko fyumbe ifyecho nafyo fyolekeleligwa kulawa muutumwa wo kudoda, uleke fipate indekelelwa ye ditunyo dya wana we Mulungu.
45008022	Chimanya fina fyumbe fyose fikugula usungu hamwedu mpaka hambiya;
45008023	ninga siyo du fiyumbe, ninga hata seye chiwecho, ichine mamudyo gaya ge nghonga ge Muhe, chikugula na kugojela kugoloswa kwetu, uhonya we mitufi yetu.
45008024	Kosoko kwa ihuwilo hachihonyigwa. Hambiya ihuwiso idikoneka si ihuwiso kahi, kosoko nani yakugendelele kuhuwila ichinhu chifuluse kwija?
45008025	Ninga inghowa chikuhuwila ichinhu ichisikoneka, basi chikuchigojela kwa ufinyilisi.
45008026	No nheifo na Muhe naye yakuchitasa mukuhungukiligwa kwetu; kosoko chisidahile kutasa ifene fo ikuhanangigwa, ninga Muhe imwecho yakuchitasila mbuli nghugutu na hata kwa kulila.
45008027	Na Imulungu iyakulanga mimoyo, kamanya ichidoga che Muhe kuwatasila wasunhile kwa kwandamila ifene foyakwenda Mulungu.
45008028	Chimanya fina musimbuli sose, Mulungu yakutogoma milimo hamwedu na maswanu na waya awakumwenda, awenangigwe kwa nyenda yakwe.
45008029	Kosoko awaya yawamanyile kulawa katali, hakawasagula, wowe futa kifana ye Mwanagwe, uleke yowe Nghulahanju mugati ya wandugu wengi.
45008030	Kahi awaya woyawasagule kulawa katali hakawenanga; na waya woyenange hakawatalila chawelu; na waya woyewatalile chawelu kahi hakawatunya.
45008031	Togoleni chigambeki musimbuli sino? iMulungu yanghowa ulwandi lwetu, nani yokuwa muchanhya yetu?
45008032	Imwene inghamulekelele Mwanagwe, ninga hakamulafa kosoko yetu, togoleni nghochinga chila chochikuhanaga?
45008033	Nani yakwenda yawalahe awasaguligwe ne Mulungu? iMulungu no ya watalilile chawelu.
45008034	Nani yakwenda yawaliganise? Si Yesu Kilisito yafile, heye, imwene yenuligwe muchilalo, yowile mukono we kulume we Mulungu, iyakuchitasila
45008035	Nani yakwenda yachibagule seye no wendo wa Kilisito? Wokuwa ukuguguti, ama tabu, hegu magayo, ama njala, au sakasa, ukomikomi, hegu ipanga?
45008036	Fina foitulumigwe kugamba, “Kosoko yako chikukomigwa chilo na misi; chikoneka kifana ngholo sa kuchinjigwa.”
45008037	Gwe putu, musimbuli sose sino aseye cha wasumi kahi kuloka awasumi kwa kulokela imwene iyachendile.
45008038	Kosoko hambiya nimanya fina sidifa, hegu wumi, ama malaika, kahi si mukulu wa isi, ifihambiya hegi ifikwija, hechaka udaha,
45008039	agekuchanhya kahi agehasi, ama chochose chumbigwe ichikudaha kunibagula ne wendo we Mulungu mu Kilisisto Yesu Mundewa wetu.
45009001	Nikulonga ichawelu mugati ya Kilisito, na ninga sikudanha; chidoga changu chikunihomelela ne Muhe Musunhile.
45009002	Nina usungu lugano na magayo agasikuhela mumoyo wangu.
45009003	Kosoko nikutasa hata niye nimwecho nidahe kusamisigwa na kutagigwa kutali na Kilisito kosoko ya wandugu sangu, wandugu we chimutufi.
45009004	Awano ni Waisilaeli, awagoloswe kuwa wana na wanhu we ditunyo ne dilagano, na kwinghigwa dilagiso, na kumufuga Mulungu, na mahuwiso gakwe;
45009005	awene no wene waBaba, na kulawa muwene kwa kwandamila mutufi nomo yalawile masihi iyejile muchanhya ya wose, iyakutunyigwa majuwa gose. Hano.
45009006	Siyo kugamba fina imbuli ye Mulungu idugikana. Kosoko si Waisilaeli wose ni walawile muisilaeli
45009007	na kahi siwose ni wana wa chawelu wa Ibulahimu; ninga, “Kwa kulokela Isaka wana wako wokwinangigwa.”
45009008	Ayino sikugamba fina wose wana we chimutufi ni wana we Mulungu, ninga awana we dihuwiso wakutaligwa fina ni wana wa welekwa.
45009009	Kosoko nhafi nofodikulonga dihuwiso kugamba, “Muchigele chikifane chino nokuya na Sala kokuwa na mwana.”
45009010	Ninga si nheifo du; chinhu chikifane chicho hachigoloseka kwa Lebeka, ugele foyowile na inda ye wanagwe kwe mugosi wakwe yumwedu, iBaba yetu Isaka.
45009011	Hata fowowile wekali kwelekigwa, na kugolosa mbuli yoyose swanu au ihile ( uleke nyenda ya Mulungu yo kusagula igendelele,
45009012	siyo kwa nhenda, ninga kwa lwinango lwakwe) mwanamuke yuya hakatamiligwa fina, “Mukulu komutogomela mudodo.”
45009013	Fina foitulumwe, “Nimwenda Yakobo ninga Esau nimudesekela.”
45009014	Togoleni hambiya chogambaki? Mulungu kena kwendelela? Du hata!
45009015	Kosoko hakamugamba Musa, “Nomonela ubasi ayuya wonikumonela ubasi, kahi nomonela usungu ayuya wonikumonela usungu.”
45009016	Hambiya siyo du kwa chimunhumunhu kahi kwa kwenda kwa munhu, ninga kwe Mulungu iyakonesa ubasi.
45009017	Kosoko matulumo gagamba kwa Falao, “Hanikwinula gweye kwasoko ya konesa udaha wangu ukwako, uleke disina dyangu ditagusigwe muchilunga chose.”
45009018	Hakamonesa ubasi wakwe kwa yuya woyasagule imwecho, na kuiguma ukugutu mimoyo ya waya woyasagule.
45009019	Wamonga wonigamba, “halika no nheifo nhani ho yekali yakulonga muchanhya ya wihi wa wanhu? Nonani yodaha kulemesa nyenda yakwe?”
45009020	Ninga agweye kwanani ukudaha kuwanga ne Mulungu? Togoleni Mumbi kodaha kuwanga ne ichumbo? Chumbo chigambe, “Nhani gweye unyumbile kifana nhafi?”
45009021	Ama imumbi nong'amba kechaka udaha muulongo, siyakuliganisa du awuno niugolosele chinhu achi na wuno nogolosele chiya cha itunyo?
45009022	Chogolosa choni inghowa Mulungu yanghamua konesa inyono yakwe ne udaha wakwe, kwa ufinyilisi mukulu hakakilondela na fiya fiya foyagolose fifuluse kubanigwa;
45009023	na yokuwa nhani ighowa kagolosa nheifo uleke yonese ugoli we ditunyo dyakwe kufiya fyoyonele ubasi, foyagolose kulawa katali fyuwe na itunyo;
45009024	hata seye si hakachinanga, siyo kwa Wayahudi du, ninga hata na Wamembe?
45009025	Hata nheifo yakugamba muchitabu cha Hosea, “Awaya wasowile wanhu wangu nowenanga wanhu wangu, na inghendigwe nomwinanga mwendigwa.”
45009026	“Kamei yokuwa ahanhu wenagwe, ‘Siyo wanhu wangu,’ wokwinangigwa wana we Mulungu ye mumi.”
45009027	Hata Isaya yakulila soko ya waisilaeli, “Chinghatala waisilaeli ni matewa kifana isanga ye bahali, ninga wakefu wakwija wahonyigwa,
45009028	kosoko Mundewa kogolosa fina foyalongile imbuli yakwe na kuimalagisa chimwande kwa chawelu.”
45009029	Na kifana Isaya foyagonese, “Inghowa Mundewa we inghondo woile nghachilekele cheleko hachisomigwa moto kifana Sodoma na kugolosigwa kifana Gomola.”
45009030	Togoleni hambiya chigambeki? Awamembe wanhu wasimanyile chawelu, waipata ichawelu kwa kulokela dihuwi;
45009031	ninga awaisilaeli wamanyile ichawelu, yuwile mudilagiso, wasumigwa kudimemelesa dilagiso diya.
45009032	Nhani? Ni kosoko hawandamile dilagiso diya kwa njila ya ihuwi, ninga kwa nhenda sawo. Watowa nghwalo mwiwe dya munghanda,
45009033	fina foitulumwe, “Langeni nikwika diwe Musayuni, iwe dikutowesa wanhu nghwalo, ikangalawe dikuwagolosa wogwe, kahi wowose yakumuhuwila imwene nghegumigwa chinyala.”
45010001	Wandugu sangu, kwenda kwe umoyo wangu ne inhasa kwe Mulungu ni kosoko yenu mudahe kuhonyigwa.
45010002	Kosoko nikudaha kuwahomelela fina, wena ludole kwe Mulungu, ninga wasigumigwe ujelu.
45010003	Kosoko inghowa hawaimanyile ichawelu ikulawa kwe Mulungu, na kuhananga kukongha chawelu yawo awecho, wamwichaka muchawelu ye Mulungu.
45010004	Kosoko Kilisito no ndumo ye dilagiso, uleke chila yakuhuwila yataliligwe chawelu.
45010005	Musa hakatuluma muchanhya ye ichawelu ikulawa mwilagiso, kugamba, “Munhu iyakugolosa didyo kokwikala na kugenda mudidyo.”
45010006	Ninga ichawelu iya ikulawa mwihuwi ikugamba, “Unghagambe kumoyo wako nani yokwila kulanga?” (uleke, yamwigale Kilisito hasi)
45010007	ama, “Nani yodulika mpaka hasihasisi?” (uleke yamukwise Kilisito kuchanhya kulawa kwa wafile).
45010008	Ninga igambigwaki? “Imbuli yahabehi nagwe, mumilomo yako na mumoyo wako.” (nong'amba, imbuli aiya ye dihuwi yochikutagusa);
45010009	Kosoko unghalamba kwa mulomo wako fina Yesu ni Mundewa na kuhuwila kugati yo moyo wako fina Mulungu hakamwinula kulawa muchilalo, kohonyigwa.
45010010	Kosoko kwa moyo munhu yakuhuwila na kupata ichawelu, na kwa mulomo yakulamba na kuhonyigwa.
45010011	Matulumo gakugamba nhafi, “Hechaka yamuhuwile kamei yagumigwa chinyala.”
45010012	Kosoko hechaka Muyahudi hegu Muyunani imwene ni Mundewa wa wose, yakuwengha wose wakumwinanga kwa undewa.
45010013	Kosoko, “Chila yakwinanga mwisina dye Mundewa kohonyigwa.”
45010014	Ninga womwinanga nhani munhu awasimuhuwile? Kahi womuhuwila finhani munhu wasimuhulike? Hata nheifo womuhulika nhani bila munhu kuwahubiliya?
45010015	Kahi wohubili nhani bila kwigaligwa? Fina foitulumigwe, “Ni miswanu lugano migulu yawo waya awakwigala imbuli swanu!”
45010016	Ninga si wose waihulikise imbuli swanu; kosoko mugonesi Isaya yakugamba, “Mundewa nani yahuwile simbuli setu?”
45010017	Hambiya nong'amba, dihuwi dikwija kwa njila ya kuhulika, na kuhulika kukwigaligwa ne imbuli ya Kilisito.
45010018	Ninga nikusa togoleni hawahulike? Du wahulika; kosoko, “Majwi gawo gahulikika muchilunga chose, na mbuli sawo kundumo ye chilunga.”
45010019	Keli kahi nikusa, waisilaeli wasimanyile? Kunghonga Musa hakagamba, “Nowaguma finju awanhu awasiditaifa; hamwedu na ditaifa dibwalate nowaguma nyono.”
45010020	Kamei Isaya yakulonga kwa nghinyo kugamba, “Nyonekana kuwanhu awasendewanikongha; nikionesa kwa wanhu wasinusile.”
45010021	Ninga kwa waisilaeli yakugamba, “Misi na chilo haniwanyooshela mikono yangu wanhu wasikuhulika na wechaka chihuliko.”
45011001	Hambiya, nikusa, togoleni Mulungu hakawalema wanhu wakwe? Gwe putu! Aniye du nimwecho namuisilaeli, mwana wa lukolo lwa Ibulahimu, nilawa mwikabila dya Benyamini.
45011002	Mulungu nghawalemile wanhu wakwe woyawamanyile kulawa katali. Nghumanyile matulumo fogakulonga muchanhya ya Eliya, ifene foyawasongese awaisilaeli hamwende ye Mulungu? Yakugamba,
45011003	“Mundewa wawakoma awagonesi wako, wamola ahanhu ho kufugila; nisigala niye niwaiyeka, nawo wanikongha wanikome.”
45011004	Ninga Mulungu hakamubidula nhani? “Niikikila fugasi ya wanhu figulu mutandatu awasikumufugamila Baali.”
45011005	Hambiya no nheifo kwa chigele chino cha hambiya, kwina wanhu wasigala, wasaguligwa kwa mboto.
45011006	Ninga inghowa kwa mboto, basi ichaka haja ya kutogomela milimo, hegu mboto ileke kuwa mboto.
45011007	Yanhani hambiya? Awaisilaeli wasumwa kupata chiya chowendewakonha. Ninga awaya wasaguligwe hawachipata, ninga wasigale hawowa wakugutu,
45011008	fina foitulumwe kugamba, “Mulungu hakawengha muhe wa ukugutu, wena meso ninga wasikona na nghutwi ninga wasikuhulika, mpaka diyelo.”
45011009	Kahi Daudi yakugamba, “Chakudiya chawo na chuwe italuma na mutego, hanhu ho kutowa nghwalo na maliho ukwawo;
45011010	meso gawo gowe lwisa uleke wanghone, ne migongo yawo igonje chigele chose.”
45011011	Hambiya nikusa, togoleni watowa nghwalo na kugwa? Gwe putu! Ninga kulokela kutowa nghwalo kwawo uhonya hauwijila wamembe, uleke kuwengha finju awaisislaeli.
45011012	Hambiya halika kutowa nghwalo kwawo, kwigala ugoli kuchilunga, basi na kusumwa kwawo kwigala ugoli Kuwamembe, hambiya siikuwa lugano kuumemi wawo!
45011013	Ninga nikulonga na nyeye Muwamembe. Foinimutumigwa wa Wamembe, nikutunya umulimo wangu
45011014	uleke niwagume finju Awayahudi wayangu, nhegele nohonya wamonga.
45011015	Kosoko inghowa kulema kwawo kwigala kulewanisa kwe chilunga, ninga kuhokeligwa kwawo yokuwa yoni halika siyo umi wawo chigele cho kufa!
45011016	Inghowa mamudyo ga kulafigwa kunghonga ni masunhile, nheifo ne mugunda wose ugaluka muswanu, kosoko inghowa idisina dye dibiki disunhika basi ne manhambi nago gasunhika.
45011017	Ninga inghowa manhambi gamonga hagadumuligwa, kamei agweye go museituni wa kumbago kuhandigwa mugati yawo, basi kugaluka muhangi nagwe ukuhanga umemi lwe ugoli we dibiki,
45011018	unghakitunyile mumanhambi. Kosoko unghakitunya, gelegela fina siyo no gweye ukudahisa idisina dye dibiki, ninga idisina idyecho no dikukudahisa gweye.
45011019	Nhegela kogamba, “Manhambi hagadumuligwa uleke nikigwe niye.”
45011020	Ayo ni chawelu. Kuwa hagadumuligwa kosoko ya kuleka kuhuwila kwawo, ninga gweye ukwima kosoko ye dihuwi du. Hambiya unghowe mwiyoni, ninga ukilangisise.
45011021	Kosoko inghowa Mulungu nghagalekile manhambi agecho ge dibiki, nhegela hakwanga yakuleke nagweye.
45011022	Uutange uswanu ne ufinyilisi we Mulungu: Ufinyilisi kuwanya wogwile, ninga uswanu we Mulungu ukwenu, ukuwagolosa nyeye mugendelele muuswanu wakwe; sinheifo nhegela anye nanye nhanga du mudumuligwe.
45011023	Hambiya hata awamonga muisilaeli, woile wahuwile nhanga wengisigwe, kosoko Mulungu kena ludole lwa kuwengisa keli.
45011024	Kosoko inghowa kudumuligwa kulawa hanhu howoile katali hene museituni wa kumbago na kwingisigwa kwingi kusikwawo, ninga kumuseituni umuswanu, siikuwa lugano kwawaya awemuseituni wawo wa katali kwingisigwa ukwawo.
45011025	Hambiya mungheje mukigamba mwina misungu kusuma fomuwile wandugu sangu, nikuhananga mumanye ichifiso chino fina ukugutu uwejila wanhu wa Isilaeli, mpaka Awamembe wowe wengi awakwingila.
45011026	Kwanheifo awaisilaeli wose wohonyigwa; fina foitulumigwe, “Mwihula kokwija kulawa Sayuni kobana isimbuli sihile kulawa kwa Yakobo;
45011027	na adino dyokuwa ilagano dyangu hamwedu nawo nomonikuwaleusila wihi wawo.”
45011028	Kosoko ye imbuli swanu wagaluka wanghondo we Mulungu, kosoko yenu; ninga kwa kusaguligwa wagaluka wendigwa kosoko ya waBaba sawo.
45011029	Kosoko fighwa ne lwinango lwe Mulungu lwichaka chibidubidu.
45011030	kifana katali fomowile mwichaka chihuliko kwe Mulungu, ninga hambiya muhokela ubasi kosoko ya kuwachaka chihuliko kwawo,
45011031	Hambiya wagaluka wasikwenda kuhulika, uleke kwa ubasi wonesigwe ukwenu nawo wauhokele.
45011032	Kosoko Mulungu kawomba wanhu wowe nheifo uleke yonese ubasi wakwe kwa wose.
45011033	Kusi ye ugoli no ubala ne misungu yakwe Mulungu! Isiikudaha kusakuligwa, nani yodaha kuumanya uliganiso lwakwe ne sinjila sakwe!
45011034	“Kosoko nonani yachimanyile ichidoga che Mundewa, ama nani yakudaha kuwa mulolesi wakwe?”
45011035	“Hegu nani yekudaha kumwingha ichinghwa yamuwisile?”
45011036	Kosoko kulawa muimwene na kulokela imwene finhu fyose fyumbigwa. Ditunyo dina imwene majuwa gose. Hano.
45012001	Hambiya nikuwatasani wandugu sangu, kwa ubasi wa Mulungu, lafeni mitufi yenu yuwe kifana nhambiko imumi isunhile, kahi ikuhokeligwa kwe Mulungu, ayo no ifuga yenu ye chimuhe.
45012002	Munghandamile mbuli se chilunga chino, ninga muwe washa mufidonga fyenu mudahe kutanga go yakwenda Mulungu, kahi goni amaswanu na gamemelekele.
45012003	Na kosoko ya mboto yo ninghigwe ne Mulungu, nikumuhananga chila munhu ukwenu yanghakiyone imwene munhu mukulu lugano kusuma foyakuhanangigwa yowe, ninga yakiyone musindamafu na yalamule ifene foikuhanagigwa mudihuwi dyoyenghigwe ne Mulungu.
45012004	Kosoko mumutufi umwedu china filungo fingi na filungo fyose fisikutogoma mulimo umwedu,
45012005	nheifo ase nase cha wengi ninga cha mutufi umwedu mugati ya Kilisito, chila munhu na miyagwe.
45012006	Chine ifinghwa fisiligane, kosoko ye imboto yakwe yo yachinghile chitogomele; inghowa ugonesi basi chiugolose kwa dihuwi dyetu
45012007	Inghowa kutogoma, chitogome na iyakufusa na yafuse,
45012008	iyakujama na yajame, iyakulafa na yalafe kwa undewa. Iyakutasa na yagolose yanghasoke; iyakonela wanhu ubasi na yagolose kwa chinyemi.
45012009	Wendo umeme, desekeleni wihi, koleni lugano amaswanu;
45012010	wendo lwe chindugu uwe mugati ya chila munhu na miyagwe, kiyoneseni chogoho nyenye kwa nyenye.
45012011	Munghowe wadoba, ninga muwe na ludole mumimuhe yenu kumutogomela Mulungu.
45012012	Bwedeleleni mwihuwi, muwe wafinyilisi mumagayo, wanhu wa mataso.
45012013	Lafeni finhu fyenu muwatase awasunhile, yuweni wandewa kuwageni.
45012014	Wamoteseni awaya wakuwasambasafibi; wamoteseni munghawaligitise.
45012015	Bwedeleleni na waya awakubwedelela, lileni na waya awakulila.
45012016	Mwikale kwa kifumilisa munhu na miyagwe, munghadoge makulu, ninga goloseni na amadodogi nago, yuweni waholo kahi munghakiyone fina mwina ubala kusuma wayenu.
45012017	Munghakilihe wihi kwa wihi, ninga amaswanu kumwande ya wanhu wose.
45012018	Inghadahika, kuulwandi lwenu, kaleni digoya na wanhu wose.
45012019	Wandugu, munghakilihe wihi nyenye kwa nyenye, ninga lekeni inyono ye Mulungu imwecho ilamule, kosoko itulumwa fina “Maliho ga wihi kwa wihi ni gangu nimwecho noliha, yakulonga Mundewa.”
45012020	Sinheifo du, “Ninga hata inghowa wanghondo wako wena njala wenghe chakudiya; wena nghilu wenghe meji, kosoko kwa kugolosa nheifo ukuwagumila moto wa makala mumatwi gawo.”
45012021	Munghasumwe ne wihi, ninga usumeni wihi kwa uswanu.
45013001	Chila munhu yawahulike awene ludole, kosoko hechaka ludole uusilawile kwe Mulungu; hata uya wibaho ulawa kwe Mulungu.
45013002	Hambiya munhu wowose yakulemana ne ludole uwo yakulemana ne Mulungu iyawikile, nawo wakulemana na uwo wohokela uliganiso.
45013003	Kosoko awakulongosa hawakutowa wanhu kosoko ya nhenda swanu, ninga sihile. Ukuhananga uwe munhu yechaka chogoho ne wasilikali? Golosa maswanu na kohokela ditunyo dyakwe;
45013004	Kosoko imwene ni mutogomi we Mulungu ukwako kosoko ya maswanu. Ninga inghowa ukugolosa gehile gowogoha, kosoko uludole wusikulonda dipanga bila mbuli ihile! Kosoko ni mutogomi we Mulungu yakumuliha chila imugolosa wihi.
45013005	Hambiya ukuhanangigwa uhulikise, siyo du kosoko ya kogoha, ninga kwa chidoga.
45013006	Kosoko ya iyo mukuliha kodi, kosoko awene ludole ni watogomi wa Mulungu wakiidasa musimbuli sino.
45013007	Liheni gose agakuhanangigwa na wene, munhu wa kodi mwingheni kodi yakwe, munhu wa ushulu mwingheni ushulu wakwe, munhu wa chogoho mwingheni chogoho.
45013008	Munghadaiigwe chinhu na munhu wowose ninga, kiyendeni nyenye kwa nyenye, kosoko iyakumwende miyagwe kamemelesa dilagiso.
45013009	Kosoko dilagiso digamba, “Unghagolose dihabwa, unghakome, unghahije; unghasulumile”; na malagiso goose gohigwa mwimbuli imwedu nayo ni “Mwende miyago fona foikiyenda gomwecho.”
45013010	Wendo lusikumugolosela munhu mbuli ihile, hambiya nong'amba wendo no umemesi we dilagiso.
45013011	Chinghaleka gago, ninga manyeni ichigele, fina ugele wo kugona hambiya uhela inukeni musinhongo. Kosoko uhonya uchisegelela hambiya kusuma fochowile chikali kuhuwila;
45013012	chilo chigendelela lugano, misi yahabehi. Chileke simbuli se chisa na kufala filama fye ujelu;
45013013	chigendeni kwa uswanu kifana wanhu wa hemisi, siyo kwa ukobo na ulefi wa gimbi, siyo kwa mbuli sihile na dihabwa, na kugomba na finju.
45013014	Ninga, mufaleni Mundewa Yesu Kilisito, na muunghaulange mutufi na kwaka kwa usulumisi wakwe wihile.
45014001	Wahokeleni waya wahungukiligwe mwihuwi, ninga munghalemane na madonga gawo.
45014002	Wamonga wakuhuwile kudiya chila chinhu, chigele wamonga wakwenda mboga muhala.
45014003	Awakudiya wanghawabese awasikudiya, naye inghakudiya yanghamubese inghadiile, kosoko Mulungu kamuhokela.
45014004	Agweye nonani ukwenda kumuliganisa mutogomi wa miyago? KweMundewa wakwe imwecho yakwima au yakugwa. Ninga kokwinuligwa kosoko Mundewa yakudaha kumwinula.
45014005	Wamonga wakuliganisa fina, dijuwa dimonga iswanu lugano kusuma dimonga, chigele wamonga wakuliganisa majuwa gose fina galigana. Chila munhu na yatange mumisungu yakwe imwecho.
45014006	Awaya wakukola majuwa, wakugakola na kugatunya kosoko ye Mundewa, na waya wakudiya wakudiya mwitunyo dye Mundewa, kosoko wakumwingha ilumbo Mulungu, na yuya inghakudiya nghadiile mwitunyo dye Mundewa, naye yakumulumba Mulungu.
45014007	Kosoko hechaka munhu mugati yetu iyakwikala kosoko yakwe imwecho, kahi hachikufa kosoko yetu chiwecho,.
45014008	Inghowa chikwikala chikwikala kosoko ye Mundewa, na inghowa chikufa chikufa kosoko ye Mundewa; basi hambiya, yuwe chufa ama chikwikala, aseye chawanhu wakwe Mundewa.
45014009	Kosoko Kilisito hakofa na kwinuka yekale keli, uleke yowe Mundewa wa fyose fyufile na ifyumi.
45014010	Nhani umuliganise imunduguso? Ama nhani gweye umubese munduguso? Kosoko chose chikwija chikwima hamwende ye uliganiso we Mulungu.
45014011	Kosoko itulumigwa, “Fina fonikwikala yakulonga Mundewa, chila ifindi dyofugama hamwande yangu, na chila ilimi dyotunya kulamba Mulungu.”
45014012	Basi hambiya, chila yumwedu wetu kolafa nhala yakwe kwe Mulungu.
45014013	Hambiya chileke kiliganisa chiwecho, ninga ibeka mulamule fina munhu yanghamukwakwalise miyagwe na kumukinya hegu kumuhindila njila.
45014014	Nimanya kahi, nitanga MwiMundewa Yesu fina hechaka chinhu chelekigwe chinyamafu, ninga chigaluka chinyamafu kosoko munhu kadoga fina ni chinyamafu, na chawelu ukwakwe munhu yo ni chinyamafu.
45014015	Inghowa mundugu sako yakubulagigwa ne fyakudiya fyoukudiya, kugaluka hukugenda muuwendo. Unghaleke fyakudiya fyoukudiya fimudese miyago, kosoko Kilisito hakofa kosoko ya yuyo naye.
45014016	Uswanu wako unghalongigwe kuwa wihi.
45014017	Kosoko undewa we Mulungu siyo kudiya na kunywa, ninga ichawelu ne digoya, kamei ne chinyemi mwiMuhe Musunhile.
45014018	Kosoko iyakumutogomela Kilisito mugago, ayo kahokeligwa ne Mulungu na kufumiligwa na wanhu.
45014019	Chandamile mbuli sa digoya, uswanu na mbuli sikujenga.
45014020	Unghaibane milimo ye Mulungu kosoko ya chakudiya. Chawelu fyose ni fiswanu, ninga fiha kwa yuya iyakuwakwakwalisa wayagwe kosoko ya fyakudiya fyakwe.
45014021	Yokuwa ibeka uleke kudiya, inghowa kudiya kwako kukuwakwakwalisa na kuwagolosa wayago wogwe.
45014022	Dihuwi diya dyowinadyo, uwe nadyo mumoyo wako gomwecho hamwande ye Mulungu. Ibeka awaya awechaka soko ya kiliganisa kosoko ya gaya gowakufumila.
45014023	Ninga waya wene manhonge waliganisigwa nomowakudiya, kosoko wasikugolosa kwa ihuwi. Na chila idisikulawa mwihuwi ni wihi.
45015001	Hambiya chikuhanangigwa seye chine ludole, chikilonde na waya wechaka ludole, na siyo kiendesa chiwecho du.
45015002	Chila yumwedu wetu yamwendese miyagwe uleke chijenge undugu.
45015003	Kosoko hata Kilisito nghakiyendese imwecho muhala, ninga fina foitulumwe, “Maligo gawo gowakuligile gweye haganugwila niye.”
45015004	Kosoko gose gatulumigwe chigele chilokile, hakatulumigwa kuchilolesa seye, uleke kwa ufinyilisi na kuguma moyo kwa njila ya matulumo chidahe kuwa na ihuwilo.
45015005	Mulungu we ufinyilisi na mugumi we moyo yawengheni kwikala muuhamwendu munhu na miyagwe, kifana Kilisito Yesu,
45015006	uleke kwa hamwedu na ijwi dimwedu mudahe kumutunya Mulungu na Baba we Mundewa wetu Yesu Kilisito.
45015007	Kihokeleni nyenye kwa nyenye, kifana Kilisito foyawahokeleni nyeye mwitunyo dye Mulungu.
45015008	Kosoko nikumutamilani fina Kilisito kagaluka mutogomi we dilagano dyo kufinigwa kosoko ye chawelu ye Mulungu uleke yadahe konesa mahuwiso galafigwe ne waBaba.
45015009	Kahi uleke Awamembe wadahe kumutunya Mulungu kwa ubasi wakwe. Fina foitulumigwe, “Kwanheifo nokulumba mugati ya Wamembe, na kwimba matunyo ge disina dyako.”
45015010	Kahi yakugamba, “Bwedeleleni, nyenye Muwamembe, hamwedu na wanhu wakwe;”
45015011	na kahi, “Mutunyeni Mundewa, anye mose Muwamembe, na wanhu wose wamutunye;”
45015012	Na kahi Isaya yakugamba, “Mulukolo lwa Yese kolawa munhu yokwinula na kulongosa Wamembe; umwakwe Wamembe wohuwila.”
45015013	Mulungu we dihuwi yawengheni mose chinyemi, ne digoya mukuhuwila, uleke mwikale mwihuwi kwa ludole lwa Muhe Musunhile.
45015014	Aniye nimwecho nifumiliswa muchanhya yenu nyenye wandugu sangu fina nyenye nanye mumema uswanu, na ubala wose, na fina mudaha kilolesa munhu na miyagwe.
45015015	Hata nheifo mbuli simonga niwawandikila kwa ludole lugano uleke kuwagelegesa, soko ye dihuwi diya dyoninghigwe ne Mulungu
45015016	kuwa mutogomi wa Kilisito Yesu Kuwamembe muutambiki nimugolosele milimo imbuli swanu ye Mulungu, uleke filafwa fya Wamembe fidahe kuhokeligwa, kwa kutambikiligwa na Muhe Musunhile.
45015017	Mu Kilisito Yesu, nina soko ya kitunyila milimo yangu kwe Mulungu.
45015018	Kosoko sikugesa kulonga mbuli ingi, ninga ayiya du yoyamalagise Kilisito, uleke Wamembe wafumile na kuhulika kwa mbuli ama kwa nhenda.
45015019	Kwa ludole lwa fitangilo na majumo, kulokela ludole lwe Muhe Musunhile, igaluka kulawa Yelusalemu mpaka Ililiko, nihubili lugano mbuli swanu ya Kilisito.
45015020	Kwanheifo nikiyoha lugano kuihubili mbuli swanu, ninga ninghaihubili hanhu Kilisito yafuluse kuhubiliigwa, uleke ninghajenge muchanhya ya nghindiso ya munhu yungi;
45015021	ninga fina foitulumigwe, “Awaya wasihubiliigwe mbuli sakwe wokona, na waya awasihulike womanya.”
45015022	Nochileka nikulemesigwa chila fonikuhananga kwija ukwenu.
45015023	Ninga hambiya nichaka hanhu kahi mumikowa ino, kwa chipisi chitali hambiya nikuhananga kwija ukwenu
45015024	nomonikuluta Hisipaniya. Kosoko nikuhuwila fina nowonani munhambo yangu na kwigaligwa na nyenye, hanuwa na chinyemi lugano kuwa hamwedu na nyenye kwa chipisi chiguhi.
45015025	Kwa hambiya, nikuluta Yelusalemu, nikawatogomele awasunhile;
45015026	Kosoko iwendesa wanhu wa Makedoniya na Akaya kuhanga finhu fyawo na wakiwa hamwedu na wasunhile ako Yelusalemu.
45015027	Hawendesigwa kugolosa dino, na chawelu wapata ideni nawo; Kosoko inghowa Wamembe weja wahangila simboto sawo se chimuhe, ikuhanangigwa wawatogomele na gechimutufi nago.
45015028	Hambiya fonikumala mulimo uno, na kuwengha gose na kuhokela achiya chilafigwe, nolokela ukwenu, kuluta Hisipaniya.
45015029	Nani nimanya fina ningheja ukwenu nokwija na umemelesi wose we simboto sa Kilisito.
45015030	Nikuwatasani, wandugu sangu kulokela Mundewa wetu Yesu Kilisito na wendo we Muhe, muhange na niye lugano kunitasila hamwande ye Mulungu kosoko yangu.
45015031	uleke nidahe kuhonyigwa na wanhu wehile ako Yudea, na kahi umulimo wangu woninawo ako Yelusalemu uhokeligwe na wasunhile,
45015032	uleke kwa nyenda ya Mulungu nidahe kwija ukwenu kwa chinyemi na kuwasangalasani mwitewa dyenu.
45015033	Mulungu we digoya yowe hamwendu nanye mose. Hano.
45016001	Nikumutunya ukwenu, lumbudyetu Foibe, imutogomi we dikanisa dyuwile Kenkileya,
45016002	uleke mudahe kumuhokela mwiMundewa fina foikuhanangikwa kuwasunhile, na kumutasa mugose goyahananga ukwenu, kosoko kagaluka mutasi mukulu kwa wengi, na ukwangu lugano.
45016003	Mulamuseni Pilisika na Akila, watogomi hamwedu na niye muKilisito Yesu,
45016004	na kilafa hata kukoma ugima wawo kosoko yangu, nikuwalumba lugano, ninga hamwedu na makanisa gose ga Wamembe.
45016005	Dilamuse ne dikanisa dyuwile munyumba yawo. Mulamuse mwendigwa wangu Epayineto, iyowile munhu we nghonga kumuhuwila Kilisito ako Asiya.
45016006	Mulamuseni na Maliamu, iyakidasile lugano mugati yenu.
45016007	Mulamuseni kahi na Aduloniko na Juliya, awano hawowa na niye kuchifungo, ni wanhu wamanyike lugano mugati ya watumigwa, nawo hawanilongolela kuwa mugati ya Kilisito.
45016008	Mulamuse lugano, Ampuliato, mwendigwa wangu MwiMundewa.
45016009	Mulamuse Ulubano, mutogomi miyetu muKilisito, na mwendigwa wangu Sitakisi.
45016010	Mulamuse Apele, imunhu yahomeleligwe muKilisito. Walamuse wanhu wa mukaya ya Alisitobulo.
45016011	Walamuse wandugu sangu cha Helodioni. Kamei lamusa na woile mwiMundewa, wanhu wa mukaya ya Nalisisi.
45016012	Walamuse watogomi wose mwiMundewa, cha Tulufena, na Tulofosa. Mulamuse na mwendigwa wangu Pesisi, munhu yakilafile lugano kosoko ye Mundewa.
45016013	Mulamuseni Lufu, musagulwa we Mundewa; kamei lamusa ne nghinakwe, nghinangu na niye.
45016014	Kamei mulamuse na Asikilito, Filegoni, Helime, Patiloba, Hemasi, na wandugu woile hamwedu naye.
45016015	Nilamusile Filologo na Yuliya, Neleya, ne dada yakwe, na Olipa, na wasunhile wose woile hamwedu nawo.
45016016	Kilamuseni nyenye kwa nyenye kwa kinonela kusunhile. Makanisa gose ga Kilisito gakuwalamusani.
45016017	Nikuwatasani wandugu sangu, walangisiseni lugano awaya wakwigala mbuli sa finju na kukwakwalisa, na kulema mafuso gomuhokele; kinegeni nawo.
45016018	Kosoko wanhu kifana wo wasikumutogomela Mundewa wetu Kilisito hata, ninga kwenda kudiya, na wakulonga nonga sisimulile na sa udasi uleke kuyagilisa mimoyo ya wanhu waswanu.
45016019	Kulawa chigele fochimanyike ichihuliko chenu kuwanhu wose, uleke nidahe kubwedelela muchanhya yenu, nikuhananga muwe wabala mumaswanu na muuleme wihi.
45016020	Mulungu we digoya komukinya Shetani chimwande hasi ye migulu yenu. Dihewa dye Mundewa wetu Yesu Kilisito dyuwe hamwedu nanye.
45016021	Timoseyo, imutogomi miyangu yakuwalamusani; na Lukio, Yasoni na Sosipita, awandugu sangu,
45016022	Aniye Telitio, iniwandike baluwa yino, nikumulamusani mwisina dye MwiMundewa.
45016023	Gayo, imukaya wetu, na kwe dikanisa dyose yakumulamusani. Elasito Imwikaji wa mapesa ge kaya yakulamusa, na Kwato naye yakulamusa.
45016024	Dihewa dye Mundewa wetu Yesu Kilisito dyuwe nanye mose. Hano.
45016025	Hambiya Mulungu iyakudaha kuwagumani ludole, kwa imbuli iya swanu yonahubili ya Yesu Kilisito, kwa ugubulo we chifiso chekigwe kulawa katali
45016026	ninga hambiya chigubuligwa, na kulokela matulumo go ugonesi chigoloswa chimanyike Kuwamembe, kosoko ye dilagiso dya majuwa gose dye Mulungu, kwigala habehi ichihuliko che dihuwi
45016027	kwe Mulungu yena ubala yemwene, kulokela Yesu Kilisito ditunyo dina imwene majuwa gose. Hano.
46001001	Paulo kunangigwa na uwendo we Mulungu kuwa Mutumigwa wa Mubakigwa Yesu, na imundugu setu sositene,
46001002	Ku wanhu we Mulungu wowile Kolinto, ku waya wasunhigwe mu Mubakigwa Yesu, wenangigwe kuwa wasunhile hamwedu na wose waya wowile chila hanhu howekitang'anyila kumutasa Mundewa Yesu Kilisito: Yekuchilanga aseye na wene.
46001003	Ibeka ukwenu na dihewa kulawa kwe Mulungu Baba iwetu na iMundewa wetu Yesu Kilisito.
46001004	Nikumwingha Mulungu malumbo chila ugele kosoko yenu, kosoko ya Ibeka ye Mulungu yoyawenghile kwe njila ya Mubakigwa Yesu.
46001005	Kosoko ku chila chinhu hamumotesigwa ukwakwe, mu nonga yose na ubala wose;
46001006	Imbuli ya Yesu ika misisi yakwe bila kusingisika munyikala yenu.
46001007	Kahi musikosole ibeka yoyose ikulawa kwe Muhe Musunhile fina fomukugojela kukugubuligwa kwa Mundewa wetu Yesu Kilisito.
46001008	Imwene kowaguma ludole mwijuwa dyoyekuja.
46001009	Mulungu yakuhuwilika imwene kawenanga muwe hamwedu ne imwanagwe. Yesu Kilisito Mundewa wetu.
46001010	Dededeni wandugu sangu nikumutasani mwisina dya Mundewa wetu Yesu Kilisito, mwifumilise kwa gaya gomukulonga na kunghowe na matemanuko mugati yenu, ninga wandugu sangu.
46001011	Kosoko wanhu kulawa munyumba ya Kiloe wanhamila fina kwina lukani mugati yenu wandugu sangu.
46001012	Ninga nikulonga nhafi, chila munhu wa ukwenu yakugamba, “Aniye na wa Paulo,” ama “Aniye na wa Apolo” ama “Aniye na wa Kefa” ama “Aniye na wa Kilisito.”
46001013	iKilisito kakigawa? iPaulo hakofa mumusalaba kosoko yenu? Ama hamubatisigwa kudisina dya Paulo?
46001014	Nikumulumba Mulungu kosoko sibatise yoyose ila Kilisipo na Gayo.
46001015	Munhu yangheje yegamba fina hakabatisigwe kwe disina dyangu. (
46001016	Kahi haniwabatisa wanhu wa munyumba ya Sitefano, muchanhy ya wawo sikutanga nghona Babatise yungi).
46001017	Kosoko Kilisito nghanitumile soko nibatise ninga kuhubili mbuli swamu, kahi si kwa ubala wa nonga, umusalaba wa Kilisito ungheje uleusiligwa uludole lwakwe.
46001018	Kosoko imbuli yo umusalaba kwa wekwagilila ni ubwalasi, amba ukwetu chikuhonyigwa na ludole lwa Mulungu.
46001019	Yandikigwa, Nombana ubala wawo awena ubala, na mahala gawo awena mahala nogalema
46001020	Iyena ubala kowahe? Kowahe iMutulumi? Kowahe imulukani we chigele chino? Langa! iMulungu nghaugolose ubala we chilunga chino kuwa ubwalasi?
46001021	Kosoko mu ubala we Mulungu, hayuwa fikugutu kuwanhu kumumanya imwene kwa kuhuwila ubala wawo awecho. Haimwendesa Mulungu kuwahonya wanhu wahuwile kupulutila auya ukoneka fina ni ubwalasi wo chikuhubili.
46001022	Wayahudi wakuhananga majumo na Wayunani wakuhananga ubala,
46001023	amba seye chikumuhubili Kilisito yasambasigwe; kwa Wayahudi ni chikwakwaliso, na kwa Wayunani ni ubwalasi;
46001024	amba kwa waya wekwinangigwa Wayahudi kwa Wayunani, Kilisito ni lwe Mulungu na ubala we Mulungu.
46001025	Ichikoneka fina ubwalasi we Mulungu china ubala kusuma wanhu, na uhololi we Mulungu wina ludole kusuma wanhu.
46001026	Mulange hamuwa wanhu wa namuna yaki ugele wo mwenangigwe, si wengi wowile na ubala kwe fipimo fye chimunhumunhu, si wengi wowile na ludole, kahiwelekigwe mulukolo lwe chindewa.
46001027	Ninga Mulungu hakasagula ifinhu fikoneka fya chibwalasi muchilunga, kuwaguma chinyala awena ubala, na hakasagula ifinhu fikoneka fyechaka ludole kuwanhu kuwaguma chinyala awanhu wena ludole.
46001028	Kahi Mulungu hakafisagula ifinhu fibwalasike muchilunga, Langa! Ifinhu fihechaka, soko afileuse afiya fikoneka.
46001029	Imunhu yoyose yena mutufi yangheje yekiyona kumwande ye Mulungu.
46001030	Mulungu kenda ugima wetu uwe hamwedu na Kilisito Yesu, na kupulutila Yesu hachingha ubala wakwe. Imulungu kachisunha, na kwa njila ya Kilisito chigaluka wanhu wakwe wasaguligwe na kachileusa wihi.
46001031	Fina foitulumigwe Iyakiyona, yakiyone muchanhya ye Mundewa
46002001	Ninga wandugu sangu fonejile ukwenu, sejile niwahubili ichifiso chawelu che Mulungu kwa inonga swamu kahikwa ubala.
46002002	Kahi hanihananga ninghamanye mbuli yoyose ukwenu amba Yesu Kilisito naye kasambasigwa.
46002003	Fonejile ukwenu hanyuwa nichaka ludole na hanyijiligwa na chogoho,
46002004	amafuso ne imbuli fisalafigwe kwa ubala amba kwa konesa uludole lwa Muhe we Mulungu.
46002005	Ninga si ubala we chimunhumunhu ulekile nyeye mumuhuwila Kilisito, amba uludole lwe Mulungu.
46002006	Kahi hena ubala wochikulonga mugati ya waya wakangala, amba lo ubala we chilunga achi, ama wa waya wakuchidima ichilunga, awena indumo;
46002007	amba chikulonga ubala we Mulungu muchifiso, auya ubala ufisigwe, aiya imilungu yoyalamule kulawa kunghonga kosoko ye ditinyo dyetu,
46002008	hechaka Mundewa wa ugele uno yaumanyile, kosoko mhali waumanyile wasowile wakumusambasa iMundewa we ditunyo.
46002009	Ninga fina foitulumigwe; Simbuli sisoneke na meso, ama kuhulika, ama umoyo wa munhu usisidogile, simbuli sekigwe ne Mulungu kwa waya awakumwenda.
46002010	Imulungu kachigubulila seye kwe Muhe. Kosoko iMuhe yakusakula chila chinhu hata amafumbo ge Mulungu.
46002011	No nani muwanhu iyakumanya amadoga ga wanhu nghona si uunhu uwile umwakwe? No nheifo hechaka iyakugamanya togi amadoga ge Mulungu ila Muhe we Mulungu.
46002012	Kahi chisihokele iMuhe we chilunga amba iMuhe iyakulawa kwe Mulungu, kosoko chimanya kutanga fyose fyochinghigwe ne iMulungu.
46002013	Kahi chikulonga kwa simbuli sisifudigwe kwa umanyi wa munhu ninga sifusigwe ne Muhe, chikusitapita simbuli sa kumoyo kwa mbuli sa kumoyo.
46002014	Imunhu we kawayida nghakuhokela simhongesi se Muhe we Mulungu, kosoko ni sa chibwalasi ukwakwe, ne nghakudaha kusimanya kosoko sikoneka chiloho.
46002015	Imunhu muswan yakulamula finhu fyose, ninga imwene nghakulamulwa na yoyose.
46002016	Kosoko no yehoki yagamanyile amadoga ge Mundewa mpaka yamulolese? Amba seye chinago madoga ga Kilisito.
46003001	Kahi aniye wandugu sangu silongile na nyeye fina wanhu we chiloho, ninga fina wanhu we chilunga, fina wana wadodogi mumaisha ge chiloho.
46003002	Hanimwinghani mele munywe na siyo chakudiya chikugutu kosoko musadahile kumesa na hata hambiya munghati mudahe.
46003003	Kosoko nyeye munghali wanhu we chilunga. Nghona munghali wanhu wa finju na magomvi gekali mugati yenu ifinhu afyo fikonesa fina nyeye munghali wanhu we chiduniya, mukwikala fina wanhu we chilunga.
46003004	Yumwedu wenu yanghagamba, “Aniye ne mwifusa wa Paulo,” na yumonga, “Aniye na mwifusa wa Apolo” Musikugolosa fina wanhu we chilunga?
46003005	Apolo no nani? Na Paulo no nani? Aseye cha watumigwa du we Mulungu, Chiwegalileni dihuwi fina iMulungu foyachigawile chila yumwedu wetu.
46003006	Hanihanda simbeyu, iApolo hakadonhesa na meji, ninga iMulungu noyasitendile sikule.
46003007	Iyahandile si chinhu ama iyadonhese si chinhu ila iMulungu iyasitendie sikula.
46003008	Iyahandile imbeyu, na ayuya yaidonhese wose waliganila. Ne Mulungu komwingha mhongesi chila munhu kosoko ye imilimo yakwe.
46003009	Kosoko aseyecha watogomi we milimo hamwedu ne Mulungu, anyeye ni mugunda we Mulungu. Kahi anyeye ni nyumba ya Mulungu.
46003010	Kosoko ya udaha we Mulungu woninghigwe nidaha fina mujengaji mumanyi mkatila sumbi ya hagati, na munhu yungi yakujenga muchanhya yakwe. Leka chila munhu yowe mulangisisi fina foyakujenga muchanhy yakwe.
46003011	Hechaka munhu yakudaha kwika sumbi ingi kusuma aiya ikigwe, nonghamba Yesu Kilisito.
46003012	Mukwika sumbi ya hagati wamonga wakwika mabiki gakangale, na wamonga gasikangale; awamonga wojengela sahabu ama shaba ama mawe maswanu mumusingi; na wamonga wojengela mbawo ama manyagala ama mabelege.
46003013	Uswanu we milimo ya chila munhu wokoneka na kiyonesa mwijuwa dya Kilisito, kosoko mwijuwa didyo umoto wokonesa milimo ya chila munhu, umoto wogesa na konesa uswanu wa chila mulimo.
46003014	Nghona chiya chijengigwe mumusingi chikufinyilisa umoto uwo, imujengaji kohokela maliho.
46003015	Ninga imilimo yako inghalakala, koyagilisa; amba agweye gomwenecho kohonyigwa kifana munhu yakwegigwe kulawa mumoto.
46003016	Musimanyile fina nyeye mwa dihekalu dye Mulungu kahi Muhe we Mulungu yakwikala ukwenu?
46003017	Mulungu komubana chila munhu iyakubana dihekalu dye Mulungu. Kosoko dihekalu dye Mulungu ni disunhile, ne dihekalu dyo nonyeye.
46003018	Munghakidanhilise. Nghona yumwedu mugati yenu yakudoga fina ni mubala muugele uno, leka yowe mubwalasi uleke yapate ubala we chawelu.
46003019	Kosoko ichikoneka ni ubala muchilunga ni ubwalasi mumeso ge Mulungu. Kosoko itulumigwa, Yakuwagwesa awena ubala mu mahala gawo;
46003020	kahi Mundewa kamanya fina amadoga ga wanhu wena ubala gasikufaya.
46003021	Langa! Munhu yanghakiyone kosoko ya wanhu. Kosoko chila chinhu ni chenu.
46003022	Inghowa Paulo ama Petili ama Apolo ama ichilunga ama ugima ama difa ama ugele uno ama ugele ukwija, fyose ni fyako:
46003023	na nyeye mwa Wakilisito na Kilisito ni wa Mulungu.
46004001	Munhu yachone seye fina cha watogomi wa Kilisito na wemilisi wa ififiso fye Mulungu.
46004002	Ichikuhanangigwa ku wemilisi ni kuwa wanhu wakufumilika.
46004003	Ninga ukwangu niye sichinhu kulamuligwa na nyeye ama na ibalasa dya wanhu, kahisikilamula nimwenecho.
46004004	Sikutanga chochose chibanike ukwangu, ninga kosoko iyo sikutaliligwa haki, amba iMundewa noyakulilamula.
46004005	Amba nyeye munghalamule mbuli ugele usinati wije, mpaka yeje iMundewa, imwene kogamulika gafisigwe muchisa, na kogubula uwendo wa umoyo. Na chila munhu kohokela igeleko yakwe kwe Mulungu.
46004006	Nitumia agano gose ukwangu na kwa Apolo kosoko ye fayida yenu wandugu sangu, mukifuse kulawa ukwetu fina munghalute kusuma agaya agatulumigwe, kahi mugati yenu munghowe na yumonga yakiyona na kubesa wayagwe.
46004007	Kosoko no nani yakuwabagula niye; kwina choni chomwinacho chonghuhokele? Ninga nghona uhokele nhani ukiyona kifana nghuhokele?
46004008	Mufulusa kwiguta, kahi mwawagoli, mulongosa bila seye, mhali mwadimile soko nase chidime hamwedu na nyeye.
46004009	Nikudoga fina iMulungu kachilafa aseye chiwatumigwa kundumo, kifana wanhu walamuligwe kufa kumwande ya wanhu kosoko chigaluka museigo muchilunga cha Malaika na wanhu.
46004010	Ase cha wabwalasi kosoko ya Kilisito, ninga anyeye mwina mahala mu Kilisito. Aseye chasina ludole, anyeye mwina ludole! Aseye chibwalasika ninga nyeye mwinuligwa.
46004011	Mpaka diyelo china njala na nghilu; chisakasa, chikutowigwa na chikusamasama;
46004012	na chikutogoma milimo kwa mikono yetu chiwecho. Chinghaligigwa chikumotesa, chinghasambasigwa chikufinyilisa.
46004013	Kahi chinghaligigwa chikubidula fiswamu, chigaluka ikusisi dye chilunga, aseye cha makombo ge iisi muchigele achi.
46004014	Sikuwandikila gano soko ya kuwaguma chinyala, amba ni soko ya kuwafunda fina wanangu wendigwa wangu.
46004015	Hata nghona mwina wasindikisi (walimu) matewa mu Kilisito Yesu, mwichaka waBaba wengi. Kosoko nigaluka Baba yenu mu Kilisito Yesu kupulutila mbuli swanu.
46004016	Ninga nikumutasani mwandamile inhenda yangu.
46004017	Kosoko iyo nikumutuma Timoteo imwanangu mwendigwa na muhuwilika mu Kilisito Yesu, kuwagelegwesa amalagiso gonifusile gowile mu Kilisito Yesu fina fonikufusa chila hanhu mumakanisa.
46004018	Awamonga wetogola kosoko wamanya fina sikwija ukwenu.
46004019	Mulungu yanghenda nokwija kuwatemelela chimwande, nani nolangisa siyo inonga yawo du aweyoni amba na uludole lwawo.
46004020	Kosoko undewa we Mulungu usuwile munonga ila muugolosaji.
46004021	Mukuhananga nhani? Nije ukwenu na mukotya ama nije na wendo na loho ya uholo?
46005001	Awanhu wanitamila fina kwina ihabwa ukwenu ambadyo disikudaha koneka hata kuwamembe; yumwedu wenu yakugenda ne muke mudodo we Babakwe.
46005002	Mukudahaje kwiyona? Hayuwa muhongese! Muleke ayo yagolose didyo yalegusigwe ukwenu.
46005003	Na niye hata nghona nihechaka chimutufi nikifana nabaho kwa madoga, na nifulusa kumulamula;
46005004	mwisina dye Mundewa wetu Yesu kwe Munhu yabanile umwiko awo. Ugele womukwitang'anyila, na hamwedu nanyeye kwa madoga, hamwedu ne ludole lwa Mundewa Yesu.
46005005	Mumulafe imunhu ayo kwe luhoma kosoko yo kutenyangigwa umutufi wakwe, ne ichidoga chakwe chihonyigwe mwijuwa dyo kwija Mundewa.
46005006	Inyiyona yenu siyo swanu! Musikumanya fina nungo ndodogi ikusasisa sage mwingi?
46005007	Mwihojojole mukatage inungo ya katali soko muwe igonge disha disilungigwe fina fomukuhanangigwa muwe, kosoko Kilisito ipasa yetu kufulusa kulafigwa.
46005008	Lekeni ninga chigolose sikukuu siyo kwe nungo ya katali, inungo ya gehile ninga kwe imikate isilungigwe ye usunhile na chawelu.
46005009	Haniwandikila mubaluwa yangu munghakihanangise ne wanhu we dihabwe;
46005010	Ichawelu nochi, sowile na mana ya wanhu wose we dihabwa, we ifuhi; awahiji, ama wekufuga ifisiki munhu wowile muchilunga, kosoko kuwenega wo hayuwa musame muchilunga.
46005011	Chonyandike nochi, munghakihanangise na munhu yoyose yamanyikane ni dihabwa, ama we ifuhi, ama yakufuga fisiki munhu, chamaligo, mulefi ama muhiji. Munhu wa namuna yo hata kukudiya munghadiye naye.
46005012	Kahi si kasi yangu niye kulamula awanhu wowile kunje ye dikanisa. Awo Mulungu kowalamula. Ninga nyeye musikwendeka muwalamula awowile na nyeye?
46005013	Fina foitulumigwe mu maandiko: Muleguseni imunhu yehile mugati yenu.
46006001	Nghona yumwedu wenu yena nonga ne muKilisito miyagwe, nhani yalute kuwanhu we chilunga na kuleka kuluta kuwanhu we Mulungu soko walamule?
46006002	Musikumanya fina awanhu we Mulungu wolamula ichilunga? Na nghona ichilunga chikulamulwa nanyeye nhani mudikudaha kulamula fibuli fidodogi?
46006003	Musikumanya fina chowalamula Malaika? Bila kutala finhu fidodogi fya chila ijuwa.
46006004	Ninga munghowa na fibuli fidodogi, nhani mukuwenanga kulaha awanhu wasimanyike ne dikanisa?
46006005	Chinyala ukwenu! Nong'amba hechaka munhu ukwenu yena ubala wo kulamula mugati ya Wakilisito.
46006006	Ninga, muKilisito yakumusongesa miyagwe kwibalasa, na yakulamuligwa ne wanhu wasikuhuwila.
46006007	Chawelu kosoko mwina nonga mugati yenu ikonesa fina musumwa kwikala fina foikwendeka ku Wakilisito. Hayuwa fiswanu ukwenu kuleka wanhu wa wapujile. Na hayuwa fiswanu ukwenu kuleka wanhu walonde ifinhu fyenu.
46006008	Ninga anyeye muwecho mukupujila na kulonda ifinhu fya wanhu, hata fya Wakilisito wayenu.
46006009	Musamanyile fina awabanaji wasiuhala undewa wa Mulungu? Munghadanhilisigwe; awanhu we dihabwa, awakufuga si sanamu, awekusulumila walume weyawo na kugenda nawo
46006010	wahiji, wakobo, walefi, waligaji, ama wahokaji wasiuhala undewa we Mulungu.
46006011	Na muwamonga hamuwa nheifo. Ninga musunhigwa, mugaluka wanhu we Mulungu, mulekeleligwa mwisina dye Mundewa Yesu Kilisito na mumuhe we Mulungu wetu wochikumutogomela.
46006012	Munhu yakudaha kugamba, “Ifinhu fyose nechaka mwiko nafyo. Heye! Amba si finhu fyose ni fiswanu ukwako. Finhu fyose fichaka mwiko ukwangu nichaka chonisilile,” ninga aniye sikulongoswa na chochose.
46006013	Ukudaha kugamba, “Ichakudiya ni kosoko yo kunda na kunda kosoko ye chakudiya.” Ninga Imulungu kofibana fyose. Umutufi we munhu si kosoko ye dihabwa ninga kosoko ye Mundewa; ne Mundewa ni kosoko yo umutufi.
46006014	Ninga Imulungu yamwinule iMundewa, kochinula na seye kwa ludole lwakwe.
46006015	Musikumanya fina imitufi yenu ni filungo fya umutufi wa Kilisito? Afo nilonde ichilungo cha Kilisito na kuchigolosa chuwe kilungo che iwe dihabwa? Sikudaha!
46006016	Mumanye fina iyakugenda ne wadihabwa yakuwa mutufi umwedu naye, kosoko fina foitulumwe Aweli wakuwa mutufi umwedu.
46006017	Amba iyakihanangise ne Mundewa yakuwa hamwedu naye chiloho.
46006018	Mukitemanule na dihabwa. Uwihi wose awanhu wowakugolosa ni kunje ye imitufi yawo, amba iwadihabwa yakugolosa wihi mumutufi wakwe imwenecho.
46006019	Musimanyile fina imitufi yenu ni dihekalu dya Muhe Musunhile mugati yenu, womwinghigwe ne Mulungu? Kahi anyeye si sawo yenu muweecho,
46006020	hamuguligwa kwa beyi nghulu, kosoko yo tumiyeni mitufi yenu kumutunya Imulungu.
46007001	Hambiya kosoko ye simbuli somwandike ni fiswanu ngohona munhu nghakutola.
46007002	Ninga kosoko yo usulumisi we dihabwa chila mugosi yowe na muke wakwe mwenecho na chila mwanamuke yowe na mugosi wakwe.
46007003	Imugosi yagolose fina foikuhanangigwa kwe imuke ne imuke yagolose fina foikuhanangigwa kwe imugosi wakwe
46007004	Imwanamuke kechaka udaha muchanhya yo umutufi wakwe ninga imwanamuke wakwe kenawo.
46007005	Munghaleke kwikala hamwedu labuda muwe mwifumilisa kugolosa nhaifo kwa chipisi chidodogi kosoko yo kutasa. Kahi mukiyuwile chimwande kosoko iluhoma yangheje yewagesa kosoko musikudaha kugendelela kuleka kwikala hamwedu.
46007006	Gonikumutamilani hambiya ni maloleso na siyo malagiso.
46007007	Hanyendaga wanhu wose wowe fina niye fonuwile. Ninga chila munhu kene chipawa chakwe kulawa kwe mulungu, ayuno chipawa achi na ayuya achiya.
46007008	Hambiya, nikuwalolesa awagosi wasinati watole na awanawake iwegane fina ni fiswanu kugendelela kuwa fina niye.
46007009	Hata nheifo nghona munhu nghakudaha kufinyilisa na yalote, kosoko ni ihufu kutola kusuma kuwa no usulumisi we dihabwa.
46007010	Ku watolile na kutoligwa ninadyo ilagiso, siyo dyangu ninga dye iMundewa, imuke yanghakileka na imugosi wakwe;
46007011	ninga yanghakileka naye uleke yekale mwigane ama yakifumilese ne mugosi wakwe na imugosi yanghamuleke imuke wakwe.
46007012	Ku wasigale nikugamba (Aniye nimwenecho siyo Mundewa:) Nghona mugosi muKilisito yena muke inghakuhuwila na yakufumila kwikala naye, yanghamuleke.
46007013	Na nghona mwanamuke muKilisito yena mugosi inghakuhuwila na yakufumila kugendelela kwikala naye yanghamuleke.
46007014	Kosoko imugosi nghakuhuwila yakuhokeligwa kwe Mulungu kupulutila imukagwe, na imwanamuke nghakuhuwila yakuhokeligwa kwe Mulungu kupulutila imugosi wakwe. Nghona isowile nheifo awana wawo hawowa wakuwa wana wa wanhu wasimanyile Mulungu we chawelu, ninga fina foyuwile wafumilika kwe Mulungu.
46007015	Ninga nghona yuya nghakuhuwila yakuhananga kumuleka imiyagwe imuKilisito na yamuleke. Mu mbuli yo imuKilisito we chike ama we chilume kena udaha wa kulamula. Kosoko Mulungu kawenanga mwikale kwa dihewa.
46007016	Agwe go muke muKilisito kumanya nhani fina nghukudaha kumuhonya imugosi wako? Nagwe go mugosi muKilisito kumanya nhani fina nghukudaha kumuhonya imwanamuke wako?
46007017	Chile yumwedu yagendelele kwikala fina iMundewa Yesu foyamwinghile na fina fowenangwe ne Mulungu. Adino no dilagiso dyangu ku makanisa gose.
46007018	Wamonga wenu hawowa wafinigwe ugele wowenangigwe ne Mulungu wanghakane fina wafinigwa. Na nghona nghwafinigwe ugele wowenangigwe unghafinigwe.
46007019	Kosoko kufinigwa ama kuleka kufinigwa si chinhu, ichinhu che mana ni kukola amalagiso ge Mulungu.
46007020	Chila munhu yasigale fina foyowile ugele woyenangigwe.
46007021	Hakuna mutumwa ugele wowenangigwe? Unghatonge. Ninga unghadaha kupata luneka lwa kulekeleligwa lutumiye.
46007022	Kosoko imwene yenangigwe ne Mundewa fina mutumwa kadoholeligwa ne Mundewa. Kahi nheifiya ayuya yowile hulu ugele wo yenangigwe na Kilisito kagaluka mutumwa wakwe.
46007023	Hamuguligwa kwa bei, kahi munghowe watumwa wa wanhu.
46007024	Wakilisito wayangu chila munhu yasigale ne Mulungu fina foyowile ugele wo Iwinago.
46007025	Kosoko ye imbuli ya kutola na kuleka kutoligwa nechaka ilagiso kulawa kwe Mulungu amba nikulafa maloleso gangu, aniye nikuhuwila kwa ubasi we Mundewa.
46007026	Nikudoga nhafi, kosoko ye lwidaso lwa hambiya ni fiswanu kwe imunhu kuwa fina foyali.
46007027	Togola! Nghona utolile unghahanange kuwa mwigane. Kwichaka mwanamuke unghahanange kutola.
46007028	Ninga unghatola nghukugolosa wihi, na mwanamuke nghatoligwe yanghatoligwa nghakugolosa wihi ka! Kahi awo awekitola wapatigwa na lwidaso lwe chilunga achi, amba niyehanyendaga ago ganghawapate nyeye.
46007029	Chonikulonga nochino wambwiya sangu; ichigele chisigale siyo chitali; kulawa hambiya na kugendelela lekeni awaya watolile wowe kifana wasitolile.
46007030	na wayo wakulongesa kifana wasikulonges, na waya wakubweda fina wasikubwedelela, na waya wakugula fina ifinhu fyo siyo fyawo.
46007031	nawo wen imilimo ne chilunga achi wowe kifana wechaka milimo nacho lugano kosoko ichilunga achi chikuloka.
46007032	Aniye hanyendaga munghowe na manhonge. Imunhu nghatolile yakiidasika ne imbuli ye Mulungu, fina foyemwendesa Mulungu.
46007033	Ninga imunhu yatolile yakiidasika na finhu fye chilunga fina foyemwendesa imuke,
46007034	Kahi kagawanyika. Imwanamuke nghatoligwe ama bikila yakiidasika ne simbuli se Mundewa, yakuwaje musunhile mumutufi ne chimuhe, ninga imwanamuke yatoligwe yakidasika ne mbuli se chilunga, kosoko yakuhananga yamwendese imugosi wakwe.
46007035	Nikuwatamileni agano kosoko ye fayida yenu na siyo kwa kuwekilani mugwato. Ninga nikuhananga nyeye mugolose fiswanu na digoya, mumutogomele Mulungu bila kulemesigwa kwa njila yoyose.
46007036	Nghona munhu yakona nghakugolosa fiswanu kumwande ye mutumisigwa wakwe yanghaleka kumutola na usulumisi wina ludolesi, yagolose fina foyakuhananga yamutole, hechaka uwihi.
46007037	Amba imugosi yanghalamula imwenecho mumoyo wakwe kuleka kumutola, na nghona yakudaha kuudima usulumisi na kufulusa kulamula kugendelela kumwika fina bikila yakugolosa fiswanusi yanghaleka kumutola ayo ibikila.
46007038	Iyakutola yakugolosa fiswanu, na iyakuleka kutola yakugolosa fiswanusi.
46007039	Imwanamuke yatoligwe kohigwa ne mugosi wakwe ugele wose woyakuwa mumi. Ninga imulume yanghofa (yanghatajika) yakudaha kutoligwa na munhu yoyose muladi yowe Mukulisito.
46007040	Ninga fonikona niye hayuwa ikuwa ibeka lugano mhali yasigale foyowile. Ago ni maloleso gangu, na nikudoga fina aniye nani ninaye Muhe we Mulungu.
46008001	Hambiya kosoko ye fyakudiya fye sinhambiko, chimanya fina wose china umanyi, umanyi ukuwagolosa wanhu wakiyone ninga uwendo ukukangala.
46008002	Nhona yumwedu yakudoga fina kamanya chinhu, chawelu nghamanyile fina foikuhanangigwa.
46008003	Ninga imunhu iyakumwenda Mulungu kamanyigwa ne imwene.
46008004	Kahi hambiya nikuhananga nilonge soko ye ifyakudiya filafigwe kufisiki munhu, chimanya fina ikisiki munhu kikwima ahanhu he chinhu chihechaka; chimanya fina Mulungu ni yumwedu du.
46008005	Hata inghowa kwina finhu fikinangigwa filungu muchilunga ama kulanga, na hata inghowa kwina Filungu na Findewa,
46008006	hata nheifo ukwetu aseye kwina Mulungu yumwedu, Ibana yombile fyose na uumi wetu ukumuhuwila mwene. Kahi hena Mundewa yumwedu Yesu Kilisito, kwa njila yake finhu fyose hafyumbigwa, na seye kwa njila yakwe chikwikala.
46008007	Ninga si chila munhu kena umanyi uno. Wanhu wamonga wasowela sisanamu, wanhu ambawo mpaka ugele awu fowakudiya ifyakudiya wakufyona kifana fyakudiya fitambikiligwe sisanamu. Na kosoko fidoga fyawo fisaifu wakugumigwa uwihi.
46008008	Ichakudiya kisikudaha kuchigala habehi ne Mulungu. Chinghaleka kudiya chisikuhangukiligwa na chinhu, chinghadiya chisikongeseligwa chinhu.
46008009	Amba lo mukilangisisa udaha wenu unghawagolose awena dihuwi ikefu wakwakwalike.
46008010	Kosoko munhu wowose yanghakona gweye munhu wo umanyi ukudiya fyakudiya fyo mwihekalu dye sisanamu, togola! Yanghowa na chidoga chisaifu nghegumigwa moyo kudiya fyakudiya fitambikiligwe sisanamu?
46008011	Kosoko yako ayu munhu musaifu yakwagilila, imundugu muKiilisito iKilisito hakofa kosoko yakwe.
46008012	Munghawagolosela wandugu senu nhaifo na kufibulaga ifidoga fyawo fisaifu, mokuwa mugolosa mbuli ihile kwa Kilisito.
46008013	Kosoko yo, inghowa chakudiya kikumugolosa mundugu sangu miyangu yagwe, sidiya keli nyama ningheje nimugolosa mundugu sangu yengile mu wihi:
46009001	Aniye sohigwe, aniye namutumigwa, nimonile Yesu Mundewa wetu, nanyeye ni chotoko che milimo yangu kosoko ye Mundewa.
46009002	Hata inghowa kuwamonga aniye si mutumigwa amba ukwenu aniye namutumigwa. Anyeye no uhomelesi wa utumigwa wangu kosoko ya nyeye kuwa hamwedu ne Mundewa.
46009003	Auno no utetesi wangu kwa waya awakunilangisisa.
46009004	Afo, chichaka haki yo kudiya na kunywa?
46009005	Chisikufumisigwa kulonda mwanamuke muKilisito musinhambo setu fina fowakugolosa awatumigwa wamonga wanduguse we Mundewa, na Petili nheifiya?
46009006	Ama no niye du na Balinaba chikuhanangigwa kwikimilisa?
46009007	Hena musilikali yakulihila utumishi wakwe kwijeshi? Nani yakuhanda mugunda wa misabibu bila kudiya mamudyo gakwe? Nani yakudima bila kunywa mele musaeo yakwe?
46009008	Afo nikulonga simbuli asi chimunhumunhu du? Togola! Amalagiso gasikulonga nhaifo?
46009009	Kosoko itulumwa mumalagiso ga Musa Uleke kudyoha dikambaku kumulomo ugele wo dikukutasa kutowa uhemba Hambiya nonghamba Imulungu yakiidasikisa ne dikambaku?
46009010	Togola! Nghachidogage seye foyalongage nheifo? Chawelu agano hagatulumigwa kosoko yetu, kosoko ayuya iyakulima na yuya iyekugola, wose foni weli wena haki yo kupata ichipisi che masao.
46009011	Nghona seye chihandile mbeyu ye chiloho mugati yenu, togoleni ni chihufu chinghabawa ukwenu ifayida ye chidunia?
46009012	Nghona wamonga wena ihaki yo kugojelesa go kulawa ukwenu, afo seye chichaka haki kusuma wo? Awene ninga seye chisigolose ichelu yo, ahanhu hakwe chigendelela kufinyilisa kosoko chinghakiikile chikwakwaliso chochose imbuli swanu ya Kilisito.
46009013	Nonghamba musimanyile fina awakugolosa milimo mwihekalu wakudiya mwihakalu? Kahi awakulafa ifilafwa hefugilo wakwinghigwa ulwandi lwe ichilafwa?
46009014	Nheifiya iMundewa kalagisa fina awakuhubili imbuli swanu wakikimilise awecho kulawa umulimo uwo.
46009015	Amba niye situmiye hata imwedu si haki so, ukwangu niye inyendesa kufa kusuma kumugolosa yumwedu yone fina nikiyona chaka.
46009016	Nghona nikuihubili mbuli swamu adyo siyo dya kunigolosa nikiyone, awo ni mulimo wangu woninghigwe, ikuwa ihile ukwangu ninghaleka kuihubili.
46009017	Kosoko mhali nausagule umulimo awu kwa nyenda yangu, hanyuwa nikugojela maliho; ninga kosoko nikuigolosa fina mulimo wangu, ayo ina mana fina ni mulimo woninghigwe niugolose.
46009018	Nikulihigwa choni? Maliho gangu ni chipisi cha kuihubili mbuli swamu bwete, bila kutasa haki sikwendekana kwa kuihubili.
46009019	Hata nghona niye si mutumwa wa munhu wowose, hanikigolosa mutumwa wa chila munhu soko nimuhaningile Kilisito wanhu matewa foikudahika.
46009020	Ku Wayahudi hanyuwa fina Muyahudi kosoko niwagwise Wayahudi; hata inghowa niye sikukoligwa na maloleso gawo, hanikigolosa fina nikukoligwa nago kosoko niwapata awene wowile musheliya.
46009021	Na kwa waya ambawo si Wayahudi nikala fina awene bila kukola a malagiso ge Chiyahudi kosoko niwapate wawo wa si Wayahusi. Siyo fina niye sikogoha malagiso ge Mulungu kosoko aniye nikoligwa ne malagiso ga Kilisito.
46009022	Ku wanhu we dihuwi ikefu hanikigolosa nhaifo kosoko niwapate awo we dihuwi ikefu. Hanikigolosa chila chinhu kwa wose kosoko nidahe kuwahonya awamonga wawo kwa chila njila.
46009023	Nikugolosa aga gose kosoko ye imbuli swamu nidahe kuhanga mu mboto yakwe.
46009024	Chawelu mumanya fina mukwisuma lumangho wose wakubilima, amba yumwedu yakuhokela mhongesi. Mukuhanangigwa mubilime kuihokela.
46009025	Wabilimaji wakiingha mafuso na nisamu nghali, wakugolosa nheifo wapate digelo ni kubanika, amba seye chikugolosa nheifo chipate digelo dya majuwa gose, (didikubanika).
46009026	Sikubilima chaka, nofonikitowa siyo fina mwitowaji iyakutowa ihewa.
46009027	Nikuwingha mutufi wangu mafuso makugutu na kuuguma munisamu iyeecho, aniye nimwenecho ningheje nilemigwa ninghafulusa kuwahubiliya wayangu.
46010001	Wandugu sangu nikuhananga mumanye finhu awakulu setu wose hawowa muulangisisi we difunde diya na fina wose hawaloka fiswanu mu bahali indunghu.
46010002	Na wose hawabatisigwa mu hihango na Musa mwifunde diya na mubahali iya.
46010003	Na wose hawadiya chakudiya chichiya che chiloho.
46010004	Kahi hawonywa ichingwela chichiya che chiloho, kosoko howonywa kulawa mwibambalawe dye chiloho diwandamile, na dibambalawe dyo hadyuwa Yesu imwenecho.
46010005	Hamwedu na gago gose matewa mugati yawo wasamwendese Mulungu na amaiti gawo hagatagigwa munyika.
46010006	Hambiya simbuli so ni maloleso ukwetu kosoko chinghasulumile kugolosa wihi.
46010007	Munghowe wafuga sisanamu fina wamonga fowowile, fina fitulumigwe, Awanhu hawekala kudiya na kunywa na hawema na kunyemuka.
46010008	Chinghakigume mwihabwa fina awamonga fowagolose na wanhu figulu makumi meli na ndatu hawofa ijuwa dimwedu.
46010009	Kahi chinghamugume Mundewa mumagesa fina awamonga mugati yawo fowamugesile na kosoko yo hakakomigwa (lumigwa) na majoka.
46010010	Kahi munghang'ung'ulike fina awamonga fowang'ung'ulike na kosoko yo hawabanangiswa ne mubanangisi.
46010011	Ninga simbuli aso siwapatile ni chitangilo kuwanhu wo na hasitulumigwa kuchilolesa aseye achikwikala muugele uwile habehi ne ndumo.
46010012	Kosoko yo iyakiyona fina kagangamala yelangisise yanghagwe.
46010013	Amagesa gomufuluse kupata ni ga kawaida kuwanhu. Mulungu ni muhuwiliki, naye nghefumisa nyeye mugesigwe kusuma uludole wenu, amba hamwedu na magesa imwene komwinghani ludole lwa kufinyilisa na njila ya kulawa umo digoya.
46010014	Kosoko yo Wakilisito wendigwa wangu tijeni imbuli yo kufuga fisiki munhu.
46010015	Nikulonga na nyeye fina wanhu wena ubala, mulamule muweecho gonikulonga.
46010016	Fochikumulumba Mulungu kwe chikombe achiya chi imboto, afo chisikuhanga isakame ya Kilisito? Na fochikubendula umukate, fochikuudiya afo chisikuhanga mu mutufi wa Kilisito.
46010017	Kosoko umukate wo ni umwedu, aseye hata inghowa chi itewa cha mutufi umwedu kosoko wose chikuhanga umukate uwo.
46010018	Mulange sinhenda sa Chiyahudi, awaya wakudiya ifilafwa wasikuwa hamwedu ne masabahu?
46010019	Nikugamba nhafi, ifyakudiya fitambikiligwe sisanamu si chinhu, kahi isanamu si chinhu.
46010020	Hata! Chinikulonga nochi, ichikulafigwa mumasabahu ga chipagani chikulafigwa kumashetani, nani sikuhananga nyeye muwe na uhangi na mashetani.
46010021	Musikudaha kunywila ichikombe che Mundewa ne chikombe che luhoma. Musikudaha kunywa mumeso ye Mundewa na mumeso ya luhoma.
46010022	Chikudoga fina china ludole lwa kumusuma iMundewa kuwa na finju?
46010023	Ifinhu fyose fisikulemesigwa, ninga si finhu fyose fikufaya. Ifinhu fyose fisikulemesigwa, ninga si finhu fyose fikujenga.
46010024	Munhu yanghalangise uwendo wakwe imwenecho, ninga uwendo wa miyagwe.
46010025	Mudiye chochose chikuguligwa mumabucha bila kusagisa kosoko ye fidoga fyenu.
46010026	Kosoko Ichilunga chose ni che Mundewa, na finhu fyose fiumo.
46010027	Nghona yumwedu wa waya wasikuhuwila kawagoneka nyeye kuchakudiya cha hegulo, na mufumila, diyeni fyose fikigwe kumwande yenu bila kusagisa, kosoko ye fidoga fyenu.
46010028	Ninga yumonga yanghagamba, “Ichakudiya achi chitumika kunhambiko, kosoko ye imunhu ayo yawatamileni na kosoko ye fidoga fyenu munghadiye.”
46010029	Nikulonga kosoko ye chidoga che imunhu yawatamile na siyo ifidoga fyenu. Kosoko nhani uhulu wangu ulamuligwe na chidoga che imunhu yungi?
46010030	Nghona nikushiliki kwa malumbo; nhani munhu yanilaumu kosoko ye chakudiya chonikulafa malumbo?
46010031	Kahi nghona mukudiya ama mukunywa, ama chochose chomukugolosa, goloseni fyose kuditunyo dye Mulungu.
46010032	Munghabane ku Wayahudi ama Wayunani ama kwikanisa dye Mulungu.
46010033	Fina fonagesile kuwendesa awanhu wose mu finhu fyose, silangise uwendo wangu nimwecho ninga wa wose kosoko wahonyigwe.
46011001	Nyandamileni niye fina fonikumwandamila Kilisito.
46011002	Nikumutunyani anyeye kosoko mukunigelegela mu chila chinhu na kukolelela gamahokelo fina fonegegale ukwenu.
46011003	Ninga nikuhananga nyeye mumanye fina ditwi dya chila munhu ni Kilisito, ditwi dya mwanamuke ni mugosi wakwe, na ditwi dya Kilisito ni Mulungu.
46011004	Munhu wowose yakutasa ama kuhubili Imbuli swamu akuno nghagubike iditwi dyakwe yakwigala chinyala kwe mugosi wakwe. Ni kifana itwi dyakwe digetigwa.
46011005	Kahe mwanamuke wowose yakutasa ama kuhubili Imbuli swamu akuno nghagubike iditwi dyakwe yakwigala chinyala kwe mugosi wakwe. Ni kifana itwi dyakwe digetigwa.
46011006	Ninga imwanamuke yanghaleka kugubika ditwi dyakwe yakuhanangigwa yagete sinjwili sakwe, ama inghowa ni chinyala kwe mwanamuke kugetigwa, uleke yagubike ditwi dyakwe.
46011007	Kosoko imugosi nghakuhanangigwa kugubika ditwi dyakwe, kosoko imwene no mufano ne ditunyo dye Mulungu; amba imwanamuke ni ditunyo dye mugosi;
46011008	kosoko imugosi nghambigwe kulawa kwa mwanamuke, ninga mwanamuke kombigwa kulawa kwe mugosi.
46011009	Wala imugosi nghombigwe kosoko ye mwanamuke, ninga mwanamuke kosoko ye mugosi.
46011010	Kosoko yo imwanamuke yakuhanangigwa yegubike iditwi dyakwe kosoko ya malaika.
46011011	Hata nheifo, mwe Mundewa imwanamuke nghakikamila imwenecho kahiimugosi nghakikamila imwenecho.
46011012	Kosoko fina imwanamuke foyombigwe kulawa kwe mugosi, kahi imugosi hambiya yekwelekigwa ne mwanamuke. Na finhu fyose fikulawa kwe Mulungu.
46011013	Lamuleni muweecho ni fiswanu kwe imwanamuke kutasa kwe Mulungu na itwi dyakwe bila kugubikigwa?
46011014	Hata amaumbile agecho gakumufusani fina kwe mugosi kuwa na njwili nghulu ni chinyala ukwakwe,
46011015	ninga imwanamuke yanghowa na njwili nghulu ni heshima ukwakwe. Kosoko kenghigwa si njwili simugubike.
46011016	Ninga munhu wowose yanghahananga kwigala lukani kosoko ye imbuli ayi, nikugamba, kahi aseye ama makanisa ge Mulungu gena ijadi ingi yo kufuga.
46011017	Ninga mumaloleso gekwandamila sikumutogolani, kosoko nomoo mukitang'anyila hamwedu si kosoko ya uswanu ninga uwihi.
46011018	Kunghonga nikuhulika fina kwina matemanuko ukwenu ugele womukwitang'anyila kuguga, na niye nikuhuwila chidodogi.
46011019	Kosoko ikuhangigwa kuwe na matemanuko mugati yenu kosoko awaya iwachawelu mugati yenu watangike.
46011020	Na fomukutang'ana, chomukudiya siyo chakudiya che Mundewa.
46011021	Kosoko fomukudiya chila munhu yakubilimila kudiya ichakudiya chakwe, kahi wamonga wekuwa na njala, na wamonga wekuwa walewa.
46011022	Togoleni! Mwichaka nyumba so kudiila na kunywila? Ama mukudibwalasa dikanisa dye Mulungu na kuwaguma chinyala awechaka chinhu? Nilonge nhani? Niwatogole? Kosoko isikuwatogola putu!
46011023	Kosoko hanihokela kulawa kwe Mundewa agaya gonegale ukwenu nheifiya, fina iMundewa Yesu muchilo choyasongesigwe hakalonda mukate,
46011024	na foyalafile malumbo hakaubendula, na kugamba, “Auno no umutufi wangu ulafigwe kosoko yenu. Goloseni nheifino kwa kunigelegela.”
46011025	Nheifiya kahi yakafulusa kudiya, hakalonda chikombe yakugamba, “Ichikombe achi ni ilagano disha musakame yangu. Chila ugele womukunywila, goloseni nhaifo kwa kunigelegela.”
46011026	Kosoko chila fomukudiya umukate awu na kunywila ichikombe achi, mukutagusa idifa dye Mundewa mpaka foyakuya.
46011027	Kosoko yo wowose yakudiya umukate kuchunywila ichikombe bila kunogeligwa yakuwa kabana kwa kutofula umutufi ne sakame ye Mundewa.
46011028	Uleke chila munhu yakipime imwenecho noho leka yadiye umukate na kunywila ichikombe.
46011029	Kosoko munhu wowose yakudiya umukate na kunywila ichikombe bila kunogeligwa kudiya umutufi na kunywila ichikombe yakiligita imwenecho.
46011030	Nochonghone matewa mugati yenu wasoka na kodoka, na wamonga wofa.
46011031	Ninga inghowa chikilamule chiweecho kunghonga, chisowile chikulamulwa ne Mulungu.
46011032	Ninga ugele wo chikulamulwa ne Mundewa, chikufusigwa kosoko chinghadahe kuligitiswa hamwedu ne chilunga.
46011033	Kosoko yo Wakilisito wayangu, mungheja kudiya hamwedu mukigojele munhu na miyagwe.
46011034	Munhu wowose yena njalasi yadiye ukaya kunghonga, ungheje ukwija hamwedu kosoko yo kuligitiswa. Amba kosoko ye simbuli simonga nomwinghani maloleso ugele wonikwija ukwenu.
46012001	Hambiya kosoko ye mamudyo ge Muhe Musunhile, Wakilisito wayangu nikuhananga mumanye ichawelu chawo.
46012002	Mumanya fomowile wapagani hamwaganisigwa ne sisanamu sichaka ugima, hata nheifo yoneka fina mulongosigwa.
46012003	Kahi nikuhananga mumanye fina hechaka munhu yakulonga kwa Muhe Musunhile yakudaha kulonga, Yesu yaligitwe, na hechaka munhu yakugamba, “Yesu ni Mundewa,” nghona nghakulongoswa na Muhe Musunhile.
46012004	Hambiya, kwina mamudyo ga namuna nyingi amba iMuhe ni yumwedu;
46012005	na kwina namuna nyingi sa kutogoma ninga iMundewa ni yuyuya yumwedu.
46012006	Na kwina namuna nyingi sa milimo ninga iMulungu ni yumwedu yakudahisa sose mu chila munhu.
46012007	Chila munhu yakwinghigwa ujelu wa Muhe kosoko yo uswanu wa wanhu wose.
46012008	Yumwedu yakwinghigwa kupulutila Muhe ulongaji wa ubala, na kwa yungi ulongaji wa umanyi foyakuhananga iMuhe yumwedu.
46012009	Yumwedu na Muhe yuyuya yakulafa udaha dihuwi dya chawelu na kwa yumonga udaha wa kuhonya.
46012010	Yakumwingha yumwedu udaha wa kugolosa majumo, yumonga udaha wo kutagusa mbuli ya Mulungu, yumonga udaha wa kubagula na kutanga amamudyo gekulawa kwe Muhe na gasikulawa kwe Muhe. Yakumwingha yumwedu udaha we inonga ye chimembe, na kwa yumonga udaha wa kutagusa silongigwe.
46012011	Aga gose gekwinghigwa ne Muhe yumwedu; yakumugawila chila munhu fina foyakuhananga.
46012012	Kosoko fina umutufi foni umwedu na wina filungo fingi, ne ifilungo fyose fyo umwili hata nghona ni fingi ni mutufi umwedu, no nheifo foyuwile kwa Kilisito.
46012013	Kosoko kwa Muhe yumwedu wose hachibatisigwa mu mutufi umwedu, chuwe Wayahudi ama Wayunani, watumwa ama walekeleligwe, na wose hachigoloseka chung'we mu Muhe yumwedu.
46012014	Kosoko umutufi usigolosigwe na chilungo chimwedu, ninga filungo fingi.
46012015	Umugulu unghagamba, “Kosoko niye si mukono, aniye si wa mutufi, togola wogaluka si wa mutufi?”
46012016	Na inghutwi inghagamba, “Kosoko ni si igiso, aniye si wamutufi,” togola dyogaluka si dya mutufi?
46012017	Woile umutufi wose uwe igiso, kukuhulika hakuwa kukuwa hoki? Na woile umutufi wose uwe nghutwi hakuwa kukuwa hoki kukunusa?
46012018	Ninga ichawelu chochino, Imulungu kafiliganisa ifilungo fyo umutufi, chila chimwedu fina foyasagule.
46012019	Mhali umutufi wose wowile chilungo chimwedu, umutufi hawuwa ukuwa hoki?
46012020	Ichawelu nochino, kwna filungo fingi amba umutufi ni umwedu.
46012021	Digiso disidaha kuugamba umukono, Sikukuhananga! Kahi iditwi ku migulu, Sikukuhananga!
46012022	Na kuchibidu, afiya ifilungo fikoneka fisoka no fikuhanangigwa lugano;
46012023	ne filungo afiya fyo umutufi fochikudoga fina itunyo ikefu chikufingha itunyo ikulu,
46012024	ambadyo ifilungo fyetu ifikoneka fiswanu fisikuhananga. Ninga iMulungu kauumbagisa umutufi, na kuchingha ditunyo ichilungo chibesigwe.
46012025	Kosoko kunghowe na utemanuko mumutufi amba ifilungo fyose fidahe kwikala kosoko ya uswanu wa chila chimwedu.
46012026	Inghowa chilungo chimwedu chikubulagika, ifilungo fiyagwe fyose fikubulagika, ichilungo chimwedu chinghatunyigwa ifilungo fiyagwe fyose fikonela hamwedu nacho.
46012027	Hambiya mwamutufi wa Kilisito na chila yumwedu ni chilungo che umutufi.
46012028	Na Imulungu kasagula Mudikanisa kunghonga watumigwa, lwakeli wagonesi, lwa kadatu wafusaji, kahi watogomi wa majumo, kahi wahonyaji, wamonga watasaji, walongosaji, na walongaji wa siluga se chigeni.
46012029	Siyo chila munhu ni Mutumigwa, ama Mugonesi ama mufusaji. Siyo chila munhy yakugolosa majumo,
46012030	siyo wose ni wahonyaji, na siyo wose wakulonga kwa nonga ye chigeni, na siyo wose wakutagula isilongigwe.
46012031	Ninga muwe na nyenda ya kuhananga finhu fiswanusi. Nani nomonesani injila iswanu kujumha sose.
46013001	Hata ninghalonga kwe sinonga sa wanhu na samalaika, nghona nichaka uwendo, nigaluka fina dijwi dya idebe dichaka chinhu ama kengele.
46013002	Kahi hata ninghowa na udaha wa ugonesi, na kumanya amajumo gose, kahi ninghowa na dihuwi dyose hata dya kudaha kugasanya amatongo, amba nghona nichaka uwendo aniye si chinhu.
46013003	Hata ninghalafa fyose fyoninafyo, na kulafa umutufi wangu usomigwe moto (ulakasigwe) nghona nichaka wendo, ayo isikunitasa chinhu.
46013004	Uwendo ukufinyilisa, muswamu, uwendo wichaka finju ama usikwiyona;
46013005	usikuhananga makulu ama chiyunguyungu; uwendo usikuhananga faida yakwe, usikudeseka ama kutala agehile;
46013006	usikubwedelela ku gehile amba ukubwedelela kwa ge chawelu.
46013007	Uwendo ukuchigolosa seye chifinyilise gose, kahi chisikuleka kuhuwila, (uwendo ufinyilisa gose na ukuhuwila gose.)
46013008	Uwendo wichaka ndumo, fina udaha wo kutagusa imbuli ye Mulungu ijuwa dimwedu ukulawa, no udaha wo kutagusa nonga se chigeni wopuluta, hata umanyi nawo wopuluta.
46013009	Kosoko umanyi wetu usimemeleke na inhagusa yetu ye imbuli ya Mulungu isimemelekele;
46013010	Ninga ugele woikwija imemelekele, isimemelekele ikuleuka.
46013011	Fonowile mwanike hanilonga fina mwanike, hanidoga fina mwanike, kahi fonigaluke mukulu nileka sinhenda se chiwanawana.
46013012	Kosoko hambiya chikona fina inyefu muchilole, ninga hanyuma chokona meso kwa meso. Hambiya nimanya chidodogi, amba hanyuma nomumanya fina foyali, kahi fina niye fonimanyike wose ukwakwe.
46013013	Ninga dihuwi, inghojela, uwendo; gakusigala: Amba idikulusi ni uwendo.
46014001	Mukuhanangigwa kukonga kulangisa uwendo na mamudyo ge chiloho hasa udaha wo kutagusa Imbuli swamu ye Mulungu;
46014002	Kosoko imunhu yakulonga kwe nonga ye chigeni ghakulonga na wanhu, ninga ne Mulungu; kosoko hechaka munhu yakumuhulika, yakutumiya udaha we Muhe kulonga mafiso ge chawelu.
46014003	Kwa ulwandi umonga, ayuya yakuitagusa Imbuli ye Mulungu yakulonga na wanhu kosoko ya kuwajenga, kuwahosa na kuwaguma moyo.
46014004	Iyakulonga kwe inonga ye chigeni yakwilolesa imwenecho, amba iyakutagusa Imbuli ye Mulungu yakulolesa dikanisa.
46014005	Hambiya aniye nyenda anyeye wose mulonge kwe inonga ye chigeni, kahi nyendesa anyeye muhubili Imbuli kulawa kwe Mulungu. Ayuya yakuhubili ni wa mana lugano kusuma ayuya yakulonga kwe nonga ye chigeni, labuda howe na mutapita, kosoko dikanisa didahe kuloleswa.
46014006	Hambiya, Wakilisito wayangu ningheja ukwenu akuno nikulonga kwe nonga ye chigeni, nowongesela choni? Labuda niwegalile nyeye magubulo ama umanyi, ama Imbuli kulawa kwe Mulungu ama mafuso.
46014007	Nofo yuwile kufyombo fichaka ugima kifana filimbi ama chinanda, fighaleka kutowigwa hayohayo imutegelesaji komanyaje ichikutowigwa?
46014008	Umwano unghatowigwa fibi, nani yakiandaa kosoko ye nghondo?
46014009	Anyeye nheifiya nghona dilimi dyenu disikulonga mbuli sikumanyika, nani yemanya gomukulonga? Kosoko mokuwa mukulonga chaka.
46014010	Muchilunga mwina luga (nonga) nyingi na hechaka yoyose ichaka mana,
46014011	ninga nghona simanyile imana ye inonga, nikuwa mugeni wa iyakulonga na imulongaji mugeni ukwangu.
46014012	Nheifiya nanyeye, kosoko mwina ngwina ya kupata amamudyo ge Muhe, mukonye kugolosa fiswanu mukujenga dikanisa.
46014013	Kosoko yo iyakulonga kwe inonga ye chigeni, yakuhanangigwa yatase, kosoko yo udaha wa kutapita.
46014014	Kosoko ninghatasa munonga ye chigeni, u Muhe wangu ukutasa amba amahala gangu gasikuhokela chochose.
46014015	Nghona no nheifo nigolose choni? Nosali (notasa) kwa Muhe, kahi kwa mahala gangu, nokwimba kwa muhe, kahi nokwimba kwa mahala gangu nheifiya.
46014016	Nghona ukulafa malumbo kwe Mulungu ne Muhe wimwene, imunhu yechaka udaha wo kutapita kokwidikilaje Hano mumalumbo gako ukati nghamanyile choukulonga?
46014017	Kosoko ukudaha kulafa malumbo fiswanu, amba imunhu yumonga nghakuloleswa.
46014018	Nikumulumba Mulungu kosoko nikulonga kwa nonga ye chigeni kujumha nyeye mose.
46014019	Hata nheifo, munyitanghanyila ye chiKilisito nodaha kulonga mbuli shano kwa mahala gangu, kosoko niwalolese wamonga kujumha mbuli figulu ikumi mu nonga ye chigeni.
46014020	Wakilisito wayangu, munghowe wanike mumadoga genu, muwe wana ku uwihi, amba mumadoga mukule.
46014021	Itulumigwa mumalagiso: Kwa njila ya wanhu wakulonga nonga ngeni na kwa njila milomo ye wageni nolonga na wanhu awa, na hata nhaifo wasinihulika niye, yakulonga iMundewa.
46014022	Nafo inonga ye chigeni ni chitangilo siyo kosoko ye wakuhuwila ninga kosoko ya wakuhuwila, amba ichipaji cho kuhubili Imbuli ye Mulungu siyo kosoko ya wasikuhuwila ninga kosoko ya wakuhuwila.
46014023	Kahi ditewa dyose dya Wakilisito wanghatang'ana na wose kukonga kulonga kwa nonga ye chigeni, na wanhu wa kunje ama wasihuwila, wanghengila, wasigamba anyeye mwina magini?
46014024	Amba wose wanghowa wakuhubili mbuli ye Mulungu na munhu nghakuhuwila ama munhu wa kunje yanghengila, yakwilamula imweecho kwa uwihi wakwe, ifinhu fyose foyakuhulika fomulamula.
46014025	Ifinhu fifisigwe mumoyo wakwe fogubuligwa, naye kofunama na kumufugamila Mulungu yakugamba Chawelu Imulungu kahamwedu na nyeye.
46014026	Choni kahi Wakilisito wayangu? Munghakitanghanyila hamwedu, yumwedu yakwimba, yumwedu yakufusa, yumwedu kena chinhu cha kugubula kulawa kwe Mulungu, yumwedu yakulonga mbuli ye Mulungu kwe inonga iye chigeni, na yumonga yakudaha kulagusa agekulongigwa. Mugolose gose kosoko ya kudijenga dikanisa.
46014027	Nghona munhu yakulonga kwe inonga ya chigeni, walonge weli ama wadatu du, kahi yumwedumwedu, na yumonga yatapite agakulongigwa.
46014028	Ninga inghowa hechaka munhu wa kutapita, iyakulonga kwe inonga ye chigeni uleke yanyamale mumukutano, yalonge na chidoga chakwe ne Mulungu.
46014029	Ne wagonesi walonge weli ama wadatu, na uleke awaKilisito wamonga walamule.
46014030	Nghona mbuli ye Mulungu imwijila munhu yungi yekale habehi, uleke we nghonga yanyamale.
46014031	Kosoko wose mukudaha kuhubili mbuli ye Mulungu, yumwedu yumwedu, uleke wose wadaha kifusa na wose wahuwisigwe,
46014032	na imulongaji yakuhubili mbuli ye Mulungu yakuhanangigwa yadime udaha wakwe.
46014033	Kosoko iMulungu si Mulungu wa lwidaso, ninga dihewa. Fina foyuwile mumakanisa gose ga wasunhile.
46014034	Awanawake wanyamale munyitanghanyila, kosoko wasifumisigwe kulonga, ninga wakuhanangigwa wowe filongosi fina dilagiso fodikulonga.
46014035	Nghona wena chinhu chowakulanga kumanya, wawuse walume sawo ukaya, kosoko ni chinyala kwe mwanamuke kulonga munyitanghanyila.
46014036	Imbuli ye Mulungu ilawa ukwenu? Ama iwejila anyeye mwiwene?
46014037	Nghona munhu wowose yakudoga fina ni mugonesi ama munhu we chiloho, yakuhanangigwa yafumile mumadoga gakwe fina aino gonikwandika ni ilagiso kulawa kwe Mundewa.
46014038	Nghona munhu wose wose nghakudimanya dilagiso dino, naye nghakumanyika.
46014039	Kahi Wakilisito wayangu mukuhanangigwa muwe na nghwina ya kuhubili Imbuli ye Mulungu, na munghawalemese awakulonga kwe nonga ye chigeni.
46014040	Chila chinhu chikuhanangigwa chigolosigwe digoya na fiswanu.
46015001	Hambiya, nikuhananga nimugelegeseni Wakilisito wayangu aiya imbuli swanu yoniwahubilieni, aiya yomuhokele nayo noimise dihuwi dyenu.
46015002	Kosoko yakwe mukuhonyigwa munghaikolelela ngwingwingwi na inghowa musahuwile chaka.
46015003	Kosoko haniilafa ukwenu fina chinhu cha samani nghulu lugano, fina niye foniihokele, fina Kilisito hakofa kosoko ye wihi wetu fina foitulumigwe mumafulumo;
46015004	fina hakasikigwa, fina hakenuligwa mwijuwa dya kadatu kamemelesa gamatulumo;
46015005	na fina hakoneka na Petili, kahi ku waya ikumi na weli.
46015006	Kahi hakalawanisa (hakakiyonesa) ku Wakilisito kujumha magana mashano mu chigele chimwedu, amatewa mugati yawo wekali womi, ninga wamonga wagona (wofa)
46015007	Kahi hakakiyonesa kwa Yakobo, kahi ku watumigwa wose.
46015008	Kundumo ya wose hakeyonesa ukwangu na niye fina mwana yelekigwe si kwa chigele chakwe.
46015009	Kosoko aniye namudodogi kuwatumigwa wose, sinogeligwe kwinangigwa mutumigwa, kosoko hanidisambasa dikanisa dye Mulungu.
46015010	Ninga kosoko ye dihewa dye Mulungu nigaluka fina fonili, na dihewa dyakwe ukwangu disowile dya chaka. Kuchibidu chakwe nigolosa milimo mikulu kusuma wose, hata inghowa siyo niye ila dihewa dye Mulungu dyuwile mugati yangu.
46015011	Inghowa gonihubili aniye ama awatumigwa wamonga gowahubili, aino no mbuli yo chikugendelela kuhubili, nayo no yomuhuwile.
46015012	Hambiya inghowa ikuhubiliigwa fina Kilisito kenuligwa kulwa awafile, nhani wamonga mugati yenu wakugamba kwichaka kwinuligwa awafile?
46015013	Ninga nghona kwichaka kwinuligwa awafile, ikiyonesa fina Kilisito nghenuligwe;
46015014	inghowa Kilisito nghenuligwe, amahubili getu ni ga chaka, na dihuwi dyenu ni dya chaka.
46015015	Hamwedu na gago, aseye choneka fina chidanha kumuhusu Mulungu, kosoko hachilonga fina Imulungu hakamwinula Yesu, ambaye nghamwinule nghona awafile wasikwinuligwa.
46015016	Kosoko nghona awafile wasikwinuligwa, ninga iYesu naye nghenuligwe.
46015017	Inghowa Kilisito nghenuligwe, dihuwi dyenu ni dya chaka, na mukali mu wihi wenu.
46015018	Kahi awaya nawo wofile mu Kilisito wagilila.
46015019	Nghona kukuhuwila kwetu mu Kilisito ni kosoko ye nyikala ya hambiya du, aseye ni wanhu wakoneligwa ubasi kujumha wanhu wose muchilunga.
46015020	Ninga chawelu Kilisito kenuligwa kulawa awafile, chotoko chawo awafile.
46015021	Kosoko fina idifa fodikigaligwe muchilunga na munhu yumwedu, nheifiya kukwinuligwa kulawa kuwofile kwigaligwa na munhu yungi.
46015022	Kosoko fina awanhu fowakufa kupulutila Adamu, nheifiya mu Kilisito wanhu wose wogaluka womi.
46015023	Ninga chila munhu kwa mupango wakwe kokwinuligwa: Kilisito di mudyo dye nghonga; kahi mujija yakwe awaya wasunhile we Mulungu.
46015024	Kahi ikwija indumo ye chilunga, ugele woyamukabisi iMulungu Babakwe, yanghamala kubana chila undewa, na chila ukulu na chila ludole.
46015025	Kosoko Kilisito yakuhanangigwa yadime mpaka foyakuweka wanghondo wakwe kusi ye fisinyagilo.
46015026	Imunghondo we ndumo yakubanigwa ni difa.
46015027	Amatulumo gakugamba, “Mulungu keka ifinhu fyose hasi ye migulu yakwe.” Ninga nghona ikulonga, “Ifinhu fyose fikigwa hasi ye migulu yakwe.” Ni chalinse fina iMulungu ngheumo kosoko imwene noyafikile ifinhu fyose hasi ya Kilisito.
46015028	Ugele ifinhu fyose fofikwija fikikigwa mwidimo fye Kilisito, kahi imwana naye imweecho yakwiika mwidimo dye Mulungu yekile ifinhu fyose hasi yakwe, na Imulungu kofidima fyose.
46015029	Hambiya, awanhu wakumaanisha choni nomoo wakubatisigwa ahanhu ha awafile? Nghona awafile wasikwinuligwa ng'o! Nhani awanhu wakubatisigwa ahanhu hawo?
46015030	Nhani nyuwile muhatali chila ugele?
46015031	Wakililito wayangu, nikudikabili difa chila ijuwa! Inyiyona yoninayo ukwenu, munyikala yetu hamwedu na Kilisito Yesu Mundewa wetu, ikunigolosa niye nhyanjase imbuli ayi.
46015032	Nikupata choni? Nghona kwa nonga ye chimunhumunhu nikitowa na makewe akuya Efeso? Nghona awafile wasikwinuligwa, Leka chunywe na kudiya kosoko housiku chikufa; fina foikulongigwa.
46015033	Munghadanhilisigwe. Umbwiya wihileukubana itabiya.
46015034	Muye mumahala genu amaswanu, na munghagolose uwihi kahi. Kosoko wamonga wenu wasimumanyile Mulungu. Wakuhanangigwa wone chinyala.
46015035	Ninga, mutufi wo kwinuka munhu yumwedu yakudaha kufa, Awofile wakwinuligwa nhani? Wakuwa na mitufi ya namuna yaki?
46015036	Anye muwabwalasi! Munghahanda mbeyu isikota mpaka kunghonga yufe.
46015037	Na choukuhanda ni mbeyu du ikudaha kuwa ya hemba ama mbeyu ingi, na siyo mumeya wose ukota hanyuma.
46015038	Ninga iMulungu yakwingha imbeyu mutufi fina foyakuhananga, yakwingha chila mbegu mutufi wakwe.
46015039	Kosoko siyo nyama yose ya sawa, ninga kwina nyama ya wanhu, imonga ya malimu, imonga ya madege, na imonga ya somba.
46015040	Kwina mitufi ya kulanga na mitufi ya chiduniya, uswanu we mitufi ya kulanga na mitufi ye chiduniya usikifane.
46015041	Kwinauswanu we dijuwa na umonga wo umwesi, na umonga uswanu we sinyelesi, kahi sinyelesi naso sisikifane kwa uswanu.
46015042	Nofoyuwile munyinuka ya wofile, ichikusikigwa ni chakubanika, amba ichikwinuligwa chisikubanika.
46015043	Umutufi foukusikigwa ukuwa mu hali ye chavu (chinyala,) ukwinuligwa muditunyo. Ukusikigwa usokile na kwinuligwa mu ludole.
46015044	Foukusikigwa ni mutufi wa kumbigwa, foukwinuligwa ni mutufi wa chiloho. Kosoko kwina mutufi wa nyumbigwa, kwina mutufi we chiloho nheifiya.
46015045	Itulumigwa Imunhu we nghonga Adamu kagalula munhu mumi; Adamu we ndumo kagaluka Muhe yakuwengha wanhu ugima.
46015046	Ninga ichikulongola siyo mutufi wa chiloho, amba umutufi wo kumbigwa hanyuma we chiloho.
46015047	Imunhu we nghonga hakalawa muisi, munhu we dinghundi, imunhu wa keli ni kulawa kulanga.
46015048	Fina foyali imunhu wa ulongo, nofowowile awanhu wa ulongo, na foyowile imunhu wa kulanga, nofowowile awanhu wa kulanga.
46015049	Na fina fochiihalile ifuta ya imunhu wa ulongo, nheifiya chohala ifuta yakwe imunhu wa kulanga.
46015050	Chonikulonga nochi Wakilisito wayangu, inyama ne isakame fisikudaha kuhala undewa we Mulungu, ama ichikubanika kihale ichisikubanika.
46015051	Langa, nikumugubulilani chifiso, aseye wose chisikufa, amba wose chohiluka,
46015052	ninga ugele italumbeta (digunda) dodikwija dilapa (dilila) gafula wose chikwija chibiduka fina inghonghonya ya meso. Kosoko idigunda fodikulila iMulungu kowenula awafile na wasikufa keli, na seye chohiluka.
46015053	Kosoko ihali yo kubanika ikuhanangigwa ifale ihali isikubanika, na ihali yo kufa ikuhanangigwa ifale ihali isikufa.
46015054	Ugele ihali yo kubanika foikufala ihali isikubanika, na yo kufa foikufala ihali isikufa, kahi amatulumo gakuwa chawelu: Difa dyangamila na ushindi umemelekela!
46015055	Go difa usumi wako uwa koki? Go difa isumu yako yuwa hoki?
46015056	Isumu ye difa ni uwihi, na uludole lwa uwihi ni malagiso.
46015057	Ninga, chikumulumba Mulungu, iyakuchingha usumi kupulutila iMundewa wetu Yesu Kilisito!
46015058	Kosoko yo Wakilisito wendigwa wangu, mwime nghwingwingwi na munghasingisike, mugendelele kukonya mu mulimo we Mundewa, mumanye fina mwe Mundewa, imilimo yenu siyo ya chaka.
46016001	Hambiya nikuhananga kulonga kosoko yo umuchango we Wakilisito weyetu fina fonigalanise amakanisa ga Galilaya.
46016002	Chila dijuwa dye inghonga dye dijuma, chila munhu yeke chochose, (senti,) hanghanda mu mhata yakwe na kuchika, kosoko kunghowe na ngwina yo kukonghosa ugele wonikwija.
46016003	Na ugele wonikwija ukwenu, nowengha baluwa ya maloleso awaya womusagule na kuwatuma kwigala simhongesi senu.
46016004	Inghonekana fina ni fiswanu nani kuluta nheifiya, wonisindikisa.
46016005	Nokwija ukwenu inghafulusa kupulutila Makedoniya, kosoko nikuhananga kupulutila Makedoniya.
46016006	Na nhagela nokwikala nanyeye ama hata kuwa nanyeye ugele we chipupwe, kosoko munitase munhamo yangu kokose konikuluta.
46016007	Kosoko sikwenda kupuluta ukwenu nyimanyima, nikuhuwila fina nokwikala na nyeye kwa chipisi chitali, iMundewa yanghanifumisa.
46016008	Ninga nokwikala Efeso mpaka mwijuwa dye Pendekosite.
46016009	Hena luneka lwakugolosa milimo mikulu na ya mana, hata nghona hena wanhu we chinyume changu.
46016010	Timoseyo yangheja ukwenu, mulangisise hanghowe na chochose cha kogoha, kosoko yakumutogomela Mundewa fina aniye fonikumutogomela Mundewa.
46016011	Kosoko yo munhu wowose yanghamubese, musapuseni yogendelele fiswanu ne inhamno yakwe, na yoye ukwangu kosoko aniye nikumugojela yoye hamwedu na Wakilisito weyetu.
46016012	Hambiya kosoko ye mundugu setu Apolo, nimugongelesa lugano yeje hamwedu ne wandugu wamonga, ninga nghendile kwija hambiya amba kokwija yanghapata luneka.
46016013	Muwe meso, mwime ngwingwingwi mu dihuwi dyenu, muwe fitung'ati na wena ludole.
46016014	Chila dyomukugolosa mudigolose kwa uwendo.
46016015	Hambiya, Wakilisito wayangu mwimanya ikaya ya Sitefana, noyowile amamudyo ge nghonga ku Achaiya, na wakilafa kuwatogomela awanhu we Mulungu.
46016016	Nikumugongelesani, muwandamile ulongosi wa wanhu fina wo na ulongosi we chila munhu yakutogoma mulimo wa kutumikiya hamwedu nawo.
46016017	Nikonela kosoko yo kwija kwa Sitefana, na Fotunatusi na Akaiko, kosoko wajasilisa uluneka wowile baha kwa kuwa mwahechaka
46016018	kosoko wahosa chidoga changu ne ichenu. Wanhu fina wo wakuhangigwa kutegelesigwa.
46016019	Makanisa gose ge mukowa wa Asiya gekumulamusani; Akwila na Pilisika, hamwedu ne wanhu wose we Mulungu awowile musikaya sawo wakuwalamusa lugano mwe Mundewa.
46016020	Awakilisito wayenu wose wakuwalamusa. Nanye ilamuseni kwa wendo we Mulungu.
46016021	Aniye Paulo nyandika sisalamu sino kwa mukono wangu.
46016022	Nghona wowose nghakumwenda Mulungu, lekeni yaligitwe! Mundewa wetu, nyagula!
46016023	Dihewa dye Mundewa Yesu dyuwe nanye.
46016024	Uwendo wangu uwe nanyeye wose mu Kilisito Yesu. Hano.
47001001	Paulo Mutumigwa wa Kilisito Yesu kwa nyenda ya Mulungu na Timoseyo imundugu setu, ku dikanisa dye Mulungu dyuwile Kolinto, hamwedu ne wanhu wose we Mulungu wowile Akaya.
47001002	Dihewa dyuwe ukwenu na digoya kulawa kwe Mulungu iBaba yetu ne iMundewa Yesu Kilisito.
47001003	Yatunyigwe Imulungu ne iBaba we Mundewa wetu Yesu Kilisito; iBaba wo ubasi ne dihoso dyose,
47001004	imwene yakuchihosa mumagayo getu gose, kosokona seye chidahe kuwahosa awowilemwigayo dyodyose, na dihoso idyene dyochinghigwe ne Mulungu.
47001005	Kosoko fina amagayo ga Kilisito fogekongeseka; no nhaifo chikuhosigwa lugano ne imwene.
47001006	Ugele chinghapata magayo, ni kosoko yo kuhosigwa kwenu na uhonya wenu, na chinghahosigwa ni kosoko ye dihoso dyenu dyomupatile ugele womugendelele kufinyilisa amagayo agene gochigayile nago.
47001007	Dihuwi dyetu ukwenu disikusingisika; kosoko chimanya fina fomuhamwedu mumagayo, mokuwa kahi hamwedu mudihoso dyetu.
47001008	Kosoko chikuhananga anyeye wandugu setu munghamanye amagayo gochipatile akuya Asiya; amakanda gowile umwetu hagowa masitosi na hasowile na njila ya kugugumila.
47001009	Hachuwa fina wanhu wafuluse kulamuligwa wafe; ninga aiya hayuwa kuchigolosa seye chinghakihuwile chiwecho amba chimuhuwile Mulungu iyakwinula awafile;
47001010	imwene hakachihonya kulawa muhatali inghulu ye difa, na kuchihonya, mwi mwene chika dihuwi dyetu fina kochihonya keli.
47001011	Anye nanye mukuhanangigwa muchitase kwe inhasa yenu; kahi matewa wolafa malumbo kosoko yetu ne dihewa Imulungu dyoyolafa ukwetu kubidula inhasa nyingi.
47001012	Hambiya aseye chikiyona kosoko yo uhomelesi we madoga getu maswanu fina chikala fiswanu muchilunga, kahi lugano ukwenu anyeye, hamwedu na uholo na uchawelu wochinghigwe siyo na ubala wo muchilunga ninga dihewa dye Mulungu.
47001013	Kosoko chisikuwandikila chochose ninga chomukudaha kusoma na kumanya, nikuhuwila fina momanya fiswanu,
47001014	hata inghowa hambiya mukumanya chidodogi, nikuhuwila fina kumwande momanya, na modaha kiyona kosoko yetu na seye kosoko yetu na seye kosoko yenu mwijuwa dye Mundewa.
47001015	Kosoko hanyuwa na ihuwi adi, hanihananga kwija ukwenu kunghonga, kosoko mudahe kumotesigwa mikangha mili.
47001016	Hanihananga kwija ukwenu munduta yangu Makedoniya kahi muugele wo kuya kwangu, nanye hamuwa mukuningha mhamba kosoko ye inhambo yangu ya Uyahudi.
47001017	Togoleni fonahanange kugolosa nhaifo hanyuwa munhu wa chibidubidu Mukudoga fina fonahanange nhaifo hanyuwa munhu we chilunga, yakudaha kugamba heye na hata ugele umwedu
47001018	Fina Imulungu fonimuchawelu, simbuli setu ukwenu sisowile heye na ka.
47001019	Kosoko imwana we Mulungu, Yesu Kilisito, wochamuhubili ukwenu hamwedu na Silivani na Timoseyo, nghowile heye na ka amba umwakwe chila ugele ni heye.
47001020	Kosoko amalagano gose ge Mulungu, gagalukaheye nochonghone chikugamba Hano kupulutila imwene kosoko Imulungu yatunyigwe
47001021	Ninga ni Mulungu imwenecho yakuchiguma ludole mu Kilisito, na noyakuchika hayo.
47001022	Keka ulubonoto lwakwe ukwetu na kuchingha umuhe wakwe mufidoga fyetu fina samana
47001023	Nikumwinanga Mulungu, no muhomelesi wangu, imwene kaumanya umoyo wangu, hanilema kwija Kolinto kosoko ninghawabulagise.
47001024	Chikumutamilani chomukuhanangigwa muhuwile, cha watogomi wayenu munyemo yenu anye mwima ngwingwingwi mwihuwi dyenu
47002001	Kosoko hanilamula mumadoga gangu kuleka kwija ukwenu keli kuwaguma usungu.
47002002	kosoko nghona ninghawaguma usungu, nani yowile uko wo kunigolosa nyonele, ninga awawaya woniwabulage.
47002003	Nochonghone nikwandika ibaluwa ayi, ugele wonikwija ninghadahe kupata lwidasokulawa kwa waya wagiligwe kunigolosa ninyemuke, kosoko hanyuwa na nghinyo ukwenu mose, fina inyemo yangu hayuwa nyemo yenu mose.
47002004	Ugele wonawandikile kunghonga hanyuwa na magayo na usungu mumoyo, na masosi mengi, isowile kosoko ya kuwaguma usungu, amba kosoko ya kuwalolesa fina nikuwenda.
47002005	Nghona hena munhu yamugumile usungu miyagwe, nghanigumile niye usungu ninga kawaguma usungu anyeye mose na sikuhananga kuwa mukalisi.
47002006	Iditoso dyoyafuluse kupata kulawa ku matewa mugati yenu imutosha.
47002007	Iisigale ibeka mumulekelele na kumuhosa, chakachaka kopata usungu na kosuhuka ichidoga.
47002008	Kosoko yo nikumutasani mumonese fina mukumwenda.
47002009	Hanyandika ibaluwa iya kosoko nidahe kumugesani na kumanya nghona muwaholo mu chila chinhu.
47002010	Chila munhu womukumulekelela nani nikumulekelela, kosoko nghona nikulekelela, nghona chawelu ninacho cho kulekelela, nikulekelela kosoko yenu ya Kilisito,
47002011	chinghamwinghe iShetani luneka lwa kuchidanhilisa, kosoko chimanya fiswanu ukochelesi wakwe. Gamahweso ga Pauli akuya Tulowa
47002012	Ugele wonejile Tulowa kuhubuli mbuli swanu ya Kilisito, umulango haukumhuligwa umwangu mwe Mundewa.
47002013	Ninga hanikidasika lugano kosoko samwagane kuya imundugu setu Tito. Nochonghone nawelage wose na kuluta Makedoniya.
47002014	Ninga malumbo kwe Mulungu, iyakuchilongosa majuwa gose ku nhambo yo usumi wa Kilisito, na kupulutila ukwetu yakwenesa uchawelu wa Kilisito fina mhungile swanuchila hanhu.
47002015	Kosoko aseye cha kifana mhungile swanu ya Kilisito mugati ya waya wekwagilila,
47002016	kwa waya awakwagilila imhungile yo ni difa na kwa waya wakuhonyigwa imhungile yo ni ugima. Ninga ni nani yakwidaha kwiguma mu mulimo wa namuna yo
47002017	Kosoko aseye chisikifane wambasaji we imbuli ye Mulungu, ninga fina wanhu we chawelu, fina wanhu watumigwe ne Mulungu, kumwande ye Mulungu chikulonga mu. Kilisito
47003001	Afo chikukonga kahi kitogola? Ama chikuhananga fina awanhu wamonga sibaluwa sa kiyonesa ukwenu ama kulawa ukwenu?
47003002	Anyeye muweecho mwa baluwa yetu yakiyonesa yandikigwe mumimoyo yenu imanyike na wanhu wose
47003003	na mukiyonesa fina mwa baluwa kulawa kwa Kilisito igaligwe na seye, iyandikigwe siyo na wino ninga na Muhe we Mulungu inghakufa, na siyo mufipande fya mawe amba mufipande fya mimoyo ya wanhu.
47003004	chikudaha kulonga nhafo kosoko ye ing'inyo yo chinayo kwe Mulungu kupulutila Kilisito.
47003005	Siyo fina china udaha chiweecho wa kugolosa chochose, ninga udaha wetu ukulawa kwe Mulungu
47003006	iyachinghile udaha wo kuwa watumigwa we dilagano dishasiyo mbuli sandikigwe amba simbuli se chimuhe, kosoko simbuli sandikwe sikigala difa, ninga se chimuhe sikulafa ugima.
47003007	Hambiya nghona indekeligwa ye difa, itulumigwe mu fipande fya mawe ija ne ditunyo ikulu namuna ayo awanhu wa Isilaeli wasikumukumhulila meso kosoko yo kwakaika kwakwe, hata inghowa ditunyo dyakwedyowile dya chipisi chiguhi,
47003008	kahi imilimo ye Muhe we Mulungu yokuwa na itunyo ikulu kusuma dye malagiso? Aino si chawelu?
47003009	Kosoko ghona kowile na itunyo mu kulekeleligwa kwe indamulwa; kukulekeleligwa kwa uchawelu kukuhanangigwa kuwa na itunyo kusuma didyo.
47003010	Chawelu mu nonga ayi achiya chowile na itunyo chigaluka chichaka itunyo ka! Kosoko ye ditunyo dichipulute.
47003011	Kosoko nghona kowile na itunyo kwa chiya chikale chidodogi, kokuwa na itunyo ikulusi kwa chiya ichikwikala majuwa gose.
47003012	Kosoko china ihuwi dinhaifo, nochonghonechikulonga bila kogoha,
47003013	aseye chisikugolosa fina Musa, yegubike mutandilo muchihanga chakwe kosoko awanhu Isilaeli wanghadahe kona indumo ye ditunyo
47003014	Ninga ifidoga fyawo hafigolosigwa fikugutu, mpaka diyelo ugele wo wakusoma dilagano dye katali, umutandilo uuya usigubuligwe kosoko ni kupulutila Kilisito du ukuleusigwa.
47003015	Heye mpaka diyelo ihanhu hohose ichitabu cha Musa hochikusomigwa imimoyo yawo ikuwa igubikigwa.
47003016	Amba imunhu yanghamubidukila iMundewa umutandilo ukuleusigwa.
47003017	Hambiya iMundewa no Muhe na ihena umuhe we Mundewa, hena kulekeleligwa.
47003018	Niinga aseye wose, china ifihanga fisigubikigwe awanhu wamonga wakudaha kona kupulutila aseye, iditunyo dye Mulungu, chikubiduligwa chikifane imwene na ditunyo dyetu dikuwa ikulusi, aino ikulawa kwe Muhe we Mundewa.
47004001	Ninga iMulungu kwa ubasi wakwe kachingha umulimo awu, na kosoko yo chisikusuhuka chidoga.
47004002	Aseye kwa ulwandi lwetu chilema simbuli sose se chinyala ne chifiso, chilema kudanha ama kwaganisa imbuli ye Mulungu, ninga kwa konesa chalinse uchawelu chodaha kwitogola chiweechokwa chila udaha wo kutagusa kumwande ye Mulungu.
47004003	Hata inghowa imbuli yetu swamu ifisigwe, ifisigwa du kwa waya iwagilile.
47004004	Awene wasikuhuwila kosoko iMulungu we chilunga achi kagaguma chisa amahala gawo wanghadahe kona chalinse ujelu we Imbuli swanu ye ditunyo dya Kilisito, iyakifane Mulungu.
47004005	Kosoko chisikuhubili chiweecho ninga Yesu Kilisito fina Mundewa wa wanhu wose, hamwedu na seye fina watumwa wenu kosoko ya Kilisito
47004006	Kosoko ni Mulungu yagambile, “Ujelu wake muchisa.” Imwene no yakuleka mimoyo yetu ikwaka na kuchingha ujelu wa umanyi we ditunyo dye Mulungu ukwakaika muchihanga cha Kilisito.
47004007	Ning chinawo ugoli awu mufiya fya ulongo, konesa fina udaha ukulu uwa kws Mulungu.
47004008	Chikubulagika ugele umonga, ninga chisikukanhamiswa, ugele umonga chikuwa na manhonge amba chisikusuhula chidoga;
47004009	Chikusambasika, ninga chisikulekigwa chiimwene, chikutowigwa ninga chisikubulagika.
47004010	Chila fonikugenda nikukomigwa chimutufi fina Yesu foyakomigwe, kosoko yo ugima wa Yesu udahe nawo kiyonesa mumitufi yetu.
47004011	Kosoko aseye chiwomi majuwa gose chikulafigwa chufe kosoko ya Yesu, kosoko ugima wa Yesu nawo ukiyonese mumitufi yetu iikufa.
47004012	Nonghamba, idifa dikugolosa milimo mugati yetu, amba mugati yenu mwina uumi milimo.
47004013	Kosoko china muhe yumwedu we dihuwi fina foitulumigwe, “Hanihuwila, na kosoko yo hanilonga,” na seye chikuhuwila na kosoko yo chikulonga,
47004014	chimanya ayuya yamwinule Mundewa Yesu kochinula seye nase kosoko cha hamwedu na Yesu na kochika kumwande yakwe hamwedu na nyeye.
47004015	Aga gose ni kosoko yo uwendowenu, kosoko fina dihewa fodikongeseka kuwanhu matewa kwa matewa, amalumbo nago gongeseke ku ditunyo dye Mulungu.
47004016	Kosoko yo chisikusuhuka chidoga, na hata inghowa mitufi ye chimunhumunhu ikubanika, imitufi yetu ye chimuhe ikubiduligwa chila ijuwa.
47004017	Kosoko amagayo gochikupata ni madodogi kahi ge chipisi chiguhi, ninga gochingha itunyo dikujumha maliganiso gose.
47004018	Kosoko chisikulanga kufinhu ifikoneka ninga kufinhu fisikoneka, kosoko ifinhu ifikoneka ni fya kuloka amba ifinhu fisikoneka ni fya majuwa gose.
47005001	Kosoko chimanya fina imitufi yetu ahano hachilunga ni kifana nyumba sa munyasi. Na inghofa, Mulungu kochingha nyumba ahanhu hakwe, iisigolosigwe na wanhu, amba igolosigwe ne Mulungu imwenecho na yokwikala majuwa gose.
47005002	Hambiya munamuna ayi chikugula akuno chikulangilila kwa nghwina kufasigwa inyikala yetu yuwile kulanga.
47005003	Chikuhanangigwa kufasigwa nhaifo kosoko chinghadahe koneka mwasi
47005004	Imitufi yetu ye chimunhumunhu iisikwikala majuwa gose. Chikulila kosoko ye magayo goikuhanangigwa ipate. Siyo chawelu fina chikuhananga chufe, ninga chikuhananga Mulungu yachibidule na kuchingha mutufimusha uukwikala majuwa gose. Nonghamba chikuhananga imitufi yetu ye chimunhumunhu ibiduligwe na kuwa umwedu uusikufa.
47005005	Iyachigolosele imbiduka ayi ni Mulungu iyachinghile iMuhe fina samana yetu.
47005006	China ng'inyo majuwa gose, na chimanya fina ugele wochikwikala mumutufi awu, chuwa kutali ne Mundewa,
47005007	kosoko chikwikala kwe dihuwi na siyo kwa kona.
47005008	China ng'inyo nghulu, na chikwendesigwa chiusame umutufi na kusamila kwe Mundewa.
47005009	Ninga kujumha chinhu chochose chiya, chikuhananga chimwendese imwene yuwe ch ikwikala ahano muchilunga ama uko.
47005010	Kosoko wose chikuhanangigwa choneke kwigoda dye ulamusi dya Kilisito, soko ya chila munhu yadahe kuhokela maswamu ama gehile gakumwendesa kosoko ye sinhenda sakwe mumutufi.
47005011	Ninga chimanya kumwogoha Mundewa, chikuwakwega wamonga, Mulungu kachimanya manyisi na nikuhuwila finamumimoyo yenu munimanya nheifiya.
47005012	Chisikitogola chiweecho ukwenu keli amba chotoko cha kitogola kosoko yetu, kosoko mudahe kuwabidula awaya wakiyona iweecho kosoko ye inyuwa yawo ya kunje kujumha fowali mumimoyo yawo.
47005013	Kosoko nghona choneka fina wabwalasi, ni kosoko ye Mulungu, na nghona china mahala ni kosoko yenu.
47005014	Uwendo wa Kilisito ukuchilongosa, na kosoko chimanya fina yumwedu kafa kosoko ya wanhu wose, nonghamba wose wakushiliki idifa dyakwe.
47005015	Hakofa kosoko ya wose, kahi awaya iwomi wanghekale kahi kosoko yawo, ninga kosoko ye imwene du yafile na kwinuligwa kosoko yawo.
47005016	Kulawa hambiya na kugendelela chisikumona munhu wowose kahi kwa inyona ye chimutufi, hata inghowa ugele umonga chamonile Kilisito nhaifo chisikumona nhaifo kahi.
47005017	Kosoko yo nghona yumonga yowile mu Kilisito, ni chumbigwe kasha, gakatali gapuluta langa! Amasha geja.
47005018	Aga gose gagoloseka ne Mulungu, imwene kupulutila Kilisito kachibidula seye kulawa wanghondo na kuwa wambwiya sakwe na kuchingha umulimo wa kuwagolosa awamonga nawo wowe wambwiya sakwe.
47005019	Nonghamba iMulungu hakawagolosa awanhu wose kupulutila Kilisito wambwiya sakwe; Mulungu nghatalile uwihi wawo, na kuchingha imbuli iikuchitamila yakuwagolosa nhani awamwiya sakwe.
47005020	Ninga seye cha watumigwa wa Kilisito.ne Mulungu imwenecho yakuchitumiya seye kumwidedelani anyeye, chikumutasani ahanhu ha Kilisito mwifumilise ne Mulungu.
47005021	Kilisito nghowile na wihi, ninga kosoko yetu Mulungu kamugolosa yahange uwihi wetu, na kosoko yo chidahe hamwedu naye kuhanga uchawelu we Mulungu.
47006001	Mumilimo yetu hamwedu ne Mulungu chikumwidedelani munghafumile kudyagilisa chaka dihewa dye Mulungu.
47006002	Kosoko hakagamba, “Muchigele chikufumilika haniwahulikisa, na kuwatasa mudijuwa dya uhonya.” Langa! Ugele ufumilike nowu, awu no ugele wo uhonya.
47006003	Chisikwika chikwakwaliso chochose munjila ya munhu wowose, kosoko idowa dyodyose dinghoneke mumilimo yetu.
47006004	ninga fina watumigwa we Mulungu chikitogola chiweecho kwa chila chinhu: Kwa kufinyilisa mu magayo gose.
47006005	Chitowigwa, chohigwa chihomigwa, chigolosa mulimo ya kusokesa, chisigonile na chisidiile
47006006	kwa usunhile we chidoga, umanyi, kufinyilisa na uchawelu, hamwedu na mamudyo ge Muhe Musunhile na uwendo we chawelu.
47006007	munonga ye chawelu na udaha kulawa kwe Mulungu, na uchawelu fina filama fyetu, fyo ulwandi wo kulume no kumoso
47006008	mu chogoho na kubesigwa ugele umonga wanhu wakuchitunya ugele umonga wakuchibesa. Wanhu wakuchilamula fina cha wadasi, ninga ugele wose chikulonga chawelu,
47006009	fina wanhu wasimanyike, hata nhaifo chimanyika fiswanu fina wanhu wakufa, langa cha wagima gimasi, wachisambasa amba lo wasichikomile;
47006010	fina wanhu wa usungu, amba chikubwedelelamajuwa gose, fina wakiwa amba chikugolosa wanhu matewa wagoli, fina wanhu wechaka chinhu amba china chila chinhu.
47006011	Chisiwafisile chochose mu wanhu Wakolinto chikumwendani kwa mimoyo yetu yose
47006012	Silo seye chisigubule mimoyo yetu ukwenu amba no nyeye musigubule mimoyo yenu ukwetu.
47006013	Na ahanhu hakwe, nikulonga na nyeye fina wana wadodogi, “Monese ukwetu uwendo fina uya wo chinawo ukwenu.”
47006014	Munghakihanangise na wasikuhuwila. Kosoko hena uhangi waki mugati ya uchawelu na uwihi? Ama chilo na misi fodaha kuwa hamwedu?
47006015	iKilisitone Luhoma fokifumilisa nhani? Ama imunhu inghakuhuwila kokuwa na choni cha hamwedu na iyakuhuwila?
47006016	Dihekalu dye Mulungu dina uhamwedu waki ne Milungu yo udasi? Kosoko aseye cha dihekalu dye Mulungu imumi, “Fina iMulungu foyagambile nokwikala na kuwa hamwedu nawo, na nokuwa Mulungu wawo na wene wokuwa wanhu wangu.
47006017	Kosoko yo muleguke ukwawo na mukitemanule nawo, yakulonga iMundewa, na munghakwafe chochose china uwihi, baho nomuhokelani;
47006018	na nokuwa Baba ukwenu na mokuwa wanangu we chigosi ne wachike, yakulonga iMundewa Mulungu.”
47007001	Kosoko chinaso siyahadi asi wendigwa wangu, lekeni chikisunhe chiweecho na chila uwihi we chimutufi ne chiloho na kuugolosa usunhile umemelekele na kwikala kwa kumogoha Mulungu.
47007002	Mukumhule imimoyo yenu ukwetu, chisimubanile munhu chinhu chochose, chisimubulage munhu wowose, chisimubanile munhu wowose chisimudanhilise munhu wowose.
47007003	Sikulonga nhafo kuwalamula nyeye kwa wihi, kosoko hanilonga kunghonga fina muwa mumimoyo yetu, chisitemanuligwa chuwe chufa ama womi.
47007004	Nina ng'inyo nghulu ukwenu, nikiyona kosoko yenu, mumagayo getu chihokela ihoso ikulu na ninyemuka lugano.
47007005	Hata fochafuluse kufika Makedoniya, chisapatile luneka lwa kubwihila, hachikidasika na gose, magomvi kuwamonga na ikeng'enha mufidoga fyetu.
47007006	Ninga iMulungu iyakuwahosa wasuhuke chidoga hakachihosa kwa kwija kwakwe Tito,
47007007	na siyo du kwa kwija kwakwe Tito, ninga kahi kosoko ye umoyo wowumwinghile anyeye, fina foyachitamile fomukuhananga kunyona, fomwina usungu, fomukuhananga kunimilisa kosoko yo nina nyemo lugano.
47007008	Kosoko hata inghowa ibaluwa iya yonyandike iwabulaga mufidoga aniye sikukalala (hata inghowa nakalale) kosoko nikona fina ibaluwa iwaguma usungu anyeye, hata inghowa kwa chipisi chiguhi.
47007009	Ninga hambiya nikubwedelela siyo kosoko hamudeseka ninga kosoko indeseka yenu iwagolosa mulambe, kosoko mukihulika usungu we chilungulungu, na soko yo musagilile kosoko yetu.
47007010	Kosoko usungu we Mulungu ukweleka kulamba kukulongosa kuuhonya, na kwichaka soko yo kujuta, amba usungu we chimunhumunhu ukweleka difa.
47007011	Hambiya mukudaha kona isoko yo kona usungu fina foyakuhananga Mulungu, langeni fomukiyonela ubasi, mukutinhuka na kogoha, mwikala hega kona ichawelu ikugoloseka, anyeye kwa chila njila mukiyonesa fina mwichaka dyomubanile.
47007012	Kosoko yo hata inghowa nyandike ukwenu, isowile kosoko ye imunhu yagolose uwihi kahikosoko ye imunhu yagoloseligwe uwihi ninga kosoko ikiyonese chalinse fina fomowile ne inghonya ukwetu kumwande ye Mulungu.
47007013	Nochonghone seye chagumigwe moyo lugano. Na kuleka ingumigwa yetu moyo chiweecho chikubwedelela lugano munyonela ya Tito, kosoko ichidoga chakwe chisindamala.
47007014	Aniye hanikiyona lugano kosoko yenu na sagumigwe chinyala, ninga fina chila chinhu chochawatamile fochowile chawelu, nonhaifo inyiyona yetu kwa Tito foni chawelu muhala.
47007015	Tito yakumwendani lugano anyeye mose, fina foyakugelegela ichogoho chenu mose, fomwamuhokele kwa chogoho na kuchichima.
47007016	Nikubwedelela kosoko nina ng'inyo iyecho ukwenu.
47008001	Chikuhananga mumanye Wakilisito weyetu, idihewa dye Mulungu dyonesigwe na makanisa ga Makedoniya,
47008002	hawagesigwa na magayo makulu, munyemuko yawo na ukiwa mukulu, hawowa wandewa kupulutisa.
47008003	kosoko hawalafa lugano fina fowadahile, hata kujumha fowadahile. Kwa kwenda kwawo aweecho.
47008004	Hawakidedela lugano wenghigwe luneka lwo kuwatasa awanhu we Mulungu.
47008005	Chisadogile fina wodaha kulafa nhaifo, hawakilafa aweecho kwa iMundewana seyekwa uwendo we Mulungu.
47008006	kosoko yo hachimutasa Tito fina fou yaukongesa umulimo awu, yakuhanangigwa yaumalagise umulimo awu we dihewa.
47008007	Mwina ugoli wa chila chinhu, mu dihuwi, udaha wo kulinga, umanyi, inghonya yose yakugolosa amaswanu, na uwendo wenu ukwetu kosoko mudihewa adi mudahe kupulutisa nheifiya.
47008008	Sikulongo dino fina ilagiso, ninga nikulonga du kuwonesa fina awamonga fowena inghanya yo kutasa, nidahe kumanya fina uwendo wenu foni wa chawehu.
47008009	Kosoko mumanya dihewa dye Mundewa wetu Yesu Kilisito, mugoli fina foyowile, kosoko yenu hakegolosa mukiwa, kosoko yawagolose wagoli kwa ukiwa wakwe.
47008010	Kosoko ye imbuli ayi nikuwenghan Maloleso: Ni fiswanu kwa nyeye hambiya kumalagisa chomukingile umwaka wa ulokile, hamukonga siyo kugolosa du amba chomusulumile.
47008011	Ninga hambiya mumalagise umulimo awo, na fina fomowile na ngwina mghulu yo kutasa, kahi konyeni nhaifo kuimalagisa kwa chiya chomwinacho.
47008012	Nghona chawelu mukuhananga klafa, iMulungu kohokela chila chomukudaha kulafa, nghakuhananga kujumha chomwinacho.
47008013	Nichaka mana fina awamonga wahungusiligwe na nyeye mukanhamisigwe,
47008014	niya ayo ni kosoko yo usawa, kosoko nyeye mwinafo fingi mugele awu ni fiswanu kuwatasa awaya wakuhananga. Kahi wanghowa nafyo fingi nanye muichaka, womutasani. Munamuna ayi wose mukuwa sawa.
47008015	Fina foitulumigwe “Iyakunjagise fingi nghowile nafyo kujumha foyahanange, na yakunjagise chidodogi nghahungukiligwe”
47008016	Malumbo kwe Mulungu yawagumile nghwina imwedu yo kutasa kosoko yenu mumoyo wa Tito.
47008017	Kosoko siyo du kafumila achiya chochimutasile kugolosa, ninga hakowa na ngwina lugano ya kutasa na kwa nyenda yakwe hakalamula kwija ukwenu.
47008018	Hamwedu naye chikumwigala imundugu setu iyasoweleke mumakanisa gose kosoko yo kuhubili mbuli swamu,
47008019	na siyo iyo du, amba kasaguligwa na makanisa kwilongosa na seye mumilomo ayi ye dihewa yochikugolosa, kosoko ye ditunyo dye Mundewa na konesa inyenda yetu swamu.
47008020	Chikuhananga kinega munhu wowose yangheje yechilaumu kosoko ye wimilisi wi isao ai.
47008021	Kosoko iniya yetu ikugolosa achiya ichiswamu siyo kwa Mulungu du, amba kwa wanhu nheifiya.
47008022	Na hamwedu na wanhu awo weli, chikumwigala imundugu setu wochimugesile mikangha itewa na kumona fina ugele wose ni munhu yena ngwina yo kutasa, ninga hambiya kena ngwina kusuma ugele wowose kosoko kena ng'inyo nghulu ukwenu.
47008023	Na kosoko ya Tito ni miyangu, mutogomi miyangu, chikugolosa milimo kosoko yenu, na kosoko ye wandugu wamonga awejile hamwedu naye, awo ni watumigwa we Makanisa, ditunyo dya Kilisito.
47008024	Ninga woneseni umemeleki wo uwendo wenu, na makanisa gose gone chawelu fina inyiyona yangu iikwenu siyo ya chaka.
47009001	Hechaka soko yo kwandika ukwenu kosoko ye filafwa ku Wakilisito wa Yelusalemu.
47009002	Kosoko nimanya fo mwina moyo wo kutasa, na hanikiyona kosoko yo ku wanhu wa Makedoniya, sikugamba Akaya hayuwa tayali kulawa mwaka ulokile ne unghwina yenu iwasonga matewa.
47009003	Ninga nikuwatuma awaKilisito weyetu kosoko inyitogola yetu kosoko inghowa ya chaka munonga ayi, kosoko muwe tayali, fina fonilongile mokuwa;
47009004	Ingheje ikuwa wanhu wa Makedoniya fowokawokwija na seye wafike musiwalafaji, chokuwa na chinyala chinhani, kuleka kulonga ichinyala chenu kosoko yo kuwa na ng'inyo.
47009005	Kosoko yo nyona fiswanu kuwatasa awaKilisito weyetu wachilongolele ukwenu, wadahe kwika tayali ifilafwa fyenu fomugambile molafa, nayo yonese fina chaweli ni mhongesi ilafigwe kwenda kahi siyo kwa kudindilisigwa.
47009006	Chonikulonga nochi; “Iyakuhanda chidodogi yakugola chidodogi na iyakuhanda chingi yakugola chingi”.
47009007	Chila muhu ikuhanangigwa yagolose fina foyalamule mumoyo wakwe, siyo kwa usungu ama kwa kudindilisigwa, kosoko iMulungu yakumwinda yakulafa kwa konela.
47009008	Na iMulungu yakudaha kuwingha nyeye chila mboto kwa wingi, kosoko mudase kuwa na chila chinhu chimemelekele majuwa gose, na mudahe kuwatasa wose wakuhananga.
47009009	Fina foitulumigwe, “Imwene yakulafa ku wakiwa, uchawelu wakwe ukwikala majuwa gose”.
47009010	Na iMulungu iyakulafa mbeyu kwe Muhandi ne chakudiya ku wanhu, kolafa nheifiya na kongesa kukugola kwenu kosoko muwatase awaya wakuhananga.
47009011	Momotesigwa kwa chila chinhu, kosoko wanhu wadahe kumulumba Mungu kwe simhongesi sowohokela kulawa ukwetu.
47009012	Kosoko fomukulafa utogomi awu musikulafa du kukuhananga kwa wanhu we Mulungu wa Yelusalemu, amba nheifiya haigolosa wanhu matewa wamulumbe Mulungu.
47009013	Na kosoko yo ulomelesi awu, momutunya Mulungu kwa kuihuwila mbuli swamu yaKilisito kahi kosoko yo undewa wo mukuwengha wanhu wa Yelusalemu na wanhu wamonga.
47009014	Kosoko yo kwa uwendo mukulu wowatasila nyeye kosoko ye dihewa dipulutise iMulungu dyoyonese ukwenu.
47009015	Chikumulumba Mulungu kosoko ye mhongesi yakwe iisikutagusika.
47010001	Aniye Paulo nimwenyecho hanyoneka, munhu wa ubasi na musindamafu wa Kilisito, hambiya aniye inimuholo ninghowa hamwedu na nyeye, namukali ninghowa kutali nanye.
47010002	Nikumutasani munghanigolose kuwa mukali ugele wonikuwa hamwedu na nyeye, hamwedu na nginyo fina fonitalile kwa kuwonesa awaya wadogage chikugolosa fina wanhu we chilunga.
47010003	Hata inghowa chikwikala muchilunga, ninga chisikitowa fina wanhu we chilunga.
47010004	Kosoko ifilama fochikutumiya siyo fya chimunhumunhu, ninga fina udaha we Mulungu uukubana singome(amakiga) sose
47010005	na kung'ola chila chikwakwaliso che kiyona ichikigwe kuilema umanyi we Mulungu, chikuteka chila madoga gaduha kumogoha Kilisito.
47010006	Munghafulusa kuwa mumemelekela muchogoho, aseye cha tayali kubana chila namuna ya kuleka kuwa na chogoho.
47010007	Mulange kuchuwile kumwande yenu. Nghona munhu wowose yena ng'inyo fina ni munhu wa Kilisito, imunhu ayo yakuhanangigwa yagelegele fina aseye nase cha Wakilisito fina imwene foyali.
47010008	Hata inghowa nipulutise mukiyona kwangu kosoko yo udaha uya woyachinghile iMundewa siyo wa kudimola dihuwi dyenu ninga kudijenga, sigumigwa chinyala kosoko yakwe.
47010009	Sikuhananga mone fina nikuwengha chogoho nyeye, kwe sibaluwa sangu.
47010010	Kosoko wakugamba, “Sibaluwa sa Paulo ni nghali na sina mbuli nsito, ninga imwecho yanghowa hamwedu na seye ni munhu muholo, na hata ugele woyakulonga simbuli sakwe kifana si chinhu.”
47010011	Leka munhu yo yamanye fina chochikulonga musibaluwa no gochigolosa ugele wochikuwa hamwedu na nyeye.
47010012	Kwa fyofyose chisikudaha kwiika ama kwiliganisa na waja wakitunya aweecho; Awanhu wakwigolosa wene kuwa chipimo cha kwipimila, na wanhu wakwiliganisa aweecho kwa eweecho ni wabwalasi.
47010013	Ninga chisikiyona na kupulutisa, amba kukiyona ko kosigala mumihaka ye imilimo yochinghigwe na Mulungu, aino ni hamwedu na imilimo yetu ukwenu.
47010014	Kosoko chisikujumha imihaka yochekiligwa ugele wochejile ukwenu; hachuwa we nghonga kwija ukwenu, chikumegalila imbuli swanu ya Kilisito.
47010015	Chisikiyona na kupulutisa kosoko ye milimo ya wanhu wengi, ninga dihuwi dyetu nodi, fina dihuwi dyenu fodikongeseka, imilimo yetu ukwenu yokongeseka lugano,
47010016	Baho chodaha kuhubili imbuli swanu muisi sa kutali na nyeye, na chisikiyona kosoko ye imilimo ifuluse kugolosigwa ni wanhu wengi.
47010017	Leka iyakiyona yakiyone kosoko ye Mundewa Kilisito.
47010018	Kosoko iyakuhoniligwa si si munhu iyakitunya imwenecho, amba imunhu yakutunyigwa ne Mulungu.
47011001	Nikona monifinyilisa chidodogi muubwalasi wangu. Dededeni munifinyilise!
47011002	Nikumonelani finju amba ni finju ya Mulungu, kosoko nimutumisani nyeye kwa Kilisito na nikumonani nyeye fina mwanamuke nghamanyile mugosi kwe mugosi wakwe yumwedu.
47011003	Ninga nikogoha fina dijoka fodimudanhilise Hawa kwa usugu wakwe, amadoga genu gobanigwa na kutowangisigwa na kuleka kuhuwilika kwenu kwa chawelu kwa Kilisito.
47011004	Kosoko yumwedu yangheja na kumuhubili Yesu yungi kusuma ayuya wochimuhubili, ama nghona muhokele muhe yungi kusuma yuya womuhokele, ama nghona muhokele mbuli swanu ingi kusuma aiya yomuhokele, ayo ifulusa kutosha kwiika hasi yakwe.
47011005	Sikudoga fina niye namudodogi kusuma awo watumigwa wo udasi.
47011006	Hata inghowa nikugugumila munonga, siyo muumanyi, kw njila yoyose chigagolosa gano chalinse ukwenu mufinhu fyose.
47011007	Togoleni! Hanigolosa wihi kwa kiidulisa nimwenecho kosoko anyeye mwinuligwe, kosoko hanihubili mbuli swanu ye Mulungu bila maliho.
47011008	Ugele wonagolo sage milimo ukwenu, nenda nilihigwa na makanisa gengi, chigambe nenda niwahijila kosoko ya kuwatasa nyenye.
47011009	Na ugele wongowile na nyenye na nakuhananga, samwighile musigo wowote kosoko ihananga yangu hailafingwa na wandugu wa Kilisito kulawa Makedonia. Hanikinegi nanokinega kuwa musigo kwa munhu wowote.
47011010	Fina uchawelu wa Kilisito fouwile mugati yangu, inyiyona yangu isinyamasisigwa mumukowa wa Akaya.
47011011	Na nhani? Kosoko sikumwendani? Imuhungu kamanya fina nikumwendani!
47011012	Na nogendelela kugolosa fina fonikugolosa, kosoko nighawenghe luneka awaya wakuhananga luneka lwa kiyona fina wakugolosa Milimo fina seye.
47011013	Kosoko awo ni watumigwa wo udasi, wotogomi we milimo wadasi, Wakiigolosa iweecho fina watumigwa wa Kilisito.
47011014	Na siyo ijimo kosoko hata Ihuhoma Yakiigolosa imwenecho fina malaika wo ujelu.
47011015	Kosoko yo siyo chinhu chigeni nghona awatumwa wakwe nawo wakiigolosa awecho fina watumwa wa uchawehu. Indumo yawo yoliganila ne iigolosa yawo.
47011016	Nifuhusa kuilonga, munhu wowose yanghadoge fina na mubwalasi, ninga hata mwonghadoga nhaifo, munihokele fina na mubwalasi, na kosoko yo aniya nani nikiyone chidodogi.
47011017	(Ichonikulonga sikulonga kwa udaha we Mundewa ninga fina mubwalasi, mung'inyo ino yenyitologa;
47011018	Kosoko wanhu matewa wakiyana kosoko ye finhu fye chilunga, aniye nani nokiyona.)
47011019	Kosoko mukuwafinyilisa kwa chinyemi iwabwalasi, anyeye mukiyona muwecho fina wanhu wa mahala.
47011020	Kosoko mukufinyilisa munhu yakuwongha, oma yakuwakanhamisa, ama yakuwabesa, ama yakuwatowa muchihanga.
47011021	Kwa chinyala nikugamba hachuwa ku finhu afo! Ninga nghonaga munhu wowose yakugesa kiyona kosoko ye chinhu chochose, nikulonga fina mubwalasi, na niye nikiyona.
47011022	Togoleni, awene ni Waibulania? Aniye nani nheifiya.Awene ni Waislaeli? Aniye nani nheifya. Awene ni welekwa wa Ibulahimu? Aniye nani nheifiya.
47011023	Awene ni watumigwa wa Kilisito? Aniye nikumutogomela Kilisito fiswanusi fina muchilahu aniye nitogoma milimo mikulusi nikala kwigelesa mikangha mingisi, nitowigwa mikangha mingisi na hanuwa habehi na kufa mikangha mingi.
47011024	Mikagha mishano hanitowigwa ne iya Mikotya makumi madatu na ikenda.
47011025	Mikangha midatu awaloma lawanitowa ne Mikotya, hanitowigwa na mawa kamwedu, mikangha midatu lanyuwa muhinhumbwi, Ugele wayabenekage mubahali. Kmwedu hanikala mumeji ijia dimwedu chilonemisi.
47011026	Musinhambo sangu sa chila ugele hangu wa muhatali ya mafahuko ya meji, mu hahatali ya wahiji, hatali hatali kulawa ku wamembwe, hatali mumakaya, hatali ya wandugu wo udasi.
47011027	Hanigolosa milimo mikugutu na kusoka, hamonga hanigona meso; hanyuwa na njala na nghilu, hanyuwa na mayeyo kosoko yo kuleka kuwa na suke simemelekele.
47011028	Na kuleka gago gose chila ijuwa nina manhonge kosoko ye makanisa gase.
47011029	Ugele yumwedu yechaka ludole nani nikihulika fina nechaka (yakulogosigwa) mu uwihi, nikumemigwa na usugu.
47011030	Nghona ninghanga kiyona, nokiyana kosoko ye finhu fikonesa fina nechaka ludole.
47011031	Imulungu ne Baba we Mundewa Yesu imwene yamotesigwe magiwa gose kamanya fina sikudanha.
47011032	Aa kuya Damasiki, imukulu wo mukowa yowile lasi ye Mundewa Aletasi hakeka wanhu kwimilisa ikaya kosoko wanikole.
47011033	Ninga hanihumulusigwa muchisage kupululila mwihengele dyowile mwikigo na kumuhija.
47012001	Nikuhanangigwa nikiyone, hechaka chinhu chonikwambulila kosoko yo, ninga nogendelela kusinjosi ne magubulo kulawa kwe Mundewa.
47012002	Nimumanya munhu yumwendu Mukilisto minyaka ikumi na mine yenuligwe kulanga, sikutanga nghona imunhu yo yowile ne mutufi wakwe ugele uwo, amba iMulungu chewelu kamaya.
47012003	Na nimanya fina imunhu ayu hakenuligwa kulanga, sikutanga ghona imunhu yo yowile ne mutufi wakwe egele uno, Mulungu kamanya.
47012004	na kuhulika finhu fe chifiso ifene fisikudaha kulongeka.
47012005	Mu hanhu he imunhu ayu, nokiyona, ninga sikiyona kosoko yangu, kulewa kiyona mukuleka kuwa na ludole.
47012006	Kosoko mhali nikuhananga kiyona sowile nikuwa mubwalasi hata chidodogi, kosoko hanyuwa nikulonga chawehu mahala ninga nikulema kugendelela kiyona, kosoko munhu wowose yangheje yedoga kusuma gaya goyakona na kuhulika kulawa ukwangu.
47012007	Na kunileusa kulawa kukiyona na kupulutisa kosoko ye simbuli asi singhulm se magubulo, kaninghigwa imuwa mumutufi wangu, mutumigwa wa huhoma, yakunitowa yakunileusa kulawa kunyiyonaya kupulutisa.
47012008	Hanikutasa Mundewa mikangha midatu kosoko ichinhu achi chinilawe;
47012009	ninga hakanigamba, “Imboto yangu ikutosha, kosoko uludole lwangu lukumemelekela mukuleka kuwa na ludole.” Nokuwa na nyemo nakiyona kosoko yo kuleka kwangu kuwa na ludole kosoko uludole lwa Kilisito lwikale muchanhya yangu.
47012010	Kosoko ya Kilisito nikwendesigwa na kuleka kuwa na ludole, maligo magayo; kosoko fonikuwa nichaka lodole no fonikuwa na ludole.
47012011	Ninga fina mubwalasi amba nyeye nomunidindilise kuwa nheifo, anye nomowile wanhu wokunitunya, kosoko hata inghowa aniye si chinhu simudodogi ng'o kuwawo “watumigwa wenu”
47012012	Ifitangilo fya Mutumigwa we chawelu hanigoloseka ukwenu kwa kufinyilisa, kwa majumo makulu.
47012013	Kosoko musahungukiligwe chinhu kusuma amakanisa gamonga, ila aniye nimwenyecho siwatwikile misigo, munilekelele kosoko haniwagoloselani fibi.
47012014	Langa hambiya lwa kadatu nifulusa kwija ukwenu. Na sikua musigo kosoko sikukongha fomuwile nafyo, ninga anyeye muwecho, kosoko awana wasikuhananga kuwekila aweweleke sigafu, ninga awaweleke nowakuhanangigwa wawekile sigafu.
47012015	Nokuwa na nyemo kutumiya fyose fyoninafyo kosoko yenu. Nghona nikuwenda nyeye lugano anyeye monyenda chidodogi.
47012016	Ninga mokifumilisa fina sowile musigo ukwenu amba yumwedu yakudaha kulonga kosoko Paulo ni musugu kawakochelesa!
47012017	Togoleni haniwongha kupulutila mutumigwa wowose wonimwigale ukwenu?
47012018	Hnimwinanga Tito na kumutuma, na hanimwigala imundu setu hamwedu naye Tito hakawongha nyeye? Sichigose na kulongoswa na chidoga chimwedu, chisigendile hamwedu.
47012019	Kowage mukudoga ugele wose mpaka hambiya, chendaga chikimilise chiwecho kumwande yenu, chikulonga chawelu kumwande ye Mulungu mu Kilisito, na gose gochikugolosa wendigwa wangu ni kosoko ya kuwajenga.
47012020	Kosoko nikogoha fina nikudaha kwija na kuwafika nyeye munyuwa yosikonela na kosoko yo mukudaha kunyona fina fomusikuhananga, kukudaha kuwa na kulemana, finju, nyono, nyiendesa, udasi, kulonga uwihi wa wanhu, kwanjasa udasi kuwanhu, na kuleka kuwa na dihewa mugati yenu.
47012021	Nikogoha kowage ugele wonikwija iMulungu kodaha kunigolosa nuwe na chinyala kumwande yenu, nani nohongesa kosoko ya wanhu wagolose wihi ugele ulokile na wasilambile kosoko yo wihi wawo.
47013001	Aluno ni lwa kadatu nikwija ukwenu. Chila mbuli ikulahigwa kwa uhomelesi lwa wanhu weli ama wadatu fina amatulumo fogakulonga.
47013002	Haniwajama awaya awagolose wihi ugele ulokile na wose wamonga nikuwajama hambiya ugele wonihechaka, fina fonagolose ugele wonowile bah one nija yangu ya keli, ugele wonikwija sikuwa na ubasi.
47013003	Kosoko mukuhananga mokiyonela muwecho fina Kilisito yakulonga kupulutila niye. Ukwenu Kilisito nghakuswela ludole ninga uludole lwakwe ukugolosa milimo mugati yenu.
47013004	Kosoko awanhu hawamukoma kwa kumutungika mumusalaba kosoko yo kuleka kuwa na ludole, ninga hambiya yakwikala kwe ludole lwe Mulungu. Kosoko nichaka ludole kwi mwene, amba ukenu nogendelela kuwa hamwedu naye kwa udaha we Mulungu.
47013005	Mukilangisise muwecho nghona mukwikala mwihuwi. Musikona fina Yesu Kilisito yakwikala mugati yenu? Nghona si nheifo basi nyeye muduga.
47013006	Nikuhuwila fina momanya fina sichidugile.
47013007	Chikumutasa Mulungu munghadahe kugolosa wihi, siyo kosoko choneka fina chifulusa kusuma, ninga mugolose maswanu hata inghowa aseye chikoneka fina chisumwa.
47013008	Kosoko chisikudaha kugolosa chochose kukana ichawelu, udaha wochinawo ni kugendelesa ichawelu.
47013009	Chikonela ugele wochichaka ludole anyeye mwina ludole. Chochikuwatasila mugaluke wanhu wamemelekele.
47013010	Nikwandika ibaluwa ino ugele ninghali kutali, kosoko ugele wonikwija ninghadindilisigwe kuwa mukali ukwenu kwa kutumiya auya udaha woninghigwe na Mundewa kosoko ya kujenga na sio kumola.
47013011	Hambiya lekeni nimalagise ibaluwa yangu kwa kumulagani. Goloseni sinjila senu, muhulikise amaloleso gangu, mukifumilise munhu ne miyagwe, ne iMulungu wo wendo ne digoya kukuwa hamwedu na nyeye.
47013012	Mukilamuse chila munhu e miyagwe kwa nyilamusa ye chiKilisito. Awanhu wose we Mulungu kuno wakuwalamusani.
47013013	Dihewa dye Mundewa Yesu Kilisito ne wendo we Mulungu na uhamwendu we Muhe Musunhile uwe hamwedu na nyeye mose.
48001001	Paulo Mutumigwa siyo na wanhu kahi kulawa kwa mwanadamu, ninga iYesu Kilisito imwecho ne Mulungu Baba, yamwinule kulawa muchilalo.
48001002	Awakilisito wose woile hano hamwedu na niye chikuwegalilani mulamuso kumakanisa gose gowile ako Galatiya:
48001003	Mulungu iBaba yetu na Mundewa wetu Yesu Kilisito na yamwingheni mboto yakwe ne idigoya,
48001004	uleke yachilekelele kulawa muchigele achi cho wihi. Kilisito hakakilafa imwenyecho kosoko yo wihi wetu, fina foyendile Mulungu iBaba yetu;
48001005	Ditunyo dina imwene chigele chose! Hano.
48001006	Aniye nikujuma! Nhani nheifo mukumuleka chimwande mwande iyamwinangileni mumboto ya Kilisito kamei mukubidukila Injila ingi.
48001007	Na ninga siyo fina kwina mbuli swanu ingi, ninga nikulonga nhafi kosoko kuna wanhu wakumwidasani na kuibidula Imbuli swanu ya Kilisito.
48001008	Ninga inghowa noseye ama Malaika kulawa kulanga yangheja yawahubili Imbuli swanu ingi ikulemana na aiya yochihubili aseye ukwenu, basi yaligitwe!
48001009	Fina fochilongile, na nikulonga lwakeli: Munhu yoyose iyakuwahubiliani Imbuli ikulemana na aiya yomuhokele na yaligitisigwe!
48001010	Aniye nikiyendesa kuwanhu ama kwe Mulungu? Ama nikituma kuwendesa awanhu? Kusigwa ninghali kwenda kuwendesa wanhu sinowile nikuwa mutogomi wa Kilisito.
48001011	Hambiya gojeni niwatamileni wandugu sangu fina imbuli aiya yonawahubili siyalawile kwa munhu.
48001012	Kahi siipatile kwa munhu wowose, kahi safuswa na munhu wowose ninga kwa kugubuliligwa na Yesu Kilisito.
48001013	Togoleni simuhulika niye fonowile imikalile yangu mudini ye Chiyahudi, fina fonidisambase dikanisa dye Mulungu bila ubasi na kugesa kudibana.
48001014	Aniye haniwalongolela wengi we disika dyangu kukola mafuso ge dini ya Chiyahudi, na kupiligala kukola mahokelo ga wasehe wetu.
48001015	Ninga iMulungu kwa imboto yakwe hakanisagula na kuninanga nimutumikie hata fonowa nikali kwelekwa. Yenda kunigubulila
48001016	imwanagwe, uleke nimuhubili kuwanhu wa mataifa wasimumanyile Mulungu, na simutasile munhu wowose ama kumusa fina nikonge nhani,
48001017	sakwila hata Yelusalemu kuwatumigwa wanilongolele kuwosa. Ila haniluta ningila mpaka Alabiya kunghonga, kamei kahi honikuya mpaka Damesiki.
48001018	Kamei foyaloka minyaka midatu hanikwila kahi mpaka Yelusalemu hanijamona Kefa ukuya, honikala ihakwe majua ikumi na mashano.
48001019	Sawonile hachikiyonile na awatumigwa wamonga ninga Yakobo du munduguse na Mundewa.
48001020	Aga gonikumwandikilani Mulungu kamanya fina sikuwandika udasi!
48001021	Kulawa baho haniluta kusitalafa sa iisi ya Silia na Chilikia.
48001022	Na ichigele cho samanyike kaa! Mumakanisa ga Wakilisito wa kuya Yudea.
48001023	Awanhu waya imbuli yowamanyile awene ni fina: Munhu yuya yendeyoliga na kuchitesa fibi kaumo naye yakuhubili dihuwi didino dyoyendayaliga!
48001024	Kamei hawamutunya Mulungu kosoko yangu.
48002001	Basi foyaloka minyaka ikumi na mine hanikwila kuluta Yelusalemu na Balinaba, kamei chalutanya na Tito.
48002002	Kuluta kwangu ni kosoko ya magubulo ge Mulungu. (Chuwile mu njama haniwatamila Filongosi) fina fonihubili Imbuli swanu muwanhu wa mataifa wamumanyile Mulungu. Hanigolosa nhaifo uleke milimo yangu ingheje ikuwa chaka.
48002003	Ninga hata imiyangu Tito iMuyunani, hadindiligwe kufinigwa,
48002004	ninga kosoko hakuwa na maKilisito ga udasi gendage gahananga gafinigwe. Mamunhu go hagakiingisa chinyemela, na kuhananga uhulu wetu wo chikilungise na wochuwile nawo mugati mwa Kilisito Yesu. Uleke wachingise muutumwa,
48002005	aseye hachilema lemilemi uleke ichawelu ye Mbuli swanu igendelele kusigala na nyenye.
48002006	Ninga wanhu wawo wakugambigwa Filongosi halika ni Filongosi ama hata, filongosi aniye ukwangu kaa; kosoko iMulungu hakulamula kwa kulanga futa. Wanhu wano hawowile na dyodyose dya kunongesela,
48002007	ninga chinyume chakwe fowona kwinghwigwa ne Mulungu mulimo wo kuhubili Mbuli swanu kuwamataifa kifana Petulo foyeng'igwe ikasi yo kuwahubiliya Wayahudi Mbuli swanu.
48002008	Kwa ludole lwa Mulungu nigoloswa Mutumi yatumigwe kuwamataifa, kifana Petulo foyagoloswa Mutumi kuwayahudi.
48002009	Wakone fina dihewa dyoninghigwe, Yakobo, Petulo na Yohana awowile mikiki hawafumi fina aniye ne Balinaba chilute ku wamataifa awene walute kuwanhu wafinigwe.
48002010	Ila nonga imwendu du yowachisigilile fina chiwagelegele awakiwa, mbuli iyo ayo hanuwa ludole nayo lugano.
48002011	Ila Petulo foyeja Andiyokiya, hanimugombela bila chifiso kosoko hakowe kena wihi.
48002012	Kosoko chigele wasinati hawanghati weje wanhu kulawa kwa Yakobo, yondeyodiya hamwedu na wanhu wamataifa. Kamei foyawonile wanhu waya wafika, hakakitenda kifana hadiyage nawo kosoko yendeyowogoha waya wafinigwe.
48002013	Nawo Awayahudi wamonga hawagolosa nheifiya mpaka Balanaba naye hakanegigwa na chimwefe chawo.
48002014	Aniye nikawone fina wasikugenda munjila inogile ye chawelu ye mbuli swanu, honimugombela iPetulo hamwande ya wanhu wose fina, Inghowa gweye go Muyahudi ukwandamila sijadi sa wamataifa; wanhu wasimanyile Mulungu kahi si Wayahudi. Nhani ukudindilisa wamataifa wandamile sa Wayahudi?
48002015	Aseye chiwecho Chiwayahudi kwa kwelekigwa kahi si wamataifa awena uwihi.
48002016	Kahi wamanyile fina imunhu nghekulaliligwanhenda sa chawelu kosoko yasinhenda sa malogiso ninga kosoko ya dihuwi mu Yesu Kilisito, hata na seye chihuwila mu Kilisito uleke chiteliligwe ichawelu kwa dihuwi mu Yesu, ninga si kwa sinhenda sa Malagiso, kosoko kwa sinhenda sa malagiso hechaka munhu wowose yakudaha kutaliligwa fina kena nhenda sa chewelu.
48002017	Hambiya inghowaga aseye chiwecho kwa kukonga kutaliligwa haki kwa njila ya Kilisito, hachoneka fina china wihi. Inghowa nonheifo togoleni nong'amba iKilisito yakutasa kwenesa uwihi? Chawelu ng'o!
48002018	Kosoko inghowa nikujenga gagaya kahi gonimonile, togoleni isikonesa finanimwecho nomubanaji.
48002019	Kosoko aniye kwa njila ya malagiso iyecho ganikoma, ila hambiya namumi kosoko ye Mulungu.
48002020	Nisambasigwa hamwedu na Kilisito kahi siniye ni mumi ninga Kilisito no mumi mugati yangu. Na uumi wo ninawo hambiya mumutufi, ninawo mwihuwi dye mwana we Mulungu, imwene yanyendile na kulafa chidoga chakwe kosoko yangu.
48002021	Sikwenda kuilema imboto ye Mulungu. Kosoko inghowa munhu yakutaliligwa nhenda sa chawelu kwa njila ya malagiso, basi Kilisito hakafa chaka!
48003001	Nhafo nyeye Muwagalatiya muwabwalasi! Nani yamulogileni inghowaga imanyika kumwande ya meso genu fina Yesu Kilisito katungikwa?
48003002	Nimuseni mbuli ayi imwedu: Hamuhokela Muhe kwa nhenda sa malagiso, hegu kwe kuhulika na kuihuwila?
48003003	Mwabwalasi lugano! Mukakonge na Muhe; hambiya mukuhananga Mulungu; ninga hambiya mukuhananga kwa chimutufi kumala?
48003004	Ninga gose gomugolose mutenda chaka? Chawelu chaka chakasi!
48003005	Je nong'amba iMulungu yamwinghileni Muhe na kugolosa majumo umwenu ago gose agakugoloseka kosoko ya nhenda sa malagiso ama kosoko hamuhulika Mbuli swamu na kuihuwila?
48003006	Hambia Ibulahimu hakamuhuwila Mulungu, na kutaliligwa fina muchawelu.
48003007	Nanye mumanye fina awanhu we dihuwi no wana wa Ibulahimu.
48003008	Matulumo gakone kumwande fina iMulungu yakwenda yawatalile ichawelu awamataifa kwa dihuwi, kahubili imbuli swamu kwa Ibulahimu yakugamba, “Umwako gweye amataifa gose gamotesigwa.”
48003009	Kwa nheifo awanhu we dihuwi wakumotesigwa hamwedu na Ibulahimu iyowile ne dihuwi.
48003010	Kosoko awaya awakwegamila lugano mumalagiso, awo wakwikala mumaligito makulu. Kosoko imbuli ye Mulungu ikugamba, “Munhu wowose nghakwandamila sose situlumigwe muchitabu che malagiso, basi kowa mwiligito ikulu!”
48003011	Hambiya imanyike lugano fina kwichaka munhu yakupata haki kwe Mulungu, kosoko yakwandamila malagiso kosoko matulumo gakugamba nhafi: No yuya du yene Dihuwi mwi Mulungu mumi.
48003012	Ninga amalagiso gasikwima mudihuwi. Iyakugagolosa yakwenda yowe mumi mugago.
48003013	Ninga kwa kugoloseka kuwa iligito iKilisito kachilegusa seye kulawa mwiligito, ligito dikwigaligwa ne malagiso; kosoko matulumo gagamba fina, Kaligitisigwa ne Mulungu imunhu yatungikigwe mwibiki.
48003014	Kilisito kagolosa gano gose uleke simboto se Mulungu soyalagane na Ibulahimu wasipate nawo awamataifa kwa njila ya Kilisito Yesu, uleke kwa njila ya kumuhuwila chihokele Muhe kwa ihuwi dye Mulungu.
48003015	Wandugu sangu, chinghalondela mbasi ye chimunhu munhu kifana wanhu weli nomowa kulagana mbuli na kikulumisa, hechaka yungi kahi yoibidulisa fingi.
48003016	Hambiya no nheifo kugamba dilagano dyagoloswa kwa Ibulahimu na lukolo lwakwe. Aino isigambigwe fina Milukolo ya wengi, ila igambigwa: Kulokela mulukolo lumwedu lwa Kilisito.
48003017	Chonikulonga hano nochi; Mulungu hakeka ilagano na Ibulahimu na kudigelegela. Dilagiso dyalafwa minyaka magana mane na makumi madatu ilokile isikudaha kubena Dilagano diya na kulegusa dilagano dye Mulungu.
48003018	Kosoko inghowa uhasi we Mulungu ukuhuwila ilagiso, basi ichaka haja ya ahadi. Ihuwi ninga iMulungu kamwingha ino Ibulahimu kwa njila ya dilagano.
48003019	Nhani mbiya yuwe ilagiso? Ni kosoko dilagiso hadija uleke konesa nhenda sihile mpaka lukolo lwa Ibulahimu, lukolo lwe dilagano wije. Dilagiso hadija kwa mikono ya malaika, ne munhu yengilile kifana mulamusi.
48003020	Ninga Imulamusi nghodaha kuwa yumwedu amba Imulungu ni yumwedu.
48003021	Aho, nong'amba dilagiso dikulemana ne siyahadi se Mulungu? Gwe hata! Kosoko woile dilagiso hadija uleke munhu yapate uumi, kahi ichawelu nayo hayuwa kwa njila ya dilagiso.
48003022	Ninga matulumo gagamba fina ichilunga chose chitawaligwa na ludole lwa sambi, na kosoko ya iyo basi uhasi wa ahidiigwe ukupatikana kwa njila ya ihuwilo, dikupatikana mwa Yesu Kilisito kwa waya wakuhuwila
48003023	Ninga chigele Dihuwi fodowa dikali kwija, aseye chose hachuwa muchifungo mpaka Dihuwi dino fodigubuligwe.
48003024	Nonghomba dilagiso hadichilongosagaa mpaka chigele Yesu foyeja, uleke chuwe we chawelu kwe Mulungu kulokela dihuwi.
48003025	Hambiya ugele we dihuwi no uno, ninga dilagiso dichaka chinhu ukwetu keli.
48003026	Kosoko muKilisito Yesu anyeye mose mwa wana we Mulungu kulokela dihuwi.
48003027	Ifene amatewa mugati yenu fowabatisigwa mu Kilisito wamufale Kilisito..
48003028	Aho lo hechaka Muyahudi kahiMuyunani, mutumwa ama si mutumwa, hechaka mugosi kahimwanamuke, kosoko mana anyeye mose mwa hamwedu mu Kilisito Yesu.
48003029	Inghowa nyeye mwa wanhu wa Kilisito mumanye fina mwawana wa Ibulahimu, kahi mwawahasi kuligana ne dilagano.
48004001	Nikugamba nhafi Imuhasi muugele woyekuwa mudodogi, kefana mutumwa, hamwedu nokuwa no Mundewa wa fyose.
48004002	Ninga yakuwa kowa hasi ya wanhu wakumulela na kumulangilila mpaka chigele iBabakwe foyakwija yamulekela ukulu.
48004003	Nheifo aseye nase fochowa chinghati chikule, hachuwa watumwa, we simbuli se chilunga achi.
48004004	Ninga chigele ichecho chikeje Mulungu hakamutuma mwanagwe. Imwene yelekwe na Mwanamuke, hakelekwa mwidilagiso dye Chiyahudi,
48004005	soko yawaleguse waya woile mwidilagiso, ili seye chinangwe wana wa Mulungu.
48004006	Na kosoko nyeye mwa wana wakwe, Mulungu hakamutuma Muhe we Mwanagwe kufidoga fyetu iyakulila Aba! Agwe Baba.
48004007	Hambiya kulokela Imulungu musikugendelela kuwa watumwa ning wana, na nghona ni wana kahi wahasi..
48004008	Katali fomowile munghati mumumanye Mulungu we chawelu, hamugendelelaga kufuga ifyumbigwe ifisowile Mulungu.
48004009	Ninga hambiya mumumanya Mulungu we chawelu, ama chigambe fina Mulungu mbiya kamumanyani nyeye, nhani mukuwila keli mafuso gasokile, mukuhananga muwe watumwa wani?
48004010	Mukukolelesa mbuli sa majuwa, minyesi, figele na minyaka.
48004011	Aniye to nikogoha seka ije yuwe nghiidasa chaka chakasi kosoko yenu.
48004012	Wandugusangu nikutasa lugano muwe kifana fonuwile niye. Kosoko niye nani nikifana nyeye ninga du musinigolosele dyodyose dihile.
48004013	Mumanya fina haniwahubili Imbuli swanu ichigele che inghonga, kosoko hanuwa na mutamu.
48004014	Hamwedu ihali yangu hayuwa Magesa ukwenu, musanibesile kahi kuniliga, ninga hamunihokela fina Malaika we Mulungu kifana Kilisito Yesu.
48004015	Fina hamuwa na chinyemi chikulu, mpaka hanidoga fina woile ikudahika kukumhula meso genu muninghe niye.
48004016	Togoleni nong'amba nigaluka mughondo wenu kosoko yo kuwatamilani ichawelu?
48004017	Awo wayenu wakonesa kifana wanogelelwa na nyeye, kumbeke wakuwahindilani kunje, uleke nyeye muwendese awene lugano.
48004018	Chawelu ni mbuli swanu kuwedasikila wamonga musimbuli si swanu siyo ugele wonibaho hamwedu nanye.
48004019	Mowangu wadodogi! Nikumonelani ubasi kifana imwanamuke nomaa yakukolwa no usungu wo kweleka, nani nikumonelani usungu mpaka Kilisito yombike mugati yenu.
48004020	Nikudoga nhanga nowile na nyeye lulu bahano, uleke nibidule dijwi dyangu kosoko nikona manhonge kosoko yenu.
48004021	Nikuhananga munitamile nyeye mukwenda kwikala mudilagiso: Musihulike fina dilagiso fodikulonga?
48004022	Fina Ibulahimu hakowa na wana weli, yumonga ni mwana we mwanamuke we chitumwa, kamei yumonga mwanamuke siwechitumwa.
48004023	Ayuno mwanagwe we chitumwa hakelekwa munjila ye chimutufi kifana wanhu wose, ninga yuno yumonga hayuwa kwa njila ya ihuwiso dye Mulungu imwecho.
48004024	Mbuli sino simanyika kifana mbasi: Kosoko wanawake wano weli wakonesa agaya malagano meli. Ayuya yene wana welekwe muutumwa, no Hajili, na ayuno yakonesa adiya dilagano dyagoloswa he tunda dya Sinai.
48004025	Hajili yuno yemile mwilagano dya mwitunda dya Sinai duwile ako Uwalabuni ni kifana mufano wa konesa dikaya dya Yelusalemu, kosoko dina wanagwe watumwa mpaka hambiya.
48004026	Ninga iYelusalemu ya kulanga siyo ye chitumwa, nayo iyo no ng'ina yetu seye.
48004027	Kosoko Itulumigwa nhafi: Sekelela gweye Musilatungulu go hukweleka! Inula dijwi dyako ujoje, agweye go winghati wone usungu wo kweleka! Kosoko wanagwe wa yuya yalekigwe ye mwene, wengisi kusuma yuya yene mugosi.
48004028	Hambiya wandugusangu, aseye nase cha wanagwe we Mulugu kwe chihuwi, fina Isaka foyowa.
48004029	Ninga kifana chigele chiya ayuya yelekigwe muutumwa foyamwidasage yuya yelekwa kwa njila ya muhe; noyuwile yuwile mpaka hambiya.
48004030	Ninga itulumwa nhani mwilago? Si ikugamba, “Muwingeni mwanamuke we chitumwa ne mwanagwe, kosoko imwana we chitumwa gwe hata nghodaha kuhala hamwedu ne mwana wa hakaya.”
48004031	Nhafo no chileka nikugamba aseye siyo cha wana wa mutumwa ila wana wa yuyo mwanamuke we hakaya.
48005001	Indekelelwa yochinayo chinghigwa na Kilisito Hambiya mwime ngwingwi mwinghowe hasi keli yo utumwa.
48005002	Tegeleseni! Aniye Paulo niwatamileni, Munhu yanghafinigwa yangheje yamanya fina Kilisito yakumutasa chinhu.
48005003	Kahi nikumujama chila munhu fina; yanghahananga kufinigwa yakuhanangwa yakole ne Itolati yose foikulonga.
48005004	Mubagulwa na Kilisito nyeye mukukola malagiso uleke noho mumwedese Mulungu. Ninga muwa kunje ne imboto ye Mulungu.
48005005	Ninga seye kwa Muhe chikugojela nhenda se chawelu ye Mulungu kwa njila ya dihuwi.
48005006	Kosoko kwa Kilisito kufinigwa na kuleka kufinigwa gose go gasikumutasa munhu chinhu chochose, ila kuwa na dihuwi dikugolosa mulimo kwa njila ya wendo.
48005007	Mwendemubilima fiswanu! Hambiya kahi nani yawagoloseni munghaifumile ichawelu? Iyamubilimiseni fibi nhafo nani?
48005008	Dilagiso dino sidikulawa kwa yuya iyamwinangileni.
48005009	“Unghaguma nungo hata inghowa ndodogi ikusasisa usage wose.”
48005010	Nikihulika nituna mwe Mundewa, nong'amba musilonda madoga gengi kusuma agangu, na wowose iyowedasa nyeye momwingha maliho gakwe hata yanghowa nani.
48005011	Ninga kwa ulwandi ulwangu halika nogendelela kuhubili fina kufinigwa ikuhanangigwa, nhani mbiya ho kudumangiswa? Woile fina no nheifo yuwile, basi kuhubili kwangu imbuli yo musalaba wa Kilisito kusowile kukuwa na lwidaso.
48005012	Ninga ibeka wawo wakumugumani manhonge walute wakafile kutali na nyeye.
48005013	Kosoko nyeye wandugu sangu hamwinangigwa mulekeleleligwe. Ninga mughasigolosele ndekelelwa yenu fibi kosoko mulekelelwa. Lekeni mukitase chila munhu na miyagwe.
48005014	Kosoko Malagiso gose muchitabu gamemelekela mwimbuli yiyo imwedu nayo: “Mwende miyago kifana foukiyenda gomwecho.”
48005015	Ninga munghowa kifana makewe, kiluma na kinghwakila, langisiseni mungheje mukimala.
48005016	Chonikulonga niye nochi, fina: Lekeni Muhe no umulongoseni mumikalile yenu, ninga hata nheifo simukwiguta usulumisi we mutufi.
48005017	Kosoko agaya agakwendigwa no umutufi, no gesikwendigwa na Muhe. Na agakwendigwa no Muhe no gasikwendigwa no mutufi. Awano weli Wanghondo, na ayino ikonesa fina musikudaha kugolosa muwecho gaya go mukwenda kugolosa.
48005018	Ninga inghowa mukulongosigwa na Muhe, aho nanga musuwile mumalagiso.
48005019	Na gose gakugolosigwa ne mutufi gamanyika du, mbona gamonga noga: Dihabwa, uwihi, nhenda sihile;
48005020	mafugo ge chikindikindi, uhayi, unghondo, kugomba, kiyonela gele, nyono, ukobo, kulemana, udasi;
48005021	chimesomeso, kunywa gimbi, ulefi, na goose gamonga kifana gago. Ayo lo nikumutamilani nghana fina: Wanhu wakugolosa ago, awo wasikwingila kulanga kwe Mulungu ng'o.
48005022	Ninga Dimudyo dye uMuhe we Mulungu nodi: Uwendo, ichinyemi, digoya, ufinyilisi, uunhu uswanu, kitasa, uchawelu,
48005023	uholosi, kechaka makulu. Musimbuli so, hechaka sheliya.
48005024	Na awaya woile mugati ya Kilisito wasabwalisa mutufi na madoga gakwe gehile.
48005025	Halika chikwikala na Muhe; basi na chigende na Muhe.
48005026	Chinghakitunye chiwecho chaka na chaka, na kiyanda sese kwa sese.
48006001	Wandugu sangu imiyenu wowose yanghagolosa wihi, nyeye mwichaka wihi mujameni miyenu na kumuwisa kwa moyo muswanu. Ninga kilangisiseni nanye muwenyecho mungheje mukugwila umo.
48006002	Kitaseni nyenye kwa nyenye, kosoko kwa njila ya kugolosa nhafo no kwandamila dilagiso dya Kilisito.
48006003	Munhu imwiyoni nomoo yakiyona imwenyecho ni chinhu kumbe siyo chinhu, yakidanhilisa imwecho.
48006004	Ninga chila munhu na yaisungilile imilimo yakwe imwecho. Kamei noho yowe na nonga ya kiyona nayo imwenyecho kuchidoga chakwe siyo kwe miyagwe.
48006005	Kosoko chila munhu yakwija yakwinula dikanda dyakwe imwecho.
48006006	Ninga iMufusigwa yakifusile mbuli swanu nayamutamile ne iMufusa wakwe.
48006007	Munghakidanhilise, Mulungu hakubesigwa. Kosoko chochose munhu cho ya kuhanda nocho yakwija yagola.
48006008	Iyakuhanda kwa kwandamila mbuli so mutufi wakwe, basi yakwija yagola difa kulawa umo mumutufi wakwe; lakini yuya yahandile kwa Muhe, yakwija yagola umo muMuhe uumi wa majuwa gose.
48006009	Ninga chinghasoke kugolosa maswanu; kosoko chikwija chigola kwa chigele chakwe, halika chokuwa hachilekile.
48006010	Hambiya nheifino nomaa chine luneka, basi chigendelele kugolosa maswanu kuwanhu wose ninga saidi lugano chiwagolosele wayetu wochuwanye mwikanisa.
48006011	Langeni ukulu lwa ulutulumo wo nitulume mubaluwa yangu ukwenu kwa mukono wangu ni mwecho!
48006012	Awaya wakwenda kiyonesa mitufi yawo fina wakugolosa nhenda swanu, nowene wakumulasimishani nyeye mufinigwe. Awakugolosa du nheifo uleke wanghadesigwe kosoko ya musalaba wa Kilisito.
48006013	Ninga du hata awecho wawo awakwenda kufinigwa, malagiso wasikuyakola, ila wakwanga nyeye nomufinigwe uleke wakitunyile umwenu fina langa lo! Wakukola malagiso fiswanu.
48006014	Ninga Aniye to, hata sikitunyila chinhu chochose ila musalaba wa Mundewa wetu Yesu Kilisito, kosoko kwa kulokela uwo ichilunga chisabwalisigwa ukwangu, na aniye nani nisabwalisigwa muchilunga.
48006015	Kosoko kufinigwa na kuleka kufinigwa gose sawa du; chikuhanangigwa usha wo moyo.
48006016	Na kwa wose wakuhanga wandamile gago, nikugamba kwimageni, ninga wagende digoya na ubasi we Mulungu ugende nawo ne wanhu we Mulungu Isilaeli!
48006017	Nikumalagisa kwa Kugamba: Kukongela hambiya nhafi munhu yanghanidase, fina nikulonda lubonoto lwa Yesu mumutufi wangu.
48006018	Wandugu sangu dihewa du ye Mundewa wetu Yesu Kilisito na dyuwe hamwedu ne mimoyo yenu. Hano.
49001001	Paulo mutumigwa wa Kilisito Yesu kwa nyenda ya Mulungu, ku wasunhile awene wakuhuwilika mu Kilisito Yesu:
49001002	Dihewa dyuwe ukwenu na idigoya kulawa Mulungu Baba yetu ne Mundewa wetu Yesu Kilisito.
49001003	Yatunyigwe Mulungu Baba we Mundewa wetu Yesu Kilisito imwene iyachimotese seye muKilisito hamwedu ne simboto sose se chimuhe kulanga,
49001004	hata foyachisagule chigele Ichilunga fochowa chisinati chumbigwe uleke chuwe wasunhile wechaka ilema ukwakwe.
49001005	Hakachisagula chuwe wanagwe kulokela Yesu Kilisito, kosoko ye nyenda yakwe.
49001006	Kuditunyo dyakwe dye nhogolwa dye dihewa fina hakachilekelela kulokela mwimwendigwa.
49001007	Umwakwe china uhonya kwanjila ya sakame yakwe, na kulekeleligwa wihi wetu ifene ugoli we dihewa dyakwe fowuwile.
49001008	Imwene hoyaching'ha ago mumemelesi,
49001009	kosoko hoyomanyika ukwetu kwa ubala na ujelu wose uwichaka chifiso kosoko no nheifo yendile mumakusudi gakwe goyakusudie fina galokele mwa Kilisito.
49001010	No nyenda yakwe fina ichigele fochimemelekela yafigale ifyumbigwe fyose umwakwe ifinhu fuwile kulanga na muchilunga.
49001011	Umwakwe ifinhu fyose fifuluka kugolosigwa kifana foyendile.
49001012	Aseye chi wanghonga mwihuwi dya Kilisito chasaguligwa na kwikigwa chikale chimutunye mwitunyo dyakwe.
49001013	Kulokela muimwene anye nanye hamuhulika imbuli ye chawelu, aiya mbuli swanu imwigalileni Uhonya wenu, kahi homuhuwila ninga homutoigwa lubonoto we dilagano dye Muhe musunhile,
49001014	iyo no dihuwiso dyo uhasi wetu, mpaka kuuhonya we wanhu wakwe Mulungu kunhogolwa ye ditunyo dyakwe.
49001015	Kosoko yo ninga hanihulika dihuwi dyenu mu Mundewa Yesu na wendo wenu kuwasunhile wose we Mulungu,
49001016	Sikuleka kulafa malumbo kosoko yenu na kuwagelegelani mumataso gangu,
49001017	fina Mulungu we Mundewa wetu Yesu Kilisito iBaba we ditunyo yawengheni Muhe we ubala na magubulo mumanyi wose uwile umwakwe.
49001018	Meso ga mimoyo yenu gowe majelu mudahe kumanya dihuwi dyomwinangiligwe na ifene ukulu wo ugoli wakwe fouwile mwitunyo dyo uhasi kuwasunhile wakwe.
49001019	ne ifene ukulu we udaha uusikudaha kupimika fouwile ukwetu seye chimuhuwile na kosoko ye milimo mikulu ine udaha yoyakutogoma.
49001020	Iyene iyo noijile imalagikila mwa Kilisito chigele foyamulafa muchilalo na kumugolosa yekale mumukono wakwe wa kulume kulanga.
49001021	Kuchanhasi ya undewa wose na udaha na ludole na ulongosi na kuchanhya ya chila isina idinangigwe siyo du muugele uno ninga na muchigele chikwija;
49001022	Naye keka finhu fyose hasi ye migulu yakwe, na kamugolosa imwene Kilisito kuwa no Ditwi dye finhu fyose kosoko ye dikanisa
49001023	no mutufi wakwe, umemelekele muimwene iyakumemelesa ifinhu fyose.
49002001	Hamuwa wanhu wafile kosoko ya sisambi senu.
49002002	hamwandamilaga mbuli sihile se chilunga achino, na kumwandamila Mundewa wo ludole we ulanga, muhe uya uukutogoma mlimo mpaka hambiya muwana wasikwenda kuhulika.
49002003	Na aseye chose hachuwa nheifo chigele cha kunyuma hachandamila nhenda sihile se mitufi yetu na gose madoga gehile na kugagolosa, hachuwa wana woile muihukumu ye nyono kifana awamonga.
49002004	Ninga iMulungu yamemile ubasi yene uwendo mukulu woyachendile seye,
49002005	hata chigele fochowa wanhu wasimumi kosoko ya makosa getu, imwene hakachigolosa womi kulokela Kilisito (ninga kwa mboto ye Mulungu muhonyigwa)
49002006	na hakachinula muchilalo hamwedu naye na kuchika ne imwene kulanga muKilisito Yesu.
49002007	Fina ichigele chikwija yadahe konesa umemi we simboto sakwe isisikupimika muswanu wakwe ukwetu seye mu Kilisito Yesu,
49002008	kosoko muhonyigwa kwa mboto ya Mulungu kwa njila ya kuhuwila, ninga siyo kosoko ye sinhenda senu, ninga ni kwa chingwa cha Mulungu du
49002009	sikosoko ya milimo yoyose ninga munhu wowose yangheje yakitunya.
49002010	Kosoko seye no mulimo wakwe hachumbigwa mu Kilisito Yesu kosoko yo mulimo muswanu utandiligwe ne Mulungu kulawa kunghonga uleke chigende umo.
49002011	Hambiya mugelegele fina anyeye muugele uya hamuwa wamembe kwa chimutufi, mukwinangigwa wasifinigwe na waya wafinigwe, ikumbi dya mutufi dikugolosigwa na mikono,
49002012	ninga gelegeleni fina chigele chiya nyeye hamubaguligwa na Kilisito hamutemanhulwa kulawa mwisilaeli kahi wagenii mwi malagano ge dihuwiso, hamuwa mwichaka ihuwi kahi Mulungu muchilunga.
49002013	Ninga hambiya kulokela Kilisito Yesu anyeye mowile kutali ne Mulungu mugaligwa habehi kulokela sakame ya Kilisito.
49002014	Kosoko imwene no idigoya yetu, iyachigolose seye chuwe yumwedu, na kubena ulukasi woile hagatigati uchibagule.
49002015	Hoyalegusa ulukasii kwa mutufi wakwe no sisheliya malagiso na kugolosa muimwenyecho munhu musha yumwedu badala ya wanhu weli hoyegala idigoya lugano,
49002016	na yadahe kuchilamula chiweli kwe Mulungu kwanjila ya mutufi umwedu ahaya ho musalaba na kulegusa fikwakwaliso.
49002017	Hoyeja na kuhubili idigoya ukwenu nyeye mowile kutali kamei na waya woile habehi.
49002018	Kosoko kulokela imwene chose chipata luneka lwa kumufikila Baba kwa Muhe yumwedu.
49002019	Hambiya nyeye siyo mwa wageni keli, ninga siyo wagendanjila ninga mwa wakaya hamwedu na wasunhile wanhu wa hakaya he Mulungu,
49002020	mujengigwa mu munghindiso ya Watulumi na Wagonesi, iKilisito no sumbi ya hagatigati,
49002021	muimwene yuyo mujengo wose ukikolela hamwedu na kukula mpaka duwe ihekalu disunhile mwi Mundewa;
49002022	Muimwene umo anye nanye mukujengigwa uleke muwe kaya ya Mulungu kwa njila ya Muhe.
49003001	Kosoko ya iyo Aniye, Paulo, mohigwa kosoko ya Kilisito Yesu na kosoko yenu nyeye wamembe.
49003002	Dihuwi dyangu ni fina muhulika utogomi we mboto ye Mulungu wonenghigwe niye kosoko yenu.
49003003	Ifene foyanigubulile ichifiso na kugolosa imanyike na niye imbuli yakwe, kifana foniyandike chidodogi.
49003004	Nomo mukusoma aino motanga ifene fonimanyile ichifiso chakwe Kilisito,
49003005	ichifiso cho chisimanyike ne wana we wanhu we chigele chilokile kifana foigubuligwe hambiya muchigele achi ku watumigwa wakwe na wagonesi wasunhile kwa njila ya Muhe.
49003006	Ayo no ikuleka awamembe nawo niwahasi hamwedu na seye wakuhala hamwedu mu mutufi umwedu na wakuhangila na seye idihuwiso dyakwe dyuwile mwa Kilisito Yesu kulokela Mbuli swanu
49003007	Kosoko ya iyo Imbuli swanu aniye hanigoloswa mutogomi kwa chinghwa che imboto yakwe Mulungu cho neng'hingwa kosoko yo ludole lwe mulimo wakwe.
49003008	Aniye no ni mudodo kusuma imudodogi mu wasunhile, haning'igwa mboto ino uleke niwahubili wamataifa utajili wakwe Kilisito umemile,
49003009	na kuwagolosa wanhu wose wone na kumanya inyenda ye ichifiso chakifisile minyaka mingi ilokile mwe Mulungu yombile finhu fyose;
49003010	no kugamba fina kulokela dikanisa ubala we Mulungu hambiya umanyike na undewa wose na udaha muchilunga cha kulanga.
49003011	Adino haduwa soko ya minyaka na minyaka dyoyapangile mu Kilisito Yesu Mundewa wetu,
49003012	muimwene umo chichaka woga kahi chikihuwisa ku njila ya ihuwi dyetu umwakwe.
49003013	Ninga hambiya nikuwatasani munhofe mimoyo kosoko nikiidasa kosoko yenu na kwa itunyo dyenu.
49003014	Kosoko ya iyo nikufugama hamwande ya Baba,
49003015	Yuyo imwene ifinhu fyose kulanga na hasi fikutambuligwa,
49003016	uleke kugendela ugoli wakwe we ditunyo yakudaha kumwingha nyeye mudahe kuwa na ludole lwe ditunyo hamwedu na udaha kugendela Muhe wakwe mugati yenu,
49003017	na fina Kilisito yekale mumimoyo yenu kwa njila ya dihuwi; na ninga muwe na misisi na kugimbisigwa muwendo,
49003018	muwe na ludole lwa kutanga hamwedu na wasunhile amagalamu, matali, masisilii na gengile,
49003019	na mumanye uwendo wa Kilisito ambawo ni umanyi ulokile umanyike wose, ninga mumeme telele umemelesi wose we Mulungu.
49003020	Hambiya muimwene yene udaha ukugolosa mulimo mugati yetu kena ludole lwa kugolosa mengi kusuma gaya gochikutasa ama kugadoga,
49003021	ditunyo duwe kuimwene mwikanisa na mwa Kilisito Yesu kufyeleko fyose, minyaka na minyaka. Hano.
49004001	Aniye hambiya nimohigwa kosoko ye Mundewa, nikuwatasani mwikale mikalile kifana ya wanhu wenangigwe mulwinango womwinangwe,
49004002	hamwedu na uholo na ubasi, na ufinyilisi aku mukilondela chila munhu na miyagwe muuwendo,
49004003	hanangeni kukolelesa uumwedu we Muhe mohigwa nawo ne idigoya.
49004004	Kwina mutufi umwedu na Muhe nawo umwedu, kifana fomwinangigwe chila munhu mwihuwi dimwedu dye lwinango lwenu,
49004005	Mundewa yumwedu, dihuwi dimwedu, ubatiso umwedu,
49004006	Mulungu yumwedu naye no Baba wa wose yowile kuchanhya ya wose na muwowose.
49004007	Ninga mboto hachinghigwa chose kulokela chipimo cha ichingwa cha Kilisito.
49004008	Hambiya igambigwa, Foyapululuke kulanga hakalonda mateka kahi kalafa chinghwa kuwanhu.
49004009	(kugamba hakakwila togoleni ina maana yaki halika sikugamba imwene naye hakadulika hasi hasisi ye chilunga?
49004010	imwene yadulike no mwene kahi yapululuke kuchanya kutali lugano kuloka ulanga wose, uleke yamemese finhu fyose.)
49004011	Ne mwene hakalafa wamonga wowe watumi, wamonga wagonesi, wamonga wainjilisti, wamonga wadimi na wamonga wafusa,
49004012	uleke kuwatandila wasunhile wowe tayali kutogoma mulimo, wo kujenga mutufi wa Kilisito
49004013	mpaka chose fochikuhokela umwedu we dihuwi na umanyi we Mwana we Mulungu na kukula kuunhu we chipimo che disika dye umememelesi wa Kilisito;
49004014	uleke fina ching'agendelele kuwa fyana fikulondigwa londigwa ne mawingo ga mafuso gatungigwe na wanhu, muufundi wawo wo udasi.
49004015	Wakuleka kulonga gaya ge chawelu muuwendo, aseye chikule umwakwe imwene Kilisito ambaye no ditwi,
49004016	kosoko muimwene umutufi wose ukiyoha hamwedu na kikolela chila chilungo chakwe, chikutogoma mulimo wakwe noho umutufi ukule digoya na kijenga uwecho muuwendo.
49004017	Ninga nikulonga na kuhomelesa muMundewa fina anyeye kulawa hambiya munghekale mikalile kifana ya wamembe fowakwikala muubwalasi we mahala gawo gehile;
49004018	kosoko wakugumigwa lwisa mukutanga kwawo na waleusigwa na uumi we Mulungu kosoko yo ubwalasi uwile mugati yawo kamei na ukugutu we mimoyo yawo;
49004019	wofa mangete kahi wakiguma musimbuli so uwihi wo usulumisi uleke wagolose chila aina ya nhenda ihile,
49004020	ninga nyeye hamukifusile kwa Kilisito gago!
49004021	Nikuhuwila muhulika foifusigwe kuhusu imwene na ichawelu iya yuwile mwa Yesu.
49004022	Tageni nhenda senu sa katali isihile sikubanika sikwandamila umelo ukwenda mbuli sa udasi,
49004023	na goloseleni wanhu washa mufidoga fye sihakili senu.
49004024	Na faleni unhu usha wumbigwe kwa futa ye Mulungu muhaki ye chawelu na usunhi.
49004025	Kulawa hambiya nhafi lekeni udasi kamei chila munhu yalonge ichawelu ne miyagwe, kosoko cha filungo chila chilungo chikuhuwila miyagwe.
49004026	Ninga munghadeseka langisiseni mungheje mugolosa sambi; dijuwa ding'hoswe mwikali ne inyono,
49004027	mung'hamwinghe luhoma luneka.
49004028	Imuhiji hambiya yang'ahije keli, ibeka yalime na kutogoma milimo kwa mikono yakwe ulekeyowe na cha kuweng'ha wamonga awakuhananga.
49004029	Mbuli sihile sing'alawe mumilomo yenu, ninga siswanu na asiya sikudaha kuwatasa awakuhananga ili siweng'he mboto awakuhulika.
49004030	Ninga munghamudese Muhe Musunhile we Mulungu, ambaye muimwene umo hamutoigwa lubonoto, mpaka dijuwa diya dya uhonyi.
49004031	Usungu wose, nyono, kudeseka, chowe na maligo galeguke ukwenu, ne chila aina yo wihi,
49004032	yuweni na ubasi chila munhu na miyagwe na mimoyo ya kilekelela nyenye kwa nyenye kifana Mulungu kulokela Kilisito foyawalekeleleni nyeye.
49005001	Hambiya muwe wanhu wakugolosa fina Mulungu foyakugolosa kifana wana wendigwa.
49005002	Kamei gendeni muuwendo ifina Kilisito foyachendile seye hoyokilafa imwecho kufa kosoko yetu hakowa chilafwa che mhungile na kuwa nhambiko kwe Mulungu.
49005003	Ninga idihabwa na gose gehile mung'hagese hata kugataja ago gasikwendigwa kuwanhu we Mulungu.
49005004	Kunghowe chinyala, maligo, malumo, kahi ufumbi kosoko gasikuhanangigwa ukwenu, hanyuma yakwe du muwe wanhu wa kulumba.
49005005	Langisiseni lugano fina umo mugati yenu mwichaka muchilanga kahimunhu mwihi, ama yoyose musulumisi (mufugamila we sisanamu) yene uhasi muundewa we Kilisito na we Mulungu ayo lo kwichaka chakasi.
49005006	Munhu yang'awadanhilise kwa mbuli sakwe sibwalate. Mana nikumutamilani ni kosoko ya iino inyono ye Mulungu ikuwejila wana awasikuhulika.
49005007	Kahi munghakihase nawo,
49005008	kosoko chigele chiya hamuwa mulwisa ninga hambiya muwa muujelu we Mundewa; gendeni kifana wana we ujelu.
49005009	(kosoko dimudyo dye ujelu dikoneka nadyo ni; uswanu, haki ne chawelu)
49005010	mugese Kukonha agaya gakumwedesa Mundewa.
49005011	Ninga munghakihase na nhenda sihile se dichisa ambaso hasikweleka, ninga gagubuleni,
49005012	kosoko agakugoloseka ukwawo muchifiso ni chinyala hata kugalonga;
49005013	ninga gose gagubuligwe gakoneka munje muujelu, kosoko chila chikoneka chichoo no ujelu.
49005014	Ninga igambigwa, Handiko winuke gweye ugonile, winuke mudifa na Kilisito kokwingha ujelu.
49005015	Kilangisiseni fomukugenda siyo kifana wanhu wabwalasi ninga wabala
49005016	Togomeleni ugele fiswanu kosoko ichigele chino ni cha wihi.
49005017	Ninga munghowe wabwalasi bali tangeni agaya Mundewa goyakwenda.
49005018	Munghalewe gimbi na difai, kosoko umo mugati yakwe mwina wihi; ila memesigweni Muhe,
49005019	Kitamiliseni munhu na miyagwe aku mukwimba sabuli ne sinyimbo se tensi sa lohoni, aku mukwimba na kubwedelela Mundewa mufidoga fyenu fyose,
49005020	chila ijuwa na kwa chila chinhu lumbeni mudisina dye Mundewa watu Yesu Kilisito kwe Mulungu Baba.
49005021	Munghakibese munhuna miyagwe kosoko ya kumogoha Kilisito.
49005022	Anyeye muwanawake wahulikisiseni wagosi wenu kifana kumuhulika Mundewa,
49005023	kosoko mugosi no ditwi dye mwanamuke kifana Kilisito fo ye ditwi dye dikanisa mutufi na imwene no Mwihula.
49005024	kifana dikanisa fodikumuhulika Kilisito basi wanawake nawo wawahulike wagosi wawo kwa chila chinhu.
49005025	Anyeye wagosi wendeni wafele wenu, fina Kilisito foyajendile dikanisa mpaka yakilafa kosoko yakwe
49005026	uleke yakilafe kosoko yakwe na kudisunha kwa meji mwimbuli yakwe,
49005027	uleke yalafe ikanisa iswanu dichaka wihi kahi ilema dya wihi wowose ili duwe isunhile dichaka dyodyose dihile.
49005028	Awagosi wawende wanawake wawo kifana fowakuyenda imitufi yawo, imunhu yakumwenda imuke yakiyenda imwecho,
49005029	kosoko kwichaka munhu iyakuudesekela mutufi wakwe imwecho bali yakuwingha ndiya na kuutunduliya kifana Kilisito naye foyakudigolosela dikanisa.
49005030	kosoko seye cha filungo fya mutufi wakwe.
49005031	kosoko ya iyo mugosi yakuleka iBabakwe ne ing'ina na kiyandamila ne muke, nawo weli wakuwa mutufi umwedu.
49005032	Isili ino nghulu aniye to nikulonga du ikuhusu Kilisito na dikanisa;
49005033	Ninga chila munhu yamwende imuke fina foyakiyenda imwecho na imufele yanghaleke kumogoha imulume.
49006001	Muwana wahulikeni awaweleke mwi Mundewa, kosoko nhafo no fiswanu.
49006002	Wengheni chogoho awaBaba senu na awang'ina senu. (adino no dilagiso dye nghonga dine dilagano),
49006003	fina yokuwa mbuli inogile ukwenu, kamei mokwikala chigele chitali muchilunga,
49006004	Anye nanye waBaba munhu munghawande wana wenu, hadi wapate nyono, ninga waleleni mumafuso maswanu na maloleso ge Mundewa.
49006005	Anye muwatumwa wahulikeni awandewa wenu we chilunga kwa kogoha na kuchichima kwa chidoga chose fina fomukumugolosela Kilisito;
49006006	munghagolose du kosoko wawoneni na meso, na nyendesa ya meso du, ninga goloseni kifana watogomi wa Kilisito, awakugolosa kifa na Mulungu foyakwenda kulawa kumimoyo.
49006007	Goloseni milimo yenu kwa chinyemi, kifana mukumugolosela Mundewa ninga wanhu,
49006008	manyeni fina dyodyose diswanu dikugolosigwa na yoyose mutumwa ama simutumwa Mundewa yakwija yalafa maliho gakwe.
49006009	Anye nanye muwandewa wagoloseleni nheifo, lekeni kuweng'ha itisi manyeni fina anye nanye mwina Mundewa wenu kulanga ambaye no mukulu wawo nawo, na mugati yakwe mwichaka kubagula.
49006010	Kwa kumalagisa, nikugamba, imeni ngwingwi mwi Mundewa na kwa udaha we ludole lwakwe mukulu.
49006011	Faleni filama fyose fye Mulungu, noho mudahe kwima kitowa ne simhando sa Luhoma,
49006012	kosoko Inyisuma yetu seye siyo Nyisuma ye mitufi na sakame ninga ni udaha no ludole lwa wakulu we ichisa muchilunga achi, Ninga ni nghondo ya mhepo na wihi muchilunga cha muchanhya.
49006013	Hambiya londeni filama fyose fye Mulungu, uleke muwe na ludaha mwijuwa dya magesa, na fomukumala nheifo kwima imeni ngwi.
49006014	Hambiya mukwima nako imeni akuno mukifasa mukanda we ichawelu muchuno na kufala ngulo ye chuma ye chawelu muchifa,
49006015	na migulu yenu yuwe tayali kosoko ya mbuli swanu ye idigoya;
49006016	hamwedu na gago, londeni ne ngula ye dihuwi uleke sime umoto we misale ya luhoma.
49006017	Kamei londeni nghofiya ya wokofu ne dipanga dye Muye, nadyo no mbuli ye Mulungu.
49006018	Taseni chila ugele mu Muhe, kwa mataso gose na nhala. Muwe meso na munghofe mimoyo watasileni hata awamonga awanhu we Mulungu.
49006019	Ninga na niye nitasileni uleke Mulungu yaning'e mulomo uwechaka chogoho, mulomo wo kulonga chifiso che imbuli swanu imbuli yakwe.
49006020	Fina aniye nigaluka na munyamhala kosoko ye Imbuli swanu, ninga hambiya namuchifungo taseni uleke nilekeligwe nilonge imbuli yakwe fina fonikuhanangigwa nilonge mulamuso wo kumalagisa.
49006021	Hambiya manyeni fina fonuwile na fonikugolosa, fina iTikiko mundugusetu mwendigwa na mutogomi yahuwilike mwe Mundewa imwene yeja yawatamila chila chinhu.
49006022	Nimwigala ukwenu kosoko ya iyo du, ili mwije mumanye ifene fochuwile kamei yawagumeni moyo mufidoga fyenu.
49006023	Idigoya yuwe na nyeye wandugu, na uwendo, hamwedu ne dihuwi kulawa kwe Mulungu Baba na Mundewa wetu Yesu Kilisito.
49006024	Mboto yuwe na nyeye mose mukumwenda Mundewa Yesu Kilisito na kwa wendo usikufa.
50001001	Aniye Paulo na Timoseyo, watogomi wa Kilisito Yesu, Kuwasunhile wose mugati ya Kilisito Yesu awowile Filipi, hamwedu na maasikofu na mashemasi:
50001002	Dihewa dyuwe hamwedu nanye ne digoya dikulawa kwe Mulungu iBaba yetu ne Mundewa wetu Yesu Kilisito.
50001003	Nikumulumba iMulungu wangu chila fonikumugelegelani;
50001004	majuwa gose fonikumutasilani anyeye mose na kulonga sisala sangu kwa chinyemi,
50001005	nikulumba kosoko ya ulugota lwenu mung'endelesa imbuli swanu kulawa dijuwa dya bosi mpaka hambiya.
50001006	Na dyonihuwile fina chawelu nodino, iyakongese umulimo umuswamu mumimoyo yenu kowigala ku ndumiliso hata mwijuwa dya Yesu Kilisito.
50001007	Nhafo nofo nikwendigwa nimudogeni anyeye mose, kosoko muwa mumoyo wangu, kosoko chose chihangila imboto ino, iyokohigwa kwangu na umulimo wo kuimilisa na kuimilila imbuli ye Mulungu.
50001008	Kosoko iMulungu no muhomelesi wangu, ifene fonikumonelani nghwina anyeye mose muwendo wakwe Kilisito Yesu.
50001009	Diwombi dyangu nodino, uwendo wenu wongesekele kahi lugano, muumanyi ne misungu yose,
50001010	uleke mugafumile amaswanu lugano, kahi muwe na fidoga fiswanu mwijuwa dya Kilisito,
50001011	mumemesigwe mamudyo ge chelu, agekwija kwa njila ya Yesu Kilisito, kwa kutogolwa na kutunyigwa kwe Mulungu.
50001012	Nikuhananga anyeye wandugusangu mumanye fina gose aganipatile ganipata chawelu kosoko ya kuigendelesa mbuli swanu,
50001013	hata awasilikali na wamonga matewa wamanya fina inyohigwa yangu ni kosoko ya Kilisito;
50001014	na wengi wa wandugusangu wasindamikwa mugati ye Mundewa kosoko ye nyohigwa yangu na kugendelela kuwa wakangasi mu imbuli ye Mulungu wechaka chogoho.
50001015	Awamonga wekumuhubili Kilisito kwa chimwefe na nyisuma, ninga awamonga kwa fidoga fiswamu.
50001016	Awakeli wekumuhubili kwa wendo, wamanyile fina nyikigwa kosoko niimilile injili;
50001017	awenghonga wekumuhubili Kilisito kwa chimwefe, ng'o si kwa mimoyo mijelu, wamanyile fina wokongesa amagayo ge nyohigwa yangu.
50001018	Kahi choni? Amba kwa sinjila sose, yuwe kwa kiigilisa ama ye chawelu, Kilisito yakuhubiligwa; naniye nina chinyemi.
50001019	Heye, nobwedelela. Kosoko nimanya fina kwa njila ya mawombi genu ne utasi wa Muhe wa Yesu Kilisito agano gogaluka kulekeleligwa nyihulwa yangu,
50001020	ifene fonigojele na kuhuwila lugano fina sidaha kupata chinyala ng'o, amba kwa usindamiki mukulu fina majuwa gose Kilisito yakutunyigwa mumutufi wangu, inghowa kwa uwumi kahi kwa difa.
50001021	Kosoko ukwangu aniye kuwa mumi ni Kilisito, na kufa ni nyongesa.
50001022	Inghowa kuwa mumi chimutufi, ago no mamudyo go umulimo ukwangu. Nikali mumanhonge dyonikwendigwa nisagule sikutanga.
50001023	Nikanhamiswa hagati ya mabuli meli. Nikusulumila kuleuka nghekale na Kilisito, ayo no iswanu lugano.
50001024	Ninga kusigala chimutufi kukuhanangigwa lugano kosoko ya nyeye.
50001025	Nihuwile nheifo, nimanya fina nosigala na kugendelela nanyeye mose, ya magendelelo genu ne chinyemi mwihuwi,
50001026	uleke mudahe kongeseka kuwa ne itunyo mugati ya Kilisito Yesu, kosoko ye nyija yangu ukwenu kahi.
50001027	Ninga sinhenda senu suwe kifana Imbuli swanu ya Kilisito foikulagisa, uleke ningheja na kumonani anyeye, kahi nghona sijile, nihulike sinhenda senu, fina mwima ngwingwingwi mu Muhe yumwedu, na chidoga chimwedu kosoko ye dihuwi dye imbuli swanu,
50001028	munghogohe mbuli yoyose ya wanghondo wenu. Achino no chitangilo cha hajelu cho kwagilila kwawo, ninga uhonyi wenu uwukulawa kwe Mulungu.
50001029	Kosoko mwinghigwa anyeye kosoko ya Kilisito si kumuhuwila du, ninga na kudumangiswa kosoko yakwe,
50001030	mwingisigwa munghondo iya yomuyonile ukwangu, na hambiya mukuhulika fina ninayo.
50002001	Hambiya inghowa kwina sindamiko yoyose mugati ya Kilisito, ganghowa baho mahoso gogose ga wendo, unghowa baho lugota wowose we Muhe, nghona kwina ndekelela yoyose no ubasi,
50002002	memeleseni inyemo yangu, mudahe kuwa na chidoga chimwedu, wendo umwedu, moyo umwedu, mudoge hamwedu.
50002003	Munghagolose mbuli yoyose kwa kisuma ama kwa kiyona, ninga kwa uholo chila munhu yamone imiyagwe muswamu kusuma imwenecho.
50002004	Chila munhu yanghalongose simbuli sakwe, ninga yalongose simbuli sawayagwe.
50002005	Yuweni na chidoga chicho mugati yenu, ichuwile mugati ya Kilisito Yesu,
50002006	yuyo, iyowile kulawa kunghonga futa ya Mulungu nghonile inyuwa muliganyo ne Mulungu chinhu cha kikolelela nacho,
50002007	amba hakegolosa kechaka kulu, kuwa kefana mutumwa, kwelekwa kefana wanhu wose.
50002008	Kahe foyoneke kena futa ya munhu, hakakidulisa na kuwa muholo hata mwifa, mwifa dyo musalaba.
50002009	Hambiya iMulungu hakamukwisa lugano, na kumulugutisa disina dyakwe kusuma masina gose,
50002010	noho kwa disina dya Yesu chila ifindi difugame, dya ifinhu fyose fya kulanga na fye yisi na ifyuwile hasi ye yisi,
50002011	na chila ilimi digambe nhafi Yesu Kilisito no Mundewa kwa ukulu we Mulungu Baba.
50002012	Hambiya, wendigwa wangu, fina amajuwa gose fomugendelele kuwa na moyo wa chogoho, siyo ichigele chonyowile nanyeye du, amba hambiya lugano ichigele chosuwile nanye, togomeni kwa kogoha na kutetema kosoko yo uhonya wenu;
50002013	kosoko iMulungu noyekutogoma mulimo mugati yenu, kwenda kwenu na kutogoma kwenu, muumemelesi we nyenda yakwe.
50002014	Goloseni chila mbuli bila ya nghalasi ama nyiyusa,
50002015	mudahe kuwa wana we Mulungu mwichaka ilema, kahi udasi, mwichaka chinhu chochose chikumusigani mu cheleko chino cho ufudutu, ichagilile, chomukoneka anyeye mukwakaika muchilunga,
50002016	mukolelele imbuli yo uumi, nidahe kuwa na soko ya kitunya mwijuwa dya Kilisito, nhafi sabilime chaka ama sakiidasa chaka.
50002017	Hata ninghalafigwa uumi wangu kefana sadaka kosoko ye dihuwi dyenu kwe Mulungu, nokuwa na nyemo lugano, kahe nosangalala hamwedu nanye mu nyemo yiyo.
50002018	Anyeye nanye nheifo bwedeleleni kahe bwedeleleni hamwedu naniye.
50002019	Mundewa Yesu yanghenda, nikuhuwila kumutuma Timoseyo ukwenu chimwande, nidahe kugumigwa moyo nani ne simbuli se inyuwa yenu.
50002020	Kosoko nechaka munhu yungi ye hamwedu nani kefana imwene, iyodaha kumulangililani kwa moyo.
50002021	Kosoko awanhu wengi wekwenda simbuli sawo siyo sa Kilisito Yesu.
50002022	Anyeye mose mumumanya Timoseyo ne nyituma yakwe kefana mwana na Babakwe mumulimo we Injili.
50002023	Hambiya nikuhuwila kumutuma yuyo chimwande fonikanimanya agakanipata;
50002024	nani nimuhuwila Mundewa fina nokwija nimwenecho chimwande kahe.
50002025	Amba hanidoga yendesa kumutuma ukwenu Epafulodito, mundugusangu kahe mutogomi nani kahe chitung'ati miyangu, kahe mutumigwa wenu na mutogomi we finhu fonikwenda,
50002026	kosoko hakowa na nghwina nanye mose lugano, kuwa na usungu nanye lugano, kwasoko hamuhulika hakowa mutamu.
50002027	Chawelu hakowa mutamu, habehi na kufa. Ninga iMulungu hakamonela ubasi, kahe siyo ukwenu du amba no ukwangu nani, uleke ninghowe na sungu muchanhya yo usungu.
50002028	Hambiya nghitahidi lugano kumutuma, uleke munghamona kahi mumwayemwaye nani mhungulilwe usungu wangu.
50002029	Ninga muhokeleni imwene mugati ye Mundewa kwa nyemo yose; kahe muwe na chogoho na wanhu kefana imwene,
50002030	kosoko hakowa habehi kufa na kwangamisa uwumi wakwe kosoko yo mulimo wa Kilisito, uleke yamalagise agahunguke mu mulimo wenu ukwangu.
50003001	Kumalagisa, wandugusangu, bwedeleleni mwi Mundewa. Kuwawandikilani simbuli sisiya sonawandikile sikusoka kosoko sowatasa nyeye.
50003002	Kinegeni ne awanhu wefane mabwa, kinegeni na wekugolosa uwihi, kinegeni na wanhu awekitema mumitufi yawo.
50003003	Kosoko aseye chawalami we chawelu, ichikumufuga Mulungu mu muye, ne ditunyo dya Kilisito Yesu, na wanhu wesikihuwisila simbuli se chimutufi.
50003004	Ninga aniye nani nikudaha kihuwisila simbuli se chimutufi. Nghona hena munhu yakudoga yakudaha kihuwisila simbuli se chimutufi aniye ninaso itewa:
50003005	nafinigwa dijuwa dya munana, na munhu wa ditaifa dya Isilaeli, wa dikabila dya Benyamini, Muebulaniya nyelekwe na Waebulaniya; munghola itolati aniye na Ifalisayo,
50003006	kunyituma nadidumangisage dikanisa, muchawelu ye itolati hanyuwa namunjelu. Ninga amabuli gose gonyonage gena faida ukwangu, hanigawala hasala kosoko ya Kilisito.
50003007	Ninga amabuli gose gonyonage gena faida ukwangu, hanigawala hasala kosoko ya Kilisito.
50003008	Chawelu nikugatala amabuli gose kefana hasala kosoko yo uswamu wichaka muliganyo wo kumumanya Kilisito Yesu Mundewa wangu. Kosoko yakwe mhata hasala ya mabuli gose, nikugatala kefana chinhu chilemigwe uleke nimupate Kilisito
50003009	na koneka mwe imwene, nechaka chawelu yangu nimwenyecho, iikupatigwa kwa kwandamila sheliya, ninga iikupatigwa kwa kumuhuwila Kilisito, ichawelu iikulawa kwe Mulungu iihuwile dihuwi;
50003010	uleke nimumanye imwene na uludole wo kwinuka kwakwe muchilalo, na ulugota wa magayo gakwe, na kuliganiswa ne difa yakwe,
50003011	uleke inghadahika nani nije ninuligwe kulawa kwa wofile.
50003012	Sidaha kugamba ngaluka nisuma ama ngaluka memelekela; amba nikudoha uleke nidigolose dyuwe dyangu, kwasoko iKilisito Yesu kanigolosa nuwe wakwe.
50003013	Wandugusangu, sidaha kugamba ngaluka nidikola; amba imbuli imwedu yonikulonga noyino, kugasimilwa gose agowile kunyuma na kuchunyunhila ku agowile kumwande yangu,
50003014	nikudoha uleke nidipate digeleko idiswamu lugano dyo ulwinango mukulu we Mulungu mugati ya Kilisito Yesu.
50003015	Lekeni aseye chose chiwakangasi chidoge nheifo; hata munghadoga gengi mu mbuli yoyose, Mulungu kowagubulilani didyo nadyo.
50003016	Ninga chigendelele kuwa muchawelu yenele yochinayo.
50003017	Wandugusangu, munyandamile aniye, na kuwalanga awanhu awekwandamila umufano wochiwenghileni.
50003018	Kosoko awengi, wa awenele nigendelele kumutamilani kahe hambiya nikumutamilalani kwa masosi, wakwila kefana wanghondo wo musalaba wa Kilisito.
50003019	Indumo yawo ni kubanigwa, mulungu wawo ni sinda, kahi wekitunya mu chinyala chawo, awekudoga amabuli ge chilunga.
50003020	Ninga ukaya wetu aseye wuwa kulanga, kahi kulawa uko chikumugojela iMwihula, iMundewa Yesu Kilisito,
50003021	iyakayeubidula umutufi wetu uwichaka ludole, udahe kuliganila no mutufi wakwe we ditunyo, kwa udaha uwukumudahisa kufigolosa ifinhu fyose fyuwe hasi yakwe.
50004001	Hambiya, wandugusangu, wonikumwendani na kumonelani ngwina, inyemo yangu ne nghofiya yangu, gendeleleni kwima ngwingwingwimwe Mundewa wendigwa wangu.
50004002	Nikumutasa Ewudiya na Sindike wowe na chidoga chimwedu mwe Mundewa.
50004003	Kahe nikukutasa agwe nagwe, mwituma we chawelu, uwatase awanawake wano, kosoko hawagolosaga hamwedu naniye umulimo we mbuli swanu hamwedu na Kilemendi na awamonga wochagolosanyage umulimo, awandikwe masina gawo mu chitabu cho uwumi.
50004004	Bwedeleleni mwi Mundewa majuwa gose; kahi nikugamba, bwedeleleni.
50004005	Awanhu wose waumanye uholo wenu. iMundewa kamala keja.
50004006	Munghakiidase kwa mbuli yoyose, ninga kwa chila chinhu kwa kutasa na kufuga hamwedu ne dilumbo lekeni ifinhu fomukwenda fimanyike ne Mulungu.
50004007	Ne digoya dye Mulungu, idilokile umanyi wose, didime imimoyo yenu ne misungu yenu mu Kilisito Yesu.
50004008	Kumalagisa, wandugusangu, simbuli sose se chawelu, simbuli sose se chogoho, simbuli sose sichaka koneligwa, simbuli sose selile, simbuli sose so uyendo, simbuli sose se ditunyo diswamu, inghowa kwina chinhu chochose cha kutunya, dogeni simbuli senele siso.
50004009	Simbuli somukifusile na kuhokela na kuhulika na kona ukwangu, sigoloseni; ne iMulungu we toyoyo kokuwa hamwedu nanye.
50004010	Nina chinyemi mwe Mundewa lugano kosoko hambiya monesa ifyene fomowile hamwedu nani; hamuwa hamwedu nani chawelu, ninga hamuswela luneka.
50004011	Sikulonga gano kosoko nechaka chinhu nihungukiligwa; kosoko nghifusa kumemeswa na hali yoyose yoninayo.
50004012	Nimanya kuwa na finhu fikefu kahe nimanya kuwa na fingi; mu hali yoyose nikifusa isili yo kwiguta na kona njala, kuwanafyo na kuwa chaka.
50004013	Nina udaha wa kusuma simbuli sose mugati ye mwene iyekuniguma uludole.
50004014	Amba hamugolosa fiswamu, kwa kuwa hamwedu nani mumagayo gangu.
50004015	Kahe anyeye mo Wafilipi mowenyecho mumanya fina mu nghonga ye Injili, fonaleguke Makedoniya, hasowile na ikanisa dingi idyowile hamwedu nani mu ndafa na kuhokela ninga anyeye mwiwene;
50004016	kosoko hata kuya Sesalonike hamunigalila finhu fya kunisapusa siyo kamwedu amba majuwa itewa.
50004017	Munghagambe nikusulumila ifinhu fomwanyingile du; amba nikusulumila amamudyo ge nyongeseka yenu.
50004018	Ninafyo finhu fingi, na kongesekela; nimemelekela, mhokela kwa mukono wa Epafulodito ifinhu afiya ifilawile ukwenu, mhungile ya mafuta, sadaka yendeke, iikumwendesa Mulungu.
50004019	Ne Mulungu wangu yawamemeleseni chila chomukwenda ifyenele ugoli wakwe fouwile, mu ditunyo dhya Kilisito Yesu.
50004020	Kwe Mulungu wetu na Baba ditunyo dyuwe ukwakwe amajuwa gose. Hano.
50004021	Munamusile chila musunhile mugati ya Kilisito Yesu. Awandugusangu awowile na niye wekumulamusani.
50004022	Awasunhile wose wekumulamusani, awaya awowile mu nyumba ya Kaisali.
50004023	Dihewa dye Mundewa Yesu Kilisito dyuwe hamwedu ne fidoga fyenu.
51001001	Aniye Paulo mutumigwa wa Kilisito Yesu kwa wendo we Mulungu, na Timoseyo imundugusetu,
51001002	Kuwandugusangu awasunhile muchawelu ya Kilisito awowile Kolosai; Dihewa dyuwe nanye, ne idigoya dye Baba yetu Mulungu.
51001003	Chikumulumba Mulungu, iBabakwe we Mundewa wetu Yesu Kilisito amajuwa gose ichigele chochikuwatasila,
51001004	kosoko hachihulika dihuwi dyenu kwa Kilisito Yesu na uwendo womwinawo kuwasunhile wose,
51001005	kosoko ye dihuwi dyomwikiligwe kulanga. Mwihuwi didyo, hamuhulika katali simbuli sakwe se ichawelu ye Imbuli Swamu
51001006	iyafikile ukwenu, kifana foyowile muyisi yose, ikweleka mamudyo na kukula, kifana foyikukula ukwenu nako, kulawa dijuwa dyomwahulike na kumanya dihewa dye Mulungu muchawelu,
51001007	kifana fomwafusigwe na Epafula imwendigwa na mutumigwa miyetu. Kagaluka mutumigwa wa kuhuwilwa wa Kilisito ahanhu hetu
51001008	naye hakachitamila uwendo wenu ukwetu mu Muhe.
51001009	Kosoko yiyo, kukongela dijuwa dyochawahulike, chisilekile kumutasilani, kumutasa iMulungu yamumemeseni umanyi we isinhenda sakwe, no ubala womukwinghigwa ne Muhe wakwe.
51001010	Mugendelele kwikala ifene iMundewa foyakwenda na kugolosa gose agekumwendesa. Inyikala yenu yeleke mamudyo ge milimo yenu imiswamu kugendelela mu umanyi we Mulungu.
51001011	Mudahiswe no udahi wose, wo uludole wo ukulu wakwe, noho mudahe kufinyilisa na gose, hamwedu ne chinyemi;
51001012	mwingheni ilumbo iBaba iyachinghile kuhokela uhasi wa wasunhile mu ujelu.
51001013	Imwene hakachihonya muludole we chisa, na kuchisanyisila mu undewa we Mwanagwe mwendigwa;
51001014	iyekuchingha uhonya wo kulekeleligwa uwihi.
51001015	Imwene no futa ye Mulungu inghekoneka, mwelekwa we bosi we fyumbigwe fyose.
51001016	Kugendela imwene ifinhu fyose fyumbigwa, ifyuwile kulanga na ifyuwile muisi, ifikoneka na ifisikoneka; fyuwe fya magoda go undewa kahi magoda ga udaha, kahi ga ludole na udaha. Ifinhu fyose fyumbigwa kwa injila ye imwene kosoko ya imwene.
51001017	Naye yejayowa ugele ifinhu fyose na ifinhu fyose finghali fyuwe, na umwakwe ifinhu fyose fikikolelesa hamwedu.
51001018	Imwene no ditwi dyo umutufi, dikanisa; kahe imwene no nghonga, no mwelekwa we bosi wa awafile, imwene no chilongosi wa fyose.
51001019	Kosoko mugati yakwe hayendesa umemelesi wose we Mulungu wikale;
51001020	na kugendela imwene ifinhu fyose filamulwe foyafulusa kugolosa ihoso ne isakame yo musalaba wakwe; ifinhu fyose ifyuwile muisi na ifyuwile kulanga.
51001021	Anyeye, umowile aho bosi mulekigwa, kahe wanghondo mufidoga fyenu, kwe sinhenda senu sihile,
51001022	hambiha kamulamulani mumutufi wakwe, na kwa difa dyakwe, uleke yamwigaleni hamwande yakwe, wasunhile, mwichaka wihi,
51001023	mwikale mu dihuwi, mwikigwe muchanhya ye nghindiso, munghafumile kusingisigwa na kuleka dihuwi dye imbuli swamu iyahubiliigwe kwe ifyumbigwe fyose ifyuwile mu yisi; iyene aniye Paulo hanigaluka mutumigwa wakwe.
51001024	Hambiya nina chinyemi mu magayo goninago kosoko yenu; kahe nikugamemelesa mumutufi wangu amagayo agahunguke mumutufi wa Kilisito, kosoko yo umutufi wakwe, dikanisa,
51001025	dyonigaluke mutumigwa wo mulimo we Mulungu fina foninghigwe, kosoko yenu; umulimo wo kugolosa imbuli ye Mulungu inghamanyike.
51001026	Imbuli aiya iyafisigwe kulawa katali fyotoke ifyeleko fyose, hambiya igubuligwa ku wasunhile wose.
51001027	Mulungu iyendile kuwatamila ifene fouwile ugoli we ditunyo dye imbuli aino kuwamembe, uwo no Yesu mugati yetu dihuwilo dye ditunyo.
51001028	Yuyo nochikuwatamilisa imbuli yakwe, chikumujama chila munhu, na kumufusa chila munhu, mu umanyi wose uleke chimwigale chila munhu yamemelekele kwa Kilisito.
51001029	Nani nikiidasa kwa ludole lose kwe imbuli iyo, kwa udaha uukulawa ukwakwe uwuwile mugati yangu.
51002001	Kosoko nikuhananga anyeye mumanye ukulu we nyituma yangu kosoko yenu, na kosoko ya awoile Laodikiya, hamwedu na awanhu wose awasinimanyile;
51002002	uleke wahongesigwe mufidoga fyao, wakuhanganisigwa na uwendo, wakapate ugoli wose wa kumanya kwa chawelu, wamanye imbuli ifisigwe ye Mulungu na Kilisito imwenyecho,
51002003	iyina mugati yakwe ugoli wose wa ubala hamwedu no umanyi uwikigwe.
51002004	Nikumutamilani imbuli aino, imumhu yangheje yamudanhilisani kwa mbuli sa kukochelesa.
51002005	Hata ninghowa nahechaka chimutufi, mumanye fina nahamwendu nanye chimuhe, kwa nyemo kosoko ya kona ifene fomwimile chawelu mwihuwi dya Kilisito.
51002006	Hambiya fina fomumuhokele Kilisito Yesu, iMundewa, gendeleleni kwikala naye nhaifo;
51002007	mukijimbila na kujengwa naye; mugolosigwa ngwingwingwi mwihuwi, ifene fomufusigwe; na kugendelela mwi lumbo.
51002008	Langisiseni imunhu yanghawagolose kifana mwa watumwa kwa umanyi wakwe na udasi uwichaka chinhu, ifene awanhu we iyisi fowahokele, ifene amafuso age iyisi agakatali fogowile, nago ng'o si ga Kilisito.
51002009	Kosoko mugati yakwe mwina umemelesi wose we Mulungu, ifene fouwile mumutufi.
51002010	Nanye mumemelekela mugati yakwe imwene no ditwi dyo ukulu wose na undewa.
51002011	Mugati yakwe mufinigwa ku dikumbi disigolosigwe kwe imikono, kwa kuuhambula umutufi we inyama, kwa dikumbi digoloseke kwa njila ya Kilisito.
51002012	Kahe hamusikigwa hamwedu naye, mu ubatiso; na kwinuka hamwedu naye kwa kuhuwila uludole we Mulungu iyamwinule mudifa.
51002013	Nanye fomofile muwihi kuleka kufinigwa mumitufi yenu, hakawagolosa mwawomi hamwedu naye foyamalile kuchilekelela uwihi wetu wose;
51002014	foyamalile kuilegusa diwandiko dyoa uwihi wetu idyawandikwe kuchisongesa hoyailegusa inghowe baho kahi haibamandiligwa mumusalaba.
51002015	Foyamalile kuhambula ukulu na undewa na kusigubula kwa ludole, hakabwedelela naso mumusalaba uwo.
51002016	Hambiya imunhu yanghawaliganise nyeye mufyakudiya kahi ifinhu fyo kunywa, kahi kosoko ye sikukuu kahi kulawa ko umwesi kahi kosoko ye sabato.
51002017	Isimbuli aso hasuwa inyefu dya isimbuli isikwija; amba umutufi no Kilisito.
51002018	Imunhu yanghawahokeni digelo dyenu, kwa kinenela kwa kwenda kwake imwecho na kufuga malaika, kwa kigamba kwa magubulo gakwe na kiyona chaka kwa umanyi wakwe we chimunhu munhu;
51002019	kahe iyalekile kikolela ngwingwi mwitwi dyo umutufi. Kulawa imwene umutufi wose ukukula na kukoleleswa hamwedu ne ifilungo ne isinghwali, ukukula kwa udaha wa Mulungu.
51002020	Nghona mwafile hamwedu na Kilisito kulawa kumafuso agakatali agechilunga, nhani mukwikala kifana mwawanya muchilunga? Nhani mukugendelela kulongosigwa na malagiso,
51002021	Munghakole, munghawonje, munghakwafe
51002022	ifinhu afyo fyose fikubanika ugele wofikutumiigwa; na kugendelela kwandamila malagiso na mafuso ga awanhu?
51002023	Asino sikonesa kifana sina misungu, mumafugo gomukigolosele mowenyecho, na kufuga na kuudima umutufi kwa ukali; ninga gechaka ludole lwa kuwalemesa usulumisi wo mutufi.
51003001	Hambiya halika mwinuka muchilalo hamwedu na Kilisito, galangiseni agowile kuchanhya, koyowile Kilisito, kekala ku mukono wo kulume we Mulungu.
51003002	Dogeni agoile kuchanhya, siyo age muchilunga.
51003003	Kosoko hamufa, na uumi wenu ufisigwa hamwedu na Kilisito mwi Mulungu.
51003004	Ugele Kilisito foyawija yakoneke yuyo uwumi wetu, noho nanye mukwija mukoneka hamwedu naye mwitunyo dyakwe.
51003005	Kosoko yiyo, ikomeni chila mbuli iyihile ye chilunga iyuwile umwenu: Dihabwa, uwafu, kusulumila, magelegesi gehile, usulumisi wihile, na kufuga ifisikimunhu.
51003006	Kosoko ya gago inyono ye Mulungu ikwija.
51003007	Mugaga anyeye nanye hamugendela katali, fomowage mugago.
51003008	Amba hambiya gekeni kutali nanye ago gose: Inyono, fihi, uwihi, amaligo na amaligo mumilomo yenu.
51003009	Munghakidanhilise, kosoko mufulusa kuhambula uunhu wenu wa katali hamwedu ne sinhenda sakwe;
51003010	na kuufala uunhu musha, uukugolosigwa musha noho upate umanyi kifana imwenyecho iyawombile.
51003011	Aho hechaka Muyunani kahi Muyahudi, kufinigwa kahi kuleka kufinigwa, mugeni kahi mumataifa, mutumwa kahi isimutumwa, amba iKilisito no gose, na mugati ya gose.
51003012	Hambiya, kosoko mugaluka wanhu musaguligwe ne Mulungu, wasunhile umukwendigwa, faleni moyo wa ubasi, uswamu, unenenghesi, chogoho, uholo, na ufinyilisi,
51003013	mukitase na kilekelela, imunhu yanghowa kena mbuli ne miyagwe yamulekelele fina iMundewa foyawalekelele anyeye nanye mukilekelele nheifo.
51003014	Kahe, muchanhya yago gose kiyoheni uwendo no chifungo cha umemelesi.
51003015	Na digoya dya Kilisito dilamule mufidoga fyenu; nodyo mwenangiligwe, mumutufi umwedu, kahe muwe wanhu wa ilumbo.
51003016	Imbuli ya Kilisito ikale kwa umemelesi mugati yene, mukifuse na kijama chila munhu na miyagwe mu ubala wose, na kwimba sabuli na nyimbo, na nyimbo se Chimuhe; akuno mukumwimbila Mulungu kwe ilumbo dyose mufidoga fyenu.
51003017	Na chila chomukugolosa, kwa mbuli au kwa nhenda, goloseni gose mwisina dye Mundewa Yesu, akuno mukumulumba Mulungu Baba kugendela imwene.
51003018	Anyeye muwanawake muwahulike awalume senu, ifene foyagilwe mwi Mundewa.
51003019	Anyeye muwagosi, wendeni awake senu munghowe na ukali nawo.
51003020	Anyeye muwana wahulikeni awaBaba senu na awang'ina senu musimbuli sose; kosoko imbuli ayo ikumwendesa Mundewa.
51003021	Nanye muwaBabamunhu, munghawande awana wenu wangheje wafifihala mufidoga fyawo.
51003022	Anyeye muwatumwa muwahulike awakulu wenu we chilunga, musimbuli sose, siyo kiyonesa mumeso, kefana awekikomba kuwanhu, ninga kwa moyo muswanu akuno mukumogoha Mundewa.
51003023	Chila dyo mukugalosa goloseni kwa moyo, fina kwi Mundewa kahe si kwa wanhu,
51003024	mumanye nhafi mohokela kwe Mundewa uhasi kifana igelo dyenu; mukumutogomela Mundewa Kilisito.
51003025	Kosoko iyekupujila kohokela maliho go uwihi wakwe, kahe hechaka koneligwa.
51004001	Anyeye Muwakulu, wagoloseleni awatumwa wenu mu digoya na kuwengha foiwagile kwinghigwa, kosoko mumanye nanye fina mwina Mundewa kulanga.
51004002	Mugendelele lugano kutasa, na kuwa meso mu nhasa hamwedu na kulumba;
51004003	kahe muchitasile naseye, noho iMulungu yachikumulile mulango we imbuli yakwe, chilonge imbuli iyifisigwe ya Kilisito ilekile aniye nikohigwa,
51004004	noho nilonge, fonikwendigwa nilonge.
51004005	Muwe wabala na wose awowile kunje, na kugolosela digoya ichigele chomwinghigwe.
51004006	Isinonga senu suwe na ihewa amajuwa gose, sikolele munyu, mudahe kumanya foyagile kumubidula chila munhu.
51004007	iTikiko komutamilani simbuli sangu sose; imwene mwendigwa wangu kahe mutogomi yahuwilwe miyetu mu milimo ye Mundewa.
51004008	Nimutuma imwene ukwenu kosoko mumanye ifene fochuwile, kahi yawagumeni moyo,
51004009	kahe hamwedu na Onesimo, imundugusangu yahuwilwe, iyowile hamwedu nanye. Wowatamilani chila chinhu ichigoloseke ahano.
51004010	Alistaliko, iyohigwe hamwedu naniye, yakumulamusani; na Maluko imwihwawe wa Balinaba iyamwinghileni amalagiso yangheja ukwenu muhokeleni,
51004011	na Yesu iyekwinangigwa Yusito. Awo ni wanhu wafinigwe mugati ya watogomi wayangu kosoko yo undewa we Mulungu kahe wagendelela kunhasa lugano.
51004012	Epafula imwinya ukwenu, imutumigwa wa Kilisito Yesu, yekumulamusani, na kugolosa ludole majuwa gose kosoko yenu munhasa yakwe, uleke mwime ngwingwingwi na kugendelela chawelu kumwendesa Mulungu.
51004013	Kosoko nikumutamilani fina kagolosa kwa ludole kosoko yenu na kwa waya Laodikiya, na awoile Hielapoli.
51004014	Luka, imuganga mwendigwa, na Dema wekumulamusani.
51004015	Walamuseni awandugesetu awowile Laodikiya, na Nimufa, na dikanisa idyuwile munyumba yakwe.
51004016	Ibaluwa ino fomukufulusa kuyisoma, wengheni awayenu wa dikanisa dya Laodikiya waisome nawo; na ibaluwa iya yonawandikile awa Laodikiya wamwingheni nanye muisome.
51004017	Mugambeni Alikipo, Yakonye kuwugolosa umulimo woyenghigwe ne Mundewa.
51004018	Aniye Paulo, nyandika umulamuso uno kwa mukono wangu. Ngelegeleni muminyolo yangu. Dihewa dyuwe hamwedu nanye.
52001001	Paulo, Siliwano na Timoteyo Kudikanisa dya Wasesalonike dye Mulungu Baba ne Mundewa Yesu Kilisito: Mboto ne dihewa dyuwe na nyeye.
52001002	Chikumulumba Mulungu majuwa gose kosoko ya nyeye mose, ninga hachikuleka kuwatajani nomo chikutasa.
52001003	Ninga chikugelegela dihuwi ne milimo yenu ye uwendo kamei na kufinyilisa kwenu ne dihuwilo dyenu mwiMundewa wetu Yesu Kilisito.
52001004	Kosoko chimanya wandugu setu wendigwa we Mulungu fina Mulungu yawasagula nyeye.
52001005	Kosoko imbuli yetu swanu haimwijilani nyeye si kwa nonga muhala ninga kwa ludole na Muhe Musunhile hamwedu na umanyi mukulu, kahi mumanya hachuwa wanhu wa aina yaki ukwenu,
52001006	nanye hamuwa wandamisi wetu na wandamilaji wa Mundewa kosoko ye imbuli iya yomuhokele kwa lwidaso mukulu, ninga kwa chinyemi chigumigwe na Muhe Musunhile;
52001007	Kamei homukuwa mufano muswanu ku Wakilisito wose woile Makedoniya na Akaya.
52001008	Ninga siyo kugamba imbuli ye Mulungu ikuhulikika ako ukwenu Makedoniya na Akaya du muhala ninga dihuwi dyenu mwi Mulungu dimanyike kose uleke seye chuwe chichaka dyokulonga
52001009	Kosoko awene awecho wakusimulila muchanhya yetu ifene fomwachihokele kamei fomwamubidukile Mulungu na kuleka kufuga fisikimunhu na kumutogomela Mulungu ye mumi ne wechawelu,
52001010	na kumugojela imwanagwe yakulawa kulanga imwene woyamulafile kulawa muchilalo, naye yuyo no Yesu iyakuchihonya seye na inyono inghulu ikwija.
52002001	Kosoko nyeye muwecho wandugu setu mumanya kwingila kwetu ukwenu fina kusowile chaka
52002002	ninga kwa kudumangisigwa na kugoloseligwa gehile kifana ako Filipi ni kosoko ye Mulungu du no ilekile chihubili imbuli swanu kwa njila ya magayo makulu.
52002003	Kosoko majamo getu gasilawile kwa makosa ama kwa wihi, na finju ihile,
52002004	ninga ni kosoko chipata luhusa kwe Mulungu na kuhuwilika ne inonga ye imbuli swanu hata nheifo chikulonga siyo kwa kwendesa wanhu ninga kwa kumwendesa Mulungu iyakugesa mimoyo yetu.
52002005	Fina fomumanyile ne Mulungu muhomelesi wetu hachejile kwa nonga sa kiyona ama ga uchoyo;
52002006	togoleni nong'amba hachija kiyonesa na kukongha kutogoligwa na wanhu, nikuwatamilani ninga si ukwenu kahi kuwamonga,
52002007	uleke chuwe watumigwa wa Kilisito. Na ninga hachuwa waholo mugati yenu kifana mwanamuke foyakulela chali chakwe imwecho.
52002008	Kwanheifo ase nase chikuwalelani nyeye na kuhangila siyo imbuli swanu du ye Mulungu ninga na fidoga fyetu nafyo, kosoko mugaluka wandugu lugano ukwetu.
52002009	Kosoko mukugelegela magayo getu na difuke wandugu setu hachitogoma milimo chilo na misi uleke chinghamutwike munhu wowose ikanda mugati yenu nomochikutamilisa imbuli swanu ye Mulungu.
52002010	Anyeye mwawahomelesi hamwedu ne Mulungu inyuwa yochowile nayo mugati yenu ya uswanu na moyo mujelu wichaka nonga ihile munghenda yetu ukwenu Wakilisito.
52002011	Fina fomumanyile hachimujama chila munhu mugati yenu kifana Baba yakulonga na wanagwe,
52002012	Hachiwagumo nghinyo na kuwatasani mwikale mikalile ikumwendesa Mulungu iyawenangileni muundewa wakwe imwecho we ditunyo.
52002013	Ase nase majuwa gose chikumulumba Mulungu kosoko yaiyo kosoko kulawa fomwaihokele imbuli ye Mulungu yomuhulike kulawa ukwetu hamuihokela siyo kifana mbuli ya munhu ninga ye ichawelu ye Mulungu iikutogoma milimo mugati yenu.
52002014	Hambiya nyeye wandugu sangu liganeni na muwe kifana makainisa ge Mulungu muKilisito Yesu gowile Yudea, kosoko nanye hamutabika mumagayo gagaya kuwanhu we ditaifa dyenu muwecho fina fowagoloswe wamonga na Wayahudi
52002015	fina fowamukomile Mundewa Yesu hamwedu na wagonesi, na kuchitaga seye kunje; hawamudesa Mulungu na kumulema chila munhu
52002016	kwa njila ya kuchihindila seye chinghawahubiliye wamembe uhonyi uleke wagolose nhenda sawo so wihi majuwa gose. Ninga inyono ye Mulungu iwejila kundumo.
52002017	Ninga kwa seye wandugu setu hata inghowa hachikiyonile kwa chipisi ni kwa chimutufi ninga kwa fidoga hachihananga lugano kuwonani meso kwa meso.
52002018	Kosoko hachihananga kwija ukwenu lumwedu hadodo Aniye Paulo kwija ninga Shetani hakachihindila njila.
52002019	Kosoko ihuwi dyetu, chiyemi chetu na nghofiya yetu ya undewa yoni halika sinyeye kumwande ye Mundewa wetu Yesu chigele cho kwija kwakwe
52002020	Kosoko nyeye no ditunyo dyetu na chinyemi chetu!
52003001	Kamei hambiya fochasumwa kugojela lugano hachona ni fiswanu chilekigwe ako Asene.
52003002	Kamei hachimutuma Timoseyo, mundugu setu mutogomi milimo miyetu kwe Mulungu mukuhubili imbuli swanu ya Kilisito uleke yawagume ludole mwihuwi dyenu na kuwagumani moyo.
52003003	Na fina munhu wowose yanghaganiswe na magayo gano kosoko nyey muwecho mumanya fina agano nogo chinangiligwe.
52003004	Kosoko fochowile hamwedu na nyeye, hachiwatamilani kumwande fina chotabika na kugaya kifana fomonile.
52003005	Ayo noilekile nimutuma Timoseyo kosoko ya kusumwa kugojela uleke kumanya dihuwi dyenu; Hanuwa na itisi fina nhegela mugesa kwagesani na mulimo wetu ugaluka wachaka chakasi ukwenu.
52003006	Ninga hambiya Timoseyo koya kulawa uko ukwenu na kuchitamilani mbuli swanu muchanhya ye dihuwi dyenu na wendo wenu. Kachitamila fina mukuchigelegela chila ijuwa na kuhananga kuchona kifana seye fochikwanga kumonani nyeye.
52003007	Hambiya wandugu setu chigumigwa ludole lugano kulawa mumagayo na gose gochilokele kosoko ye dihuwi dyenu.
52003008	Kosoko hambiya chikwikala halika nyeye mokwima ngwingwi MwiMundewa
52003009	Chomulumba Mulungu ilumbo dyaki ikulu halika nyeye mukwima gwi kosoko ye chinyemi chochinacho kwe Mulungu wetu.
52003010	Chilo na misi chikutasa kwa ludole fina chodaha kiyona meso kwa meso na kongesela gaya gahunghuke mwihuwi dyenu.
52003011	Hambiya Mulungu Baba yetu imwecho na Mundewa wetu Yesu Kilisito yachilongose njila ya ukwenu.
52003012	Mundewa yawongese na kuwamemelesa uwendo wakwe nyenye kwa nyenye na kwa wose, kifana seye fochimemile wendo ukwenu.
52003013	yaigolose mimoyo yenu ime ngwi muusunhi uleke muwe wanhu wechaka wihi kumwande ye Mulungu na Baba chigele cho kwija Mundewa wetu Yesu hamwedu na wasunhile wakwe wose.
52004001	Hambiya ichisigale wandugu sangu chikuwatasani dedede mwisina dye Mundewa Yesu kifana fomukifusile kulawa ukwetu fina mukonye kwikala imikalile iyo ikumubwedesa Mulungu.
52004002	Kosoko mumanya amasigilisi go chamwinghileni kulawa kwe Mundewa Yesu.
52004003	Nago nogo yakwenda iMulungu fina nyeye musunhingwe mulekane na dihabwa;
52004004	Fina chila munhu mugati yenu yamanye kwikala no Mutufi wakwe muusunhi na fiswanu.
52004005	Inghowe kwa usulumisi wihile kifana wanhu wasimumanyile Mulungu.
52004006	Hanghowe na munhu yamugolosele miyagwe wihi kosoko Mulungu noyakuliha wihi kwa wihi fina fochiwatamileni kunyuma na kuwajamani lugano.
52004007	Kosoko Mulungu hachinangile muuwihi ninga muusunhi.
52004008	Hambaya nong'amba imunhu iyakuuilema imbuli yakuwa nghalemile mbuli ya munhu ninga ya Mulungu yakumwinghani Muhe wakwe Musunhile.
52004009	Hambiya muchanhya ya uwendo chila munhu na miyagwe ichaka haja munhu yawaandikile, kosoko nyeye muwecho mufusigwa ne Mulungu kiyenda nyenye kwa nyenye;
52004010	kosoko mukugolosa kuwandugu wose woile Makedoniya ninga chikuwatasa mugendelele kwa ludole.
52004011	Kahi mukitulise na kugolosa milimo yenu kwa mikono yenu muwecho kifana fochiwalagise,
52004012	uleke muwe wanhu waswanu kuwanhu woile kunje na uleke munghamwegamile munhu wowose.
52004013	Ninga wandugu sangu hachikwenda munghamanye chochose muchanya ya wanhu wafile uleke munghowe na lutwitwi kifana wanhu wechaka ihuwi.
52004014	Kosoko inghowa chikuhuwila fina Yesu hakofa na hakenuka muchilalo basi kulokela iyo na waya wafile mwa Yesu Mulungu yakwija yawalafa muchilalo.
52004015	Hambiya chikuwatamilani gano kwa mbuli ya Mundewa, fina aseye chiwomi na awakusigala mpaka chigele cho kwija Mundewa chawelu hachikwija chiwalongolela waya wafile.
52004016	Kosoko Mundewa imwenyecho na lwinango hamwedu na malaika wakwe mukulu ne dijwi dye digunda dye Mulungu fodulika kulawa kulanga, kamei wafile muKilisito nowakukonga kwinuligwa.
52004017	Kamei aseye chiwomi, chisigale chodakigwa muchanhya mumafunde na chokuwa ne Mundewa minyaka na minyaka.
52004018	Kigumeni nghinyo nyenye kwa nyenye kwa mbuli sino.
52005001	Hambiya wendigwa wangu kwa mbuli ya fipisi na figele ichaka haja niwaandikile,
52005002	kosoko nyeye muwecho mumanya fiswanu fina dijuwa dye Mundewa dikwija kifana muhiji nhechilo.
52005003	Nomowakugamba, “kwina digoya na kusalama,” wihi noho ukuwejila kwa kusinhukisa kifa mwanamuke nomo yakwijiligwa na usungu wo kwelekwa na kwichaka kinega!
52005004	Ninga nyeye, wendigwa hamuwile mwichisa, mpaka dijuwa diya diwejile kifana muhiji bila kumanya;
52005005	Kosoko nyeye mose mwa wana wa ujelu na wana wa nhemisi aseye siyo wana wa nhechilo ama wa ichisa.
52005006	Hambiya chinghagone kifana wamonga fowakugona, ninga chuwe meso na kulanga.
52005007	Kosoko awakugona wakugona nhechilo na awakulewa wakulewa nhechilo.
52005008	Ninga kulawa chuwe muujelu, basi chuwe meso, na kufala ngulo ye chuma ye dihuwi na wendo, na kofiya ye dihuwi dye uhonyi ukulawa mwe Mundewa wetu Yesu Kilisito,
52005009	kosoko Mulungu hachikile kwa nyono ninga chipate uhonyi mwiMundewa wetu Yesu Kilisito,
52005010	iyafile kosoko yetu, uleke inghowa chameso ama chigona chuwe womi hamwedu naye.
52005011	Kahi kiingheni moyo nyenye kwa nyenye na kijenga kifana fomukugolosa.
52005012	Ninga wandugu chikuhananga muwamanye waya wakugaya kosoko yenu na kuwemilani mwiMundewa na kuwajamani.
52005013	Wagoloseleni fiswanu muuwendo, kosoko ya milimo yawo. Muwe na dihewa mugati yenu muwenyecho.
52005014	Na chikuwatasani wandugu, wajameni awekale fibi, wagumeni moyo wofile fidoga, wataseni wasokile, muwe wafinyilisi na gose.
52005015	Hanghowe mugati yenu na munhu yakumuliha miyagwe dihile kwa dihile, ninga majuwa gose konheni kigolosela maswanu munhu na miyagwe na wose.
52005016	Muwe na chinyemi majuwa gose.
52005017	Taseni bila kuleka.
52005018	Lumbeni kwa chila mbuli; kosoko nhafo nofoyakwenda Mulungu mwa Kilisito Yesu ukwenu.
52005019	Munghamulemese Muhe.
52005020	Munghaubese ugonesi we Mulungu.
52005021	Ninga geseni chila chinhu koleni amaswanu;
52005022	kaleni kutali na chila dihile.
52005023	Mulungu we digoya imwecho yawasunhe lugano fidoga na mimoyo yenu na mitufi muwe waswanu chigele cho kwija kwakwe Mundewa wetu Yesu Kilisito.
52005024	Iyawenangileni yakuhuwilika na kogolosa gano.
52005025	Wandugu chitasileni.
52005026	Walamuseni wose wandugu kwa mulamuso usunhile.
52005027	Nikuwalagisa kwa ludole fina wandungu wose wasomeligwe ibaluwa ino.
52005028	Mboto ya Mundewa wetu Yesu Kilisito yuwe hamwedu nanye.
53001001	Paulo, Siliwano na Timoseyo, Kudikanisa dyuwile Sesalonike mwi Mulungu Baba ne Mundewa wetu Yesu Kilisito:
53001002	Mboto yuwe ukwenu ne idigoya kulawa kwe Mulungu Baba ne Mundewa wetu Yesu Kilisito.
53001003	Chikulumba Mulungu majuwa gose kosoko yenu, wandugu setu kosoko dihuwi dyenu dikukula lugano na fina wendo we chila munhu ne miyagwe ukugendelela.
53001004	Hambiya aseye chiwecho chikiyona kosoko yenu mumakanisa ge Mulungu kosko yo ludole lwo mwinawo na dihuwi mumagesa na magayo gose gomukulokela.
53001005	Ago gose gakonesa fina ulamulaji we Mulungu wa chawelu uleke mutaliligwe fina mukwingila muundewa we Mulungu uwo womukwidasika nawo.
53001006	Muchawelu yakwe Mulungu kowaliha magayo awaya awakumugolosani nyeye mugaye,
53001007	na kuwaliha nyeye mukwidasika chinyemi hamwedu na seye, nomo yakwijayagubuligwa Mundewa Yesu kulawa kulanga na malaika wakwe wene uludole
53001008	ne dililimba dye umoto kuwatosa awaya wamulemile Mulungu na awaya awasikwenda kuhulika imbuli swanu ye Mundewa wetu Yesu.
53001009	Nawo wakwija wagaya muuliganiso wa magayo ge minyaka na minyaka, kubaguliwa mumeso ge Mundewa na muditunyo dyakwe dikulu,
53001010	mudijuwa didyo dyoyakwija yatunyigwa na wasunhile wakwe na majumo ge dijuwa didyo muwanhu wakwe wamuhuwile kosoko uhomelesi wetu ukwenu hauhuwilika.
53001011	Hambiya chikutasa majuwa gose kosoko yenu uleke Mulungu wetu yawataleni fina mukufaha mu lwinango lwakwe yawamemeleseni chila chiswanu ne umulimo we dihuwi,
53001012	uleke disina dye Mundewa wetu Yesu Kilisito ditunyigwe.
53002001	Hambiya imbuli yo kwija kwakwe Mundewa wetu Yesu Kilisito na kitang'anyila kwetu ne mwene
53002002	chikuwatasani wandugu setu ingawagumeni lutwitwi mumadoga genu ama kuwenghani itisi ninga dya muhe ama mbuli kahi baluwa kulawa ukwetu konesa kifana dijuwa dye Mundewa difulisa kwija.
53002003	Na ninga munhu wowose yanghawadanhilise mudyodyose; kosoko dijuwa diya disikwija mpaka yalawanise imwihi iyalugutisigwe kumoto, imwana wo ubani
53002004	iyakulema na kiinula imwenyecho muchanhya mwa chila chikwinangwa mulungu ama ichikufugamiligwa, uleke yekale mwigoda dye dihekalu dye Mulungu, na kigamba imwene noMulungu imwecho.
53002005	Musikugelegela fina haniwatamilani simbuli sino kunyuma yakwe fonowile na nyeye?
53002006	Na hambiya mumanya ichikulemesa yanghalawanise, kolawanisa nomo chigele chwakwe chifikile.
53002007	Kosoko wihi hambiya ufulusa kukonga milimo yakwe, ninga mpaka iyakulemesa nomoyalegusigwe.
53002008	Na nomo imwihi yakulawanisa yuyo yekwija yabanigwa ne Mundewa Yesu kwa muye kulawa mumulomo wakwe na kumubulaga fibi kwa ugubulo wo kwija kwakwe.
53002009	Inija yakwe imwihi yo ni kifana nija ya Shetani mutogomi milimo na majumo makulu na fitangilo fyo udasi
53002010	na chila wihi kuwanhu waya awakwagilila, kosoko hawalema kuhonyigwa.
53002011	Kosoko iyo iMulungu yakuwatumila ludole lwa lwa wihi kuwalongosa kuhuwila go udasi,
53002012	Uleke waliganiswe wose awasihuwile ichawelu ninga hawandamila gehile.
53002013	Ninga chikumulumba Mulungu majuwa gose kosoko yenu nyeye wandugu setu wendigwa ne Mundewa kosoko Mulungu hakawasagulani nyeye muwe mamudyo ge nghonga muuhonyi kulokela kusunhigwa na Muhe na kuhuwila ichawelu.
53002014	Kosoko iyo hakawenangani kulokela mahubili ge imbuli swanu uleke mupate ditunyo dye Mundewa wetu Yesu Kilisito.
53002015	Hambiya wandugu setu imeni ngwingwingwi na kukolelesa mafuso gomukifusile ukwetu gowe ga mbuli mulomo ama baluwa.
53002016	Na Mundewa wetu Yesu imwenyecho ne Mulungu iBaba yachendile na kulokela mboto yakwe kachingha umi uholile na ihuwi iswanu,
53002017	yaigume ludole mimoyo yenu na kihuwisa muchila mulimo muswanu na mbuli.
53003001	Wandugu sangu nikumalagisa kwa kugamba taseni kosoko yetu uleke imbuli ye Mundewa igendelele lugano mugati yenu,
53003002	kamei nase chinghogwile mumikono ya wanhu wehile kosoko siyo wose wene dihuwi.
53003003	Ninga Mulungu muchawelu kowenghani ludole na kuwadimani na wihi.
53003004	Ninga china ihuwi mwiMundewa fina mukugolosa na mogolosa gochimusigilileni,
53003005	kahi Mundewa kowalongosa mimoyo yenu kuuwendo we Mulungu na muunyima ya Kilisito.
53003006	Hambiya chikuwalagisani wendigwa wetu mudisina dye Mundewa wetu Yesu Kilisito fina mulafeni mugati yenu imundugu wowose imudoba kosoko siyo malagiso kulawa ukwetu hata.
53003007	Kosoko anyeye muwecho mumanya fomukuhanangikwa kulondela ukwetu aseye fochowile na nyeye sichowile wadoba hata.
53003008	Sichidiile ndiya ya munhu na kuleka kuliha, ninga kwa ifuke misi ne chilo hachitogoma milimo uleke chinghamukache munhu wowose ikanda.
53003009	Ninga siyo kosoko sichagiligwe kuduya ila ni kosoko chuwe mbasi ya kwandamila wamonga.
53003010	Kahi hata fochowile na nyeye hachilagisa fina munhu wowose inghakutogoma mulimo indiya nayo yanghadiye.
53003011	Kosoko chikuhulika ukwenu wamonga wasikwenda kutogoma milimo ninga wadiyage ichikutogomigwa na wayawo muhala.
53003012	Hambiya wanhu kifana wo chikuwatasa na kuwalagisa mwisina dye Mundewa Yesu Kilisito watogome milimo kwa ludole uleke wapate chakudiya.
53003013	Wandugu munghasoke kugolosa maswanu.
53003014	Halika munhu yakulema kukola gatulumwe mubaluwa ino basi mughahangane naye uleke yapuwe.
53003015	Munghawone kifana wanghondo ninga wajameni kifana wandugu.
53003016	Hambiya Mundewa we dihewa yawengheni ihewa chigele chose na mugose. Mundewa yowe nanye mose.
53003017	Aniye Paulo, nikuwandika baluwa ino kwa mukono wangu nimwecho.Awuno no muwandiko wangu muchila baluwa yangu; nofonikoniandika.
53003018	Imboto ye Mundewa wetu Yesu Kilisito yuwe nanye mose.
54001001	Paulo, mutumigwa wa Kilisito Yesu ku dilagiso dye Mulungu Mwihula wetu na wa Kilisito dihuwi dyetu,
54001002	Ku Timoseyo gomwanangu we chawelu mwi huwi: Dihewa, ubasi ne digoya kulawa kwe Mulungu iBaba na Kilisito Yesu iMundewa wetu fyuwe nagwe.
54001003	Ifene fonakulagise gweye usigale Efeso ichigele chonalutage Makedoniya, uleke uwalemese awanhu wamonga wanghafuse mafuso gengi,
54001004	kahi wanghakiingise musisimo isichaka chinhu kahi musimbuli sinhali sa wagono isikwigala ulukani kusuma amafuso ge chimulungu mwi huwi;
54001005	ninga isoko ye dilagiso dyetu ni uwendo uwukulawa mu moyo mujelu ne chidoga chiswanu ne dihuwi idichaka chimwefe.
54001006	Awanhu wamonga kwa kuswela gano wabidukila simbuli sibwalate.
54001007	Wenda inyuwa wafusaji wa malagiso, akuno wasimanyile chowekulonga kahi simbuli sowekudindilisa.
54001008	Hambiya chifulusa kumanya fina dilagiso dikugaluka iswanu kwe munhu iyekuditogomela munjila ye chawelu,
54001009	yanghaimanya imbuli ino, fina dilagiso sidikiligwe awachawelu ninga awabanaji kahi awechaka chogoho, kosoko ya awechaka Mulungu kahi we sisambi, kosoko ya awechaka usunhile kahi awehi, kosoko ya wakomaji wa waBaba sawo na wakomaji wa wanghina sawo, kosoko ya wakomaji,
54001010	kahi awedihabwa, kahi awekuduwa na wanhu munjila ye cholo chikulu, awahijaji wa wanhu, kahi awadasi, kahi awekilaha kwa udasi, kahi na mbuli yoyose iisikifumilisa na na mafuso go uwumi,
54001011	ifene foilongingwe mu Mbuli Iswanu ye ditunyo ye Mulungu we imboto yonyikiligwe.
54001012	Nikumulumba Kilisito Yesu Mundewa wetu, iyanigumile ludole, kosoko hakanyona namuchawelu hakanisagula mumulimo wakwe.
54001013	Hamwedu katali hanimutofulaga na kumudumangisa na kumudesa imwene; ninga hanihokela ubasi kosoko hangolosaga gago kwa kuleka kumanya na kuswela dihuwi,
54001014	kahi dihewa dye Mundewa wetu hadyongeseka lugano ukwangu hamwedu na dihuwi na uwendo ifyuwile mu Kilisito Yesu.
54001015	Ni mbuli ya chawelu kahi yagila kuhuwiligwa lugano, ing'amba Kilisito Yesu yeja muchilunga kuwehula awena sisambi. Aniye no we nghonga wa awena sisambi;
54001016	ninga hanipata ubasi kosoko ino, uleke mu niye we inghonga, Yesu Kilisito yonese umemelesi wo ufinyilisi wakwe, uwe ifuso ku wose awakawomuhuwila imwene kosoko yo uwumi wa majuwa gose.
54001017	Kwe Mundewa wa majuwa gose, inghekufa, inghekoneka, iMulungu ye iwene, chogoho na ditunyo fyuwe naye majuwa gose. Hano.
54001018	Dilagiso dino nikukwingha gweye, Timoseyo, gomwangu, ifene simbuli sa wagonesi fosalongile mchanha yako, uleke musiso uilewe inghondo iya fiswamu,
54001019	uwe na dihuwi na chidoga chiswamu. Kwa kuleka ichidoga chiswamu, awanhu wamonga wogwa na kwagilisa dihuwi,
54001020	mugati yawo waumo cha Himenayo na Isikanda, wonimulekele Shetani uleke yawafuse wanghamutofule Mulungu.
54002001	Iyilongolele sose, nikuhananga inhasa, kutasa, utasaji na malumbo figoloseke kosoko ya wanhu wose,
54002002	kosoko ya wandewa na wose awena udaha, uleke chikale mikalile ye toyoyo ye chimulungu ne migendele miswanu
54002003	Imbuli ni swanu, kahi ifumilwa ne Mulungu Mwihula wetu,
54002004	iyekuhananga awanhu wose wehuligwe kahi wamanye ichawelu.
54002005	Kosoko kwina Mulungu yumwedu, kahi kwina mulamusi yumwedu hagati ya Mulungu na wanhu, imunhu Kilisito Yesu,
54002006	iyakilafile imwenyecho yowe mwihula wa wose, uhomelesi uwejile kwa ichigele chakwe.
54002007	Kosoko ino hanisaguligwa nyuwe muhubili kahi mutumigwa (Nikulonga chawelu, Aniye sikudanha), na mwalimu wa Wamembe mwihuwi ne chawelu.
54002008	Nikuhananga awagosi watase chila hanhu, wenule imikono misunhile chaka nyono hegu kugomba.
54002009	Nheigo kahi awanawake wakihambe suke sa usindamafu, hamwedu na chogoho kahi moyo wichaka makulu, si kwa kushuka njili hegu kwa sahabu na mawe gakwakaika hegu kwa suke sa maliho makulu,
54002010	ninga kwa sinhenda siswanu, ifene foiwagile awanawake awekumufuga Mulungu.
54002011	Imwanamuke yefuse muusindamafu na kwa chogoho chose.
54002012	Sikumwingha mwanamuke luneka lwa kufusa hegu kuwalongosa wagosi; yekuhanangigwa yanyamale twi.
54002013	Kosoko Adamu noyakonga kumbigwa, kamei Hawa;
54002014	kahi Adamu siyadanhiliswa, ninga imwanamuke noyadanhiliswa na kugwila muwihi.
54002015	Ninga imwanamuke kodaha kwihuligwa kugendela icheleko chakwe, yanghagendelela mwihuwi na uwendo na usunhile hamwedu na usindamafu.
54003001	Ilongwa chawelu: Imunhu iyekuhananga yowe asikofu, yekwenda mulimo muswanu.
54003002	Ninga yagila asikofu yowe munhu inghekutofuligwa, mulume wa muke yumwedu, musindamafu kahi kena mahala, munhu wa digoya, munhu wa chise, iyadahile kufusa,
54003003	si mulewaji wo ugimbi, si mutowaji wa wanhu, ninga muholo, si mubuni kahi yanghowe mwenda mapesa.
54003004	Yowe iyekwimila inyumba yakwe fiswanu, iyamanyile kuwajama awanagwe wowe wasindamafu na chogoho mumikalile yose;
54003005	kosoko imunhu inghamanyile kwimila inyumba yakwe digoya, kodaha nhani kulongosa dikanisa dye Mulungu?
54003006	Kahi yanghowe munhu yamuhokele Yesu majuwa makefu, yangheje yakiyona na kugwila muuliganiso wa Shetani;
54003007	kahi yagila yowe yakuhomelelwa masanu na wanhu wose awowile kunje, uleke yanghogwile mumatofulo na mumuheto wa Shetani.
54003008	Nheifo kahi, yagila awatogomi wowe wasindamafu, si wa malimi meli, si walewaji wo ugimbi, siwasulumilaji wa mapesa;
54003009	wakolelese isili ye dihuwi ne chidoga chiswanu.
54003010	Kahi yagila wamule kugesigwa; kamei wanghoneka wanjelu wagolose umulimo wo utogomi.
54003011	Awake sawo nawo, wowe wasindamafu, si wasigilaji, wanhu we digoya, wahuwiligwe musimbuli sose.
54003012	Imutogomi yowe mulume wa muke yumwedu, kahi iyekwimila awanagwe digoya mukaya yakwe.
54003013	Kosoko awekugolosa digoya umulimo wo utogomi wekupata itunyo iswanu awenyecho kahi wechaka woga mwihuwi idyuwile mu Kilisito Yesu.
54003014	Nikukwandikila sino mhuwile kwija ukwako chimwande,
54003015	ninga ninghasulukuka, udahe kumanya ifene foiwanogele awanhu kuwa munyumba ye Mulungu, nadyo no dikanisa dye Mulungu imumi, isumbi ne inghindiso ye chawelu.
54003016	Hechaka manhonge, isili ye ifuga igaluka nghulu: Hakoneswa mumutufi, na kumanyika mu Muhe, hakonigwa na wamalaika hakahubiliigwa muwamembe hakahuwiligwa muchilunga na kwinuligwa kuchanhya mwitunyo.
54004001	Hambiya iMuhe yakulonga bila chifiso nhafi ifigele fye indumo awamonga wokitemanula ne dihuwi na kuhulikisa imimuhe yo udasi na mafuso ga magini,
54004002	kwa udasi wa wanhu awekulonga udasi, akuno ifidoga fyawo fikwaka moto,
54004003	wakuwalemesa awanhu wanghakitole na kuwagamba wenege ne fyakudiya ifyumbigwe ne Mulungu fihokeligwe kwe ilumbo, na wose awena dihuwi kahi awamanyile ichawelu.
54004004	Kosoko chila chinhu chumbigwe ne Mulungu chigaluka chiswanu, kahi hechaka ichilemigwa chinghahokeligwa kwe ilumbo;
54004005	kosoko chihojojolwa ne imbulu ye Mulungu na kutasa.
54004006	Unghawengha amafuso gano awandugu, kokuwa mutogomi muswamu wa Kilisito Yesu, akuno ukugendelela musimbuli se dihuwi na mumafuso maswanu gowandamile.
54004007	Unghandamile sisimo se chibwalasi sa katali isichaka ulungu. Kifuse gomwenyecho imikalile ye chimulungu;
54004008	kosoko inghowa inyifusa amafuso ge chimutufi inoga, ninga inyifusa amafuso ge chimulungu inoga lugano musimbuli sose, kosoko ina ilagano dyo uwumi wa hambiya na uya we chigele chikwija.
54004009	Inonga ino ya chawelu kahi yagila kufumiligwa.
54004010	Kosoko mpaka kundumiliso ino chikiidasa na kupiligala, kosoko china ihuwi mwi Mulungu imumi, Mwihula wa wanhu wose, lugano awahuwile.
54004011	Lagisa kahi fusa simbuli sino.
54004012	Imunhu wowose yanghaubese ujelelo wako, ninga uwe chinhu cha kifusila kuwahuwile mu nonga na mumigendele na muwendo na mwihuwi na mumikalile miswanu.
54004013	Mpaka fonikwihja, piligala mu soma na kujama na kufusa.
54004014	unghaleke kuchitogomela ichise che Mulungu chuwile mugati yako, choninghigwe kwa ugonesi na kwa kwikiligwa mikono na wasehe.
54004015	Wandamila gano, wikale mugago, uleke wanhu wose wone ifene foukugendelela.
54004016	Kituse ne chidoga chako, na mafuso gako; gakolelese kosoko kwa kugolosa nheifo kodaha kihonya agweye gomwenyecho na wekukuhulikisa.
54005001	Unghamugombele imusehe, ninga mulolese kefana Babako; wagolosele awajelelo kefana wanduguso,
54005002	awadala kifana wang'inasako, awanawake wadodo kifana welumbuso muuya wose.
54005003	Uwe na chogoho ku wanawake wegane, awegane chawelu chawelu.
54005004	Imwanamuke mwigane yanghowa na wana ama wajukulu, leka wende kifusa simbuli se ifuga ukaya ukwawo kamei kamei wawagolosele digoya awaBaba sawo na wang'ina sawo; kosoko imbuli yo ifumiligwa ne Mulungu.
54005005	Ninga imwene imwigane chawelu chawelu, kalekigwa yemwene, yuyo keka dihuwi dyakwe mwi Mulungu, naye kogendelela mu kutasa na inhasa chilo ne misi;
54005006	ninga imwanamuke inghodaha kisisa imwenyecho kafulusa kufa hata yanghowa yekali mumi.
54005007	Uwenghe amalagiso gano, uleke wanghowe na ilema.
54005008	Imunhu wowose inghekuwatasa awanhu wo ukwakwe, nong'amba awanhu we inyumba yakwe kafulusa kulema dihuwi dyakwe kahi kagaluka mwihi kusuma imunhu inghahuwile.
54005009	Imwigane yanghawandikigwe mpaka yafike minyaka makumi mutandatu, naye hakowa muke wa mulume yumwedu;
54005010	naye yowe kahomelelwa sinhenda siswanu, yanghowa kakusa wanagwe fiswanu, iyawagolosele ihewa wageni, yanghowa kawanasha wasunhile migulu, yanghowa kawatasa awekudumangiswa, kahi iyakilafile kugolosa sinhenda siswanu.
54005011	Ninga lema kuwawandika awegane wa disika didido; kosoko wanghakolwa no usulumisi we chimutufi fonghekwenda Kilisito wohanga kutoligwa,
54005012	nawo wagila uliganiso kosoko wabena ichipingo chawo cha bosi.
54005013	Kahi hamwedu nag ago, wakifusa kuwa wadoba, kwa kusunguluta nyumba kwa nyumba, kahi si udoba du, ninga wagaluka wahehaji kahi wasakusaku, wakulonga simbuli isisiwagile kulonga.
54005014	Hambiya nikuhananga awegane we disika didodo watoligwe, walele wana, walongose sinyumba sawo, uleke wanghamwinghe imunghondo luneka lwa kuchitofula seye.
54005015	Kosoko awamonga wafulus kubiduka na kumwandamila Shetani.
54005016	Inghowa hena mwanamuke dikanisa dinghowe na musigo, uleke diwatase wamonga, awegane chawelu chawelu.
54005017	Awasehe awekulongosa fiswanu yagila wenghigwe maliho keli, nawo no waya awekutogoma umulimo wo kuhubili na kufusa.
54005018	Kosoko diwandiko dikugamba “Unghayowe mulomo ing'ombe youkutogomela umilimo wo kutowa uhemba mu chuga inghadiye simhule”, kahi “imutogomi yagila yahokele maliho gakwe.”
54005019	Unghafumile usongesi ku imusehe, ninga imbuli iyo ihomelelwe na wahomelesi weli hegu wadatu.
54005020	Awaya awekugendelela mu sambi, uwagombele mumeso ga wose, uleke wamonga wogohe.
54005021	Nikukulagisa mumeso ge Mulungu na Kilisito Yesu na wamalaika wasagulwe, ugolose gano bila kuliganisa chimwande hegu kwa konela.
54005022	Unghamwikile munhu mikono chimwande, kahi unghakigume musisambi wa wanu wamonga; ikala mikalile ye uuya.
54005023	Unghonywe meji muhala, ninga gimbi chidodogi kosoko ya sinda sako, ne sinhamu isikukwidasa chila chigele.
54005024	Sisambi sa wanhu wamonga sa hajelu, silongola ku uliganiso, ninga sisambi sa wamonga sikuwandamila ichigele chikwija.
54005025	Nheifo kahi sinhenda siswanu sa hajelu; kahi asiya isikoneka sisidaha kifisa.
54006001	Wose wowile hasi yo utumwa wawenghe chogoho awakulu wawo, uleke disina dye Mulungu dinghatofuligwe na mafuso getu.
54006002	Awaya awena wakulu awahuwile wanghawabese kosoko wagaluka ndugu; yagila wawatogomele muuswanu lugano wose, kosoko wose awekupata nyongesa kosoko yo mulima wawo wagaluka ndugu kahi wendigwa. Fusa kahi jama simbuli sino.
54006003	Imunhu wowose yanghafusa mafuso gengi kahi nghekufumila amafuso ge chawelu ge Mundewa wetu Yesu Kilisito, hegu mafuso ge ifuga yetu,
54006004	kamema nyiyona kahi nghamanyile mbuli yoyose; ninga muchilalu wa kudoga simbuli so kuwanga, isina mugati yakwe gele, lefi, usongesi, ubalalilaji,
54006005	na kugomba na wanhu wabanike mahala gawo, awaswelile ichawelu, awekudoga fina imikalile ye chimulungu ni luneka lwa kupatila ugoli.
54006006	Imikalile ye chimulungu ina ugoli mukulu kwa kumugolosa imunhu yegusigwe ne ifinhu foyenafyo;
54006007	kosoko sicheja na chinhu muchilunga kahi sichidaha kuleuka na chinhu kulawa muchilunga;
54006008	ninga chinghowa na chakudiya na suke chodaha kwigusigwa ne finhu fifyo.
54006009	Ninga wose awekwenda kuwa wagoli wakugwila mumagesa, na kugwila mumutego na usulumisi we chibwalasi kahi uukukoma, uukuwatubugisa awanhu mu uwagilisi na ubani.
54006010	Kosoko kwenda mapesa no musisi wo wihi wose; awanhu wamonga kwa kwenda lugano mapesa, waleka dihuwi dyawo na kihoma mumimoyo yawo kwa usungu mwingi lugano.
54006011	Ninga agweye, munhu wa Mulungu kinege na mabuli gano kongha ichawelu, mikalile ya chimulungu, dihuwi, uwendo, kugojela na upolo.
54006012	Lewa imilewo miswanu ye dihuwi; kolelesa uwumi wa maiwa gose wowenangiligwe ichigele fowalambile hamwande ya wahomelesi wengi.
54006013	Hamwande ye Mulungu iyekufingha ifinhu fyose uwumi, na hamwande ya Kilisito Yesu iyaihomelele na kuifumila ichawelu hamwande ya Pondiyo Pilato,
54006014	nikukulagisa ukolelese dilagiso dino bila ya ibando hegu ilema mpaka koneka kwakwe kwe Mundewa wetu Yesu Kilisito;
54006015	Kahi adino dikadikoneka bila ya chifiso muchigele chifumiligwe, ne imwene iyalugutisigwe kahi iyena ludole yemwene, Mundewa wa wandewa kahi Mukulu wa wakulu.
54006016	Yuyo ye imwene inghekufa, kahi iyekwikala muujelu uusikudaha kusegelelwa, inghenati yonigwe na munhu wowose hegu iyedaha kumona. Imwene yenghigwe chogoho na udaha majuwa gose. Hano.
54006017	Awagoli muchilunga chino, wagambe waleke kiyona, hegu wangheke ugoli uwichaka ichawelu, ninga wamuhuwile Mulungu iyekuchingha ifinhu fyose fingi uleke chifidiye kwa kubwedelela.
54006018	Wagolosele maswanu, uleke wowe wagoli wa kugolosa sinhenda siswanu, undewa na chise,
54006019	akuno wakiikile sigafu yuwe nghindiso swanu kosoko ye chigele ichikwija, uleke wapate uwumi we chawelu.
54006020	Agweye Timoseyo, kolelesa simbuli sose sowinghigwe. Kinege ne simbuli isichaka ulungu isichaka chuinhu na inyisuma ya misungu iikwinangigwa yo udasi,
54006021	kwa kuihomelela iyo awamonga waswela dihuwi. Dihewa dyuwe hamwedu nanye.
55001001	iPaulo, mutumigwa wa Kilisito Yesu kwa wendo we Mulungu, kosoko yo uumi uwuwile mugati ya Kilisito Yesu,
55001002	kwa Tinoseyo, imwanangu mwendigwa; Imboto, ubasi, na imheho kulawa kwe Mulungu Baba na Kilisito Yesu iMundewa wetu fyuwe hamwedu nagwe.
55001003	Nikumulumba Mulungu yonikumufuga kwa chidoga chelile, ifene fowagolosaga cha Baba, ichigele chose chonikukugelegela munhasa yangu.
55001004	Ifene fonikugelegela amasosi gako, nina ngwina lugano nechilo na nemisi ya kukona gweye, uleke memelesigwe ne chinyemi.
55001005	Nikugelegeswa na dihuwi dyako idichaka chimwefe, dihuwi idyowaga mwe imamako Loisi ne inghinako Eunike na ichigele chino nimanya fina dyuwa umwako.
55001006	Hambiha nikukugelegesa usonghelese ichipawa che Mulungu ichuwile mugati yako kwa kwikiligwa mikono yangu;
55001007	kosoko iMulungu nghachingha moyo we ikeng'enha ninga moyo wa ludole na wendo na ufinyilisi.
55001008	Hambiha unghawonele chinyala uhomelesi we Mundewa wetu, kahi unghanyonele niye chinyala nimufungwa wakwe, ninga ufinyilie agehile hamwedu nani kosoko ye Injili muludole we Mulungu,
55001009	iyachihonya seye na kuchinanga seye mu lwinango umusunhile, siyo kosoko ya sinhenda setu, amba kwasoko yo uwendo wakwe ne simboto soyachingha seye mugati ya Kilisito Yesu minyaka itewe iilongole.
55001010	na hambiya igubuligwa kwa kwija kwakwe Mundewa wetu Kilisito Yesu, iyasumile difa na kwigala umi na kubanika kuwa jelu kwa njila ya injili.
55001011	Kosoko ye injili nasagulwa nyuwe muhubili kahe mufusaji,
55001012	kahe hambiya nikudumangila fina fonyuwile. Ninga sikona chinyala, kosoko nimumanya yonimuhuwile, na nimanya fina kena ludole lwa kwikilisa ichinhu chonikiligwa mpaka Dijuwa diya.
55001013	kolelesa umufano we simbuli so uumi souhulike ukwangu, mwihuwi na uwendo uwuwile mugati ya Kilisito Yesu;
55001014	kolelesa imbuli ye chawelu yowinghigwe gweye ne Muye Musunhile iyowile mugati yetu.
55001015	Ifene foumanyile fina awanhu wose awowile Asiya, wafulusa kunileka, mugati yawo no cha Figelo na Helimogene.
55001016	iMundewa yawonele ubasi wose awowile munyumba ya Onesifolo, kosoko hakanisangalasaga figele fingi, na kuleka konela chinyala iminyolo yangu,
55001017	ninga foyafikile ahano Lumi hakanikongha kwa ludole hoyonyona.
55001018	Mundewa yamonele ubasi Mwijuwa diya, na agweye kumanya fiswanu ifene foyanihokele kwa mengi ako Efeso.
55002001	Hambiya gweye, mwanangu, wime chewelu mumboto iyuwile mugati ya Kilisito.
55002002	Na simbuli siya souhulike ukwangu hamwande ya mashahidi itewa uwenghe awanhu awahuilwe awodaha kuwafusa wamonga nawo.
55002003	Uwe mumagayo hamwedu nani kefana chitung'ati yahuwilwe na Kilisito Yesu.
55002004	Hechaka chitung'ati iyekitowa munghondo iyokiguma mu milimo ye chilunga, yadahe kumwendesa imukulu wakwe iyamwingise mumulimo.
55002005	Hata imunhu iyekisuma mumiseigo nghodaha kwinghingwa mhongesi yanghaleka kisuma muchawelu ifene foikwendigwa.
55002006	Yagila imulimi iyekituma mumulimo yowe wa nghonga kuhokela dikanda dya mamudyo agalawile mumugunda.
55002007	Kolelesa lugano gonikutamile, kosoko iMundewa kokwingha udaha wa kumanya chila chinhu.
55002008	Mugelegele Yesu Kilisito, iyenuke kulawa kwa wofile, iwo lukolo lwa Daudi, ifene foikulonga Injili yangu,
55002009	nani mu Injili iyo ndumangiswa mpaka kohigwa kefana ngolosa wihi. Ninga imbuli ye Mulungu isikudaha kohigwa.
55002010	Kosoko iyo nikufinyilisa simbuli sose, kosoko ya wanu wasagulwe, uleke nawo wapate uhonya uwuwile mugati ya Kilisito
55002011	Ni mbuli ya kuhuwiligwa: Inghowa chufa hamwedu naye, chokwikala hamwedu naye;
55002012	inghowa chofinyilisa, chokuwa wandewa hamwedu naye; chinghamulema imwene, naye kodaha kuchilema seye;
55002013	chinghaleka kuwa na ihuwi, imwene yakusigala wa kuhuwiligwa, kosoko ngodaha kilema imwenyecho.
55002014	Uwagelegese simbuli sino, na kuwajama hamwande ye Mundewa wanghowe na nyisuma ye simbuli isichaka chinhu chochose, amba sikuwagilisa awekusihulikisa.
55002015	Upiligale lugano ukiyonese fina kufumiligwa ne Mulungu, mtogomi we milimo iyechaka chinyala, iyakolelese imbuli ye chawelu ye Mulungu.
55002016	Kinege na mabuli agechaka dini, kosoko gakuwegala awanhu kutali ne Mulungu,
55002017	na dibuli dyokwenela kefana ilonda ndugu. Mugati yawo no cha Hinenayo na Fileto,
55002018	awaiswelile ichawelu, wekugamba nhafi indumo ifulusa kuloka. Howabidula dihuwi dya wamonga.
55002019	Amba umusingi we Mulungu uukangale ufulusa kwima, wina muhuli uno: iMundewa kawamanya wose awakwe na chila iyekutambula disina dya Mundewa yauleke uwihi.
55002020	Mugati ye inyumba inghulu siyo du mwina finhu fye sahabu na fesa amba mwina fya mabiki na fya ulongo; ifimonga fina heshima na ifimonga fichaka.
55002021	Hambiya inghowa imunhu kakikwema kwa kinega nawo, kokuwa chiya cha kwinghigwa heshima, ichisunhigwe, ichimwagile Mundewa, chigoloswa kwa chila mulimo muswamu.
55002022	Ninga utije usulumisi wo ujelelo na uikonghe ichawelu, dihuwi, uwendo, na itoyoyo hamwedu na wose awekwinanga iMundewa kwa chidogo chelile.
55002023	Ugaleme amaswali go ubwalasi agechaka mahala; umanyile fina gakwigala ulefi.
55002024	Na kwa uholo awekisuma naye. Mulungu kodah Imutogomi we Mundewa yakwendigwa yanghowe mulefi amba muholo kwa chila yumwedu, iyekudaha kufusa, mufinyilisi,
55002025	iyekudaha kuwajama kwa uholo awekisuma naye. Mulungu kodaha kuwatasa walambe na kuimanya ichawelu,
55002026	wadahe kinega no muheto wa luhoma, uwuwakolile, wagolose sinyenda sakwe.
55003001	Ninga umanye imbuli ino, nhafi amajuwa ge indumo kokuwa na figele fya kogohesa.
55003002	Kosoko awanhu wokuwa wakiyenda awenyecho, wakwenda mapesa, wakwenda kitunya, wakiyona, waligaji, wasikuwahulika awaBaba sawo na awang'ina sawo, wechaka ilumbo, wehi,
55003003	wasikuwenda awanhu wo ukwawo, wasikwenda kulamulwa, wasongesi, wechaka ufinyilisi, wakali, wasikwenda uswamu,
55003004	wahomelesi wo udasi, wafumbi, wekiyona, awekwenda amabuli gehile kuliko Mulungu,
55003005	wekigamba wamuhokela Mulungu amba awekukana uludole wakwe. Kinege na wanhu wo.
55003006	Kwasoko mugati yawo waumo wanhu awekwingila musinyumba sa wanhu na kuwalonda wanawake awechaka ludole, awena amakanda go uwihi wakoligwe no usulumisi wa mataho itewa,
55003007	awekituma kuhulikisa kwa chila munhu amba awesidaha kugafikila mahala ge chawelu.
55003008	Kefana Yanne na Yamble awamulemage Musa, awano nawo wakuilema ichawelu, wanhu wajugume matwi na awalemigwe na simbuli se dihuwi;
55003009	Ninga siwodaha kutowa nghanyo; kwasoko ubwalasi wawo wokonigwa na wanhu wose, kefana fowowile awuya wa wanhu weli. Mafuso ge ndumiliso
55003010	Ninga agweye kufulusa kona amafuso gangu, dihuwi dyangu, ufinyilisi wangu, uwendo wangu, umwimo wangu,
55003011	amagayo gangu, indumangiswa yangu, agamhatile Lisitila, amba hanifinyilisa kwa chila igayo; kahe mugago gose iMundewa hakamhonya.
55003012	Chawelu wose awekwenda kwikala ifene Kilisito Yesu foyekwenda wondumangiswa,
55003013	ninga awehi na wadasi wogendelela na kongeseka kuwa wehi, kudanha na kudanhiliswa.
55003014	Ninga gweye, ugendelele ne simbuli siya soufusigwe na kuhuiswa, kosoko kumanya kwifusa kwa che nani
55003015	na kulawa udodo wako kugamanya amawandiko masunhile, agodaha kukwingha mahala go kupata uumi kwa dihuwi idyuwile mugati ya Kilisito Yesu.
55003016	Amawandiko gose gena Muhe wa Mulungu kahe gena udaha wa kufusa, kugombela, kujama, kufusa mu chawelu,
55003017	uleke imunhu we Mulungu yamemelekele, yadahe kugolosa chila mulimo muswamu.
55004001	Nikukulagisa hamwande ye Mulungu na ya Kilisito Yesu iMulamusi wa wanhu awomi na wafile, na kwa kugubuligwa kwakwe no uumi wakwe:
55004002	tamilisa imbuli, wiyohe chigele chiswamu ne chihile, jama, gombela, na kulolesa kwa ufinyilisi wose na kufusa.
55004003	Kosoko chokwija chigele awanhu wakaalema mafuso go uumi, ninga kwa kwandamila sinyenda sawo awenyecho wodaha kupata wafusaji awekuwendesa,
55004004	nawo wokinega wanghahulike simbuli se chawelu na kubidukila sisimo so udasi.
55004005	Amba gweye, wiyohe majuwa gose, finyilisa mumagayo, togoma umulimo wo uinjilisti, togoma umulimo wako.
55004006	Kosoko aniye nyuwa muchigele cho kulafigwa nyuwe nhambiko; ichigele cha difa dyangu chisegelela.
55004007	Nilewa inghondo fiswamu, inhambo niimala, dihuwi nidimilisa;
55004008	kulawa baho nyikilwa mhongesi yo kusuma kwangu, yonikanikwinghigwa ne Mundewa, imulamusi we chawelu mwijuwa diya, kahe siyo niye muhala amba na wose awendile kwija ukwakwe.
55004009	Witahidi kwija ukwangu chimwandemwande.
55004010	Kosoko Dema kwa kwenda ichulunga chino hakandeka na kuluta Tesalonike; Kilesike kaluta Galatiya, Tito kaluta ku Dulumatiya.
55004011	Luka du noyowile naniye. Mulonde Maluko kamei mwijanye; kosoko yakunhasa lugano mumulimo.
55004012	Tikiko hanimwigala Efeso.
55004013	Ichigele chowukwija, wigale inghasu yangu yonalekile kwa Kalupo ku Tolowa, kahe wigale ifitabu fiya fye singhingo.
55004014	Alekisanda ayuya imulugulusaji we finhu fye shaba hakonesa winhi mwingi ukwangu; Mundewa komuliha ifene uwihi wakwe fowuwile.
55004015	Kinege naye, kosoko hakasilema lugano simbuli setu.
55004016	Munyinenela yangu ya bosi hechaka hata munhu yumwedu iyemile ulwandi lwangu; wose hawandeka niye. Nikutasa wanghawaliligwe itoso kwasoko yiyo!
55004017	Amba iMundewa hakema ulwandi lwangu na kunyingha ludole lwa kuitamilisa imbuli yose, uleke awamataifa nawo waihulike. Nani hanihuligwa mumulomo we simba.
55004018	iMundewa konihonya kulawa mu wihi wowose na kunhasa niufikile undewa wakwe wa kulanga. Ditunyo dyuwe ne mwene majuwa gose.
55004019	Walamuse cha Pilisika na Akila, hamwedu no ulukolo lwa Onesifolo.
55004020	Elasito yasigala Kolinto; Tulofimo hanimuleka mutamu ku Mileto.
55004021	Usunguse kwija ichigele che imheho chinati chikonge. Eubulo, Pude, Lino na Kilawudiya wose wakukulamusa.
55004022	iMundewa yowe hamwedu ne chidoga chako. Imboto yuwe nanye.
56001001	Paulo, mutogomi we Mulungu kahi mutumigwa wa Yesu Kilisito, kugendelesa dihuwi dya wasagulwe ne Mulungu no umanyi wawo we ichawelu iikufumila imikalile ye chimulungu,
56001002	mwihuwi dyo uwumi wa majuwa gose, uwene Mulungu, inghekudaha kudanha, hakaulaganisa minyaka mingi ilokile,
56001003	kahi muchigele chakwe haugubuligwa mumbuli yakwe kwa njila ya mahubili gonyenghigwe kwe dilagiso dye Mulungu iMwihula wetu.
56001004	Kwa Tito, gomwanangu we chawelu mwihuwi dyochihangile: Dihewa ne digoya kulawa kwe Mulungu iBaba na Kilisito Yesu iMwihula wetu fyuwe nagwe.
56001005	Nochanghone nakulekile ku Kilete, uleke ugolose digoya agasigale, na kuwasagula wasehe mu chila ikaya ifene fonakulagise,
56001006	nghona hena munhu munjelu, mulume wa muke yumwedu, kahi awanagwe wena ihuwi kahi wasikusongeswa na mbuli yoyose yo uwihi hegu kuleka kuwa na chogoho.
56001007	Kosoko iasikofu, kagaluka munyamhala we Mulungu, yagila yowe munhu inghekusongeswa na mbuli yoyose; yanghowe munhu iyakiyona, yanghowe munyono, yanghowe mulewaji wo ugimbi hegu mulefi hegu iyekilundila finhu itewa kosoko yakwe,
56001008	ninga yowe mundewa, iyekwenda uswanu, iyekiimila imwenyecho;
56001009	yekuhanangigwa yakolelese imbuli ye chawelu foifusigwe, uleke yadahe kulafa mafuso ge ichawelu, kahi kuwajama wose awekugalema.
56001010	Kosoko kwina wanhu wengi awechaka chogoho, wena mbuli sichaka chinhu, kahi wadasi, lugano awo ulwandi lwa wafinigwe;
56001011	wekuhanangigwa wanyamasigwe, kosoko wekuwabana awanhu we sikaya sose kwa mafuso gawo uleke wapate chinhu, amafuso gowasikwendigwa wafuse.
56001012	Yumwedu wawo, imugonese wawo yagamba “Awakilete wowaga wadasi majuwa gose malimu gehile, wadoba kahi wadiisaji”
56001013	Uhomelesi uno ni chawelu. Kosoko yo wagombele kwa ukali, uleke wadahe kuwa womi mwihuwi,
56001014	waleke kusitegelesa sisimo se Chiyahudi hegu amalagiso ga wanhu awekuilema ichawelu.
56001015	Ifinhu fyose fikugaluka fyela kuwanhu awelile, ninga kuwehi na awasikuhuwila hechaka chinhu chochose ichelile; amahala ne misungu yawo fibanika.
56001016	Wakigamba wamumanya Mulungu, ninga wakumulema kwa sinhenda sawo; wena ludeso, wechaka chihuliko, wasagile kwa nhenda yoyose iswanu.
56002001	Ninga gweye, fusa amafuso go uwumi.
56002002	Uwalagise awasehe wanghowe na makulu, ninga wowe wasindamafu, wowe na mahala, womi mwihuwi na muuwendo na mungojela.
56002003	Uwalagise kahi awadala wowe wasindamafu, wanghowe wasigilaji, hegu wonywaji wo ugimbi lugano; ninga awekufusa iswanu,
56002004	kahi na kuwafusa awanawake awadodogi wawende awalume sawo na wana,
56002005	wowe na chihuliko, usunhile, kutogoma milimo musinyumba sawo, waswamu, wowe na chihuliko kuwalume sawo, uleke imbuli ye mulungu inghatofuligwe.
56002006	Nheifo kahi, walolese awajelelo wakituse awecho.
56002007	Kiyonese gomwenyecho musimbuli sose chinhu cha kifusila sinhenda siswanu, kahi mumafuso gako yonesa uchawelu na usito,
56002008	na simbuli so uwumi isisidaha kutofuligwa uleke imunhu iyedaha kulema yengile chinyala, kwa kuswela mbuli ihile ya kulonga muchanhya yetu.
56002009	walagise awatumwa wowe na chogoho kuwakulu wawo, na kuwendesa musimbuli sose; wanghowe wabidulaji,
56002010	wanghowe wahiji, ninga wonese uchawelu wose, wagahambe amafuso fe Mwihula wetu Mulungu musimbuli sose.
56002011	Kosoko dihewa dya Mulungu digubuligwa uleke awanhu wose wehulwe,
56002012	nadyo dikuchifusa kuulema uwihi na usulumisi we chilunga, chidahe kwikala fiswanu, na mikalile yo kumogoha Mulungu muchilunga chino,
56002013	akuno nikudigojela dihuwidyetu idilugutisigwe, na magubulo ge ditunyo dye Mulungu wetu imukulu ne Mwihula Yesu Kilisito,
56002014	iyakilafa imwenyecho kosoko yetu kuchihula seye kulawa mu wihi wose na kisunhila imwenyecho wanhu wakwe awekupiligala musinhenda siswanu.
56002015	Longa simbuli sino; jama na kugombela kwa ludole. Munhu wowose yanghakubese.
56003001	Uwagelegese awanhu kinenenghesa kuwandewa na wena udaha, kuwa na chogoho, kuwa tayali kwa chila mulimo muswanu,
56003002	waleke kumulonga munu wowose, wakinege ne ing'omba, wowe waholo na konesa chogoho ku wanhu wose.
56003003	Kosoko ase nase katali hachuwaga chaka mahala, chichaka chogoho, chagiliswe, watumwa wo usulumisi wa mbuli nyingi, chikale mu wihi ne finju, chisuligwe na wanhu, nase chikisulile munhu na miyagwe;
56003004	ninga ichigele uswanu wakwe na uwendo wakwe Mulungu iMwihula wetu fowoneke,
56003005	hakachihonya seye, si kwa sinhenda setu, so uchawelu sochigolose, ninga kwa ubasi wakwe, kwa kusunhwa kwa kwelekigwa keli na kugoloswa usha ne Muhe Musunhile;
56003006	iyachitilile kwa ugoli wose kugendela Yesu Kilisito iMwihula wetu,
56003007	chidahe kutaliligwa ichawelu kwa dihewa dyakwe uleke chuwe wahasi mwihuwi dyo uwumi wa majuwa gose.
56003008	Ni nonga ya chawelu. Nikukuhananga gweye ulonge simbulisino kwa ludole uleke wose awamuhuwile Mulungu, wagendelele kusigala musinhenda siswanu; simbuli sino ni swanu kahi sina faida kuwanhu.
56003009	Ninga kinege ne sinonga se chibwalasi, sinonga sinhali sa wagono, ing'omba na iwanga kosoko ya malagiso, kosoko gechaka faida kahi gechaka chinhu.
56003010	Imunhu mudasi, yanghadaha kujamigwa ichigele cha bosi na cha keli, muleke,
56003011	umanye fina imunhu yefane yo kagilila kahi yakugolosa sambi; kafulusa kiliganisa imwenyecho.
56003012	Ichigele chonikanimutuma Alitema ukwako hegu Tikiko, piligala kwija ukwangu kuno Nikapoli, kosoko nilamula kwikala kuno ichigele che imheho.
56003013	Piligala kuwatasa Sena imulamusi na Apolo munhambo yawo; langisisa wanghahungukilwe na chinhu.
56003014	Leka awanhu wetu wefuse kusigala musinhenda siswanu, wadahe kuwatasa awechaka ichawelu, wanghaleke kulela mamudyo maswanu.
56003015	Awanhu wose awehamwedu nani wakukulamusa. Walamuse wose awekuchenda seye mwihuwi. Dihewa dyuwe hamwedu nanye mose.
57001001	Aniye Paulo, inyohigwe kosoko ya Kilisito Yesu, na Timoseyo imundugusetu. Chikukwandikila agweye Filemoni mwendigwa wetu, mwituma milimo miyetu,
57001002	na Afiya ilumbudyetu na Alikipo musilikali miyetu hamwedu ne dikanisa idikitang'anyila munyumba yako.
57001003	Dihewa dyuwe nanye, ne digoya idikulawa kwe Mulungu na kwe Mundewa Yesu Kilisito.
57001004	Nikumulumba lugano iMulungu wangu amajuwa gose, fonikuwagelegela munhasai yangu;
57001005	Ifene fonikuhulika isimbuli so uwendo wako, ne dihuwi dowinadyo mwe Mundewa Yesu na wasunhile wose.
57001006	Kahi nikutasa fina uumwedu wochinawo mwihui dyako dyongesele udaha wo kumanya maswanu gose muumi wetu mundugusangu mugati ya Kilisito.
57001007	Uwendo wako unyingha chinyemi lugano na kuhoswa! Kulawa muuwendo wako, fidoga fya wasunhile, fisangalaswa lugano kosoko yako.
57001008	Kosoko iyo nichaka chogoho mugati ya Yesu, kukulagisa ichikuhanangigwa ugolose,
57001009	ninga kosoko ya uwendo nikwenda kukutasa, (aniye Paulo nimusehe na hambiya mufungwa kosoko ya Kilisito Yesu).
57001010	Nikukutasa kosoko ye imwanangu Onesimo yonimweleke mwihuwi mugati ye inyohigwa yangu.
57001011	Iyowage katali munhu chaka ukwako mumilimo yakwe, amba hambiya kagaluka munhu munhusi ukwako na ukwangu.
57001012	Nikumuwisa ukwako kwa moyo wangu wose.
57001013	Hanyuwa nikwenda nisigale naye uleke yanhogomele ahanhu hako ugele nyuwile muchifungo kosoko ye mbuli swanu,
57001014	aniye sendile kugolosa mbuli yoyose yonghwendile agweye, kosoko yo uswamu wako unghowe fonghukwenda agweye, ninga foulamule gweye kwa kwenda kwako.
57001015	Nhagela nochileka yakulekile kwa chigele, uleke uwe naye kwa amajuwa gose,
57001016	hambiya, nghefane mutumwa du, amba imutumwa iyohigwe chawelu chawelusi mundugusangu mwendigwa ukwangu kosekose ukwako agweye chimutufi na kwe Mundewa.
57001017	Hambiya nghona ukunyona aniye chahamwedu nagwe, muhokele ayuno fina fowowile ukunihokela aniye.
57001018	Nghona yakugolosele mbuli yoyose ihile, kahi nghona ukumudai chilunhu chochose noliha niye.
57001019	Aniye Paulo nyandika, kwa mukono wangu nimwenyecho aniye noliha. (Sikulonga mbuli yoyose yonikukudai hata gweye gomwenyecho).
57001020	Heye mundugusangu nikuhananga nyongesa mwe Mundewa, kahi kusangalasa umoyo wangu mu Kilisito.
57001021	Kosoko mhuwila ichihuliko chako nochileka nikuwandikile nimanyile nhafi kogolosa kusuma agene gonilongile.
57001022	Ugele uwo munyikile ugono, kosoko nikuhuwila fina munhasa yenu modaha kunyona.
57001023	Epafula iyohigwe hamwedu naniye mu Kilisito Yesu, yekukulamusa;
57001024	hamwedu na Maluko, Alisitako, Dema, na Luka, awekugolosa imilimo hamwedi naniye.
57001025	Dihewa dye Mundewa Yesu Kilisito, dyuwe hamwedu ne ifidoga fyenu.
58001001	Katali iMulungu hakalonga na wababa setu kugendela wagonesi mikangha mingi na kwa njila se hayo hayo;
58001002	ninga majuwa gano kalonga nase kugendela iMwana, yoyamusagule yowe muhasi we finhu fyose, kahi kugendela imwene iMulungu kachumba ichilunga.
58001003	Imwene yakonesa ditunyo dye Mulungu kahi kena lubonoto lwe nyuwa yakwe, yakolelese ichilunga chose kwa ludole lwe mbuli yakwe. Foyagolose dihojojolo kosoko yo wihi, hakekala mumukono wo Ukulu uko kuchanhyasi,
58001004	Kagaluka mukulu muchanhya ya malaika kosoko disina dyoyapatile iswanu lugano kusuma agawo.
58001005	Kosoko kwina malaika yuhoki ugele wowose iyadaha kwinangigwa ne Mulungu, “Agweye kwa mwanangu, 2 diyelo nghweleka”? Ama kahi, “Aniye nokuwa Babakwe, 2 naye kokuwa ukwangu mwanangu.”
58001006	Na kahi, ugele foyekumwigala inhula hanju muchilunga, yekugamba, “Leka awamalaika we Mulungu wose wamufuge imwene.”
58001007	Na ku malaika yekugamba, “Iyekugolosa awamalaika wakwe wowe mheho, na watogomi wakwe malilimba ga moto.”
58001008	Ninga kwi mwana yekugamba, “Undewa wako, Go Mulungu, ni wa majuwa gose na ugele wose, nagwe ukudima digoya majuwa gose muundewa wako.
58001009	Agwe ukwenda ichawelu na kudesekela uwihi; 2 hambiya Mulungu, iMulungu wako kakubaka mafuta ga chinyemi kusuma awayago.”
58001010	Kahi, “Agweye, Mundewa nowejawomba iyisi kunghonga na ulanga ni mulimo we mikono yako;
58001011	nafyo fyobanika, ninga agweye kosigala; fyose fyodaha kulala kifana suke,
58001012	kofisinga kifana suke na fyo fyobiduka, nafyo fyobiduka. Ninga agweye kosigala fina fouwile, na iminyaka yako ichaka ndumo”
58001013	Ninga kwina malaika yuhoki yoyadaya kumugamba chigele chochose, “Ikala ulwandi lwo mukono wangu wo kulume, mpaka niweke awanghondo wako chigoda cha kwegamikila migulu”?
58001014	Nhafo awo si mimuhe watumigwe kutogoma, kosoko ya wanhu awakwija wahokela uhonya?
58002001	Hambiya chikuhanangigwa chikolelese lugano simbuli sose sochihulike, uleke chingheje chisiswela.
58002002	Kosoko inghowa imbuli iyalongigwe na malaika hayuwa ya chawelu na chila kubana hegu kuleka kuwa na chihuliko, hakuhokela maliho galiganile,
58002003	aseye nase chodaha kinega nhani chinghaulema uhonya uno umukulu? Haulongigwa kunghonga na Mundewa, na kuhomelelwa na wose ukwetu na wose awamuhulike imwende,
58002004	ugele iMulungu naye yakuwuhomelela kwa fitangilo na majumo na majumo gehayohayo na kwe chinghwa cho Muhe Musunhile ichikwinghigwa ifene imwenyecho foyekwenda.
58002005	Kosoko iMulungu nghachilekile ichilunga ichikwija chochikulionga chilongoswe na malaika.
58002006	Fina foihomeleligwe ahamonga, “Imunhu no nani hata umugelegele, hegu imwana we munhu, hata umulangilile imwene?
58002007	Kumugolosa mudodogi kusuma malaika kwa chipisi, kumufasa inghofiya ye ditunyo na chogoho,
58002008	kwika ifinhu fyose hasi ye migulu yakwe.” Hambiya munyika ifunhu fyose hasi yakwe, nghasigase chinhu isichuwile hasi yakwe. Fina foyuwile, chisinati chone chila chinhu chuwe hasi yakwe.
58002009	Ninga chikumona Yesu, imwene kwa chigele chiguhi hakagolosigwa mudodogi kusuma malaika yafasigwe ditunyo na chogoho kosoko ya magayo ge difa, uleke kwe dihewa dye Mulungu yadahe kunomola difa kosoko ya chila mumunhu.
58002010	Kosoko haimwagila imwene, imwenele na kugendela imwene ifinhu fyose fyabahano, munyigala wana itewa ku ditunyo, yamugolose chilongosi wo uwumi wao yaliganile kugendela magayo.
58002011	Kosoko iyakuhojojola na wose awakuhojojoligwa wena chotoko chimwedu. Nochanghone wena iYesu ighakona chinyala kuwenanga awene wanduguse
58002012	yakugamba “Notagusa disina dyako kuwandugu sangu muchiligati ye dikanisa nomutunya imwene.”
58002013	Na kahi, “Nomuhuwila imwene.” Na kahi, “Aniye nabahano na wana woninghigwe ne Mulungu.”
58002014	Hambiya kosoko wana wahangila mumutufi ne sakame, Yesu naye yowa nheifo uleke jugendela difa yadahe kumubana imwene yene udaha we difa, naye no luhoma,
58002015	na kuwehula awo wose woile mwibalangulu dya wose watumwa kosoko ye ditisi dye difa.
58002016	Kosoko ni chawelu fina Yesu nghejile kuwatasa malaika ninga icheleko cha Ibulahimu.
58002017	Hambiya haimwagila kuligana na wanduguse musimbuli sose uleke yadahe kuwa mutambiki mukulu yena ubasi akahi muchawelu mufuga ye Mulungu, yadahe kuwa iliho kwa wihi wa wanhu.
58002018	Kosoko imwene naye yahokela magayo na kugesigwa, kena udaha wa kuwatasa wose awekugesigwa.
58003001	Hambiya wandugu sangu wasunhile mukuhangila mulwinango lwa kulanga mugelegeleni Yesu imutumigwa na mutambi mukulu wo kulamba kwetu.
58003002	Yeja yowa muchawelu kwe Mulungu yamusagule imwene kifana Musa foyowile muchawelu munyumba ye Mulungu.
58003003	Kahi Yesu yataliligwa muchawelu iyena ditunyo lugano kusuma Musa ifene imujengaji we inyumba foyena ditunyo lugano kusuma inyumba iyecho.
58003004	( Kosoko chila nyumba ijengigwa na munhu yumonga, ninga imujengaji we finhu fyose ni Mulungu.)
58003005	Hambiya Imusa yeja yowa muchawelu munyumba yose ye Mulungu yefane mutogomi yowe muhomelesi we simbuli isikasilongigwa ichigele chikwija.
58003006	Ninga iKilisito yeja yowa muchawelu muchahya ye nyumba ye Mulungu kifana mwana, kahi aseye no sinyumba sakwe chinghakolelesa lugano ighinyo yetu na inyitogolela dihuwi dyetu
58003007	Hambiya fina Imuhe Musunhile foyakulonga, “Diyelo, munghahulika dijwi dyakwe,
58003008	munghaigolose imimoyo yenu yuwe mikugutu fina ichigele che ufuti fina dijuwa dyo kugesigwa kunyika,
58003009	ako konagesigwe na wababa senu na kona imilimo yangu,
58003010	kwa minyaka makumi mane. hambiya hanidesigwa ne cheleko chiya, na kugamba, ‘Majuwa gose ni wanhu wagilile mumimoyo yawo, wasisimanyile sinjila sangu.’
58003011	Fina fonikilahile munyono yangu, ‘Wasidaha kwingila muubwihilo wangu.’”
58003012	Wandugu sangu langisiseni, nghanghowe na yumwedu wenu imwihi yena umoyo uwichaka dihuwi uukulongosa kugwila kutali ne Mulungu imumi.
58003013	Ninga mukilolese munhu na miyagwe chila ijuwa, inangwa, “Diyelo,” uleke nghanghowe na yumwedu wenu yowe mukugutu kosoko ya kudanhiliswa na wihi.
58003014	Kosoko chihangila muKilisito chinghagendelesa kukolelela inghinyo yetu ye nghonga mpaka kundumo.
58003015	Kosoko hailongigwa, “Diyelo munghahulika dijwi dyakwe munghaigolose mimoyo yenu yuwe mikugutu kifana chigele cho ufuti.”
58003016	No chenani wahulike na kugendelela kuwa wafuti? Nhafo siwowile awaya wose awaleuke Misili ugele wo ulongosi wa Musa?
58003017	Kahi no chenani awamudesile kwa minyaka makumi mane? Siwaya wose awagolose wihi, awene mitufi yawo hayugwa mwibalangu?
58003018	Kahi no chenani welahile fina wanghengile mubwihilo wakwe ninga si waya awowile wafuti?
58003019	Hambiya chikona fina wasadahile kwingila kosoko ya kuleka kuhuwila kwawo.
58004001	Hambiya kosoko dihuwilo dyo kwingila muchinyemi chakwe dinghali baho, chogohe uleke yanghowe yumwedu wenu yaliganiswe kosoko ya kusuma kudifikila.
58004002	Kosoko imbuli iswanu haija ukwetu fina ukwawo, ninga imbuli yahubiliigwe ukwawo iswatasile, kosoko isahangile ne dihuwi dya wategelesage.
58004003	Kosoko aseye chihuwile chikwingila muubwihilo wakwe, kifana Mulungu foyalongile “Fina fonakilahile munyono yangu, Wasidaha kwingila mubwihilo wangu,” hata inghowa imilimo yakwe haihela ugele wo kwikigwa inghindiso ye chilunga.
58004004	Kosoko ahamonga kalonga simbuli se dijuwa dye mufungate, “Ne Mulungu hakabwihila dijuwa dyo mufungate kulawa kugolosa milimo yakwe yose.”
58004005	Na kahi ahanhu hano hakagamba, “Wasidaha kwingila mubwihilo wangu.”
58004006	Kosoko hambiya isigala kuwamonga kwingila umo, na wose awene kunghonga, hawahokela imbuli swanu ninga hawasumwa kwingila kosoko ya ufuti wawo,
58004007	kahi keka ijuwa dimonga, “diyelo” yakugamba kulokela Daudi minyaka mingi ilokile, musimbuli isamule kuwandikigwa, “Diyelo munghahulika dijwi dyakwe, munghaigolose imimoyo yenu yuwe mikugutu.”
58004008	Kosoko inghowa Yoshua hakamwinghani hanhu ha kubwihila iMulungu nghodaha kutambula hamwande dijuwa dingi.
58004009	Hambiya kahi ahaya isigala sabato dijuwa dyo kubwihila kwe Mwana we Mulungu!
58004010	Kosoko wowose iyakwingila muubwihilo we Mulungu yakubwihila munhogoma milimo yakwe fina Mulungu foyabwihile munhogoma yakwe.
58004011	Lekeni hambiya chipiligale chingile kuubwihilo uya, uleke hanghowe na yumwedu wetu yogwe kosoko yo ufuti uno.
58004012	Kosoko imbuli ye Mulungu nyumi, kahi ikutogoma milimo, nghali kusuma isunja, kahi ikuhoma mpaka ikutemanhula chidoga ne umuhe ne ifilungo fya umutufi ne umusopo, kumanya amadoga ne inyenda ye umoyo.
58004013	Kahi hamwande yakwe hechaka ichumbigwe chikifisile ninga fyoose fyahajelu na kugubuligwa mumeso gagwe imwene yena simbuli setu.
58004014	Kosoko hambiya china Imutambiki Mukulu iyengile kulanga, Yesu Imwana we Mulungu, chigendelele kukolelesa dihuwilo dyetu.
58004015	Kosoko chichaka Mutambiki Mukulu iyekuhanga nase musokesi wetu, ninga imwene naye hakahesigwa musinyuwa sose fina seye bila kugolosa wihi.
58004016	Chisegelele kwa nghinyo hegoda dye undewa dye dihewa, uleke chidahe kuhokela ubasi na dihewa dyo kuchitasa ugele wo chikuhananga.
58005001	Kosoko chila Mutambiki Mukulu yasaguligwe kulawa muwanhu, kekigwa yeme ahanhu ha wanhu yawatogomele musimbuli se Mulungu, kulafa filafwa na sinhambiko kosoko yo wihi.
58005002	Yekudaha kuwalondela kwa uholo awasimanyile na wokwagilila, kosoko imwene naye kowa musokesi.
58005003	Kosoko ino imwagila naye yalafe nhambiko kosoko yo wihi wakwe na wihi wa wanhu wamonga.
58005004	Na hechaka munhu yekiingha ditunyo dyo Utambiki Mukulu ninga ayuya iyenangigwe ne Mulungu, fina foyowile Haluni.
58005005	No nheifo kahi iKilisito naye nghakiinule imwenyecho kuwa Mutambiki Mukulu, ninga hakasaguligwa ne Mulungu yagambile, “Agwe no Mwanangu, diyelo nikweleka,”
58005006	fina foyakulonga ahanhu hamonga, “Agweye no mutambiki wa majuwa gose, anhanhu ho utambiki ha Melikisedeki.”
58005007	Mumajuwa gakwe goyekalage muchilunga, Yesu hakatasaga lugano na kutasilisa, kwa ijwi ikulu na masosi kwe Mulungu yena udaha wo kumuhonya kulawa mudifa, na hakahulikigwa kosoko ye chogoho che Mulungu ichowile umwakwe.
58005008	Hamwedu na gago hakowa Mwana, iyakifusile kuhulika kugendela amagayo goyapatile
58005009	naye foyakangasigwe hakagaluka chotoko cha uhonya wa majuwa gose kuwose awekumuhulika,
58005010	kahi imwene kasaguligwa ne Mulungu kuwa mutambiki mukulu ahanhu ha Melikisedeki.
58005011	Muchanhya yakwe china mbuli nyingi sa kulonga, ninga nghugutu kusilonga, kosoko anyeye hamukwenda kuhulika.
58005012	Kosoko hamwedu na gago muwagila muwe wafusaji mukuhananga munhu yun gi yawafuseni amafuso ge inghonga ge Mulungu. Mukuhananga mele siyo chakudiya chikugutu;
58005013	Kosoko chila munhu iyakwikala kwa ndiya ya mele nghamanyile imbuli ye chawelu, kosoko ni mwana na.
58005014	Ninga chakudiya chigugutu ni cha wakulu wagima, kosoko wose awene imisungu wakudaha kusagula diswanu na dihile.
58006001	Hambiya chileke amafuso ge nghonga agechikilisito na chandamile agakangale, chingheke nhindiso kahi: Kwa kulamba kulawa mumilimo yufile ninga chike dihuwi kwe Mulungu,
58006002	malagiso ge mbuli sa ubatiso na kwikiligwa mikono na kwinuka wafile na uliganiso wa majuwa gose.
58006003	Agano chogolosa Mulungu yenghenda.
58006004	Kosoko isikudahika kulamba kahi kwa wanhu awalekile dihuwi wowile muujelu na kunomola ichinghwa che Mulugu na kuwa na lugota na Muhe Musunhile,
58006005	na kufulusa kunomola uswanu we mbuli ye Mulungu na uludole we chigele chikwija,
58006006	na kuleka dihuwi isikudahika kuwowisa walambe kahi, kosoko wakumusambasa Imwana we Mulungu keli mufidoga fyawo na kumutofula kwa hajelu.
58006007	Kosoko isanga inyunyile ifula, itonyelwa chila ugele na kotesa mamudyo maswanu kwa yuya yakulima na kuhokela simboto kulawa kwe Mulungu.
58006008	Ninga inghotesa miwa na magugu, yokuwa chaka chambusi na kuwa habehi na kuhugutiswa; na kusomigwa kumoto.
58006009	Hata inghowa chikulonga nheifo, wendigwa wangu musimbuli senu chihuwila simbuli siswanu lugano so uhonya.
58006010	Kosoko Mulungu siyo mukugutu hata yaleke kona imilimo yenu na wendo womonese kosoko ye disina dyakwe, kuwatogomela awasunhile fina fomukugolosa hata hambiya.
58006011	Chikuhananga chila yumwedu wenu yonese upiligale uwo kwa kumanya umemelesi we dihuwi mpaka kundumiliso,
58006012	uleke munghowe wadoba, ninga awekuwandamila wose awena kulokela dihuwi na ufinyilisi wakuhala isilaganiswe.
58006013	Kosoko ichigele iMulungu foyamulaganise Ibulahimu, na kosoko nghowile hata na munhu yumwedu mukulu wa kilahila, hakelahila muimwecho,
58006014	yekugamba, “Chawelu nokumotesa gweye na kukongesa.”
58006015	Kamei Ibulahimu yakamale kufinyilisa, hakahokela choyalaganiswe.
58006016	Kosoko awanhu wakilaha kwa yuya imukulu kusuma awene, na nyilaha ukwawo no kumala simbuli sose.
58006017	No nheifo, Mulungu naye yakwenda konesa lugano awahasi we dihuwilo ifene amadoga gakwe fogechaka chibidubidu hakongesa mudihuwiso kilaha,
58006018	uleke kwa finhu fili ifisikudaha kubiduka mufifyo Mulungu nghodaha kulonga udasi, uleke aseye chibilimile chuwe na ludole lukangale kudikola dihuwi dikigwe hamwande yetu.
58006019	Chinadyo dihuwi dino, dye chawelu na dimile nghwi kifana chigingi che fidoga, ne dihuwi idikwingila mugati ye dipasiya,
58006020	Umo nomoyengile Yesu kosoko yetu, imwene noyachilongolele hakagaluka mutambiki mukulu wa majuwa gose kifana Melikisedeki.
58007001	Kosoko ayuno, “No Melikisedeki Mundewa wa Salemu, imutambiki we, Mulungu Iyekuchanhyasi, hakakitanyila na Ibulahimu foyendeyakuya kulawa kuwatowa wandewa na kumotesa,”
58007002	na kwe imwene yuyo Ibulahimu hakalafa, “Imwedu ye ikumi ya chila chinhu choyowile nacho,” itapita ye Disina dyakwe bosi ni, “Mundewa we chawelu,” keli ni mundewa wa Salemu, “Imwene ni mundewa we digoya.”
58007003	Munhu yo kechaka baba, ninga ng'ina, kechaka welekwa, hegu nghonga ama ndumo mulwikala lwakwe, ninga kaliganisigwa ne Mwana we Mulungu, imwene ni kuhani mwajuwa gose.
58007004	Langeni fonimukulu! Ibulahimu baba yetu hakamwingha imwedu ya kumi ye ifinhu ifilawile kunghonga.
58007005	Na wose awecheleko cha Lawi awakuhokela umulimo wo utambiki wene lusigililo mwilagiso fina walonde imwedu ya kumi kulawa kuwanhu wawo, kosoko nawo ni welekwa wa Ibulahimu.
58007006	Ninga munhu yuno siyo wa lukolo lwawo, hakahokela imwedu ya kumi kwa Ibulahimu na kumumotesa imwene yene dihuwiso.
58007007	Kahi imanyika fina imudodogi yakumotesigwa ne mukulu.
58007008	Na hata wanhu ambawo wakudaha kufa wakuhokela imwedu ya ikumi, ninga kwa Melikisedeki imwdu ya kumi haihokeligwa na kuhomeleligwa ne imwene imumi inghakudaha kufa.
58007009	Munhu yakudaha kugamba fina, Lawi imwenyecho, iyakuhokela imwedu ya kumi, hakaliha kugendela Ibulahimu,
58007010	kosoko hakowa mufyuno fye Babakwe ugele Melikisedeki foyakitang'anyile naye.
58007011	Hambiya inghowa ukangasi haupatagwa kwa njila ya utambiki we Chilawi, (kosoko hasi yakwe awanhu hawahokela malagiso), hahowa na soko yaki kahi ya mutambiki yungi yeme ahanhu ha Melikisedeki, kusuma hata yumwedu iyatambuligwe ahanhu ha Haluni?
58007012	Kosoko halika utambiki ukudaha kubiduka, yagila amalagiso nago gabiduke.
58007013	Kosoko umwene yalongigwe mugago hakowa muhangi wo ulukolo lwingi, ulwene hechaka hata yumwedu mulukolo lwalwo iyetuma mulimo wo utambiki hefugilo.
58007014	Kosoko imanyika chalinje fina iMundewa wetu yalawa mucheleko cha Yuda, mulukolo ulwene Musa nghalonga mbuli yoyose muchanhya yakwe musimbuli sa watambiki.
58007015	Adino digaluka dya chalinje lugano, ichigele mutambiki yungi yakwima kefana Melikisedeki,
58007016	iyagaluke mutambiki siyo kwa kwandamila inyenda ya malagiso ge chimutufi, ninga kwa ludole lwa uumi uusikubanika.
58007017	Kwasoko kahomelelwa fina “Agweye kwa mutambiki wa majuwa gose, ahanhu ha Melikisedeki.”
58007018	Kwa ulwandi lumonga dilagiso idilongole dikigwa hanghanda kosoko yo usokesi wakwe na kuleka kuwa na chakutogomelwa.
58007019	(Kosoko dilagiso sidyamemelese chochose); kwa ulwandi lumonga, dihuwilo diswanu hadinghiswa, uleke mugago chidahe kumusegelela Mulungu.
58007020	Kahi sidyowile nheifo bila ya kilaha.
58007021	Wose kunghonga awowile watambiki hawalonda mulimo uwo bila ya kilaha, ninga ayuno kenghigwa kwa kilaha, “Imundewa kakilaha kahi nghodaha kubidula chidoga chakwe, ‘Agweye no mutambiki wa majuwa gose.’”
58007022	kwa nheifo Yesu kagaluka mwimilisi we dilagano diswanu.
58007023	Lugano, awatambiki we nghonga hawowa wengi, kosoko hawakindisigwa ne difa wanghagendelele mumulimo;
58007024	ninga imwene kenawo utambiki wakwe uwichaka ndumo, kosoko ukugendelela majuwa gose.
58007025	Nochanghone ugele wose kena udaha wa kuwahonya wose awakumusegelela Mulungu kwa kulokela imwene, kosoko muchigele chakwe chose choyakwikala yakuwatasila.
58007026	Kosoko hayagila chuwe na mutambiki mukulu kifana yuyo, imusunhile yechaka ilema dyodyose, inghachafuke, iyakinega na uwihi, na yenuligwe kulanga.
58007027	hafanile, kifana awatambiki wamonga wakulu; kechaka haja kulafa nhambiko chila ijuwa, kunghonga kosoko yo wihi wakwe imwenyecho, keli kahi na kosoko yo uwihi wa wanhu wose; aga hakagagolosa malumwedu du kwa wanhu wose ichigele foyakilafile imweneyecho.
58007028	Kosoko dilagiso dikuweka wanhu wose awechaka ludole kuwa watambiki wakulu, ninga inonga ye nyilaha, iyejile kunyuma ye dilagiso haimusagula Mwana iyamemelekele majuwa gose.
58008001	Hambiya imbuli inghulu musose sochikulonga no ino: China mutambiki mukulu iyefane yuyo yekale mumukono wo kulume we digoda dye Undewa Mukulu ako kulanga,
58008002	imutogomi ahanhu hasunhile he dihema dye chawelu, idyekigwe siyo ne munhu, ninga Mundewa.
58008003	Kosoko chila mutambiki mukulu kasaguligwa uleke yalafe filafwa na nhambiko; kosoko ikuhanangigwa imutambiki naye yowe na chinhu cha kulafa.
58008004	Hambiya kusigwa yowile wamuchilunga nghowile yakuwa mutambiki hata chidodogi, kosoko hena watambiki awakulafa filafwa ifene dilagiso fodikulagisa.
58008005	Wakutogoma mulimo hanhu ha sunhile kifana futa na inyefu dya finhu fya kulanga; kifana Musa foyowile habehi kugolosa dihema, hakajamigwa kugambigwa, “Langa ukagolose finhu fyose kifana fowonesigwe akuya kwitunda.”
58008006	Ninga Yesu kapata mulimo muswanu lugano, na muchanhya ya iyo, imwene kakifana mulamusi we dilagano diswanu, kosoko dija kulokela mahuwiso maswanu.
58008007	Kosoko woile diya dye nghonga dyowile hadihunguke, kusowile kukuwa na soko ya kukongha dingi dya keli.
58008008	Mulungu hakona wihi kuwamonga nochinghone yakugamba, “Chawelu majuwa gakwija, yakulonga Mundewa, chigele chonikwija nikwiga ilagano isha ne nyumba ya Isilaeli na hamwedu na nyumba ya Yuda;
58008009	hadikuwa kifana dilagano diya dyonekile ne wababa sawo, mwijuwa dyonawalafage kwa mukono na kuwalongosa kuluta iisi ya Misili; kosoko hawagendelele mwilagano dyangu, na kwa nheifo naniye haniwadesekela, yakulonga Mundewa.
58008010	Adino no dilagano dyonikwenda nigolose hamwedu ne nyumba ye Isilaeli ganghaloka majuwa gago, yakulonga Mundewa, nikwenda nike malagiso gangu mumisungu yawo, na nowandika mumimoyo yawo, nani nokuwa Mulungu wawo, nawo wokuwa wanhu wangu.
58008011	Na wasikuwa wanhu wa kifusa munhu na miyagwe ama kwa kigamba, ‘Goloko mumanye Mulungu,’ kosoko wose wonimanya, kulawa mudodogi hata imukulu.
58008012	Kosoko nowonela ubasi kwa nhenda sawo sihile, na sikwijanigelegela wihi kahi.”
58008013	Munonga ye dilagano, lagano isha, nong'amba Mulungu kagolosa dye nghonga dyuwe disakala na ichinhu chisakale chahabehi na kwagilila.
58009001	Hambiya hata dilagano dye inghonga hadyuwa na nhenda sa kufuga na ahasunhile hakwe he chilunga.
58009002	Kosoko dihema hadigoloswa, idyakunje, idyekigwe chigwaso che itaa na imesa na imikate yo Konesa; hekwinangigwa Hanhu Hasunhile.
58009003	Kunyuma ye dipasiya dya keli hadima dihema dikwinangigwa Ahasunhile ha Hahasunhile,
58009004	dina chiya cho kufunghisila ubani chigoloswe kwa sahabu na disanduku dye dilagano digubikwe musisandi sose kwa shaba, umowile na dikopo dya sahabu idyowile na imana iya na imhando ya Haluni iyatugute ne fibawo fiya fye dilagano;
58009005	muchanhya ya disanduku hamuwa na makelubi ge ditunyo gakuguma inyefu mwigoda dyo ubasi. Ninga musimbuli sino chichaka luneka lwa kulonga kwa utali.
58009006	Ifinhu afyo finghafulusa kugoloswa, awatambiki wakugendelela kwingila mwihema didyo dye inghonga kutogoma imilimo yo kufuga;
58009007	ninga mwihema didyo dya keli dikwingiligwa ne mutambiki mukulu muhala, mukangha umwedu chila mwaka; kahi si bila sakame, yoyekuhanangigwa yalafe kosoko yakwe na kosoko ye sisambi sa kuleka kumanya sa wanhu awo.
58009008	Mu dino iMuhe Musunhile yakonesa fina injila yo kwingila ahanhu hasunhile hayuwa inhati ikumuligwe, kosoko dihema dya kunje hadyuwa dikali dimile
58009009	(idyowile chitangilo che chigele chino). Mugoloswa nheifi; filafwa ne sinhambiko ifisikudaha kumugolosa imunhu, iyekufuga yowe na misungu ikangale,
58009010	kosoko fikutogomela muhala ifyakudiya ne ifinhu fyo kungwa na uhojojolo we hayo hayo na malagiso ge chimutufi agekigwe mpaka ichigele chino.
58009011	Ninga ichigele Kilisito foyejile imutambiki mukulu we finhu fiswanu ifijile, kahi kugendela dihema dikulu, kahi idikangale lugano (idisigolosigwe kwe mikono, no ngamba, si dye cheleko chino)
58009012	hakengila kamwedu kosoko ya wose Ahanhu Hasunhile, yalondile isakame siyo yesimhene na sindama, ninga isakame yakwe imwenyecho na kuwa ne indekelela ya majuwa gose.
58009013	Kosoko inghowa isakame ye simhene na makambaku na difu dye sindama se singombe dyowetililigwe awanhu awena uwihi dikusunha na kukwema umutufi,
58009014	silugano isakame ya Kilisito, imwene kugendela iMuhe wa majuwa gose hakelafa imwenyecho kuwa chilafwa chichaka wihi, kuwasunha amadoga genu na sinhenda senu sufile mudahe kumufuga Mulungu wenu imumi.
58009015	Kosoko ino Kilisito noyekugolosa dilagano disha uleke wose awenangwe wadahe kuhokela uhasi uwuhuwisigwe wa majawa, kosoko ye difa digoloseke kuwaleusila uwihi wawo awowile hasi ye dilagano dhe nghonga.
58009016	Kosoko yagila ahena dilagano dyo uhasi, howe na ifa dya imunhu iyadigolose.
58009017	Kosoko dilagano dyo uhasi dina ludole ichigele imunhu foyekufa, amba foyekuwa yekali mumi dikuwa chaka ludole.
58009018	Ninga hata dilagano diya dya katali sidyakongesigwe bila ya sakame.
58009019	Kosoko chila ilagiso fodyalongigwe na Musa kuwanhu wose ifene foilongigwe mumalagiso, hakailonda isakame ya sindama na yesimhene na kuhanganisa mumeji na kuinyaga muchitabu cha malagiso na awanhu kwa sufi na kwa mahamba ge dibiki dikwinangigwa hisopo,
58009020	yekugamba, Ayino no sakame ye dilagano dye Mulungu dyoyamulagiseni.
58009021	Kahi nheifiya hakainyaka isakame yakwe mu fyose dihema na ifiya fyo kufugila.
58009022	Chawelu, hasi ya malagiso chila chinhu chikusunhigwa kwa sakame, na bila ya sakame kwachaka kulekeleligwa kwa wihi.
58009023	Ninga hayagila simbuli sose isasigale kulanga sisunhwe kwa kwandamila sinhenda sino, ninga simbuli isenyecho sa kulanga sisunhigwa kwa nhambiko siswanu kusuma sino.
58009024	Kosoko Kilisito nghengile ahanhu hasunhile ahagolosigwe ne mikono hefane chawelu ninga kulanga ukwenyecho, hambiya koneka hamwedu ne Mulungu kosoko yetu.
58009025	Kahi siyo yelafe kwa kuwila kuwila, imutambiki mukulu foyekwingilaga Ahanhu Hasunhile, chila mwaka kwe sakame siyo iyakwe;
58009026	Kusigwa no nheifo, hayuwa ikumwagila kusambasigwa mikangha mingi kulawa kwikigwa kwe isinghindisi se chilunga. Ama hambiya kamwedu du kwa umemelesi we figele, kagubuligwa, yauleuse uwihi wa wanhu kwe nhambiko yakwe imwenyecho.
58009027	Kahi kefana awanhu fowekiligwe kufa mukangha umwedu na fowekufa uliganiso,
58009028	no nheifo, Kilisito naye yakafuluse kulafigwa kamwedu kulonda uwihi wa wengi, kokwija mukangha wa keli, siyo kutogomela uwihi ninga kuwahonya wose awena inghilu ya kumugojela.
58010001	Kosoko dilagiso dina ninga inyefu dye finhu fiswanu ifikwija kahi si futa ye finhju ifyenyecho, isidaha kuwa, kwa sinhambiko senheifo isikugendelela kulafigwa munyaka kwa munyaka, kuwagolosa wamemelekele wose awekusegelela habehi.
58010002	Kusigwe si nheifo, sisowile sikulekigwa kulafigwa? Kusigwa awekufuga hawasunhwa kamwedu, wasowile wakugendelela kuwana madoga go wihi.
58010003	Ninga musinhambiko sino mwina ngelegelsi yo wihi munyaka kwa munyaka.
58010004	Kosoko isikudahika isakame ya makambaku ne simhene ilewuse uwihi.
58010005	Kosoko iyo ichigele iKilisito foyejile muchilunga, hakagamba, “Sinhambiko ne filafwa nghafyendile, ninga umutufi utandiligwa niye;
58010006	mufilafwa fyo kusoma mumoto na sinhambiko so wihi nghendesigwe naso.
58010007	kamei hakagamba, ‘Langa, nija kugolosa, sinyenda se Mulungu,’ ifene fosandikiligwe niye muchitabu cha dilagiso.”
58010008	Foyagambile hachanhya, “Nghasendile hegu konela sinhambiko ne ifilafwa na sinhambiko so kusoma mumoto na sinhambiko so uwihi” (asino sikulafigwa ifene dilagisoa fodikulonga),
58010009	kamei hakongesa “Langa, nija kugolosa sinyenda sako.”Yakulewusa isenghonga uleke yakongese isakeli.
58010010	na kwa nyenda iyo chisunhigwa kugendela ichilafwa cho umutufi wa Yesu Kilisito kamwedu kosoko ya wose.
58010011	Na chila mutambiki yakwina chila ijuwa mufuga yakwe, yakulafa kwa kuwila kuwila inhambiko ifane iyo, iyisidaha kulewusa uwihi.
58010012	Ninga ichigele Kilisito foyalafile nhambiko imwedu kosoko yo uwihi ye figele fyose, hakekala mumukono wo kulume we Mulungu,
58010013	kamei kugojela mpaka yaweke awanghondo wakwe chigoda cho kwegamikila imigulu yakwe.
58010014	Kosoko kwa nhambiko imwedu hakawagolosa wasunhile we figele fyose wamemelekele.
58010015	Kahi Muhe Musunhile yakuhomelela ukwetu; kwa kugamba,
58010016	Adino no dilagano dyonikanigolosa nawo ganghaloka majuwa gose, iMundewa yakugamba: Noguma amalagiso gangu mumimoyo yawo na kuwandika mumisungu yawo,
58010017	kamei yakongesa, “Sikanigelegela uwihi wawo na sinhenda sawo kahi.”
58010018	Ahena indekelelwa ya gano, hechaka kulafa chilafwa kosoko yo wihi.
58010019	Hambiya, wandugusangu, kosoko china nginyo yo kwingila ahasunhile kwa isakame ya Yesu,
58010020	kwa usha na injila inyumi yoyagubule kosoko yetu kugendela dipasiya, idyene, kugendela umutufi wakwe,
58010021	na kosoko china mutambiki mukulu muchanhya ye nyumba ye Mulungu,
58010022	chisegelele habehi na mimoho ye chawelu mwihuwiso dimemelekele dye dihuwi, china mimoyo inyunyisiligwe na kusunhwa kulawa mu madoga go wihi na imitufi yetu haisunhigwa kwa meji amaswanu.
58010023	Chikolelese ngwingwingwi kulamba kwe dihuwi dyetu bila ya kuleka, kosoko iyalaganise ni muchawelu;
58010024	na chikilangilile aseye kwa seye na kiguma moyo mu wendo no mulimo muswamu;
58010025	kahi chinghaleke kutanganyila hamwedu, ifene awamonga fowasowele, ninga kiguma moyo munhu na miyagwe, na gose lugano ifene fomukona Dijuwa disegela habehi.
58010026	Kosoko chinghagolosa wihi chigilagila chifuluse kuhokela umanyi we chawelu, hachaka nhambiko kahi yo wihi,
58010027	ninga kwina uliganiso wo kogohesa na ukali wo moto uwufuluse kwikiga kosoko ya wose awekulema.
58010028	Imunhu iyabanile dilagiso dya Musa yakufa bila ya ubasi kwa uhomelesi wa wanhu weli hegu wadatu.
58010029	Si uliganiso wilihile lugano wo mukudoga uwumwagile imunhu iyamubesile imwana we Mulungu, na kuitofula isakame ye dilagano iyamusunhile, na kumutofula Muhe we dihewa?
58010030	Kosoko chimumanya imwene iyagambile, Kuwisila ni kwangu, no kuwisila. Na kahi, iMundewa kowaliganisa awanhu wakwe.
58010031	Ni chinhu cha kogohesa kugwila mumikono ye Mulungu imumi.
58010032	Ninga gelegeleni amajuwa ga katali, fyomwamulikiligwe, hamufinyilisa inyisuma inghulu na magayo,
58010033	ichigele chimonga hamutofuligwa hajelu namagayo na ichigele chimonga chomwahasigwe na waya awagoloseligwe gago.
58010034	Kosoko hamuwonela ubasi awohigwe, kahi hamubwedelela kuhokigwa simali senu, mumanyile mufidoga fyenu fina mwina mali iswanu lugano kahi iyikwikala majuwa gose.
58010035	Hambiya munghatage inginyo yenu, iyina iliho ikulu.
58010036	Kosoko mukuhanangigwa mufinyilise, uleke mugolose inyenda ye Mulungu na kuhokela chomulaganisigwe.
58010037	Kosoko chisigala chipisi chidodogi lugano, imwene iyakwija yakwija kahi ngakusululuka;
58010038	ninga imuchawelu wangu kokwikala kwa ihuwi, kahi yanghoya kunyuma ichidoga changu sichikwendesigwa ne imwene.
58010039	Ninga sichifane awo awakuya kunyuma na kubanigwa, ninga wa wose awena dihuwi na kuhonya ifidoga fyawo.
58011001	Hambiya dihuwi ni kuwa na chawelu ye finhu ifikuhuwiligwa, ni inyuwa na dihuwi dya simbuli isisikoneka.
58011002	kosoko kwa didyo awanhu wa katali hawafumiligwa ne Mulungu.
58011003	Kwa dihuwi chimanya fina ichilunga hachumbigwa kwa mbuli ye Mulungu uleke hata ifinhu fikoneka hafigolosigwa kulawa mufinhu ifisikoneka.
58011004	Kwa dihuwi Habili hakamulafila Mulungu nhambiko iswanu lugano kusuma Kaini, iyamugolose yataliligwe uchawelu, iMulungu yakuhomelela kwa kufumila ifilafwa fyakwe; hakafa, ninga kugendela dihuwi dyakwe yenghali longa.
58011005	Kwa dihuwi Henoko yenuligwa kuchanhya uleke yanghone difa; na nghoneke, kosoka Mulungu hakamulonda. Hambiye ugele woyowile yenhati yalondigwe hakahomelelwa fina hakamwendesa Mulungu.
58011006	Kahi bila ya dihuwi isikudahika kumwendesa imwene. Kosoko wowose iyakumusegelela Mulungu yagila yahuwile fina kabaho na fina yakuwengha mageleko wose awekumuhananga imwene.
58011007	Kwa dihuwi Nuhu, yakafuluse kujamigwa ne Mulungu muchanhya ye simbuli isisinhati soneke hakamutegelesa Mulungu na kugolosa ngalawa kosoko ya kuwahonya awanhu we inyumba yakwe; kwa dino hakaliganisa ichilunga muhasi wo uchawelu uwukwija kwa dihuwi.
58011008	Kwa dihuwi Ibulahimu hakafumila foyenangigwe kuluta ahanhu hoyowile yakuhokela uhasi; na hakaleuka, nghamanyile koyekwija.
58011009	Kwa dihuwi hakekala muisi iya ye dihuwiso, kefana mugeni, yekale mumahema hamwedu na Isaka na Yakobo, wahasi hamwedu naye we dihuwiso difane didyo.
58011010	Kosoko hakalangaga kumwande ku kaya iyina singindiso, imujengaji na Mugolosaji wakwe ni Mulungu.
58011011	Kwa dihuwi Sala imwenyecho hakahokela ludole lwo usokesi, hamwedu hakaloka ichigele che cheleko hakamuhuwila imwene muchawelu iyahuwise.
58011012	Hambiya kugendela munhu yumwedu, na imwene hakowa munhu muswanu ninga yefane yafile, hachelekwa cheleko chingi kifana nyelesi sa kulanga kahi nghukudaha kutala kifanadisanga idyuwile mungingi ye bahali.
58011013	Awano wose hawafa mwihuwi wasinhati wahokele ichalaganiswe, ninga wafuluse kuchona na kubwedelela kwa kutali, na kumanya fina hawowa wageni na wagendaji muchilunga.
58011014	Kosoko awanhu awekulonga simbuli sifane siso wakonesa chalinje fina wakukongha iisi yawo yo kwikala.
58011015	Kusigwe hawadogaga kosoko ye iisi yiyo yowaleuke, hawowa wakuwa na luneka lwa kuya.
58011016	Ninga ifene foyuwile, wakuhananga iswanu, iyakulanga. Nochanghone Mulungu nghakona chinyala kwinangigwa Mulungu wawo, kosoko kawatandila kaya.
58011017	Kwa ihuwi Ibulahimu foyagesigwe, hakamulafa Isaka yowe nhambiko na imwene iyahokele amahuwiso hakafumila kumulafa imwanagwe yumwedu,
58011018	imwene hailongigwa, Kugendela Isaka icheleko chako chokwinangigwa.
58011019	Hakadogaga fina Mulungu yakudaha kuwenula wanhu hata kulawa kuwafile; kamei kulonga kwa konesa, hakamupata imwene kunyuma.
58011020	Kwa dihuwi Isaka yalafa umoti wa majuwa gekwija kwa Yakobo na Esau.
58011021	Kwa dihuwi Yakobo, ugele wo kufa, hakamumotesa chila mwana wa Yusufu, kwa kufuga yegame ditwi mumhando yakwe.
58011022	Kwa dihuwi Yusufu, kundumiliso yo uwumi wakwe yatambula simbuli so kuleuka kwawo wana wa Isilaeli, na kulagisa muchanhya ya masiko gakwe.
58011023	Kwa dihuwi Musa, ichigele cho kwelekwa kwakwe hakafisigwa minyesi midatu ne babakwae ne ingina, kosoko hawona imwana hakowa muswanu lugano; kahi wasogohe dilakiso dye mundewa.
58011024	Kwa dihuwi Musa, foyakulile, hakalema kwinangigwa mwanagwe we mwana we chike wa Falao,
58011025	hakona ibeka yapate magayo hamwedu na wanhu we Mulungu kusuma kibwedesa muwihi kwa chipisi chidodogi.
58011026	Hakatala fina kutofuligwa kwakwe kosoko ya Kilisito, ni ugoli mukulu kusuma ugoli we iisi ya Misili kosoko hakalangaga ku imhongesi.
58011027	Kwa dihuwi hakalewuka Misili, bila ya kogoha inyono ye mundewa; kosoko hakafinyilisa na kumulanga imwene inghekoneka.
58011028	Kwa dihuwi haika iPasaka na kunyunyisa isakame, ileke imubanaji wa wana we nhula hanju yanghawakwafe.
58011029	Kwa dihuwi awanhu hawaloka ibahali ya Shamu, kifana muisi inyalile; Amba Awamisili fowagesile kulonga hawonywa munghabu wose.
58011030	Kwa dihuwi singhasi sa Yeliko hasugwa fosasungulitigwa majuwa mufungate.
58011031	Kwa dihuwi Lahabu we chilanga nghabanigwa hamwedu na waya awechaka chihuliko; kosoko hawanihokela kwa digoya awaya awasakulage.
58011032	Nani nongechoni kahi? Kosoko ye ichigele idikudahika kwigala simbuli sa Gidioni na Balaka na Samusoni na Yefuta na Daudi na Samwili na sa wagonesi
58011033	awene kugendela dihuwi hawasuma siisi isowage na wandewa, hawowa wachawelu, hawapasa ichahuwisigwe, hawagubika imilomo ye sisimba.
58011034	Hasima umoto na kwihuligwa mumakali ga mapanga. Hawagumigwa ludole kusuma usoka, hawowa fitungati munghondo, hawawinga amakingili ga wageni wowakitowage nawo.
58011035	Awanawake hawahokela wanhu wawo wafile wenuke mudifa awamonga hawasambasigwa wakulema kudoholeligwa, uleke wenuligwe fiswanu.
58011036	Awamonga hawagaya kwa kubesigwa na kutoigwa, kahi hata kwigaligwa kuchifungo.
58011037	Hwatoigwa mawe mpaka kufa, hawadumuligwa kwa misumeno hawakomigwa kwa ipanga hata kusanguligwa kifana ngholo na mhene foikusanguligwa inghingo yakwe, wagaya na kudumangila, na kona usungu,
58011038	wanhu ambawo chilunga chisagiligwe kuwa nawo. Hawasunguluta munyika na mumatunda, na mumapango na mashimo.
58011039	Ninga mugagano gose, wasidahile kuhokela dihuwiso dyowahuwisigwe,
58011040	kosoko Mulungu hakalongola kuchikila chinhu chiswanu lugano, uleke chose na wene chimemelekele hamwedu.
58012001	Hambiya, kosoko chisungulutigwa na ifunde ikulu dya wahomelesi, chike hanghanda chila ikanda isito, na idikuchikindisa chimwande, kahi chibilime munyisuma iya ikigwe hamwande yetu.
58012002	Chimulangisise lugano Yesu, wochichimwikile duhuwi dyetun kulawa ngonga na ku ndumiliso, imwene hakaufinyilisa umusalaba kosoko ye chinyemi ichikigwe kumwande yakwe na kubesa ichinyala, naye kekala mukono wa kulume wa digoda dye ditunyo dye Mulungu.
58012003	Mudogeni imwene iyafinyilise amakugutu gefane ga wakugolosa uwihi mufidoga fyawo, mungheje musoka na kusimia mumimoyo yenu.
58012004	Muupiligasi wenu kosoko yo wihi simukitowile hata kwitila sakame.
58012005	Kahi musimilwa amajamo gaya agekulanga nanye kifana wana.
58012006	Kasoko iMundewa yakujama ayuya woyakumwenda kahi yakumujola chila mwana iyekufumila,
58012007	Finyiliseni amakugutu kosoko ya kulolesigwa. Mulungu yakumugoloselani anyeye kifana wana; kosoko kwina mwana yuhoki inghekulolesigwa ne Babakwe?
58012008	Hambiya inghowa simukujamika, mu mbuli yowekuhangila awana wose, mugaluka mwawana mbago, kahi si wana wa kaya
58012009	Kongesela, china wababa we chilunga wo kuchijama seye, kahi chikuwengha chogoho. Nhafo sichidaha kuwa na chogoho kwe Baba we mimuhe no wumi.
58012010	Kosoko hawachijama seye kwa chigele chiguhi ifene foyawendesage awene, ninga hakachijama seye kosoko yo uswanu wetu uleke chihangile mu usunhile wakwe.
58012011	Kosoko chila ijamo ku chigele chakwe dikutama kahi si iswanu, ninge ku chigele chikwija dikuwegalila, mamudyo ge digoha go uchawelu ku wose awafusigwe nadyo.
58012012	Hambiya gololeni imikono iilehele kahi gagumeni ludole amafindi agaholole,
58012013	kahi koloseni njila sigoloke se migulu yenu, uleke ichinhu che chiwete chinghagiliswe, ninga ibeka chihonywe.
58012014	Piligaleni kuwa na digoya na chila Munhu, na wuwo usunhuile, uwene hechaka munhu iyakoyemona Mundewa yanghauswela uwo.
58012015	Langisiseni hanghowe na munhu wowose iyodaha kuswela dihewa dye Mulungu; uleke disina dyo usungu dingheje dituguta na kuwedasa, na wanhu wengi wagumigwe wihi kosoko ya didyo.
58012016	Hanghowe na munhu we chilanga kahi inghemufuga Mulungu yefane Esau, iyambase uhasi wakwe wa bosi kosoko yo ludyo lumwedu.
58012017	Kosoko mumanya fina kuchigele cha hamwande foyendage kuhala kumotesigwa, hakalemigwa kosongo nghapatile chigele kahi cha kulamba.
58012018	Kosoko simwejile kuchinhu ichikudaha kukwafigwa, umoto ukwaka, na chisa chititu na chifula fumbi,
58012019	na mulilo wa digunda, na ijwi idyene awaya wahulike hawatasa wanghatamiligwe mbuli ingi kahi;
58012020	Kosoko wasadahile kufinyilisa dilagiso dyalafigwe, “Kosoko hata dikewe dinghakwafa ditongo didyo dyotowigwa kwa mawe mpaka dufe.
58012021	Chawelu, ago hagonigwa gakogohesa hata iMusa hakagamba kuchichima na kogoha.”
58012022	Ninga nyeye mudifikila ditunda dya Sayuni na dikaya dye Mulungu imumi na Yelusalemu ya kulanga na itewa dya wamalaika wasikutalika,
58012023	na kumulundo mukulu wa welekwa we nghonga awandikigwe kulanga na kwe mulamusi Mulungu wa wose, na mimuhe ya wanhu wachawelu awakangale,
58012024	na kwa Yesu mulongesi we dilagano disha na kwe sekame inyunyisigwe iyikulonga maswamu kusuma isakame ya Habili.
58012025	Langisiseni munghamuleme iyekulonga. Kosoko inghowa wasakinegile ugele wowamulemile imwene iyawajamage muchilunga, lugano sichikudaha kwihuligwa aseye chinghakinega na imwene iyekuchijama kulawa kulanga.
58012026	Dijwi dyake kahi hadisingisa ichilunga mu ugele uwuya; ninga hambiya kalaganisa, “Kamwedu kahi nosingisa siyo ichilunga du ninga na ulanga.”
58012027	Inonga ino, “Kamwedu kahi,” ikonesa kuluwusigwa achiya ichisingisigwe, ichene, ichumbigwe uleke fina achiya ichisidaha kusingisigwa chisigale.
58012028	Hambiya kosoko chikuhokela undewa uwusikudaha kusingisigwa, lekeni chilafe ilumbo, dyochikumwingha Mulungu, ifuga ifumiligwe ye ditunyo na chogoho;
58012029	kosoko iMulungu wetu ni moto uwukutakamisa.
58013001	Uwendo we chindugu ugendelele.
58013002	Munghaleke kuwahokela wageni, kosoko kwa nheifo awamonga hawawaheka wamalaika bila kumanya.
58013003	Wagelegeleni awayo wohigwe kifana mohigwa nawo, na awekupunjigwa kifana anyeye nanye muwa mumutufi.
58013004	Inyitola inghigwe chogoho na wanhu wose na ugono uwe muswanu, kosoko iMulungu kowaligania awechilanga na awedihabwa.
58013005	Munghende mapesa mmemeswe ne finhu fomwinafo; kosoko imwenyecho kagamba, “Sidaha kukuhungukila hegu kukuleka.”
58013006	Hata chikudaha kulonga kwa ng'inyo “Mundewa no mutasi wangu, sikudaha kogoha; imunhu konitendaki?”
58013007	Wagelegeleni ifilongosi wenu, awaya wamutamileni imbuli ye Mulungu ukwenu; dogeni imigendele ye mikalile yawo, kahi yandamile dihuwi dyawo.
58013008	Yesu Kilisito no mwene yuyuya digulo na diyelo na wa majuwa gose.
58013009	Munghagiliswe na mafuso gengi fe chigeni, kosoko yendesa umoyo ugumigwe ludole na dihewa si kwa fyakudiya ifyene awaya wafyandamile fisiwatasile.
58013010	China ifugilo idyene wose awekutogomela dihema diya wasikuhanangigwa wadiye.
58013011	Kosose mifimba ye sinyama siya isakame yawo igaligwa ahamu hasunhile na mutambiki mukulu kefana nhambiko kosoko yo wihi sisomigwa kunje ye nghambi.
58013012	Hambiya Yesu naye hakasambasika kunje ye dilango uleke yawasunhe wanhu kokola sakame yakwe imwenyecho.
58013013	Nase chilawe chimulutile imwene kunje ye ngambi, chilondile matofulo gakwe.
58013014	Kosoko hana chichaka kaya iikwikala majuwa gose ninga chikuikongha ikaya iya iikwija.
58013015	Kwa kugendela imwene chimulafile Mulungu nhambiko ya ditunyo, nayo ni dimudyo dye milomo iikutambula disina dyakwe.
58013016	Ninga munghaleke kugolosa maswanu nakutamila agaya gomwinago, kosoko nhambiko ifane ino ikumwendesa Mulungu.
58013017	Wahulikeni awakuwalongosa kahi wengheni chogoho, kosoko awo wakudima ifidoga fyenu, kifana wanhu awakwijawalafa inhala, uleke wagolose nhefo kwa chinyemi ninga si kwa usungu, kosoko isowile ikumwagilani nyeye.
58013018	Chitasileni; chimanya fina china fidoga fiswanu, chikuhananga kuwa na migendele miswanu kusimbuli sose.
58013019	Nikumutani lugano, kugolosa gano uleke nyuwisigwe ukwenu chumwande.
58013020	Hambiya iMulungu we digoya imwinule Mundewa Yesu kulawa kuchilalo, imudimi mukule we sungholo, na we sakame ye dilagano dya majuwa gose,
58013021	yamugoloseni nyeye muwe mmemelekeka muchila nhenda swanu, mudahe kugolosa sinyenda sakwe iyikugolosa mulimo mugati yenu iyikwendesa hamwande yakwe kugendela Yesu Kilisito, ditunyo dyuwe kwe mwene majuwa gose. Hano.
58013022	Nikumutasani wandugusangu, mufumile imbuli ino ina maloleso kosoko nimuwandikilani kwa uguhi.
58013023	Manyeni fina imundugusetu Timoseyo kalekeleligwa, imwene yangheja chimwande chokiyona nanye hamwedu ne mwene.
58013024	Walamuseni wose ifilongosi wose na wasunhile wose. Iwaye awenya Italiya wakumulamusani.
58013025	Dihewa dyuwe na nyeye mose.
59001001	Yakobo mutogomi we Mulungu na we Mundewa Yesu Kilisito, kumakabila kumi na mbili gowile kuutawanyiko. Chikumulamusani.
59001002	Wandugu sangu inghowa mukugwila mumagesa ge hayohayo taleni kuwa chinyemi,
59001003	kosoko mumanya fina mugeswa ye dihuwi dyenu mukweleka ufinyilisi;
59001004	na kufinyilisa kwenu kwigale mabidulo makulu, uleke mukangale na kwenela, munghahungukiligwe na chinhu.
59001005	Inghowa yumwedu wenu kahunghukiligwa ubala, yamutase Mulungu, iyakuwengha wose kwa undewa ninga hakugombela na mokwinghigwa.
59001006	Ninga utase kwa kuhuwila, bila manhonge kosoko yene manhonge ni kifana mawingo mubahali, gakwigaligwa ne mheho;
59001007	munhu iyene milomo mili na kudogadoga muchila njila sakwe,
59001008	yanghamanye kohokela chinhu kulawa kwe Mundewa
59001009	Lekeni imundugu muholo yakitunye mukukwisigwa kwakwe,
59001010	na imugoli mundulisigwa yakwe kosoko awagoli wakwija wakwagilila kifana iula dya kumbago.
59001011	Kosoko dijuwa dikulawanisa dikusoma na kunyalisa na maula gakulagala, na uswanu ukwagilila. Nofoyuwile kwe imugoli; muchiligati che mbuli nyingi se mikalile yakwija yanyala.
59001012	Ibeka munhu yuya iyakufinyilisa magesa. Kosoko yangafulusa kwima kohokela nghofiya ya itunyo dye uumi Mulungu dyoyawahuwisile waya wakumwenda.
59001013	Munhu nomayakugesigwa yanghagambe 'nikugesigwa ne Mulungu kosoko Mulungu nghakugesigwa na wihi, kahi imwene nghakugesa munhu.
59001014	Ninga munhu yakugesigwa ne usulumisi wakwe imwecho, aku yakukwigigwa na kudanhilisigwa nago.
59001015	Kamei, auya usulumisi unghesha kukola inda. Ukweleka wihi, na uya wihi unghafulusa kukula ukweleka difa.
59001016	Munghadanhilisigwe wandugu sangu
59001017	Chila kulafa kwa undewa, hamwedu na chilafwa chimemelekele kukulawa kuchanhya, kudulika kulawa kwe Baba we ujelu we ulanga, kwe imwene kwichaka kubidukabiduka kahi chinyefu cha kubidukabiduka.
59001018	Muumemelesi wakwe foyendile imwenyecho hakacheleka kwa mbuli ya chawelu, uleke chuwe mamudyo gakwe ge nghonga mufyumbigwa fyakwe.
59001019	Mumanye aino, wendigwa wangu: Chila munhu na yowe muhufu kutegelesa, muholo kulonga, muholo kudeseka,
59001020	kosoko inyono yenu isikutasa ichawelu ye Mulungu.
59001021	Hambiya lekeni gose gehile na wihi wose na muhokele kwa uholo imbuli iya ihandigwe mugati yenu iine uludole wo kuhonya fidoga fyenu.
59001022	Ninga yuweni wagolosaji we simbuli ninga siyo wategelesaji muhala wakidanhilisa awecho.
59001023	Kosoko munhu yanghowa mutegelesaji du we imbuli ninga simutogomaji kakifana waya wakilanga ne fiyoo muchihanga
59001024	Kosoko wakilanga awecho howaluta na kisimilwa fowowile,
59001025	Ninga awaya wakulanga mwilagiso dimemelekele, dilagiso dye indekelelwa, na kwikala umo, na kuwa simutegelesaji yakusimilwa ninga iyakugolosa mulimo ayo kamotesigwa mungolosa yakwe.
59001026	Inghowa munhu yakiona munhu wa dini, ninga nghakulemesa dilimi dyakwe ninga yakidanhilisa kumoyo wakwe, dini yakwe munhu yo yachakachakasi.
59001027	Idini iswanu iichaka dilema hamwende ye Mulungu Baba no iyino: Kuwalangilila yatima na wegane mungaya yao na kinega na wihi we chilunga.
59002001	Wandugu sangu, mwinadyo dihuwi dye chawelu dye ditunyo dyetu dye Mundewa Yesu Kilisito kwa Kiendelela? Koleni dihuwi dye ditunyo dye Mundewa wetu Yesu Kilisito bila kiendelela.
59002002	Kosoko yanghengila munhu mwitewa dyenu yene sipete se sahabu na kafala fiswanu, kamei yengile yungi yachuchile,
59002003	na unghamulanga du yafalile fiswanu na kugamba, “Agweye wikale mwigoda,” kamei yuya mukiwa umugambe, “Keme kuya” au “Ikala hamigulu yangu.”
59002004	Togoleni baho hamonelele muchiligati yenu muwecho na kuwa walamusi wa madoga gehile?
59002005	Tegeleseni, wendigwa wangu, Mulungu sikawasagula awakiwa we chilunga kuwa wagoli mwihuwi na wahasi we undewa woyawahuwise awakumwenda?
59002006	Ninga anyeye mukuwabesa wakiwa. Ninga sowawo wagoli wakuwonelani nyeye? Sowene awakuwagumani mumajela?
59002007	Siwawo wakuliga disina diswanu dyomwinangiligwe?
59002008	Mukugolosa fiswanu chawelu munghadimemelesa dilagiso dyo undewa fina maandiko fogakulonga, “Mwende miyago kifana gomwecho.”
59002009	Kosoko halika ukonelela, ukugolosa wihi na ukuhomelesigwa ne dilagiso fina kwa mwihi.
59002010	Kosoko wowose yakukola malagiso gose ninga yaduke ilagiso dimwedu basi kaduka gose.
59002011	Kosoko munhu nomoyakugamba, “Unghagolose dihabwa,” kahi yakugamba, “Kukoma mwiko.” Hambiya halika nghukugolosa dihabwa ninga ukukoma, basi kugaluka mubanaji we dilagiso.
59002012	Longeni na kugagolosa kifana wanhu wamanyile wakwijawaliganisigwa ne dilagiso dye ndekelelwa.
59002013	Kosoko Uliganiso ukuwa wichaka ubasi kwe munhu yechaka ubasi, ninga ubasi wokitunya muchanya ye uliganiso
59002014	Ina uswanu waki, wandugu sangu inghowa kwinadyo ihuwi ninga kwichaka sinhenda? Dihuwi muhala dyodaha kukuhonya?
59002015	Inghowa lumbudyo ama mundugu sako kamwasi kechaka na ndiya,
59002016	kamei yumwedu wenu yamugambe luta, “Genda mheho, kotele moto ukaya na kadiye wigute,” bila kumwingha chakudiya na goyakuhananga, togola baho kugolosa choni?
59002017	Ihuwi muhala disikutasa chinhu, dufa.
59002018	Ninga yanghagamba, “Agweye kwina dihuwi aniye miyago nina nhenda.” Nyonese dihuwi dyako idichaka sinhenda, kamei aniye nani kwa nhenda sangu nokonesa dihuwi dyangu.
59002019	Ukuhuwila fina Mulungu yumwedu; ukugolosa fiswanu. Ninga hata magini gakuhuwila nheifo ninga na kuchichima.
59002020	Ukuhananga umanye, agweye gomunhu kumanya fina dihuwi dichaka sinhenda ni musilatungulu?
59002021	Somwene Ibulahimu kukuyetu yataliligwe ichawelu foyamulafa mwanagwe Isaka yowe sadaka hokufugila?
59002022	Ukona fina dihuwi dyatogoma mulimo hamwedu na nhenda sakwe na dihuwi hadija kumalagisa mulimo.
59002023	Ninga matulumo gakumemelekela gagambile, “Ibulahimu hakamuhuwila Mulungu na hakataliligwa chawelu,” na hakenangigwa mbuyakwe we Mulungu.
59002024	Ukona fina munhu yakutaliligwa chawelu kwa nhenda ninga siyo kwa dihuwi muhala.
59002025	Nonheifo, hukona Ilahabu yuya we dahabwa foyataliligwe nhenda swanu kwa kuwahokela wageni na kuwegala kwa njila ingi?
59002026	Ni kifana mutufi wichaka muhe ukuwa ufa, nheifo ihuwi dichaka nhenda dufa.
59003001	Wandugusangu, munghowe wafusa wengi, kosoko mumanya fina aseye ichikufusa choiganiswa na uliganiso mukulu lugano.
59003002	Kosoko chose chikugolosa matoso mengi, na inghowa hechaka munhu yakulosa matoso munonga yakwe, ayo ni munhu yaliganile, iyekudaha kisisa umutufi wakwe.
59003003	Inghowa chikoha imilomo ye sifalasi, uleke sichogohe, chikudima imitufi yawo yose.
59003004	Langeni simelikebu naso; hata inghowa ni nghulu lugano na sikukundugisigwa na imheho inghali, sikulongosigwa na sitelingi ndodogi lugano kokose koyekwenda idelefa.
59003005	Nheifo kahi dilimi ni chilungo chidodogi lugano, nadyo dikitogola kwa matogolo makulu.
59003006	Kahi dilimi ni moto. Dilimi dikigwa muchilunga cho uwihi, mufilungo fyetu, nadyo nodikuguma umutufi wose wihi, ukwasa moto chimilila we vilungo fyetu nadyo dikwasigwa moto na jehanamu
59003007	Kosoko chila itaho dya ikewe, na dya fidege, na dya ifikutambala, na dye finhu fyuwile mubahali, fikufugika, nafyo fyohigwa na wanhu
59003008	Ninga hechaka iyodaha kufunga dilimi ni wili uwusikubwihila, wina sumu iikukoma.
59003009	Kwa didyo chikumutunya Mundewa na Baba, and kwa didyo chikuwaligitisa awanhu awombigwe kifana Mulungu.
59003010	Umulomo umwedu ukumotesa na kuligitisa. Wandugusangu isagile kugolosa nheifo.
59003011	Nhafo, inhoko kulawa muchosanda chimwedu yodaha kulafa meji gemulile na ageusungu?
59003012	Umutini wodaha kulela seituni wandugusangu, hegu umusabibi kulela tini? Nonhaifo inhoko isidaha kulafa meji ga munyu na meji gemulile.
59003013	No nani iyena mahala na misungu mugati yenu? Na yonese imilimo yakwe kwa sinhenda sakwe siswanu, mu uholo wa mahala.
59003014	Ninaga munghowa na finju uwina usungu na ulefi mumimoyo yenu, munghakiyone, kahi munghalonge udasi muchanhya ye chawelu.
59003015	Ubala wo si uya uwukudulika kulawa kuchanhya, ninga we chilunga, we sinhenda se chimunhu, na Luhoma.
59003016	Kosoko ahena ifinju na ulefi no hena matemanuko, na chila nhenda ihile.
59003017	Ninga ubala uwukulawa kuchanhya, bosi ni swanu, kahi ni wa digoya, wa uholo, tayali kutegelesa simhuli sa wanhu, wina ubasi na mamudyo maswanu, wichaka, finju, wichaka unafiki.
59003018	Na dimudyo dyo uchawelu dikuhandigwa mu digoya na waya awekugolosa digoya.
59004001	Inghondo ikwigaligwa na choni, choni chikwigala kitowa mugati yenu? Singhamba usulumisi wenu muwecho wuwile mufilungo fye mitufi yenu?
59004002	Mukusulumila ninga musikupata gomukuhananga, hambiya mukoma na kusulumila kwa fibi, ninga musikupata hata mukitowa na kwika nghodo. Hamukupata kosoko musikutasa.
59004003	Mukutasa ninga musikupata kosoko mukutasa fibi, uleke mutumie musinhenda sso usulumiso wihile.
59004004	Anyeye mufiyumbe fisikuhuwilika! Musimanyile fina kikola mbuya ne chilunga ni kuwa munghondo ne Mulungu? Kosoko iyo wowose yakuhanaga kuwa mwimbuya ne chilunga yakigolosa imwecho kuwa munghondo we Mulungu.
59004005	au mumanya matulumo gakulonga chaka gagambile; Yuyo yakona finju muchanya ye muhe iyagolose kwikala mugati yetu?
59004006	Ninga yakulafa dihewa dingi; kwahiyo ikugamba Mulungu yakuwapinga awakiinula ninga yakuwengha dihewa awaholo.
59004007	Muhulikeni Mulungu. Mlemeni luhoma naye kuwatijani.
59004008	Msegeleleni Mulungu naye kowasegelela nyeye. Sunheni mikono yenu, anyeye mwine wihi, safisheni mimoyo yenu, anyeye wanhu we milomo mili.
59004009	Hongeseni na kulila. Chiseko chenu chuwe kuhongesa chinyemi chenu chuwe chililo.
59004010	Muwe waholo hamwende ye Mundewa naye kowenulani.
59004011	Munghakilonge fibi nyenye kwa nyenye. Kosoko imwene yakulonga gehile muchanya ye munduguse, yakudilonga dilagiso na yakuliganisa dilagiso. Ninga inghowa ukudiliganisa dilagiso basi gweye simugolosaji we dilagiso ninga mulamusi.
59004012	Kwina mulafaji we dilagiso yumwedu du kahi nomuliganisi imwene iyakudaha kuhonya na kubana. Ninga kwanani ukumulamula imiyago?
59004013	Wijeni hambiya anyeye mukugamba, Diyelo ama nhosiku choluta akuya na kukaya iya na kugolosa nhafi na nhafi na kugolosa biyashala;
59004014	ugele uwo musimanyile iyo inghousiku. Mikalile yenu ni choni, kosoko nyeye mwa maluwa gakubota kwa chipisi na kunyala.
59004015	Mukinhangagigwa mugambe Mundewa yanghenda chogolosa nhafi na kuluta nhafi
59004016	Kifana fomukitunya kitunya. Kitunya kose kwa namna ino kwiha.
59004017	Kosoko wowose yamanyile amaswanu ninga yakuduga kugagolosa, ukwakwe munhu yo ni sambi.
59005001	Tegeleseni nyeye muwagoli, lileni na kuhongesa kosoko ya magayo agakwanga gawejileni.
59005002	Ugoli wenu udoda kamei suke senu siidigwa na matele.
59005003	sahabu yenu ne ifesa ikola kutu na ikutu yakwe yokwija kuwadiyani ne mitufi yenu kifana moto. Mukiikila ugoli wenu mwijuwa dye ndumo.
59005004	Langeni mushahala wa awakulima wakugola migunda yenu, gomukiikile, ne chililo che wagolaji chimufikila Mundewa we inghondo.
59005005	Hamwikala muchilunga kwa mikalile ya anasa; munonesa mimoyo yenu muchanhya ye dijuwa dye kuchinjigwa.
59005006	Mulamula na kukoma we sinhenda siswanu, ninga nghawatendile chinhu.
59005007	Finyiliseni wandugu sangu mpaka kwija kwe Mundewa. Langeni kifana mukulima foyakugojela kugola kwa mafuno gakwe ge chilunga, mpaka gapate ifula ya nghonga ne ya ndumo.
59005008	Anye nanye muwe na ufinyilisi nheifo. Mwime mumimoyo yenu, kosoko dijuwa dyokwija Mundewa dyahabehi.
59005009	Munghakinghunghulikile nyenye kwa nyenye wandugu, uleke mungheje mulamuligwa; langeni, Imulamusi kema mumilango.
59005010	Uwe kifana nonga ya kwandamila ye magayo na ufinyilisi mukulu wa wagonesi wagonese mwisina dye Mundewa.
59005011	Langeni chikuwenanga ibeka awaya awafinyilisi. Hamuhulika ufinyilisi wakwe Ayubu, na hamona idikusudi dye Mulungu, ifene foniwahuluma na ubasi.
59005012	Ninga muchanhya ya gose wandugu sangu munghakilahe, kwa ulanga kahi kwa isi ama kilaha kwa namna yoyse iya, ninga heye yenu yowe heye na hata nayo yuwe hata, uleke mungheje mukugwila muulamusi.
59005013	Kwina munhu wowose yakwidasika mugati yenu? Na yatase. Kasangalala? Na yembe sinyimbo sa kutunya.
59005014	Mugati yenu mwina munhu mutamu? Na yawenange wasehe we dikanisa, wamutasile, wamubake na mafuta mwisina dye Mundewa;
59005015	na akuya kutasa kwa ihuwi komuhonya mutamu yuya, na hata inghowa hakagolosa wihi kolekeleligwa.
59005016	Hambiya lambeni wihi chila munhu kwe miyagwe, na kitasila nyenye kwa nyenye, uleke muhonyigwe. Kosoko mataso gemuchawelu gakwigala mabidulo makulu.
59005017	Eliya hakowa munhu fina seye, ninga hakatasa ifula inghatonye, na kwa minyaka midatu na minyesi mutandatu isilafile hata ditwenhe.
59005018	Kamei hakatasa lwa keli hoitonya na chilunga hochikweleka.
59005019	Wandugu sangu munhu wowose mugati yenu yanghagilila kutali kulawa kuchawelu kamei yumwedu wenu yamuwise,
59005020	manyeni fina ayuya yamuwise imwihi yuya kulawa musambi kohonya chidoga chakwe ne difa na sambi sakwe nyingi sogubikigwa.
60001001	iPetulo mutumigwa wa Yesu Kilisito kuwanhu wasaguligwe, wekale hayohayo musiisi so ugeni ako Ponto, Galatiya, Kapadokiya, na Asiya na Bisiniya,
60001002	awasaguligwe na kumanyigwa na Mulungu Baba na kusunhigwa na Muhe uleke wamuhulike Yesu Kilisito na kutwekeseligwa sakame yakwe: Mboto ne dihewa dimemelekele nanye.
60001003	Yatunyigwe Mulungu Baba we Mundewa wetu Yesu Kilisito! Iyacheleke lwa keli kwa kuchonela ubasi lugano uleke chuwe na ihuwi dine uumi wo kulawa kwakwe Yesu Kilisito muchilalo,
60001004	Chipate na ubasi uusikubanika wichaka wihi uusikunyala uwikigwe kulanga kosoko yenu.
60001005	Anyeye mukidimigwa kwa ludole lwe Mulungu kulokela mwihuwi, uleke mupate uhonyi ufuluse kugubuligwa muchigele che ndumo
60001006	Mokuwa na chinyemi lugano chigele chicho, ingawa hambiya kwa chipisi chidodogi soko ni lasima muwe mwichaka chinyemi kosoko ya magesa ge hayohayo.
60001007	Kosoko kugesigwa kwa dihuwi dyenu kwina maliho makulu kusuma sahabu ikwagilila ingawa ikugesigwa kwa moto, uleke konekane fina kwina ilumbo na itunyo na chogoho mukugubuligwa kwakwe Yesu Kilisito.
60001008	Ninga mukumwenda ingawa musimonile, hambiya mumuhuwila na kubweda kwa chinyemi chikulu chine lutunyo,
60001009	fina fomuhokele uhonyi we fidoga fyenu kulokela dihuwi dyenu.
60001010	Awagonesi awagonese imboto yenu hawaikongha na kuyusilisa na kuihananga imbuli yo kwihuligwa;
60001011	Wamanye no chigele chihoki choneswe ne Muhe we Kilisito mugati yawo, kugonesa magayo goyakwija yapata Kilisito ne ditunyo dyokwandamila.
60001012	Howagubulilwa fina sikosoko ya milimo yawo awecho, ninga kosoko ya nyeye mumbuli sino sikuhubiliigwa hambiya kulokela waya wawegalile imbuli swanu kwa Muhe Musunhile yalawile kulanga (mbuli sikwendigwa kulangigwa hata na Wasungula)!
60001013	Hambiya kiyoheni mumisungu yenu mufulise na kwika dihuwi dyenu mudihewa dyo mukwija mukwinangigwa ugele Yesu Kilisito foyakwija yagubuligwa.
60001014	Kahi kifana wana mukuhulika munghakiliganise na umelo wenu wakatali na ubwalasi.
60001015	Ninga kifana iyawenangeni fonimusunhi nanye yuweni wasunhile, mumikalile yose.
60001016	Kosoko itulumigwa kugamba “Mokuwa wasunhile kosoko niye namusunhile”.
60001017	Halika mukumwinanga Baba yuyo iyakulamula wanhu bila konelela basi gendeni kwa chogoho muchigele chenu kifana si wakaya.
60001018	Manyeni fina hamwihuligwa musinhenda sihile sa wababa senu si kwa finhu fikubanika kifana fesa na sahabu,
60001019	ninga kulokela sakame ya iliho ikulu ya Kilisito, kifana ye mwana we ngholo iyechaka chilema kahi ikofu,
60001020	imwene hakamanyika kulawa kunghali kumbigwa nghindisi se chilunga, kahi hakagubuligwa kundumo kosoko yenu nyeye.
60001021	Kulokela imwene mukihuwisa mwi Mulungu iyamwinuleni kulawa muchilalo na kumwinagha itunyo, uleke dihuwi dyenu ne nyihuwisa yenu fuwe mwi Mulungu.
60001022	Hambiya musunhigwa fidoga fyenu kwa njila ya kuhulika kwenu ichawelu kwa wendo mujelu we chindugu, kiyendeni nyenye kwa nyenye kwa moyo mujelu.
60001023	Kokoso mwelekwa lwa keli si mbeyu ikubanika ninga iisikubanika hata kwa kulokela mbuli nyumi imile mwi Mulungu.
60001024	Kosoko, “Mutufi wose ukifana manyasi na dituyo dyakwe dyose dikifana iluwa dya inyagala, manyagala gakubota maluwa kamei gakulagala.
60001025	Ninga imbuli ye Mundewa ikwima minyaka na minyaka.” Na imbuli yo noiya ihubiliigwe ukwenu.
60002001	Ninga tageni kutali wihi wose na hila, chimwefe, gele, na kisongesela, na maligo gose.
60002002	Kahi kifana wana wadodogi melemeleni mele amaswanu ge chimuhe, kosoko kulokela gago mokulila uhonyi wenu.
60002003	Kosoko chinomola uswanu we Mundewa.
60002004	Mulutileni imwene idiwe dimumi dilemigwe na wanhu, ninga kwe Mulungu disaguligwa kahi dya iliho ikulu.
60002005	Nanye kifana mawe ge mumi mujengigwa muwe nyumba ya Muhe ukuhani usunhile, mulafe sadaka sa Muhe sikwendigwa ne Mulungu kulokela Yesu Kilisito.
60002006	Kosoko itulumwa mumaandiko kugamba, “Langa nikwika Sayuni diwe dya munghanda disaguligwe dye diliho dikulu na chila iyakumuhuwila nghakupata chinyala.”
60002007	Ukwenu nyeye muhuwile kagaluka wa iliho ikulu ninga kwa wasikuhuwila, “Idiwe diya diya dilemigwe na wajensi digaluka iwe ikulu dya munghanda,”
60002008	Na kahi mawandiko gamonga nago gagamba: “Mudiwe umo wotowa nghwal, iwe dya ikangalawe” idikuwakinya kosoko wasendile kuhulika imbuli yowahanagwe kugolosa.
60002009	Ninga nyeye musaguligwa, lukolo lwe Undewa we chikuhani, ditaifa disunhile, mwa wanhu we Mulungu uleke mutamilise nhenda singhulu isakwe imwene yawenangileni kulawa mulwisa kwija kumwanga wakwe mukulu.
60002010	Ktali hamuwa siyo wanhu ninga hambiya wanhu we Mulungu, hamuwa mwichaka ubasi ninga hambiya muhokela ubasi.
60002011	Wandugu sangu nikuwatasani nyeye muwageni na wagendaji mwikale kutali ne sinhenda so umelo wo mutufi isikulemana na chidoga.
60002012	Muwe na igendele miswanu mugati ya wamembe uleke inghowa wakulonga gehile muchanhya yenu, fowakona sinhenda senu siswanu wamutunye Mulungu mwijuwa dyo kwija kwakwe Mundewa.
60002013	Hulikiseni wene ludole ne wasilikal; ikosoko ye Mundewa.
60002014	Ama awakutawala kosoko watumigwa ne Mulungu kuwatosa igelo awakugolosa nhenda sihile, na wawatunye wakugolosa maswanu.
60002015	Kosoko nofoyakwenda iMulungu fina kwa kugolosa maswanu mudahe kuulegusa uwihi na ubwalasi wa wanhu.
60002016	Ikaleni mundekeleligwa kifana wanhu walekeleligwe, ninga munghagolose wihi kosoko muwa mundekeleligwa, ninga kifana watumigwa we Mulungu.
60002017	Wahulikeni wanhu wose na wendeni wayenu wo mwinawo mwi kanisa, mogoheni Mulungu, hulikiseni wakulu, yandamileni magayo ga Kilisito
60002018	Anyeye watumwa wahulikiseni wakulu wenu kwa chogoho chose siyo du kwa waya waholo na waswanu ninga hata waya awakali.
60002019	Kosoko ni fiswanu munhu kufinyilisa magayo kosoko ye Mulungu nomo ukugaya wichaka dikosa.
60002020	Kosoko kwina iliho dyaki nomo ukufinyilisa magayo kosoko ya nhenda sako sihile? Ninga halika ukufinyilisa magayo kosoko ye Mulungu basi Mulungu imwecho kokumotesa.
60002021	Umo nomo mwinangiligwe kosoko Kilisito imwecho hakalokela umo mumagayo kosoko yenu, kawalekelani mbasi mwandamile.
60002022	“Ghagolose sambi kahi wihi usoneke mumulomo wakwe.”
60002023	Foyaligigwe nghowise iligo, foyasambasigwe nghatowile munhu. Ninga hakamuhuwila Mulungu imulamusi yechaka konelela.
60002024	Imwene imwecho hakenula sisambi setu mumutufi wakwe mumusalaba, uleke chufe musisambi na chuwe womi munhenda swanu. Kwa kutoigwa kwakwe anye muhona.
60002025	Kosoko hamuwa kifana ngholo sagilile, ninga hambiya muya kwe mudimi na mulangisisi we fidoga fyenu.
60003001	Anye nanye muwanawake wahulikeni wagosi wenu uleke halika wauko awasikwandamila imbuli wayandamile kwa kulanga nhenda swanu sa wanawake wawo,
60003002	nomoo wakona uswanu na chogoho mumikalile yenu.
60003003	Kahi kihamba kwenu kunghowe kunje yo mutufi kwa njwili sa sahabu na kufala fiswanu,
60003004	ninga uswanu wo kihamba kwenu uwe kulawa kusi ye fidoga fye mimoyo imiswanu ikwendesa hamwande ye Mulungu.
60003005	Nhafi nofo yowile kuwanawake awasunhile wene dihuwi kwe Mulungu wakihambage awecho na kuwahulika wagosi wawo,
60003006	kifana Sala foyamuhulika mugosi wakwe Ibulahimu na kumwinanga mundewa. Na hambiya nyeye mugaluka wanagwe munghagolosa maswanu bila itisi dyodyose.
60003007	Nheifo anye nanye muwagosi ikaleni fiswanu na wanawake senu na kumwingha mwanamuke chogoho kifana chinhu chichaka ludole kifana wahasi we imboto yo uumi, uleke kutasa kwenu kunghakindisigwe.
60003008	Kwa kumalagisa mose muwe na lugota wa chimuhe, ubasi, wendo munhu na miyagwe, moyo muswanu na uholo.
60003009	Munghakigolosele gehile kwa gehile ninga badala ya wihi kigoloseleni maswanu na kimotesa kosoko nogomwinangiligwe kumboto.
60003010	Kosoko iyakwenda uumi na kuwa na majuwa maswanu yakinege dilimi dyakwe dinghalonge gehile na milomo yakwe inghalonge wihi,
60003011	yabiduke kuuleka uwihi na kugolosa uswanu; yakonghe dihewa na kudyandamila.
60003012	Kosoko meso ge Mundewa gowa kuwena sinhenda siswanu na nghutwi sakwe sigubuka kutegelesa mataso gawo, ninga chihanga che Mundewa chuwa kwa waya wakugolosa wihi.
60003013	Nonani yakwanga yawabulage halika mukugolosa maswanu?
60003014	Ninga hata munghowa mukugaya kwa kugolosa maswanu momotesigwa, munghogohe gowakogoha.
60003015	Ninga mumimoyo yenu mwingheni Kilisito chogoho kifana Mundewa, majuwa gose yuweni meso mudahe kumutamila chila munhu dihuwi dyomwinadyo, kahi goloseni kwa uswanu na ujelu.
60003016	Yuweni wanhu waswanu na wakuhuwilika uleke nomowakumulongani fibi fowakona nhenda senu swanu sa Kilisito wapate chinyala.
60003017	Kosoko ni fiswanu kutabika soko ya maswanu mana ayo noyo yakwenda Mulungu kuliko kutabika kwa kugolosa wihi.
60003018	Soko Kilisito naye hakofa lumwedu du soko ya sambi, iyechaka wihi kosoko ya wene wihi uleke yachigale kwe Mulung, hakofa chimutufi ninga mumi chimuhe.
60003019	Hoyoluta kuhubiliya fidoga fuwile muchifungo.
60003020	Fidoga fifyo ifisendile kumuhulika Mulungu muchigele foyawagojele kulamba mumajuwa ga Nowa, kulawa kujengigwa disafina dingiligwe na wanhu wakefu, nawo ni munana muhala, awahonyigwe kulokela meji.
60003021	Aino ni mbasi ya ubatiso ukuwahonyani nyeye majuwa gano, siyo kulegusa wihi wa mutufi du, ninga uswanu we fidoga kulokela kulawa kwa Yesu Kilisito muchilalo,
60003022	iyalutile kulanga na kowa mukono wo kumoso we Mulungu hamwedu na malaika, uludole na udaha wose ukumuhulika imwene.
60004001	Hambiya kosoko Kilisito hakagaya mumutufi nanye kiyoheni muwecho mwidoga didyo, kosoko iyakugaya kalekana na sambi,
60004002	kosoko kulawa hambiya munghekale kahi munghenda se umelo se chimutufi ninga fina foyakwenda Mulungu.
60004003	chigele chomwikale munhenda senu sihile se chilunga sidumila hambiya, kosoko hamugenda muwihi, umelo wihi, ulefi, ukobo na kufuga masikimunhu.
60004004	Wakujuma kosoko wakona anyeye musikwandamila mbuli sawo sihile na kosoko iyo wakuwaligani.
60004005	Ninga wakwija walafa nghala ya chila mbuli kwe imwene Imulamusi we fyose fimumi na fufile.
60004006	Kosoko iyo nochileka imbuli swanu ihubiligwe mpaka kuwofile, uleke waliganiswe chimutufi kifana wanhu fowakuliganisigwa uleke wowe womi chimuhe kifana Mulungu fonimumi.
60004007	Ninga indumo ye chila mbuli yahabehi, basi mwikale meso na fiswanu na mumawombi genu muwecho.
60004008	Kwa kongesa mwikale muwendo kiyendeni nyeye kwa nyenye, kosoko uwendo ukugubika masambi mengi.
60004009	Kihokeleni musikaya senu nyenye kwa nyenye bila kukalala.
60004010	Yuweni wanhu waswanu mukitogomele chila munhu na miyagwe fina finafoyahokele chipawa kwe Mulungu.
60004011	Iyakulonga yalonge kifana yakulonga mbuli ya Mulungu, na iyakutogoma yatogome kwa ludole lwo yenghigwe ne Mulungu, uleke Mulungu yatunyigwe mugose kulokela Yesu Kilisito. Mwiimwene mwina itunyo na udaha wa majuwa gose. Hano.
60004012	Wandugu sangu munghone ijumo magayo gowile mugati yenu gakuwapata kuwagesani, kifana chinhu chisha.
60004013	Ninga sekeleleni kosoko mukuhangila magayo goyapata Kilisito uleke mwije muwe na chinyemi na kubwedelela mwitunyo dyo kugubuligwa kwakwe.
60004014	Inghowa mukuligigwa soko ye disina dya Kilisito, mwina ibeka, kosoko iMuhe we ditunyo imwene we Mulungu yakwikala muchanhya yenu. Ukwawo wene keha, ninga ukwenu, kena itunyo.
60004015	Ninga munghaleke munhu wa ukwenu yagaye kifana kakoma munhu, ama muhiji, au yagolose mbuli ihile, hegu kifana munhu yendeyogolosa mbuli sa wamonga.
60004016	Ninga inghowa yakutabika kosoko ni muKilisito basi yanghone chinyala, mutunye Mulungu kosoko nokwinula disina dyakwe uko.
60004017	Kosoko chigele chifika cho uliganiso we Mulungu kukongela munyumba yakwe, hambiya halika ukukongela ukwetu togoleni yokuwa nhani kuwanhu awasikwenda kuhulika imbuli swanu ye Mulungu?
60004018	Na, “Imuchawelu yanghahonyigwa kwa tabu togola yokuwanhani kwa yuya inghamumanyile Mulungu ne yene sisambi?”
60004019	Kosoko iyo basi waya awakugaya kusoko ye Mulungu wamwikile Mumbi imuchawelu dihuwi, nomowakugolosa maswanu.
60005001	Hambiya fina niye nani fonimusehe na muhomelesi wa magayo ga Kilisito, nheifiya kwa kuhangila ditunyo digubuligwe, nikuwatasa dedede wasehe woile ukwenu
60005002	kudima singholo se Mulungu suwile ukwenu, siyo kwa kudindilisigwa ninga kifana Mulungu foyakwenda mugolose
60005003	munghowe fitunghati kwa waya womukuwadima, ninga muwe ifuso kusingholo so mukudima
60005004	na mudimi mukulu foyakwijayasololekela mokwija mufasigwa nghofiya ye ditunyo iisikunyala.
60005005	Nheifo anye nanye muwajelelo mugahokele malamusi ga filongosi, mose kiyoheni uholosi uleke mukitase munhu na miyagwe, “Kosoko Mulungu yakulemana na awekiyona ninga yakuwengha mboto awaholo.”
60005006	Yugwileni hasi yo mukono mukulu we Mulungu uleke yawenuleni muchigele chakwe.
60005007	Mutwikeni imwene manghonge genu gose kosoko noyakuwalangilila.
60005008	Gendeni fiswanu na kuwa meso kosoko imulhi wenu luhoma kakifana simba yakugendagenda kumukongha munhu yamumese.
60005009	Mlemeni, imeni ngwi mwihuwi dyenu kosoko mumanye fina magayo gakumemelekela kuwandugu senu woile muchilunga.
60005010	Na fomukumala kutabika kwa chigele chidodogi Mulungu we imboto yose iyamwinangeni kuditunyo dyakwe dya minyaka na minyaka duwile muKilisito, yuyo imwecho kowoisilani, kowatasani, kowagumani ludole na kuwemisani.
60005011	Kwe imwene kwina ludole minyaka na minyaka. Hano Mulamuso wo kumalagisa
60005012	Kulokela Silowano wonikudoga fina ni munhu muchawelu, niwandika baluwa ino ndodogi kuwagumani ludole na kulonga fina ayino no mboto ye chawelu ye Mulungu imeni ngwi mu iyo.
60005013	Dikanisa duwile hano Babeli dikuwalamusani na mwanangu Maluko.
60005014	Kilamuseni munu na miyagwe kwa mulamuso wa wendo. Dihewa dyuwe nanye mose muwile mugati ya Kilisito.
61001001	Simoni Petulo imutumwa na Mutumigwa wa Yesu Kilisito, kuwose wena dihuwi fina idyetu duwile muchawelu ye Mulungu wetu ne Mundewa wetu Yesu Kilisito:
61001002	Imboto ne dihewa dyongeseke ukwenu muumanyi we Mulungu ne we Mundewa wetu Yesu.
61001003	Uludole lwe ulungu lwakwe uwetu uchingha finhu fyose muumi, na mwe chimulungu kulokela umanyi wakwe yachinangile mwitunyo dyakwe imwecho na uswanu wose.
61001004	Kwakuchingha iliho ikulu na ihuwiso ikulu, fina kulokela gano chidahe kinega uwihi wuwile muchilunga kosoko ya usulumisi, uleke muwe wahangi we iyasili ye chilungu.
61001005	Kosoko iyo goloseni chigosi kwima mwihuwi kwa nyikala swanu na nyikala swanu muumanyi,
61001006	na muumanyi hamwedu ne chiasi, ne chiasi hamwedu na ufinyilisi, na muufinyilisi umo ulungu,
61001007	na muulungu umo uwendo we chindugu, na uwendo we chindugu hamwedu na uwendo.
61001008	Kosoko finhu fino finghowa ukwenu na kumema, fikuwagolosa munghowe wadoba na awasikweleka mamudyo go umanyi we Mundewa wetu Yesu Kilisito.
61001009	Kosoko wowose iyakuhungukiligwa finhu fino ni mudula hakudaha kona finhu fuwile kutali kahi kasimilwa kusunhigwa kwa wihi wakwe uya wa katali.
61001010	Hambiya wandugu sangu, konyeni kumanya lwinango lwenu na kusaguligwa kwenu kosoko munghagolosa nheifo musikudaha kutoa nghwalo..
61001011	Kosoko kwa njila yiyo, mokwinghigwa luneka lwa kwingila muundewa we Mundewa wetu, Mwihula Yesu Kilisito.
61001012	Hambiya nowagelegesa simbuli asi, hata inghowa mufulusa kusimanya na kwenesigwa ne ichawelu ijile ukwenu.
61001013	Nani nikona fiswanu, muchigele nuwile mumutufi uno kuwagelegesa,
61001014	kulawa fonamanya fina kufa kwangu kumala kwija kifana Mundewa wetu Yesu Kilisito foyanyonese fiswanu.
61001015	Na nogolosa chila ludole uleke kukuleguka kwangu anyeye mudahe kugelegela mambo gano.
61001016	Kosoko sichandamile mbasi situngigwe kwa ubala ugele fowumanyike ukwenu uludole na kwija kwe Mundewa wetu Yesu Kilisito, ninga chigaluka wahomeleswi wonile kwa meso ukulu wakwe.
61001017	Kosoko hakahokela chogoho na itunyo kulawa kwe Mulungu Baba chigele dijwi kulawa mwitunyo dikulu fodyalonga kugamba, “Ayuno no Mwanangu, Mwendigwa wangu wonyendesigwe naye lugano.”
61001018	Aseye chiwecho hachidihulika dijwi dijo kulawa kulanga, ugele wochowile naye mwitunda disunhile.
61001019	Hambiya china mbuli ye ugonesi uwecho ukangale. Kahi yokuwa fiswanu inghowa motega sighutwi mudidino kifana taa ikwaka mwichisa, mpaka dijuwa dilawe, na inyelesi ya kumugingu kumulika mumimoyo yenu.
61001020	Bosi ya gose mumanye dino, fina kwichaka ugonesi wa Mawandiko ulawile muutapita wa munhu imwenyecho,
61001021	kosoko hechaka ugonesi wowose winjile kwa nyenda ya munhu, ninga wanhu hawalonga kwa kulongoswa na Muhe Musunhile kulawa kwe Mulungu.
61002001	Ninga walimu wo udasi hawalawanisa mugati ya wanhu, kifana ukwenu fokukwanga nako kuwe na walimu wa udasi, awakwigisa kwa ubala madoga gakubana. Wakumulema mpaka Mundewa yawagulile na kiigalila awecho kwangamila kwa habehi.
61002002	Na matewa wokwandamila njila ya wihi, na kosoko ya walimu wano wo udasi injila ye chawelu yoligigwa.
61002003	Na mumelo wawo uwo wopata chinhu ukwenu kwa mbuli sa udasi. Uliganiso wawo ufuluka kulongigwa kulawa katali, siyo ya chaka na kwangamila kwawo hakukuleka.
61002004	Hambiya inghowa Mulungu hawalekile amalaika waya wagolose wihi, ninga hakawaguma kumoto na kuwoha muchifungo kusi ye dichisa mpaka uliganiso wije;
61002005	na inghowa hachilekile ichilunga chiya cha katali, hakamuhonya Nuhu, imuchawelu, hamwedu na wamonga mufungate chigele choyegale mafaluko muchilunga che wihi;
61002006	na kwa kubidula sikaya sa Sodoma na Gomola kuwa ifu hakawaliganisa uleke yuwe mbasi kuwanhu awesimumanyile Mulungu,
61002007	hakamuhonya Lutu, imuchawelu yendekwidasigwa ne wihi na awakubana.
61002008	( kosoko ayuya imuchawelu yekale nawo ijuwa mpaka ijuwa hakakiidasa muuchawelu wakwe muchidoga kosoko ya nhenda sawo fina hakona na kuhulika),
61002009	kahi Mundewa kamanya kuwahonya wanhu wakwe kulawa mumagesa, na kuweka wechaka Mulungu mumagayo mpaka dijuwa dye uliganiso
61002010	lugano awaya wakwandamila usulumisi ne wihi wo umutufi na kubesa udaha. Wanhu wene ludole na kwenda, wasikogoha kuliga imutunyigwa
61002011	ninga malaika, wakulu na udaha na ludole, hawakuwasongesela kuliganiso we Mundewa.
61002012	Wanhu wano wakifana manyama ga kumbago gechaka, misungu gelekwa na kukoligwa na kukomigwa. Wakuliga gowasimanyile, na wakwija wakwagilila kifana makewe ga kumbago,
61002013	kugaya kokuwa kwawo kosoko ya kugolosa gehile. Wakutala kulewa kwawo nhemisi ni chinhu chiswanu. Wagaluka matonhe na wihi, na chinyala mufyakudiya fyenu fyo uwendo nomowakudiya nanyeye.
61002014	wena meso gamemile chilanga, wasikuleka kugolosa wihi. Wakwagilisa fidoga ifichaka ludole. Wene mimoyo ifusigwe ukobo. Wana waligitisigwe!
61002015	Waleka injila igoloke na wagilila, wakwandamila njila ya Balaamu mwana wa Basoli, yendile maliho ge wihi,
61002016	ninga hakagombeligwa kosoko ya nhenda sakwe sihile, dipunda isidikudaha kulonga hadilonga kwa ijwi dye chimunhu na kulemesa ugonesi uya.
61002017	Awano ni nhyoko sichaka meji na mafunde gakwandamila mheho; wene wekiligwa dichisa ikulu.
61002018	Kosoko wakulonga nonga ghulu so kitapa, kwa usulumisi we chimutufi na wihi, wakuwadanhilisa wanhu wakongile kuwatija waya wakugenda mudasi.
61002019	Wakuwahuwisa undekelelwa, ninga awene awecho ni watumwa wa wihi; kosoko wanhu ni watumwa kwa yuya yakuwagendesa.
61002020	Kosoko inghowa, fowakumala kinega na wihi we chilunga kulokela umanyi we Mundewa wetu Yesu Kilisito, kamei wakoligwe keli na kusumwa basi inyuwa yawo ya ndumo ikuwa iha kusuma ye nghonga.
61002021	Kosoko hayuwa fiswanu ukwawo woile wasiimanyile njila ye chawelu kusuma kuimanya kamei kuleka dilagiso disunhile dijile ukwawo.
61002022	Ikuwa ni kifana imbasi ye chawelu ikugamba, “Dibwa dyuwila madeka gakwe,” na, “Nguluwe ikiyogile yuya kahi mumatope.”
61003001	Aino hambiya, no baluwa ya keli yonimwandikilileni wendigwa, na musose simbili nikwinusa misungu yenu kwa kuwagelegesa;
61003002	uleke mugelegele sinonga salongigwe na wagonesi wasunhile ne dilagiso dye Mundewa na dye Mwihula kulokela watumigwa wenu.
61003003	Iyilongelele sose mukuhanangigwa mumanyi nhafi, ku majuwa gwe ndumo wokwija wanhu wo lubeso no lubeso lwawo awekuwandamila usulumisi wawo awecho
61003004	na kugamba “dyuwahe dihuwiso dyo kwija kwakwe? Kosoko kukongela awaBaba setu wakagone, ifinhufyose figendelela nheifo fofyowile kulawa kunghonga yo kumba.”
61003005	Wakufinya meso gawo wanghone inonga ino fina kwa mbulu ya Mulungu ulanga hawuwa uko kulawa katali ne chilungu hachumbigwa kulawa mumeji,
61003006	ku gago ichilunga che chigele chiya hachagilila kwa meji.
61003007	Ninga kwa mbuli yiyo, ulanga ne chilunga cha hambiya chikigwa sigafu kwa moto, fikigwe mpaka dijuwa dyo uliganiso na kubanigwa kwa wanhu wasimumanyile Mulungu.
61003008	Ninga wendingwa munghaibese imbulu yino, kososo kwe Mundewa dijuwa dimwedu dikifana minyaka chigulu chimwedu, kahi minyaka chigulu chimwedu ikifana ijuwa dimwedu.
61003009	iMundewa nghakusululuka kwigala dihuwiso dyakwe, fina wamonga fowakudoka kusululuka, ninga yakuwagojelani kosoko nghakwenda munhu wowose yagilile ninga wose walambe.
61003010	Ninga dijuwa dye Mundewa dikwija fina muhiji, kamei ulanga woloka kwa sindo nghulu na finhu fyose folakasigwa kwa moto, na iisi na fyose fimemile umo fokwagilila.
61003011	Hambiya kosoko finhu fino fyose fikwija fibanigwa kwa nheifo, anyeye mukuhanangigwa muwe wanhu wa migendele ya usunhile na ya chimulungu,
61003012	mukugojela na kutegelesela inija ye dijuwa diya dye Mulungu, kosoko ulanga ukwija umoligwa na kosomigwa kahi finhu fikulakasigwa.
61003013	Ninga, kosoko ya dihuwiso dyakwe chikugojela ulanga musha na chilunga chisha, hanhu hokwikala wanhu wene nhenda swanu.
61003014	Hambiya wendigwa wangu kosoko mukugojela mbuli siso, konyeni monekane ne imwene fina muwa mudiigoya, mwichaka wihi;
61003015	na utaleni ufinyilisi we Mundewa wetu kuwa ni uhonya. Kamei kahi mundugu setu Paulo hakawandikilani kwa ubala woyenghigwe,
61003016	yakulonga sisino simbuli musibaluwa sakwe sose. Mwina mbuli simonga nghugutu kusimanya, mbuli so wanhu wechaka awasisomile na awasimile fiswanu wakwagilila awecho, fina fowakugolosa kumatulumo gamonga.
61003017	Hambiya nyeye, wendigwa, kulawa fomwajanjalusigwa langisiseni munghalondigwe ne ubani na kwagilisa kwima kwenu.
61003018	Ninga kulileni mwihewa na umanyi we Mundewa wetu ne Muhonya Yesu Kilisito. Ukwakwe kuwe itunyo hambiya na majuwa gose. Hano.
62001001	Chikumutamilani anyeye aiya yowile kulawa kunghonga, yochihuluke, yochonile na meso getu, yochilangile na kuikwafa kwe mikono yetu, muchanhya ya imbuli yo uwumi
62001002	uwumi auno hawonesigwa, na chiwona kahi chiuhomelela, na chikumutamilani ukwenu uwumi wa majuwa gose, uwowile na iBaba ninga hawonesigwa chimesomeso ukwetu
62001003	Chikumutamilani anyeye wochihulike na kona uleke nanye muwe na umwedu na seye; na umwedu wetu ni hamwedu na Baba na hamwedu na Imwanagwe Yesu Kilisito.
62001004	Chiwandika simbuli sino uleke ichinyemi chetu chimemelekele.
62001005	Ayino no mbuli yochihulike kulawa ukwakwe na kutamilisa ukwenu fina iMulungu ni ujelu na umwakwe mwachaka chisa chochose.
62001006	Chinghagamba china umwedu naye ugele chikugenda muchisa chikudanha kahi chisikugolosa ichawelu;
62001007	ninga chinghagenda mu ujelu fina imwene foyowile mu ujeleu, china umwedu chila yumwedu na miyagwe, kahi isakame ya Yesu iMwanagwe ikuchisunha kulawa mu uwihi wose.
62001008	Chinghagamba chichaka wihi, chikidanhilisa chiwecho, na ichawelu isuwile umwetu.
62001009	Chinghalamba uwihi wetu, imwene ni wakuhuwilika na chawelu yakwenda yachinenele uwihi wetu na kusunha na kubana kwetu kose.
62001010	Chinghagamba chisigolose wihi, chikumugolosa imwene fina mudasi, na imbuli yakwe umwetu yamwichaka.
62002001	Wanangu wadodogi, nikumwandikilani sino uleke munghagolose uwihi; imunhu wosose yanghagolosa wihi chenaye iyakuchitasila kwa Baba, Yesu Kilisito imuchawelu;
62002002	imwene no nhambiko yo uwihi wetu, si uwihi uwetu du muhala ninga kosoko ye wihi we chilunga chose.
62002003	Kwa njila ino chikuwa fina chawelu chimumanya, nghona chikolile amalagiso gakwe.
62002004	Ayuya iyekugamba, “Nimumanya,” ninga nghekogoha amalagiso gakwe, ni mudasi, kahi mwi mumhu yefane yo kechaka ichawelu,
62002005	ninga iyekogoha imbuli yakwe, chawelu mwi munhu yuno uwendo we Mungu umemelekela. Kwa nheifo chikumanya chawelu fina chuwa umwakwe.
62002006	Ayuya iyakugamba yakwikala umwakwe inogela yaligane lugano fina imwene foyowile iYesu.
62002007	Wendigwa, sikumwandikilani ilagiso disha, ninga ilagiso dya katali no imbuli yomwahulike.
62002008	Kahi nikumwandikilani ilagiso disha, dye chawelu umwakwe na umwenu, kosoko ichisa chikuleuka na ujelu we chawelu ukonga kumulika.
62002009	Ayuya iyakugamba fina kowa mu ujelu akuno yakumusuhila imunduguse yekali muchisa.
62002010	Ayuya iyakumwenda imunduguse yakwikala mu ujelu na kwachaka soko yoyose yakumukwakalisa.
62002011	Ninga yuya yakumusula imunduguse kowa muchisa na yakugenda muchisa, na nghamanyile koyakuluta kosoko ichisa chimutula meso.
62002012	Nikumwandikilani anyeye, wana wadodogi, kosoko uwihi wenu ulekeleligwa kosoko yakwe.
62002013	Nikumwandikilani anyeye, cha baba, kosoko mumumanya imwene yowile kulawa kung'onga. Nikumwandikilani anyeye, wajelelo, kosoko mumusuma ayuya yehile. Nikumwandikilani anyeye, wana wadodogi kosoko mumumanya iBaba.
62002014	Nikumwandikilani anyeye, cha baba, kosoko mumumanya imwene wa kulawa kunghonga. Nimwandikilani anyeye, wajelelo, kosoko mwina ludole, na imbuli ye Mulungu yuwa mugati yenu, na mumusuma iyehile.
62002015	Munghachende ichilunga hegu ifinhu fya muchilunga. Imunhu wowose iyakwenda ichilunga, uwendo wa Baba usimugati yakwe.
62002016	Kosoko gose gowile muchilunga, kukusulumila kwa umutufi na kusulumila kwa meso na kiyona kwo mutufi, si fya Baba ninga ni fye chilunga.
62002017	Ne chilunga chikuloka, na usulumisi wakwe; ninga ayuya iyakugolosa foyakwenda iMulungu yekwikala majuwa gose.
62002018	Mowana, Awuno no ugele we indumo; fina fomuhulike fina imunghondo wa Kilisito yakwija, hambiya wanghondo wa Kilisito wengi wafulusa kwija, kosoko iyo chimanya no ugele we indumo wahabehi kwija.
62002019	Hawaleuka wachileka seye, kosoko wasowile wayetu, kosoko nhanga wowile wayetu hawowa wakugendelela hamwedu nase, ninga hawaleuka uleke imanyike fina si wose wowile hamwedu nase.
62002020	Ninga anyeye mubakigwa mafuta ne Musunhile, nanye mose mumanya.
62002021	Nikumwandikilani, si kosoko musimanyile ichawelu, ninga muimanyile, na kumanya fina kwechaka udasi ukulawa muchawelu.
62002022	No nani imudasi ninga ayuya iyakukana fina Yesu si Kilisito? Ayuya no Munghondo wa Kilisito, imunhu iyekumukana iBaba na iMwana.
62002023	Wowose iyekumukana iBaba nghenaye iMwana. Iyakumufumila iMwana kenaye iBaba naye.
62002024	Aiya yomwahulike kulawa kunghonga ikale mugati yenu. Nghona yomuhulike kulawa kunghonga ikala mugati yenu, mokwikala mwi Mwana na mwi Baba
62002025	Ayino no mbuli yoyachilalaganise aseye Uwumi wa majuwa gose.
62002026	Nikumwandikilani sino kosoko ya waya wakuhananga kumudanhilisani.
62002027	Ninga kwa nyeye, amafuta gaya gomubakigwe kulawa ukwakwe gekala kugati yenu, kahi mwechaka soko ya munhu wowose kumufusani. Kosoko amafuta gaya gakuwafusa finhu fyose, kahi ni chawelu, ninga si udasi, fina fogamufusileni, ikaleni kugati yakwe.
62002028	Na hambiya mowana wadodogi, ikaleni mugati yakwe, uleke nghona yakwija yolawanisa chuwe na ng'inyo na si kumutija kosoko ya chinyala cho kwija kwakwe.
62002029	Nghona mumanyile fina imwene ni muchawelu mukumanya fina chila iyakugolosa maswanu kelekigwa naye.
62003001	Langeni, uwendo wochinghigwe na Baba, kachigolosa chinangigwe wana wa Mulungu, na nofo chuwile. Ichanghone ichilunga chisikuchimanya seye sichamumanyile imwene.
62003002	Wendigwa, chawana wa Mulungu hambiya; isikumanyika fochikwendigwa chuwe, ninga chimanya foyakasololoka chikachikuwa fina imwene, kosoko chikachimona foyowile.
62003003	Na wose awena dihuwi dino umwakwe wakisunha awenyecho, fina imwene fonimusunhile.
62003004	Chila munhu yakugolosa wihi yakubana amalagiso ge Mulungu; uwihi ni kuleka kwandamila amalagiso.
62003005	Mumanya fina hakeja uleke yaleuse uwihi, na umwakwe mwichaka wihi.
62003006	Hechaka wowose iyakwikala umwakwe yakugolosa wihi; kwichaka munhu iyakugolosa uwihi iyamonile hegu kumumanya.
62003007	Wana wadodogi, imunhu yanghamudanhiliseni. Imunhu iyakugolosa uswanu ni muswanu, fina imwene fonimuswamu.
62003008	Iyekugolosa uwihi ni mwana wa Luhoma, kosoko iLuhoma kagolosaga wihi kulawa kunghonga. iMwana we Mulungu hakeja kosoko iino, kubana imilimo ya Luhoma.
62003009	Hechaka iyelekigwe ne Mulungu yakugolosa wihi; kosoko inyuwa ye Mulungu yuwa uwakwe, kahi nghadaha kugolosa wihi kosoko kelekigwa na Mulungu.
62003010	Kwa nheifo ikudaha koneka, awana we Mulungu no wehoki na wana wa Luhoma no wehoki. Inghekugolosa maswanu si wa Mulungu, na yuya inghakumwenda imunduguse.
62003011	Kosoko ayino no mbuli yomwahulike kulawa kunghonga, fina chikiyende,
62003012	chinghowe fina Kaini iyowile wa yuya yehile iyakomile imunduguse. Hakamukoma kosoki yaki? Kosoko sinhenda sakwe imwenyecho hasuwa sihile, ninga se munduguse hasuwa swanu.
62003013	Wandugusangu munghajume, fina ichilunga chikumulemani.
62003014	Chimanya fina aseye chiloka kulawa mudifa na kwingila mu uwumi, kosoko chikuwenda awandugu. Ayuya iyechaka wendo kowa mudifa
62003015	Chila munhu inghakwenda munduguse ni mukomaji, na mumanya fina kwechaka imukomaji, yena uwumi wa majuwa gose umwakwe.
62003016	Kwa njila ino chimanya uwendo, kosoko hakalafa uwumi wakwe kosoko yetu; ichagula ase nase chilafe uwumi wetu kosoko ya wandugu.
62003017	Ninga imunhu wowose yangowa na finhu fyose fye chilunga chino na yakumona imunduguse kechaka chinhu, yanghagolosa ichidoga chakwe chuwe chikugutu yaleke kumwingha, uwendo we Mulungu ukwikala nhani umwakwe?
62003018	Wana wadodogi, chinghende kwa kulonga kwa mulomo du, ninaga kwa nhenda na kwa chawelu.
62003019	Kwa njila iyo chomanya fina aseye cha wachawelu, na kuwa chaka manhonge mufidoga fyetu kumwande yakwe
62003020	ugele wowose ifidoga fyetu nghona fikuchonesa wihi, kosoko iMulungu ni mukulu kusuma ifidoga fyetu na kumanya chila chinhu.
62003021	Wendigwa, nghona ifidoga fyetu fichikuchonesa china wihi, chikuwa chaka chinyala hamwande ye Mulungu;
62003022	na chikuhokela kulawa ukwakwe chochose chochikutasa, kosoko chikwandamila malagiso gakwe na kugolosa ifyene foyakwenda.
62003023	Na dino no dilagiso dyakwe, chidihuwile disina dye Mwanagwe Yesu Kilisito, na chikiyende fina foyachilagise.
62003024	Wose awakwandamila malagiso gakwe, wakwikala mugati yakwe, na imwene naye mugati yawo. Kwa njila iyo chimanya fina yakwikala mugati yetu, kwa njila ya Muhe woyachinghile.
62004001	Wendigwa, munghamuhuwile chila muhe, ninga igeseni imimuhe, kona nghona ni ya Mulungu; kosoko wagonesi wengi wo udasi wenela muchilunga.
62004002	Kwa njila ino mumanya Umuhe we Mulungu: Chila muhe uukufumila fina Yesu Kilisito keja mumutufi ni Muhe we Mulungu,
62004003	na chila muhe uukulema kufumila Yesu si wa Mulungu. Ayuno no Muhe iyakumulema Kilisito, womwahulike fina yakayokwija, na hambiya kafulusa kuwa muchilunga.
62004004	Wana wadodogi, anyeye mwa wa Mulungu, na muwasuma, kosoko ayuya iyowile kugati yenu ni mukulu kusuma yuya iyowile muchilunga.
62004005	Awene ni wanhu wa chilunga kosoko iyo sowakulonga ni sa chilunga na ichilunga chikuwategelesa.
62004006	Aseye cha wa Mulungu, wowose yamumanyile Mulungu yakuchitegelesa, ayuya isi wa Mulungu nghakuchitegelesa. Kwa njila iyo chikumanya muhe wa chawelu na muhe wo udasi.
62004007	Wendigwa, chikiyende; kosoko uwendo ni wa Mulungu.
62004008	Ayuya iyakwenda nhamumanyile Mulungu; kosoko Mulungu ni wendo.
62004009	Mu dino uwendo wa Mulungu wikigwa chalinje ukwetu, iMulungu kamwigala iMwanagwe we iwene, uleke chuwe womi mwi mwene.
62004010	Mu wendo uno, si fina hachimwenda Mulungu, ninga hakachenda seye na kumutuma iMwanagwe yowe no nhambiko yo uwihi wetu.
62004011	Wendigwa, iMulungu nghona yachendile nheifo; ase nase ikuchagila chikiyende.
62004012	Kwichaka munhu yamonile Mulungu; chinghakiyenda, iMulungu yakwikala kugati yetu na uwendo wakwe ukumemelekela umwetu.
62004013	Kwa njila ino chikumanya fina chikwikala kugati yakwe na imwene kugati yetu, kosoko kachingha umuhe wakwe imwecho.
62004014	Na chona kahi chikuhomelela fina iBaba kamwigala iMwanagwe kuwa muhonya we chilunga.
62004015	Wowose yakufumila fina iYesu ni Mwana wa Mulungu, iMulungu yakwikala mugati yakwe, na imwene mugati ya Mulungu.
62004016	Hambiya chimanya na kuhuwila uwendo woyenawo iMulungu ukwetu. Mulungu ni wendo, na yuya iyakwikala mu wendo yakwikala mwi Mulungu na iMulungu yakwikala mugati yakwe.
62004017	Mu dino uwendo wa Mulungu ukumemelesigwa ukwetu, uleke chuwe na usindamafu dijuwa dya ulamusi, kosoko fina foyowile nofochuwile aseye muchilunga.
62004018	Mu uwendo mwechaka woga, ninga uwendo umemelekele ukutanga kunje uwoga. Kosoko uwoga wina kuliganiswa, na wowose iyakogoha nghakangale mu wendo.
62004019	Chikwenda kosoko imwene hakakonga kuchenda seye.
62004020	Imunhu yanghagamba, “Nikumwenda Mulungu,” akuno yakumusula imunduguse imwene woyakumona, nghodaha kumwenda Mulungu wonghenati yamone.
62004021	Na dilagiso dino chenadyo kulawa ukwakwe, ayuya yekumwenda Mulungu yamwende ne munduguse naye.
62005001	Chila munhu iyakuhuwila fina Yesu no Kilisito ni mwana we Mulungu, na chila munhu iyakumwenda imweleka mwana, yakumwenda na imwana.
62005002	Kwa njila iyo chikumanya fina chikwenda wana we Mulungu, nghona chikumwenda Mulungu na kwandamila malagiso gakwe.
62005003	Kosoko auno no uwendo we Mulungu, nhafi chikwandamila amalagiso gakwe. Na malagiso si makugutu.
62005004	Kosoko chila yelekigwe ne Mulungu yakusuma ichilunga; na kuno nokusuma ichilunga, dihuwi dyetu.
62005005	No nani iyakusuma ichilunga ninga ayuya iyakuhuwila fina iYesu no Mwana wa Mulungu?
62005006	Ayuno no yuya iyejile kwa meji na kwa sakame, Yesu Kilisito si kwa meji muhala ninga ni kwa meji na kwa sakame.
62005007	Na Muhe no muhomelesi, kosoko Muhe no chawelu.
62005008	Kwina wahomelesi wadatu, u Muhe, ameji na kwa sakame; na wano wadatu wakifumilisa.
62005009	Nghona chikuhokela uhomelesi wa wanhu, uhomelesi we Mulungu ni Mukulu kusuma wose; auno no uhomelesi wa Mulungu woyahomelele muchanhya ye Mwanagwe.
62005010	Ayuya iyakuhuwila mwi mwana wa Mulungu kenawo uhomelesi uno umwakwe. Ayuya inghakumuhuwila Mulungu, kamugolosa Mulungu fina Mudasi kosoko nghauhuwile uhomelesi we Mulungu muchanhya ye Mwanagwe.
62005011	Na uno no uhomelesi, fina Mulungu kachingha uwumi wa majuwa gose, na uwumu uno wuwa mwi Mwanagwe.
62005012	Ayuya iyenaye iMwana kenawo uwumi; ayuya iyechaka iMwana we Mulungu kechaka uwumi.
62005013	Nikumwandililani sino anyeye mukuhuwila mudisina dye Mwana we Mulungu fina mwina wumi wa Majuwa gose,
62005014	Ayino no ng'inyo yochinayo umwakwe, fina chinghatasa chinhu chochose ifene foyakwenda imwene yakuchihulika.
62005015	Chinghamanya fina yakuchihulika mu gogose gochikumutasa, chimanya fina chihokela agaya gochimutasile.
62005016	Imunhu yanghamona imunduguse yakugolosa wihi iisikumwigala kudifa, kotasa, na Mulungu komwingha wumi kwa waya wakugolosa uwihi si we difa. Kwina wihi wa ifa; sikugamba fina imunhu yakudaha kutasa kosoko yo wihi wo.
62005017	Sinhenda sihile sose ni wihi, ninga kwina wihi uwene si wa ifa.
62005018	Chimanya fina chila munhu yelekigwe na Mulungu nghakugolosa wihi, ayuya yelekigwe na Mulungu yakumutasa, na yuya wo wihi nghakudaha kumukwafa.
62005019	Chimanya fina aseye cha wa Mulungu, na chilunga chose chuwa mu udaha wa yuya yehile.
62005020	Na chimanya fina iMwana we Mulungu keja na kachingha misungu, kumumanya ayuya we chawelu, iMwanagwe Yesu Kilisito. Imwene no Mulungu we chawelu na uwumi wa majuwa gose.
62005021	Wana wadodogi, munghandamile imilungu yo udasi.
63001001	Kulawa kwe musehe kwi Mudala na wanagwe wonikwenda lugano. Siyo andiye du ni mwene, ninga wose awaimanyile ichawelu wakumwendani,
63001002	kosoko ya ichawelu ikwikala umwetu nayo yokuwa hamwedu nase majuwa gose.
63001003	iMulungu Baba na Yesu Kilisito, iMwana wa Baba, yachinghe dihewa, ubasi na digoya, mu chawelu na uwendo.
63001004	Nikusekelela lugano kona fina awanago wamonga wakwikala mu chawelu, fina iBaba foyalagise.
63001005	Kosoko iyo nikukutasa gweye Mudala mwendigwa; chose chikiyende. Adino si ilagiso isha dyonikukwandikila ukwako; no dilagiso dyochowile nadyo kulawa kunghonga, chikiyende.
63001006	Uwendo uno wonikulonga ni chikale mukwandamila amalagiso ge Mulungu. Amalagiso ageno gomwahulike kulawa kunghonga ni fina mose mwikale mu uwendo.
63001007	Awadasi wengi wenela iisi yose, awanhu awasikufumila fina Yesu keja kwa mutufi wa chimunhu munhu wa nheifo ni mudasi na munghondo wa Kilisito.
63001008	Muwe meso, uleke munghagilise dyomugolosele milimo, ninga muhokele digelo dyenu dimemelekele.
63001009	Munhu wowose inghakwikala na mafuso ga Kilisito, ninga yakulokanisa, kechaka Mulungu. Wowose yuya yakwikala na mafuso gakwe kenawo wose iBaba na iMwana
63001010	Munhu wowose yanghakwijila inghekwigala amafuso gano, munghamuhokele musinyumba senu, kahi munghamulamuse;
63001011	kosoko munhu wowose yakumulamusa yakuwa miyagwe musinhenda sakwe sihile.
63001012	Ninago mengi ga kumwandikilani, nikona si fiswanu kumwandikilani kwa kalatasi na wino, ninga nikona nokwija nimwenyecho kumonani na kulonga nanye chimesomeso, uleke ichinyemi chetu chimemelesigwe.
63001013	Awana we lumbudyo musagulwa wakuwalamusani.
64001001	Kulawa kwe Musehe kwa mwendigwa Gayo, wonikwenda muchawelu
64001002	Mwendigwa, nikutasa Mulungu yakumotese kwa chila chinhu na uwe chaka matamu gogose; nimanya fina muchidoga chako mwina uswanu.
64001003	Kosoko hanisekelela lugano awandugu wamonga fowejile na kuhomelela ichawelu ya uwumi wako, fina chawelu foukwandamila ichawelu.
64001004	Kwechaka chinyemi chikulu fina chino, kukuhulika fina awanangu wakwandamila ichawelu.
64001005	Mwendigwa, ni mbuli ya ilumbo inhenda youkugolosa kuwatogomela awandugu, lugano, awageni,
64001006	awakuhomelela uwendo wako kwikanisa. Kogolosa fiswanu unghawatasa wagendelele munhambo yawo yo kumutogomela Mulungu.
64001007	Kosoko waleuka kukonga inhambo kahi wasihokele chochose kulawa kuwanhu awasikumuhuwila Mulungu.
64001008	Kwa nheifo ichagila kuwatasa fina wawo, uleke chuwe wayawo mumulimo we chawelu.
64001009	Niwandika chinhu chimonga kwi kanisa, ninga iDiyotelefe, iyekuhananga kwikusa kuwa chilongosi nghakufumila udaha wangu na ulongosi wangu,
64001010	Nghona nikwija nikwenda nike chalinje gose agene goyagolose na simbuli sihile soyagolose muchanhya yangu. Hamwedu na gago gose yakuwalemesa awaya awakwenda kuwahokela, na kuwawinga waleuke mwikanisa.
64001011	Mwendigwa, unghandamile gehile ninga wandamile amaswanu. Ayuya iyakugolosa maswanu ni wa Mulungu, iyakugolosa gehile nghamonile Mulungu.
64001012	Demeteliyo kena uhomelesi kulawa kwa chila munhu, na kulawa muchawelu iyenyecho, nikumuhomelela imwene kehi, na mumanya fina uhomelesi wangu wachawelu.
64001013	Hanuwa na mengi ga Kumwandikilani nyeye, ninga nikona fina ibeka ninghawandike na kalamu na wino;
64001014	Nikuhuwila kumonani chimwande, kahi chosimulila chimesomeso.
64001015	Digoya dyuwe nanye. Awambuya wakumulamusani. Walamuseni awambuya, chila yumwedu wenu.
65001001	Yuda mutogomi wa Yesu Kilisito na munduguse wa Yakobo, kwa wose wenangwe wendigwa mwi Mulungu iBaba na kudimigwa mu Yesu Kilisito.
65001002	Ubasi, dihewa na wendo wongeseke ukwenu.
65001003	Wendigwa fonahanangage lugano kuwaandikila imbuli ya uhonyi hanyona ihanangigwa niwaandikile kosoko ya dihuwi dilafigwe kuwasunhile wose.
65001004	Kosoko kwina wanhu wengisigwe kwa chifiso, wanhu waandikilwe uliganiso uno kulawa katali. Wanhu wasimumanyile iMulungu awakubidula imboto yuwe wihi na kumulema imwene mukulu Mundewa wetu Yesu Kilisito.
65001005	Hambiya nikuhananga nimugelegeseni hata inghowa hamufulusa kutamiligwa, fina ayuya iyawahonyile wanhu kulawa Muiisi ya Misili hakawakoma awaya awasamuhuwile.
65001006	Kahi malaika nawo awasakolile ahanhu hawo, ninga awalekile ukalo wawo wekigwa ne mwene muchifungo cha majuwa gose kuchisa na kuliganiswa mwijuwa dikulu.
65001007	No nheifo Sodoma na Gomola na makaya gasungulute fowagolosage gehile ge dihabwa kwandamila mutufi na kubidula uwunhu wawo nawo wekigwa muuliganiso lukulu we umoto wa majuwa gose.
65001008	Awano nawo nheifiya musinjosi sawo wakubana imitufi yawo, wakulema kulongosigwa na kuliga uswanu wakwe.
65001009	Ninga ichigele malaika mukulu Mikaeli fowakisumage na Luhoma wakuwanga kosoko yo umutufi wa Musa, nghendile kumusongesa kwa wihi ninga hakamugamba, “Mundewa na yakugombele!”
65001010	Ninga wanhu wano wakuliga finhu fofose fowasimanyile na kwa finhu fifo fowamanyile kwa misungu kifana makala ga kumbago gechaka misungu.
65001011	Usungu wawo! Kosoko wakugenda munjila ya Kaini, na kileusa awecho uleke wapate chinhu na kwagilila musinhenda sihile wihi wa Balamu uleke wapate na kwagilila munhenda sa kola.
65001012	Wanhu wano makala musisikukuu senu so uwendo nomo wakudiya nanyeye wechaka chogoho, wene wakifana wadimi awakidima awecho ni mafunde gechaka fula gakupululusigwa ne mheho, mabiki gechaka mamudyo, gofa mikangha mili na ninga gangholigwa kabisa;
65001013	Mawingo ga bahali gasikulongoseka, gakulafa chinyala chawo agecho kifana mafulo, nyelesi sikugendagenda sikiligwe dichisa kuwa nofugasi yawo.
65001014	No wawa walongigwe muugonesi wa Henoko we cheleko cha mutandatu kulawa Adamu yakugamba, “Langa Mundewa yakwija na figulu ikumi yakwe ye Musunhile wakwe,
65001015	uleke yagolose uliganiso kuwanhu wose, na kuwajama wose awasikumuhulika Mulungu kosoko ya nhenda sawo sikwagilisa na kosoko ya gose gehile ga awasikumuhulika Mulungu walongile muchanhya yakwe.”
65001016	Wanhu wano wakulonga mbuli chinyele na kukalala mbuli wakugenda kwa usulumisi wawo, Wakiyenda muluneka wawo. Majamo na Mafuso
65001017	Ninga nyeye, wendigwa wangu, mugelegele lugano agaya gomutamiligwe na watumigwa we Mundewa wetu Yesu Kilisito;
65001018	Kosoko hawawatamilani fina kumajuwa ge ndumo kwija kulawanisa wanhu wene kifana wano awakubesa na kwandamila usulumisi wawo wo kwagilisa
65001019	Wanhu wo wakwigala lutemanuko kahi ni wanhu we chilunga chino awechaka Muhe.
65001020	Ninga nyeye wendigwa wangu, kijengeni mwihuwi dyenu disunhile na kutasa mwi Muhe Musunhile.
65001021	Kaleni muwendo we Mulungu nomo mukugojela ubasi we Mundewa wetu Yesu Kilisito, na kupata uumi wa majuwa gose.
65001022	Woneleni ubasi awena manhonge;
65001023	Wahonyeni wamonga kwa kulafa mumoto na wamonga woneleni ubasi kwa kogoha na kudesekela hata isuke ichuchile mumutufi.
65001024	Imwene yakudaha kuwadima munghogwe na kuwemisani mwichaka wihi kumwande ye ditunyo dyakwe kwa chinyemi,
65001025	kwe Mulungu muhala iMwihula wetu kulokela Yesu Kilisito Mundewa wetu, Ditunyo dina imwene udaha, na uludole chigele chose hambiya na minyaka na minyaka. Hano.
66001001	Ugubulo waYesu Kilisito wo yenghigwe ne Mulungu konesa watogomi wakwe akakuhanangigwe gowe uko chimwande; hakagagolosa goneka kwa kumutuma malaika wakwe kwe mutumigwa wakwe Yohana,
66001002	imwene yahomelele imbuli ye Mulungu na kuuhomelesi wa Yesu Kilisito, na kwawaya wose woyonile.
66001003	Ibeka imunhu yuya iyakusoma simbuli so ugonesi wuno, kahi ibeka awakuhulika, na kukola agakuwandikigwa umo. Kosoko ugele wa habehi.
66001004	Yohana kumakanisa mufungate agowile ako Asia: Dihewa ukwenu ne digoya kulawa ukwakwe iyebaho, iyowile baho na iyekwija kahi kulawa kumimuhe mufungate wowile kumwande ye digoda dyakwe dye undewa,
66001005	na kulawa kwa Yesu Kilisito imuhomelesi we chawelu, imwelekigwa we inghonga wa wafile na mutawala wa wandewa wose we iisi. Ukwakwe imwene iyachendile na kuchilekelela na kuchisunha wihi wetu kwa sakame yakwe,
66001006	na kuchigolosa chuwe wandewa na makuhani watogomi we Mulungu wakwe na Baba, ukwakwe dyuwe itunyo na udaha majuwa gose. Hano.
66001007	Langa! Yakwija na mafunde; chila igiso dikwija dimona, hata awaya awamudomile; na makabila gose ge chilunga gokwijagalila kosoko yakwe kosoko nofoikwija ikuwa. Hano.
66001008	“Aniye no Alufa na Omega,” yakulonga Mundewa Mulungu, iyeuko na iyekwija, Iyene udaha wose.
66001009	Aniye Yohana, Mundugu senu iyekuhangila magayo muKilisito hamwedu nanye muundewa na ufinyilisi, hanuwa muchisiwa chikwinangwa Patimo kosoko ya imbuli ye Mulungu na uhomelesi wa Yesu.
66001010	Hanuwa mumuhe mwijuwa dye Mundewa, na hanihulika ijwi ikulu kunyuma yangu dikifana ijwi dya igunda
66001011	dikugamba, “Andika muchitabu goukona kamei ugegale kumakanisa mufungate kuile Efeso, Similina, Peligamu, Tilatila, Salidi, Filedefiya, na Laodikiya.”
66001012	Kamei honibiduka kulanga dijwi dilongile na niye, nikabiduke honikona figwaso fya kwikila taa mufungate fya sahabu,
66001013	na muchiligati che figwaso yumonga kifana mwana wa munhu kafala ikasu ijelu na mukowa wa sahabu kusunguluta muchifa chakwe;
66001014	Ditwi na sinjwili sakwe hasuwa njelu swee kifana pamba, na meso gakwe gakwakaika kifana ililimba dya moto
66001015	imigulu yakwe kifana shaba isunhugwe mumoto swanu lugano na dijwi dyakwe kifana ibumo dya meji mengi;
66001016	kakola nyelesi mufungate mumukono wakwe wo kulume, kumulomo wakwe kukulawa ipanga ikali dikutem kosekose, na ichihanga chakwe kifana dijuwa idikwakaika kwa singufu sakwe sose.
66001017	Nikamone honikugwa hamigulu yakwe kifana nufa. Ninga hoyonikola no mukono wakwe wo kulume, yakugamba, “Unghogohe; Aniye no we nghonga na we ndumiliso,
66001018	na ni mumu. Hanyufa, na langa, Namumi sakalakale, na nenaso sifunguo se Difa na se Kusimu.
66001019	Hambiya yandika gowonile, agebahano, na agakwenda galawanise hanyuma.
66001020	Agechifiso mu sinyelesi mufungate gowonile mumukono wangu wo kulume, na ifigwaso mufungate fye sitaa se sahabu, sinyelesi mufungate ni malaika na makanisa gaya mufungate na ifigwaso fiya mufungate ni makanisa gaya mufungate.”
66002001	“Kwimalaika wa Efeso wandika: Asino no simbuli sa yuya iyakolile sinyelesi mufungate mumukono wakwe wo kulume iyakugendagenda muchiligati che figwaso mufungate fye sitaa se sahabu:
66002002	Nimanya imilimo yako, kupiligala kwako na kufinyilisa kwako, na ninga nghukudaha kugendelela na wanhu wehile, ninga kuwagesa awaya wakiinanga watumigwa, ninga sichawelu na kuwatanga fina wadasi.
66002003	Kahi nimanya fina kwamufinyilisi kosoko ye disina dyangu na nghusokile.
66002004	Ninga nina nonga muchanhya yako gweye, kuleka wendo wowowile nawo kunghonga.
66002005	Gelegela ichikugwise, lamba na ugolose imilimo iya yowagolosage kunghonga, nghona sinheifo, nikukwijila na kuleusa ichigwaso che taa yako ahanhu hakwe unghaleka kulamba.
66002006	Achino chiswanu chowinacho ni fina nghukwenda imilimo ya Wanikolai, yene aniye nani sikuyenda.
66002007	Ayuya yene singhutwi yahulike, Imuhe foyakulonga kumakanisa. Kwayuya yakusuma nikumwingha kudiya kulawa mwibiki dyo uumi dyuwile kulanga kuswanu kwe Mulungu.”
66002008	“Na kwe malaika we dikanisa dyuwile Similina wandika: Asino ni nonga sakwe ye we bosi na we ndumo, iyafile na yenuke:
66002009	Nimanya amagayo gako na ukiwa wako, ninga kwa mugoli. Na nimanya amateto gawo waya wakigamba wene Wayahudi ninga siyo, ninga ni isinagogi dya Shetani.
66002010	Unghogohe amagayo agakukwijila chimwande, langa diluhoma dikwenda dimugumeni wamonga wenu mwigelesa na kwa majuwa ikumi mukuwa mumagayo, muwe wanhu we dihuwi mpaka kufa, nani nomwinghani ikofiya ye chindewa ye wumi, ya usumi wenhu.
66002011	Ayuya yena singhutwi yahulike iMuhe choyakulonga kumakanisa, ayuya yakusuma nghakwenda yabulagigwe ne difa dya keli.”
66002012	“Na kwamalaika we dikanisa dyuwile ako Peligamo wandika: Asino no simbuli sakwe imwene yene dipanga dikali dikutema akuno na kuno.
66002013	Nimanya houkwikala hedigoda dya Shetani. Nagwe kukolelela disina dyangu nghukanile dihuwi dyako ukwangu hata ugele wa Antipasi muhomelesi wangu, imuhuwilika wangu, yakomigwe mugati yenu, ahanhu hoyakwikala Shetani.
66002014	Ninga nina finhu fikefu fya kulonga muchanhya yako: Kwina wanhu baho awakolile mafuso ga Balaamu, iyamufusile Balaki kwigala chikwakwaliso kumwande ya waisilaeli, uleke wadiye fyakudiya filafigwe nhambiko kumasikimunhu, na kugolosa dihabwa.
66002015	Agwe nagwe kwinawo wamonga awakolile mafuuso ga wanikolao
66002016	Hambiya ulambe, amba unghaleka kulamba nikukwijila chimwande na kulewa nghondo nawo ne dipanga dye mulomo wangu.
66002017	Yene singhutwi yahulike Muhe foyakulonga nonga ino kumakanisa. Kwayuya iyakusuma nikumwingha imana ifisigwe, na nomwingha iwe ijelu, na isina disha diwandikigwe mudiwe na hechaka yadimanyile ninga imwene iyakudihokela.”
66002018	“Ku malaika we dikanisa dyuwile ako Siwatila wandika: Asino no simbuli se Mwana we Mulungu, iyena meso kifana ililimba dya moto, yena migulu kifana shaba isunhigwe, ikwakaika.
66002019	Nimanya imilimo yako ne migendelele yako na kufinyilisa kwako na fina milimo yako ye nyuma isuma iya ilongole.”
66002020	Ninga nina nonga muchanhya yako: “Ukugendelela kifinyilisa ne mwanamuke Yesebeli, iyekiinanga mugonesi iyakufusa na kuwagilisa watogomi wangu uleke wagolose dihabwa na kudiya fyakudiya fye nhambiko kufisikimunhu.
66002021	Hanimwingha chipisi uleke nghegela kolamba, ninga hoyolema kulamba dihabwa dyakwe.
66002022	Langa, nikwenda nimutage mwisasi, na wose awakugolosa dihabwa hamwedu naye nowaguma magayo makulu lugano, inghowa wasikulamba sinhenda sakwe.
66002023	Na nikwenda niwatowe na kuwakoma awanangwe. Na makanisa gose gomanya fina aniye noniimanyile imisungu kahi nonikumulika mbuli se mimoyo ya wanhu, na kumuliha chila munhu foifane milimo yakwe.”
66002024	Ninga kwa nyenye musigale ako Siwatila, anyeye musikolile amafuso gago, musikifusile wamonga gowakugamba, “Nni mafuso ga kugati lugano ga Shetani,” ukwenu nyeye nikugamba sikumwikilani musigo wingi.
66002025	mukolelese chomwinacho hata ugele fonikwija.
66002026	Ayuya yakusuma na yakolile milimo yangu, mpaka kukumalagisa, nikwenda nimwinghi udaha muchanhya ya mataifa;
66002027	kulongosa kwa mhando ya chuma, fina sinyungu sa ulongo fosikutulika.
66002028	Fina niye fonihokele udaha kulawa kwa Baba. Ayuya yakusuma nomwingha Inyelesi ya nhousikusiku.
66002029	Ayuya yena singhutwi yahulike iMuhe foyakulonga kumakanisa.
66003001	“Na kwa malaika we dikanisa dya Salidi wandika: Imbuli ya yuya yena imimuhe mufungate ye Mulungu ne sinyelesi mufungate, nimanya imilimo yako kwina isina dya uwumi, ninga gweye kufa.
66003002	Inuka kulafa mudifa, guma ludole mumilimo ihabehi kufa, kosoko sonile fina imilimo yako imemelekela hameso ge Mulungu wangu.
66003003	Gelegela sowahulike na sowahokele sikole na ulambe, unghaleka kwinuka nikukwijila kifana muhiji, na nghukwenda umanye chigele chinikwija.
66003004	Ninga kwinawo wanhu wakefu ako Salidi, awasichuchise sisuke sawo na wagenda hamwedu na niye, wafala suse sinjelu, kosoko wagiligwa.
66003005	Ayuya yakusuma yakwenda yafasigwe suke njelu, na sikuleusa disina dyakwe muchitabu cho uwumi, nikwenda nihomelele disina dyakwe kwa Baba na malaika wakwe.
66003006	Ayuya yena singhutwi yahulike iMuhe choyakulonga.”
66003007	“Na kwa malaika we dikanisa dyuwile ako Filedefiya wandika: Simbuli se Imusunhile iyena ifunguwo ya Daudi yekukumula na hechaka yakudaha kuhinda, na yakuhinda kahi hechaka yakudaha kukumula.
66003008	Nimanya imilimo yako, langa nikwingha mulango ukumuligwe, na hechaka munhu yakudaha kuhinda, nimanya fina kwina ludole ludodogi, hata nheifo kukola imbuli yangu na nghukanile disina dyangu.
66003009	Langa nikwenda niwagolose awaya we disinagogi dya Shetani awakigamba fina Wayahudi, kumbe si chawelu ninga wekudanha, langa nikwenda niwegale na wafugame hamigulu yako, na wakifuse fina nikukwenda gweye.
66003010	Kosoko kuikola imbuli yangu kwa kufinyilisa, ani nani nikwenda nikukolelese ugele wa magayo agakwija muisi, kuwagesa awaya awekale muchilunga.
66003011	Nikwija chimwande, chikolelese chowinacho uleke munhu wowose yangheje yalonde inghofiya yako ye chindewa yo kusuma.
66003012	Ayuya yekusuma, nikumugolosa sumbi mdihekalu dye Mulungu wangu, nghakulawa, kahi nghakulawa umo ugele wose na niwandika umwakwe disina dye Mulungu wangu na dye ikaya ye Mulungu, Yelusalemu Nyisha, ikulawa kuchanhya kwe Mulungu wangu na disina dyangu disha nimwecho.
66003013	Ayuya yena singhutwi na yahulike ifene Muhe foyakulonga kumakanisa.”
66003014	“Na kwa malaika we dikanisa dyuwile ako Laodikiya wandika: Simbuli sa Hano, imuchawelu na muhomelesi iyakuhuwilika, inghonga ye kumba kwe Mulungu.
66003015	Nimanya imilimo yako, nghwi mheho, kahi nghwi moto, ibeka hegu we mheho ama wi moto.
66003016	Hambiya kosoko, kwa lufufunghonde, nghwi mheho kahi nghwi moto nikwenda nikudeke kulawa kumulomo wangu.
66003017	Kosoko ukugamba aniye na mugoli, nichaka chinhu chonikuhananga; nghumanyile fina kwichaka chochose, kwa munhu wakoneligwa ubasi kwa mukiwa, kahi kwa mudula n akwa mwasi.
66003018	Ani nikukusugula ugule ukwangu, shabu isunhigwe ne moto uleke uwe mugoli na ufale suke njelu na kukuleusila chinyala chokuwa mwasi kwako koneka na kukubaka miti mumeso gako udahe kona.
66003019	Awaya wonikuwenda nikuwagombela na kuwatosa kosoko iyo upiligale na kulamba.
66003020	Langa nikwima hamulango na kugong'onda, imunhu wowose yakuhulika dijwi dyangu na kukumula umulango nikwingila ukwakwe na kudiya hamwedu naye imwene naye hamwedu na niye
66003021	Ayuya yakusuma, nikwikala naye mwigoda dyangu dya undewa, fina aniye fonasumile na kwikala hamwedu ne Baba mwigoda dyakwe dya undewa.
66003022	Ayuya yena singhutwi so kuhulika na yahulike iMuhe choyakulong kumakanisa.”
66004001	Sikaloke sino hanilanga, kumbe umulango wa kulanga hougubuka, idijwi dye nghonga dyonahulike dikulonga na niye dikifana igunda, dikugamba, “Wije kuno nikwenda nikonese agakwenda galawanise kulawa agano”
66004002	Chimwande hanuwa Mumuhe, kumbe kulanga kwikigwa igoda dye chindewa, na yumonga yekale umo.
66004003	Ayuya yekale umo koneka kifana alimasi, na diwe didunghu diswanu, na digoda dye undewa disungulutigwa na diwuta dye ifula difanile diwe dya alimasi dikwakaika.
66004004	Kusunguluta digoda dye undewa kwina magoda ge undewa makumi meli na mane na wekale mumagoda gago wasehe makumi meli na wane, wafasigwa makasu majelu na nghofiya sa chindewa sa sahabu mumatwi gawo.
66004005	Kulawa kwigoda dye undewa kwina fimuli fya ujelu na majwi na dibumo ikulu na kumwande ye digoda dye chindewa kwina fimuli mufungate fikumulikamulika moto imumuhe mufungate ye Mulungu,
66004006	kahi kumwande ye digoda dye undewa kwina chinhu chifanile bahali ya chikombe cha chiyoo, hameso ikoneka kifana meji gagandile na kusunguluta digoda dyo undewa chila ulwandi kwina fiyumbe fyumi fina meso kumwande na kunyuma:
66004007	chiyumbe che nghonga chakifana simba, ichiyumbe cha keli ichumi chakifana nghambaku ya ng'ombe, ichuyumbe cha kadatu china chihanga cha munhu ne chiyumbe cha kane chikifana numba ikupululuka.
66004008	Na ifyumbe fiya fine chila chimwedu china mabawa mutandatu fimema meso kunje na kugati na fisikuleka kwimba misi na chilo, kugamba, “Musunhile, musunhile, musunhile, ni Mundewa Mulungu wetu yena udaha wose, yowile baho, iyebaho na yekwija.”
66004009	Na chila ugele ifyumbe ifyumi fiya fikulafa ditunyo na chogoho kugamba, kwimange kwa ayuya yekale mwigoda dya undewa iyakwikala majuwa gose,
66004010	awaya wasehe makumi meli na wane wakugwa kumwande yakwe ayuya yekale mwigoda na kumufuga ayuya iyakwikala majuwa gose, aku wakutaga singhofiya sawo kumwande ye digoda dyo undewa na kwimba,
66004011	“Kwagiligwa gweye Mundewa na Mulungu wetu, kuhokela ditunyo na ukulu na udaha, kosoko gweye no wumbile ifinhu fyose na kwa kwenda kwako fyabaho na hafyumbigwa.”
66005001	Hanyona mumukono wa kulume wa yuya yekale mwigoda dye chindewa chitabu chiwandikigwe kunje na kugati nacho chohigwa na fikanhamiso mufungate;
66005002	Na honimona malaika mukulu yakulonga kwa ijwi ikulu kugamba, “Nona yagile kuchigubula ichitabu na kubena fikanhamiso fyakwe?”
66005003	Nhoneke hata yumwedu kulanga na hasi ye siisi yadahile kuchigubula ichitabu ama kuchilanga.
66005004	Honililila lugano kosoko nghoneke munhu wowose yawagilwe kuchigubula ama kuchilanga.
66005005	Yumonga wa wasehe hoyonigamba, “Unghalile Simba we dikabila dya Yuda Ulukolo lwa Daudi kasuma kosoko iyo yakudaha kuchigubula ichitabu na kufibena ifikanhamiso fyakwe.”
66005006	Hagati ye digoda dye undewa na fiya ifiyumbe fyumi mugati ya wasehe, honikona Mwana ngholo yemile kifana kachinjigwa kena mahembe mufungate na meso mufungate, isene so no mimuhe mufungate ye Mulungu itumigwe muchilunga chose.
66005007	Hakaluta na kuchilonda achiya ichitabu kulawa mumukono wo kulume wa yuya yekale mwigoda dye undewa.
66005008	Yakafuluse kuchilonda ichitabu ifiyumbe ifine na waya wasehe makumi na wane howomugwila yuya Mwana ngholo, chila yumwedu kakola ibwalimbwa na mabakuli ge sahabu gamemila ufumba na kutasa kwa wasunhile.
66005009	Wakwimba lwimbo lusha wakugamba: “Kwagiligwa agweye kulonda ichitabu na kubena ifikanhamiso fyakwe, kosoko agweye hakuchinjigwa na kwa sakame yako kuwagula wanhu wowe wa Mulungu, wanhu kulawa chila ikabila, nonga na mataifa gose;
66005010	na kuwagolosa wowe wandewa na makuhani wakutogoma kwe Mulungu wetu, na wakwenda watawale muchilunga.”
66005011	Kamei honilanga na kuhulika ijwi dya malaika matewa wakusunguluta digoda dye undewa na fiya fiyumbe ifyumi na wasehe; wasikudaha kutalika, figulu na figulu,
66005012	wakwimba kwa ijwi dya muchanhya lugano, “Kagiligwa Imwana ngholo iyachinjigwe kuhokela udaha na ugoli na ubala na kusuma chogoho na itunyo na mboto!”
66005013	Hanihulika chila chiyumbe kulanga na hasi ye iisi hata kubahali kose uko fikugamba, “Kwayuyo yekale mwigoda dye chindewa na kwe Mwana ngholo yuwe mboto na chogoho na itunyo na ludole majuwa gose hano!”
66005014	Kamei ifiyumbe fiya fine hofigamba, “Hano!” Kamei na wasehe wakugwa hasi na kufuga.
66006001	Kamei honikona Mwana ngholo yakukubula chimwedu che fikanhamiso mufungate, na kuhulika yumwedu wa fiyumbe ifine yakwinanga kwa ijwi ikulu ijwi kifa dya ibumo, “Wije!”
66006002	Na honikona langa falasi njelu, na iyasikwilile kena uta na kofiya ye chindewa yoyenghigwe hoyoluta kuchilunga na kosoko ya kusuma kwakwe na kusuma kahi.
66006003	Kahi foyagubule chikanhamiso cha keli hanimuhulika ichuyumbe ichumi cha keli, chikugamba, “Wije!”
66006004	Hoikwija falasi ingi ndunghu gu, iyakwilile hakenghigwa udaha wa kuleusa idigoya muchilunga, uleke awanhu wakikome chila munhu na miyagwe, hakenghigwa ipanga ikulu.
66006005	Yakakumule ichikanhamiso cha kadatu, hanihulika chiyumbe cha kadatu chikwinanga kwa ijwi ikulu, “Wije!” Hanilanga na kona Falasi ingi nhitu imunhu yakwilile hakowa na misani ya kupimila mumikono yakwe.
66006006	Kahi hanihulika chinhu kifana ijwi mugati ye fiyumbe fyumi ifine, ikugamba, “Chibaba chimwedu che usage we ngano kwa dinali na fibaba fidatu fye usage we shaili kwa dinali, ninga wanghabane mafuta ne difayi.”
66006007	Yakakumule ichikanhamiso cha kadatu, hanihulika dijwi dye chiyumbe china wumi cha kane chikugamba, “Wije!”
66006008	Honikona langa, ifalasi ina langi ya difu, ayuya yakwilile, yakwinangwa ifa na kusimu kukumwandamila hoyokwinghigwa udaha mulobo imwedu ye chilunga, kukoma kwa ipanga na njala na kwa matamu na kwa makala ge muchilunga,.
66006009	Yakakumule, ichikanhamiso cha shano, honikona hasi ye hefugilo fidoga fyawo wanhu wakomigwe kosoko ye imbuli ye Mulungu na uhomelesi wawo wowalongile,
66006010	howojoja kwa ijwi ikulu, “Agwe go Mundewa Mukulu musunhile na we chawelu, mpaka milaki ukuchiliganisa na kuwaliha chisasi che sakame yetu muchanhya ya wekale muchilunga?”
66006011	Kamei chila yumwedu hakenghigwa nghasu njelu na kugambigwa wagojele chidodogi, mpaka ifike inhala ya wayawo watumigwa fina wene, yuwe imemelekela, awene awakwenda wakomigwe fina awene fowakomigwe.
66006012	Yakakumule ichikanhamiso cha mutandatu, hanilanga na kona, isingisi ikulu na dijuwa hodikuwa ititu kifana iguniya, umwesi wose houkuwa kifana sakame.
66006013	Na sinyelesi sa kulanga hosilagala hasi fina umukuyu foukulagasa singhuyu sisikangale maukusingisigwa na uluputa lwa imheho ikupumunha ugele we inyota.
66006014	Ulanga haukikunja kifana kalatasi, na chila itunda na chisiwa hafileusigwa ahanhu hawo.
66006015	Kamei awandewa we chilunga awanhu wakulu na wakulu we selikali na wagoli na wena ludole na chila munhu mutumwa na isimutumwa, wakifisa mumapango na mumawe ga matunda
66006016	wakugamba amatunda na mawe, “Chugwileni ma muchifise kumwande ye chihanga chakwe ayuya yekale mwigoda dya undewa na inyono ye Mwana ngholo;
66006017	kosoko dijuwa dikulu dye inyono yawo difika nani yakwenda yadahe kwima hamwande yakwe?”
66007001	Ichinhu chandamile chonyonile hachuwa malaika wane wemile kulwandi sose ine se chilunga, waikolelese imheho inghapumunhe muchilunga na mubahali na mumabiki.
66007002	Honikona malaika yungi kulawa kulwandi we dijuwa kena chikanhamiso che Mulungu imumi. Hoyokwinanga kwa ijwi ikulu kumalaika awaya wane awenghigwe udaha wo kubana iisi ne bahali,
66007003	wakugamba, “Munghabane iisi hegu ibahali hegu mabiki, mpaka niwagume ifitangilo fye fikanhamiso awatumigwa we Mulungu mufihanga fyawo.”
66007004	Honihulika ihesabu yawo waya wagumigwe ifitangilo fye fikanhamiso, figulu makumi mane na wane kulawa chila ikabila dya wana wa Isilaeli:
66007005	Kulawa mwikabila dya Yuda wagumigwe chitangilo wanhu figulu ikumi na fili, mwikabila dya Leubeni figulu ikumi na fili, kulawa mwikabila dya Gadi figulu ikumi na fili,
66007006	kulawa mwikabila dya Asheli figulu ikumi na fili, dikabila dya Nafutali figulu ikumi na fili, dikabila dya manase figulu kumi na fili,
66007007	kulawa mwikabila dya Simionifigulu ikumi na fili. Mwikabila dya Lawi figulu ikumi na fili. Mwikabila dya Isakali figulu ikumi na fili,
66007008	kulawa mwikabila dya Sabuloni figulu ikumi na fili, kulawa mwikabila dya Yusufu figulu ikumi na fili na mwikabila dya Benyamini figulu ikumi na fili wagumigwe chitangilo
66007009	Chikaloke chino hanilanga ditewa dya wanhu awasikudaha kutalika fonu wengi, kulawa chila itaifa na makabila gose na kumwande ya digoda dya undewa na kumwande ye Mwana ngholo, wafasigwa nghasu njelu swee na matambi ge mitende mumikono yawo.
66007010	Kujoja kwa ijwi ikulu kugamba, “Uhonya uwa kwe Mulungu wetu yekale mwigoda dya undewa we kwe Mwana ngholo!”
66007011	Kamei malaika wose howokwima kusunguluta digoda dye undewa na wasehe ne fiyumbe fyose, howokugwa chifunhifunhi na kumufuga Mulungu,
66007012	wakwimba kugamba, “Hano! Imboto na ditunyo na ubala na malumbo na chogoho na uludole na udaha uwe ukwako Mulungu wetu wa majuwa gose! Hano.”
66007013	Kamei yumwedu wa wasehe hoyolonga na niye yakugamba, “Awano chenani woukona wafalile makasu majelu kahi walawa hoki?”
66007014	Honimugamba, “Mukulu kumanya gweye.” Kamei hoyonigamba, “Awano nowaya walawile mumagayo makulu lugano, wafuwa singhasu sawo na kusigolosa suwe njelu musakame ye Mwana we ngholo.
66007015	Kosoko iyo wowe kumwande ye digoda dyo undewa dye Mulungu, na wakumutogomela chilo ne imisi mwi hekalu dyakwe na yuyo yekale mwigoda dya undewa yakuwagubika na nyuwa yakwe baho.
66007016	Wasikuwa na njala kahi nghilu, dijuwa disikwenda diwasome, hegu kuwalakasa;
66007017	kosoko Mwana we ngholo yakuwa muchiligati ye digoda dyo undewa na kuwa mudimi wawo, naye kowalongosa kusinhyoko sa meji ga uwumi na Mulungu yakwenda yawahamuse chila isosi mumeso gawo.”
66008001	Ugele Mwana ngholo yakagubule ichikanhamiso che mufungate, kulanga hakunyamala posi kwa chigele cha nusu saa.
66008002	Kamei honikona malaika mufungate awakwima kumwande ye Mulungu, howokwinghigwa magunda mufungate.
66008003	Malaika yumonga kena chiya cho kusomela ubani cha sahabu na kwima hefugilo, hakenghigwa ubani mwingi yalafe hamwedu na mataso ge wasunhile wose, hamwande ye difugilo diya dye sahabu dyuwile hamwande ye digoda dyo undewa.
66008004	Kamei umosi wo ubani uya houkwila hamwedu na mataso ga wasunhile mpaka hamwande ye Mulungu kulawa mumukono wa yuya malaika.
66008005	Kahi malaika hakalonda ichiya cho kusomela ubani na hoyochimemesa, kamei moto kulawa hefugilo na kuukubita kuchilunga, hukukuwa na kudidima, chowe, imwemwe kupulika na disingisi dye chilunga
66008006	Kamei malaika mufungate awile na magunda mufungate howokonga kuyatowa magunda gawo.
66008007	Imalaika we nghonga hoyotowa digunda dyakwe kame haitonya fula ya mawe na moto ihasile ne sakame, hoitonya muchilunga kamei isehemu inghulu ye chilunga hailakala, na ulwandi lwa mabiki gago hogatikitila, ne nyasi yose ikwani hoyilakala fibi.
66008008	Imalaika wa keli hakatowa naye digunda dyakwe kamei hachilawanisa chinhu, kifana itunda ikulu dikwaka moto, hodikubitigwa kubahali.
66008009	hayuwa sakame mubahali kalibu fiyumbe fyose ifyumi mubahali hofikufa na simeli sose hasibanika.
66008010	Imalaika wa kadatu hakatowa naye digunda dyakwe, kamei, dinyelesi ikulu hadalagala kulawa kulanga dikwaka kifana imuli, hadilagala kalibu musisanda sose ne sinhyoko sa meji.
66008011	Disina dye dinyelesi diya ni Sungwi. Ameji kalibu gose hogagaluka sungwi na wengi howokufa kosoko ya meji gago kosoko hagowa ga usungu lugano.
66008012	Imalaika wa kane hakatowa naye digunda dyakwe, isehemu yose ye dijuwa haibanigwa ne mwesi wose ne sinyelesi, kamei fyose hofititihala, na imisi hoikuwa chilo.
66008013	Kamei hanilanga na kuhulika inumba dikulapa kwa ijwi ikulu ugele fodyapululukage mulanga dikugamba, “Usungu, usungu, usungu lugano kwa waya wekale muchilunga nemamagunda gamonga agehabehi kutoigwa nawaya malaika wadatu awasigale!”
66009001	Kamei malaika wa shano hakatowa naye digunda dyakwe, hanyona nyelesi ikulagala kulawa kulanga mpaka hasi, kamei hoikwinghigwa ifunguwo ikukumula dikolongo dya kusimu;
66009002	yakadikumule dikolongo diya, hakulawa mosi ukifane mosi wa ililimba dya moto kamei idijuwa ne ujelu we iisi hofititihala kosoko ya umosi.
66009003	Kamei kulawa muumosi uwo hakulawa sige muchilunga, sige siya hasinghigwa ludole kifana chisuswe.
66009004	Hosigambigwa singhabane imbago hegu chinhu chochose, ama mabiki ninga awanhu waya wechaka ichitangilo che chikanhamiso che Mulungu mufihanga fyawo.
66009005	Hasigambigwa siwasambase kwa chigele cha minyesi mishano, ninga singahwakome, usungu wakwe hawuwa kifana usungu wa munhu yalumigwe ne chisuswe.
66009006	Na ugele wa majuwa gago gose wohananga difa ninga wasikudipata, wosulumila wafe ninga difa dikwenda diwatije.
66009007	Na koneka kwawo sige siya sakifana falasi sikuluta kunghondo, mumatwi gawo sifala finhu kifana kofiya sa undewa sa sahabu, ifihanga fyawo fya kifana wanhu.
66009008	ubahila wawo wakifana njwili sa wanawake na meno gawo kifana ga simba;
66009009	hawowa na misani ikifane ngulo ya chuma mufiya fyawo, na ichowe che mabawa gawo hachuwa kifana chowe cha matuka mengi agekukwegigwa na falasi sikubilimila kunghondo.
66009010	Sina mikila kifana fisuswe, na ikuluma kahi ina uludole lwa kuwagaisa wanhu kwa minyesi mishano wowe mumikila yawo.
66009011	Wenaye mundewa wawo imalaika we dikolongo dye kusimu; disina dyakwe kwa Chiyebulaniya yakwinagwa Abadoni na Chiyunani yakwinangwa Apoliyoni.
66009012	Usungu we nghonga uloka, langa sikaili sungu mbili sikwija.
66009013	Kamei imalaika we mutandatu hoyotowa naye digunda dyakwe, hanihulika ijwi ikulu kulawa msimhembe ine se difugilo dye sahabu dyuwile hamwande ye Mulungu,
66009014	dikugamba, imalaika we mutandatu iyowile ne digunda, “Walekele amalaika wane wohigwe kulwanda uya mukulu lwa Fulati.”
66009015	Kamei malaika waya wane howalekeligwa, awafuluse kwikigwa kosoko ye chipisi, dijuwa, na mwesi, na mwaka, wakome cheleko kalibu chose cha wanhu.
66009016	Ihesabu ya awasilikali wakwilile sifalasi hayuwa; miliyoni magana meli, honihulika ihesabu yawo.
66009017	Nhafi nofonyonile sifalasi munyona yangu: Awapandile wafala mufifa fyawo ngulo se chuma sina langi ndunghu kifana moto, fikifane mawe ga ugoli mwingi, na matwi ge sifalasi siso gakifana matwi ga simba, na mumilomo yawo kukulawa moto na mosi kifana wa chibiliti.
66009018	Kwa magayo gano madatu sehemu nghulu ya wanhu haikomigwa, kwa umoto na umosi na chibiliti fikulawa kumilomo ye sifalasi siso.
66009019	Kosoko uludole lwe sifalasi luwa mumilomo yawo na mumikila yawo, imikila yawo ikifana majoka gena matwi na kwa matwi gawo gago gakubulaga.
66009020	Awanhu wasigale awasikomigwe ne mafa gago nowaya wasalambile imilimo yawo ye mikono yawo kahi kufuga simhepo ne milungu ye sahabu ne pesa na shaba na mawe na mabiki, iyene isikona hegu kuhulika, ama kugenda;
66009021	wasalambile, kukoma kwawo, ninga hata uhayi wawo na dihabwa dyawo na uhiji wawo.
66010001	Kahi hanyona malaika yungi wa ludole yakwija kulawa kulanga kafala difunde; ne diwuta dye ifula muchanhya ye ditwi dyakwe, na ichihanga chakwe hachuwa kifana ijuwa ne imigulu yakwe kifana sumbi sa moto.
66010002	Na mumukono wakwe hakowa na chitabu chidodogi, na hakajata umugulu wakwe wo kulume mubahali na umugulu wakwe wo kumoso muulongo kunje ye bahali,
66010003	hoyokwinanga kwa ijwi ikulu kifana disimba dikubuluma, yakenange imibumo mufungate hoihulikika.
66010004	kamei ikahulikike iya mibumo mufungate, nendenihananga niwandike, kamei hanihulika kahi ijwi kulwa kulanga dikugamba, “Kanhamisa ifikanhamiso fyako, isimbuli silongigwe ne mibumo unghawandike.”
66010005	Na imalaika yuya wonyonile yajatile mugulu umonga mubahali umonga muulongo kunje ye bahali, hakenula umukono wakwe wo kulume kulanga
66010006	na kilaha kwa yuya imumi wa majuwa gose yombile ulanga na fyose fyuwile muchilungana mubahali na fyose kahi fuwile umo, yakugamba, “Kunghowe na kusululuka,
66010007	ninga ugele wa majuwa go kutoigwa digunda na malaika mufungate, ichifiso che Mulungu chomemelekela, fina foyalongile kuwagonesi wakwe.”
66010008	Kahi ijwi, hanidihulika kulawa kulanga, dikunigamba, keli, gamba, “Luta londa ichitabu chigubuligwe mumukono we Malaika yuya yemile mugulu umonga mubahali na umonga kunje ye bahali.”
66010009	Kamei hanimulutila imalaika na kumugamba yaninghe chitabu chiya; naye hoyonigamba, “Chilonde na uchidiye, chokuwa chausungu kunda, ninga chamulile kifana uki mumulomo wako.”
66010010	Kamei honilonda kulawa mumukono we malaika ichitabu chiya, na kuchidiya, chawelu hachuwa chamulile hamulomo kifana uki, ninga nikamale kudiya kunda hakuwa kwausungu kifana sungwi.
66010011	Kamei hawanigamba, “Hambiya ukonge kugonesa lwa keli, muchanhya ye wanhu matewa na mataifa, ne sinonga kahi na wandewa.”
66011001	Kamei honikwinghigwa chibiki cha kupimila chikifana mhando, honigambigwa, “Wije na upime dihekalu dye Mulungu ne difugilo na wose awakufuga umo,
66011002	ninga unghapime dikumbo kunje ye dihekalu kosoko dyo dinghigwa awamataifa wakwenda waijate ikaya isunhile kwa minyesi makumi na mane na meli.
66011003	Nikwenda niwenghe wahomelesi weli udaha wo kutamila, chigele cha minyaka chigulu chimwedu magana meli naminyesi mutandatu wafalile maguniya.”
66011004	Agano no mabiki meli ge miseituni na figwaso fili fye sitaa fimile kumwande ye Mundewa we isi.
66011005	Na munhu wowose yanghenda kuwabulaga, moto kulawa mumilomo yawo ukuwalakasa awanghondo wawo; na wowose iyewakoma nhafo nofoyakwenda yatendigwe.
66011006	Wena udaha kuhinda ulanga, ifula inghatonye, uleke kunghowe na fula nomowakugonesa, kahi wena udaha muchanhya ya meji, kugabidula gowe sakame, na kuibulaga dunia na matamu fina fowakwenda.
66011007	Fowakumala uhomelesi wawo, dikala dkwenda dije kulawa kwikolongo dya kusimu na kulewa nghondo na kuwasuma na hata kuwakoma,
66011008	na mitufi yawo ikutagigwa munje mudikaya diya dikulu idifane Sodoma na Misili kwa chimuhe, ahanhu Mundewa wawo hoyasambasigwe.
66011009	Kwa chigele cha majuwa madatu na nusu, wandugu we wawo wafile, na makabila na chila nonga na mataifa wolanga mifimba yawo na kulema kuwasika;
66011010	na wakaya we chilunga wobwedelela kosoko yawo kwa chinyemi na kiingha fipengwa kosoko awaya wagonesi wawagaisa wanhu we chilunga.
66011011	Ninga gakaloke majuwa madatu, muhe wa Mulungu wija uwengila, na howokwima kwa migulu yawo, wanhu wawonile hawakolwa na itisi lugano.
66011012	Kamei hawahulika ijwi ikulu kulawa kulanga dikugamba, “Kwileni kuno!” Howokwila kulanga mwifunde chigele cho awanghondo wawo wakuwalanga.
66011013	Muchigele chicho hakuwa na isingisi dya chilunga, iisi na wasigale howokogoha na kumwingha itunyo Mulungu wa kulanga.
66011014	Usungu wa keli uloka. Usungu wa kadatu ukwija chimwande.
66011015	Kamei malaika wa mufungate katowa naye digunda dyakwe, hakuwa na ijwi ikulu kulanga, dikugamba, “Undewa we chilunga ungaluka ndewa wa Mundewa wetu ne Masihi wakwe, naye kulongosa minyaka kwa minyaka.”
66011016	Kamei wasehe waya makumi meli na wane awakwima hegoda dye undewa hamwande ye Mulungu wogwa wose hasi na kumufuga Mulungu,
66011017	wakwimba nhafi, “Chikukwingha malumbo, Mundewa Mulungu Mukulu, uwowile uko kahi ukwija kosoko kuulonda udaha wako mukulu kahi hakukonga kudima.
66011018	Amataifa hagadeseka, ninga nyono yako ija, na chigele cha kuwaliganisa wafile, kwa kuwaliha awatogomi wako na wagonesi na wasunhile na wose wendewogoha disina dyako, wose wakulu kwa wadodogi, na kuwabulaga waya awabulage ichilunga.”
66011019	Kamei dihekalu dye Mulungu kulanga hodikumuka kumu! Kamei disafina dye dilagano dyakwe hadyoneka mugati ye dihekalu; kahi hakuwa na fimuli fikumulika, na majwi kudidima, ne dimasingisa, na fula nghulu ya mawe.
66012001	Kahi chitangilo chikulu hachoneka, langa mwanamuke yafalile idijuwa na umwesi hasi ye migulu yakwe na mwitwi dyakwe nghofiya ina nyelesi ikumi na na mbili,
66012002	hakowa na inda na kosoko ya usungu umukali wo kidohola hakalila lugano.
66012003	Na chitangilo chingi hochikoneka kulanga, langa hakuwa na ijoka ikulu idunghu dina matwi mufungate na mahembe ikumi gena kofiya sa chindewa mufungate mwitwi dyakwe,
66012004	umukila wakwe houkwelegeta kalibu sinyelesi sose sa kulanga na kusilagasa hasi, na dijoka diya hadima habehi ne mwanamuke yuya yowile habehi na kweleka uleke dichimese ichali.
66012005	Mwanamuke yuya hakakidohola mwana wa chigosi, imwene iyakwenda yadime na kulongosa amataifa gose ne mhando ye chuma, kamei imwanagwe yuya hoyokwinuligwa mpaka kulanga kudigoda dye Mulungu.
66012006	Mwanamuke hakatijila kunyika kuwile na hanhu hekigwe ne Mulungu, nghakwinghigwa chakudiya kwa majuwa chigulu chimwedu na magana meli na makumi mutandatu.
66012007	Hambiya, inghondo haikonga kulanga, Mikaeli na malaika wakwe, wakulewa ne dijoka, nadyo dijoka nadyo na malaika sakwe hodilewa nawo nghondo. Ninga dijoka na wayagwe howotoigwa lugano,
66012008	kahi hawasumwa, na hakuwa kwichaka luneka kwa wene kahi kwikala kulanga.
66012009	Idijoka diya dikulu haditagigwa hasi, dijoka dya katali, dikwinagwa Luhoma na Shetani, imudasi we chilunga chose, hoyotagwa hasi kuchilunga, na malaika sakwe hamwedu naye.
66012010	Kamei hanihulika ijwi ikulu kulanga, dikugamba, “Hambiya uhonya ne ludole fija ne undewa we Mulungu wetu na udaha we Masihi wakwe, kosoko imusongesi we wandugu setu katagigwa hasi, iyendeyawasongesa misi na chilo hamwande ye Mulungu wetu.
66012011	Ninga howomusuma kwa sakame ye Mwanangholo na kwa mbuli ya uhomelesi wawo, kosoko hawendile nyikala yawo mpaka kufa.
66012012	Bwedeleleni hambiya, anyeye ulanga na waya wakwikala umo! Ninga usungu kwichilunga ne mubahali, kosoko luhoma katagigwa ukwenu kena nyono ikufungha, kosoko kamanya fina ugele wakwe mukefu!”
66012013	Hambiya ugele dijoka dikamanye fina ditagigwa hasi ye chilunga, hodikonga kumwidasa mwanamuke yuya yeleke imwana we chigosi.
66012014	Ninga mwanamuke yuya hakenghigwa mabawa meli ge dinumba dikulu uleke yapululuke kulawa hedijoka mpaka kunyika ku a hanhu hoyekiligwe yekale na kwinghigwa chakudiya kwa minyaka midatu na minyesi mutandatu.
66012015	Kamei dijoka hodilafa kulawa mumulomo wakwe meji kunyuma ye mwanamuke yuya, meji gaya hagowa kifana lwanda uleke gamukome kwa kunywa munghabu.
66012016	Ninga iisi hoikwija na kumutasa imwanamuke iisi hagubula mulomo wakwe na kuyonywa ameji gose dijoka godyalafile kumulomo wakwe.
66012017	Dijoka hadisuha ne mwanamuke yuya hadiluta na kulewa nghondo ne wanagwe kuwaya awakukola amalagiso ge Mulungu na kuhomelela muchanhya ya Yesu.
66012018	Kamei dijoka hodikwima munghingi, kusanga ye bahali.
66013001	Kamei hanyona ikala dyenuke kulawa mubahali dine mahembe ikumi na matwi mufungate, chila ihembe dina kofiya ya chindewa na isina dya kutofula muchanhya yakwe.
66013002	Na dikala diya dyonyonile dikifana duma, migulu yakwe kifana migulu ya idubu, na dilomo dyakwe dikifana ilomo dya simba, kamei idijoka hodidingha dikala diya udaha ana nghofiya yakwe ye chidewa na ludole mukulu.
66013003	Ditwi dyakwe dimonga dyoneka kifana dina ilonda ikulu dya kukoma, ninga dilonda dyakwe diya hadihona, na ichilunga chose hochidyandamila dikala diya kwa majumo.
66013004	Hawadifugamila dijoka diya, kosoko hadingigwa udaha wakwe kulawa kwe dikala, howodifuga dikala wakugamba, “Nonani yafanile gweye go dikala kahi nani yakudaha kitowa na gweye?”
66013005	Dikala hodikwinghigwa mulomo na kubwata mbuli sa kitogola na kutofula, hadilekeligwa konesa udaha wakwe kwa minyesi makumi mane na mili.
66013006	Hadigubula mulomo wakwe na kulonga matofulo kwe Mulungu, nqa kutofula disina dyakwe na wikalo wakwe na waya wakwikala kulanga.
66013007	Hodikwinghigwa udaha kulewa nghondo na wasunhile kahi hodiwasuma, kahi hadinghigwa udaha kuchila ikabila, chila wanhu, na chila nonga na chila itaifa,
66013008	na wose woile muchilunga wakwija wadifuga, chila munhu imwene disina dyakwe disiwandikigwe muchitabu che Mwana ngholo iyachinjigwe.
66013009	Munhu wowose yena singhutwi yahulike.
66013010	Munhu wowose yanghalondigwa kuwa mutumwa yakuluta kuutumwa; unghakoma kwa ipanga nagwe kuwagila ukomigwe kwa ipanga. Alono no lwinango lwo kufinyilisa ne dihuwi dya wasunhile.
66013011	Kahi hanyona ikala dingi dyasololoka muchilunga; haduwa na mhembe mbili sakifana mhembe sa ngholo na dilonga kifana ijoka.
66013012	Dikugolosa udaha wose wa diya dikala dye nghonga kumwande yakwe, na kuwagolosa we chilunga chose wafuge kwi kala diya dye nghonga, dyahonile dilonda dyakwe dyo kufa.
66013013	Dikugolosa majumo hata kwigala umoto kulawa kulanga kwija kuisi kumwande ya meso ga wanhu.
66013014	Na majumo gaya godyagolosage kumwande ye dikala, dikudanhilisa awekwikala muchilunga, diwalonga wagolosa sisanamu sa diya dikala dyowile na dilonda dyo kukoma dyabulagigwe ne dipanga ninga dikali dyumi,
66013015	hodikwinghigwa udaha kuguma muhe kudisanamu diya dye dikala mpaka kudaha kulonga na kuwagolosa waya awakulema kufuga wachijigwe.
66013016	Na kuwagolosa wanhu wose wadodogi na wakulu, awagoli na wakiwa awaya awatumwa na awasiwetumwa kugumigwa chitangilo mumukono wo kulume ama muchihanga,
66013017	uleke munhu wowose yanghadahe kugula hegu kwambasa, ninga ayuya du yene ichitangilo chicho che dikala diya ama ihesabu ye disina dyakwe.
66013018	Ayino ikuhananga ubala: Ayuya yena misungu yamanye ihesabu ye dikala, kosoko ni hesabu ya chimunhumunhu. Ihesabu yakwe ni magana mutandatu na makumi mutandatu na mutandatu.
66014001	Kamei hanilanga, na hahowa na Mwanangholo, yemile Mwitunda dya Sayuni! Hamwedu ne mwene wema wanhu figulu igana dimwedu na makumi mane na ine awowile ne disina dyakwe kamei ne disina dye Babakwe diwandikigwe mufihanga fyawo.
66014002	Hanihulika ijwi kulawa kulanga kifana ijwi dya meji mengi, na kifana ijwi ikulu dikudidima, dijwi diya dyonahulike hadyuwa kifana wanhu wakutowa fibwalimbwa fyawo,
66014003	wakwimba lwimbo lusha kumwande ye fiyumbe fine ifyumi na kumwande ya wasehe. Kwichaka munhu wowose yadahile kifusa kwimba ulwimbo uya ninga awaya du figulu igana dimwedu na makumi mane na wane awene awahonyigwe kulawa kuyisi.
66014004	Nowaya awasikibanile ne wihi we dihabwa, kosoko ni mabikila; awano no wamwandamile Mwanangholo kokose koyalutile. Wahonyigwa kulawa muwanhu wowe kifana mamudyo ge nghonga kwe Mulungu na kwe Mwanangholo,
66014005	na usoneka udasi wowose mumilomo yawo; wanhu wechaka ilema.
66014006	Kahi hanyona malaika yakupululuka muchiligati cho ulanga, kena mbuli swanu ye majuwa gose yakuhubili kuwaya awomi woile muchilunga kwa chila itaifa na ikabila, nonga na chila wanhu.
66014007	Yakulonga kwa ijwi ikulu lugano kugamba, “Mogoheni Mulungu kahi mwingheni itunyo, kosoko ugele we uliganiso wakwe wija; kahi mufugeni imwene yombile isi ne ulanga, bahali ne nhyoko sa meji.”
66014008	Kame malaika yungi wa keli, hakandamila, yakugamba, “Kugwa, kugwa, agweye Babeli go mukulu mugima! Iyawagolose mataifa wonywe difayi ye nyono ye dihabwa dyakwe.”
66014009	Kamei malaika yungi wa kadatu, hakawandamila, yakujoja kwa ijwi ikulu lugano yakugamba, “Imunhu wowose yakudaha kudifuga, dikala ne isanamu yakwe na kuhokela ichitangilo muchihanga chakwe ama mumukono wakwe,
66014010	naye yakwenda yonywe idifayi ya inyono ye Mulungu na yakwenda yalakasigwe na umoto we chibiliti kumwande ye malaika wasunhile na kumwande ya Mwanangholo.
66014011	Na umosi wo kulakala kwawo ukuluta kulanga minyaka na minyaka, na wasikubwihila misi na chilo wawo wafugile dikala na isanamu yakwe, na chila munhu iyakuhokela ichitangilo che disina dyakwe.”
66014012	Aluno ni lwinango lwa kufinyilisa, kosoko ya wasunhile awaya awakolile amalagiso ge Mulungu na dihuwi dya Yesu.
66014013	Honihulika kahi ijwi kulawa kulanga dikugamba, “Wandika dino fina. Ibeka awafile, awakufila mwihuwi dye Mundewa kulawa hambiya,” Heye yakulonga Imuhe, “Wabwihile kulawa mutabu yawo, kosoko nhenda sawo siligana nawo.”
66014014	Kamei hanyona, langa hahowa na ifunde ijelu, na yekale mwifunde didyo munhu yafane Mwana wa Munhu, kena nghofiya ya sahabu mwitwi dyakwe, na sengo nghali lugano mumukono wakwe!
66014015	Malaika yungi hakalawa kulawa kwihekalu, yakumwinanga yuya yekale mwifunde dijelu kwa ijwi ikulu lugano yakugamba, “Konga kusenga ne isengo yako ugole, kosoko ichigele cho kugola chifika, na kosoko indiya yokugola muisi ifulusa kukangala.”
66014016	Kamei ayuya yekale mwifunde, hoyoikubita isengo yakwe muchilunga, na fyechilunga hofigoligwa.
66014017	Kamei malika yungi hakalawanisa kulawa mwihekalu dya kulanga, naye hakakola sengo nghali lugano.
66014018	Kamei malaika yungi kahi hakalawanisa kulawa hefugilo, hakowa malaika yena udaha mukulu muchanhya ye moto, hoyomwinanga kwa ijwi ikulu ayuy yowile ne sengo inghali, “Guma isengo yako kudumula imisabibu yuwile mumigunda ye misabibu muisi kosoko sisabibu sifulusa kwifa.”
66014019	Baho iamalaika hoyotema ne sengo yakwe kulunda sisabibu sose muchilunga na kusiguma ahanhu hagolosigwe kukamila sisabibu ne inyono ye Mulungu;
66014020	na hokukamila sisabibu hahowa kunje ye ikaya, na isakame kulawa ahanhu haya hokukamila hoikwitika kifana lwanda lukulu lwa meji na kwingila hasi yendeifika musingo, kamei utali wakwe kifana maili magana meli.
66015001	Kamei hanyona chitangilo chingi kulanga, chikulu na cha ijumo, malaika mufungate na magayo mufungate ge kumalagisa, kosoko ya wawo inyono ye Mulungu imemelekela.
66015002	Na hanyona chinhu kifana bahali ifanile chiyoo chihangile na umoto, na awaya wadisumile dikala diya ne sanamu yakwe ne hesabu ye disina dyakwe, hawema munghingi ye bahali ye chiyoo wena fibwalimbwa fye Mulungu mumikono yawo.
66015003	Wakwimba lwimbo lwa Musa, mutogomi we Mulungu, na kwimba lwimbo lwe Mwanangholo kugamba: “Singhenda sako nghulu na sa majumo, Mundewa Mulungu Mukulu! Sinjila sako siliganila na sa chawelu, Mundewa wa mataifa!
66015004	Mundewa, nonani inghakwenda yogohe na kuditunya disina dyako? Kosoko agweye muhala no musunhile. Mataifa gose gokwija na kufuga hamwande yako, kosoko uliganiso wako ugubuligwa.”
66015005	Gakaloke gano hanilanga kahi na kona, dihekalu dye dihema dye uhomelesi dikumuligwa kulanga,
66015006	kulawa umo mwihekalu hawa malaika mufungate wena fililo mufungate wena suke sifanile bafuta sikwakaika na mufifa fyawo wafala mikanda ya sahabu.
66015007	Na yumwendu we fiyumbe ifyumi hakawengha malaika mufungate mabakuli ga sahabu gamemile inyono ye Mulungu ye kwikala majuwa gose,
66015008	na dihekalu hadimemesigwa mosi kulawa mwitunyo dye Mulungu na kulawa muludole lwakwe, na hechaka munhu yadahile kwingila kwihekalu kugati mpaka fililo mufungate fuya fya malaika mufungate fihele.
66016001	Kamei hanihulika ijwi ikulu kulawa kwihekalu dikuwagamba amalaika mufungate, “Luteni muketile kuchilunga amabakuli mufungate ge inyono ye Mulungu.”
66016002	Imalaika we nghonga hakaluta na kwitila dibakuli dyakwe muchilunga, awanhu hawapata malonda gehile awaya wose woile ne chitangilo che dikala ne wafugile isanamu yakwe.
66016003	Imalaika wa keli hoyokwitila dibakuli dyakwe mubahali, bahali hayuwa kifana sakame ye munhu yafile, na chila chowile umo hochikufa.
66016004	Imalaika wa kadatu haketila dibakuli dyakwe musisanda na musinhyoko, kamei hoikuwa sakame lugano.
66016005	Na hanihulika malaika we chililo cha meji yakugamba, “Agweye gouliganile mukuliganisa kwako, Agweyo musunhile, Agwe gowi baho, na wowile baho, kosoko kusiliganisa simbuli sino;
66016006	kosoko hawetila sakame ya wasunhile na wagonesi, na gweye kuwengha isakame kunywa. Nonheifo iwawagile!”
66016007	Kamei hanihulika dihekalu dikubidula kugamba, “Heye, Agweye Mundewa Mulungu, Mukulu mudaha wa fyose, uliganisi wako ni wachawelu na uliganila!”
66016008	Imalaika wa kane haketila dibakuli dyakwe mwijuwa, hodikuwa na ukali lugano hodisoma wanhu kwa moto,
66016009	wanhu howolakala lugano ne dililimba dyo moto, ninga hawaliga disina dye Mulungu, iyene udaha mumalilo gano na hawalambile hegu kumwingha itunyo
66016010	Imalaika wa shano haketila dibakuli dyakwe muchanhya ye digoda dye undewa we dikala diya, na muundewa wakwe wose homubanika lugano na kwingila chisa; wanhu hawaluma malimi gawo kwa usungu mukulu,
66016011	na kumuliga Mulungu wa kulanga kosoko yo usungu wawo na malonda gawo, ninga wasalambile singhenda sawo.
66016012	Imalaika wa mutandatu, haketila dibakuli dyakwe mulwanda uya mukulu lwa Efulata, na meji gakwe hoganyala, uleke kugolosa njila sa sa kuloka wandewa kulawa kundawilo ye dijuwa.
66016013	Kamei hanyona mhepo ndatu sihile kifana mabula sikulawa kumulomo we dijoka ne kumulomo we dikala na kumulomo we mugonesi yuya wo udasi.
66016014	Asino no simhepo isikutogoma fitangilo, fikuluta kuwandewa we chilunga chose, kuwagala hamwedu kwa nyitowa nghondo mwijuwa diya dikulu dye nghondo ye Mulungu Mukulu.
66016015	“Langa, nikwija kifana imuhiji nomayakwija hechilo! Ibeka ayuya yakwikala meso na yafalile suse, yanghoneke fina kechaka suke yanghapate chinyala.”
66016016	Howalunda hamwedu hanhu hakwinangwa munonga ya Chiyebulaniya Halimagedoni.
66016017	Imalaika we mufungate haketila dibakuli dyakwe mumheho muchanhya, kamei dijwi ikulu hodilawa kulawa kwihekalu, kwigoda dyo undewa dikugamba, “Ifuluka!”
66016018	Hakuwa na lumwemwe lukumulika, ujelu, kudidima na disingisi ikulu lugano.
66016019	Dikaya dikulu hoditemanhuligwa sandi ndatu na sikaya sa mataifa hosikugwa na Mulungu hakagelegela dikaya dikulu dya Babeli, kudigolosa dunywe na kumalagisa ichikombe che inyono ye Mulungu.
66016020	Chila chisiwa hachitija kutali, na hahowa hechaka cha itunda dyodyose dyasigale;
66016021	na ifula nghulu ya mawe ga usito wa kilo makumi mashano hogowalagalila wanhu kulawa kulanga, mpaka wanhu hawamuliga Mulungu kosoko ya digayo dye ifula ya mawe, adino haduwa igayo dya kogoha lugano.
66017001	Kamei yumwedu wa malaika waya yowile ne mabakuli mufungate hoyokwija na kunigamba, “Wije nikwenda nikonese uliganiso we mwanamuke we dihabwa dikulu iyekale mumeji mengi,
66017002	imwene hata awandewa we isi wagenda naye, na ugimbi wakwe wo kugenda na wagose wekale muisi walewa kosoko ya iyo.”
66017003	Kamei hakanilonda kwa muhe, mpaka kunyika, na uko honikona mwanamuke gowa hamwedu ne ikewe dimonga idunghu dimemile masina go kutofula, dikala diya haduwa na matwi mufungate, na mhembe ikumi.
66017004	Mwanamuke hakafala isuke dya usulunge na idunghudunghu, dihambigwe na fihambo fya sahabu na mawe ga maliho makulu, na lulu kamei mumukono wakwe kakola chikombe cha sahabu chimememile maligo na masinhu gehile na uwafu wose we dihabwa dyakwe,
66017005	na muchihanga chakwe mwanamuke yuya hamwandikigwa isina dya chifiso, dikugamba, “Babeli mukulu, ing'inamunhu mukulu we dihabwa na gehile gose ge chilunga.”
66017006	Hanyona fina mwanamuke yuya hakalewa na sakame ya wasunhile, ne sakama ya wahomelesi wa Yesu.
66017007	Ninga malaika yuya hoyonigamba, “Nhani ukujumha? Nokutamila ichifiso che mwanamuke yuno, ne dikala diya idine matwi mufungate ne simhembe ikumi.
66017008	Adiya dikala dyowonile haduwaga uko, ninga hambiya dyakwichaka, ndyo dikwenda kukwila kulawa kwikolongo dya kusimu na kuluta kukwangamila. Na awanhu wa muchilunga awene masina gawo gasiwandikwe muchitabu cho uwumi kulawa mukumbigwa chilunga, wojumha ugele fowakwija wakona dikala, kosoko haduwa uko na hambiya dyakwichaka, kahi dokwija.”
66017009	Mbuli ino ikuhananga misungu na ubala mukulu! Amatwi gaya mufungate gowonile ni matunda mufungate goyekale mwanamuke yuya; kahi hena wandewa mufungate,
66017010	muwawo washano wafa, yumwedu yekali mumi, na wamonga wekali kwija; na foyakwija kokwikala chipisi chiguhi du.
66017011	Na kwa diya dikala idyowile uko kame hambiya dyakwichaka ni dya munane mugati ya waya mufungate, nadyo dikuluta kukwagilia.
66017012	“Na simhembe ikumi sowonile, ni wandewa ikumi awekali kuhokela undewa wawo, ninga wohokela na kuwa wandewa kwa disaa dimwedu muhala, hamwedu na diya dikala.
66017013	Awano wa hamwedu, nawo wakudingha diya dikala ludole na udaha,
66017014	wakwenda wagolose nghondo ne Mwanangholo, ne Mwanangholo yakwenda yawasume, kosoko imwene ni Mundewa wa wandewa wose na Mukulu wa wakulu wose, na waya woile ne mwene wakwinangwa wasaguligwe na awakuhuwilika.”
66017015	Na hoyonigamba, “Ameji gaya gowonile, ahanhu haya howonile yekale imwanamuke yuya we dihabwa, ni wanhu na matewa na mataifa na nonga.
66017016	Na simhembe siya ikumi sowonile, awene na dikala womudesekela; womugolosa mukiwa na wakwenda wamuleke yemwene, kahi ye mwasi wodiya inyama yakwe na kumusoma mumoto.
66017017	Kosoko Mulungu kaguma gano mumimoyo yawo, kumemelesa agaya goyahanange kugolosa, kwa kifumilisa hamwedu na kudingha dikala diya undewa wawo, mpka mbuli se Mulungu simemelekele.
66017018	Imwanamuke wowumonile, ni dikaya diya dikulu dikulongosigwa na wandewa we chilunga.”
66018001	Gakaloke gag, hanyona malaika yungi yakulawa kulanga kena udaha lugano, ichilunga hochikwakaika kosoko ye ditunyo dyakwe.
66018002	Hakenanga kwa ijwi ikulu lugano kugamba, “Dyugwa, dyugwa dya, dikaya dikulu dya Babeli! digaluka lwikalo lwa simhepo, njila ya kugenda chila mamuhe gehile, njila ya kugendela chila idege dihile, njila ya kugenda chila ikewe dihile.
66018003	Kosoko amataifa gose galewesigwa idifayi yakwe we dihabwa na wandewa we chilunga wagendile naye, na wachulusi we chilunga wagaluka wagoli kosoko ye inyikala yakwe ye kibwedesa.”
66018004	Kahi hanihulika ijwi dingi kulawa kulanga dikugamba, “Laweni kunje yakwe, wanhu wangu, uleke munghahangile wihi wakwe, hegu kuwa na umwedu naye mufililo fyakwe;
66018005	kosoko uwihi wakwe ulundigwa chilundo chifikile kulanga, na Mulungu kagelegela uwihi wakwe wose.
66018006	Muliheni nheifiya fina foyamuliheni nyenye, kahi muliheni mikangha mili ifanile sinhenda sakwe; mumuhasile mikangha mili muchikombe choyahasile.
66018007	Ifene foyakitogole imwecho na kugolosa dihabwa mwinghe ichipimo chiliganile na kona usungu na kulila, kosoko ku moyo wakwe yakugamba, ‘Aniye namundewa fina malikiya; aniye si na mwigane hata, kahi sikwija nikona chililo.’
66018008	Hambiya malilo gakwe gomwijila ijuwa dimwedu utamu, ndilo ne njala naye kosomigwa mumoto; kosoko imukulu ni Mundewa Mulungu iyakwija yamulamula.”
66018009	Na awandewa we chilunga, wagolose dihabwa na kwikala mubwedelela hamwedu anye, wolila na kuhongesa lugano muchinhya yakwe nomowakwija wakona umosi wo kulakala kwakwe;
66018010	wokwima kutali kosoko ya usungu na magayo ge mwanamuke yuyo, nawo wogamba, “Usungu, usungu agweye go dikaya dikulu dyoludole dya Babeli, ni chipisi cha disaa dimwedu ulamusi ukwija.”
66018011	Na wachulusi we chilunga wakulila kosoko yakwe, kosoko hechaka munhu kahi yakukugula ifinhu fyakwe,
66018012	ikanda dye sahabu, fesa ne mawe ge maliho makulu, suke sa bafuta, samawi, halili na suke ndunghu, na chila fiswanu na finhu figolosigwe na simbali sa simhembe, finhu fya diyombe dikulu, fya mabiki, shaba, chuma, na masambalawe,
66018013	mudalasini, filungo, ubani, manemane, wudi, difayi, mafuta, usage wa ngano, ng'ombe na ngholo, falasi na mikokoteni, na watumwa, nong'amba ifidoga fya wanhu.
66018014	“Isigafu sahuwiligwe ne moyo wako siluta kutali na gweye, na ugoli wose ne ditunyo dyako fifulusa kuleuka ukwako, hafikuya keli!”
66018015	Awachulusi wawo wapatile finhu fyo ugoli kosoko ye imwene wokawakwima kutali kosoko yo kogoha amagayo gakwe wakulila na kuhongesa wakujoja wakugamba,
66018016	“Usungu, usungu, ikaya iya inghulu, ifasigwe suke swanu, sowile ne udunghudunghu, ihambigwe ne sahabu, hamwedu ne masambaluwe gakwakaika!
66018017	Kosoko kwa chipisi chiguhi ugoli wose uya wagilila!” Na awena simeli, na wose wakugenda mumeji na awachulusi wakwe wose wokwima kutali
66018018	ma kulila kwa usungu fowakona umosi ukumusoma, “Hena kaya yaki ifanile ikaya ino inghulu?”
66018019	Howokitilila diluli mumatwi gawo, fowakulila na kuhongesa, na kugamba, Usungu mukulu, usungu mukulu ikaya iya inghulu, umo nomowanhu wose wapatile ugoli kwa ugoli wakwe! Kosoko kwa chipisi chimwedu kahi chiguhi fyose fyagilila.
66018020	Bwedelela gweye Go ulanga kosoko yakwe, anyenye muwasunhile na muwatumigwa na wagonesi!
66018021	Kamei malaika yumonga we ludole kenula iwe difanile iwe dya lwala lukulu na kudikubita mubahali na kugamba, “Nheifo nofonikwenda nikukubite agweye go dikaya dikulu dya Babeli na nghukwija ukoneka keli;
66018022	kamei ijwi dye wakutowa ifibwalimbwa ne figoma, awekutowa sifuluti na magunda gasikwenda gahulikike kahi ukwako;
66018023	ujelu we itaa usikwenda woneke ukwako kahi, ninga dijwi dya bwana halusi au bibi halusi disikwenda dihulikike ukwako; awachulusi wako na wowile wakulu we chilunga na wanhu wose hawadanhilisigwa na uganga wako.”
66018024	Umwakwe umo hayoneka sakame ya wagonesi na ya wasunhile na wose wakomigwe muchilunga.
66019001	Gakaloke gano, honihulika chinhu, chowile kifana ijwi, matewa ga wanhu kulanga wakugamba, “Haleluya! uhonya na ditunyo na udaha wina Mulungu wetu,
66019002	kosoko uliganisi wakwe ni wa chawelu na uliganila, kumuliganisa iwe dihabwa dikulu, iyabanile iisi yose ne dihabwa dyakwe, na kumulamula imwene kuligana ne isakame ya watumigwa wakwe.”
66019003	Kahi hawajija wakugamba, “Haleluya! Umosi kulawa umwakwe ukufililika majuwa gose.”
66019004	Na wasehe makumi meli na ine na ifyumbigwe fine ifyumi hawogwa hasi kumufuga Mulungu, yekale mwigoda dye undewa wakugamba, “Hano. Haleluya!”
66019005	Na kulawa kudigoda dyo undewa hodihulikika dijwi dikugamba, “Yatunyigwe Mulungu wetu, anye moose muwatogomi wakwe, anye mukumogoha, wadodo na wakulu.”
66019006	Kamei hanihulika chinhu chowile kifana chowe cha itewa ikulu, kifana ijwi dya meji mengi, na kifana ijwi na madidimo ga ludole, gakugamba, “Haleluya! Kosoko iMundewa wetu Mulungu Imukulu no yakudima.
66019007	Haya chisekelele na kumwinula na kumwingha ditunyo, kosoko utole we Mwana we nholo ufika, na ibibi halusi wakwe kafulusa kitandila
66019008	hoyokwinghigwa kufala suke swanu sa bafuta njelu sikwakaika kahi swanu” kosoko sisuke siswanu se bafuta no sinhenda siswanu sa wasunhile.
66019009	Kamei imalaika hoyonigamba, “Wandika dino: Wamoteswe no waya awegonekwe kuchakudiya che halusi cha Mwana ngholo.” Hakanigamba, “Asino ni mbuli sa chawelu se Mulungu.”
66019010	Kamei hanugwa hamigulu kumufuga, ninga hakanigamba, “Unghagolose nheifo aniye namutogomi miyago hamwedu nagwe, na wanduguso wose awena uhomelesi wa Yesu mufuge iMulungu! Kosoko uhomelesi wa Yesu ni muhe wa ugonesi.”
66019011	Kamei hanyona ulanga ugubuke na langa falasi njelu na yuya iyakwilile muchanhya yakwe, yakwinangwa Muhuwiliki na Wachawelu, na kwa chawelu na uliganiso na yakulewa nghondo.
66019012	Ameso gakwe kakifana ililimba dya moto na mwitwi dyakwe mwina kofiya nyingi sa chindewa na kena isina diwandikwe, idyene hechaka yakudaha kudimanya ninga imwene imwenyecho du.
66019013	Kafasigwa isuke dilowekigwe musakame na disina dyoyakwinangwa ni Imbuli ya Mulungu.
66019014	Na matewa ga wasilikali wa kulanga wafalile suke sa bafuta njelu na swanu, wakumwandamila woile musifalasi sinjelu.
66019015	Mulomo wakwe ukulawa ipanga ikali dyokusuma mataifa, na yakwenda yawatawale kwa mhando ya chuma, yakwenda yawakome muchiya cha kukamila difayi che inyono ye Mulungu yo udaha wose.
66019016	Mwikasu dyakwe na mwihaja dyakwe kena isina diwandikwe, “Mundewa wa wandewa Mukulu wa wakulu.”
66019017	Kahi hanyona malaika yemile mwijuwa, hoyokwinanga kwa ijwi ikulu kumadege goose agekupululuka mugatigati yo ulanga, “Mwije mukilunde kosoko ye chakudiya che Mulungu,
66019018	kudiya sinyama sa wandewa na se fitung'ati nyama sa wanhu wo ludole, nyama se sifalasi na waya awakukwila sifalasi na sinyama sa wanhu wose awetumwa na awasiwetumwa, wakulu na wadodo.”
66019019	Honikona dikala na wandewa wa muchilunga, na wasilikali wawo, wakikonghola uleke wakitowe nghondo na yuya yekale mufalasi na ditewa dya wasilikali wakwe.
66019020	Na dikala hodikoligwa hamwedu nadyo ayuya imugonesi wa udasi, imwene kumwande yakwe hakagolosa majumo goyawadanhilise awaya woile ne chitangilo, cha dikala diya na waya awafugile isanamu yakwe. Awano aweli howokundugisigwa awomi mwibwawa dyo umoto ukwaka ne chibiliti.
66019021	Awasigale howochinjigwa ne dipanga dya yuya yekale mufalasi, dipanga dikulawa kumulomo wakwe na madege gose hogokwiguta inyama yakwe.
66020001	Kame hanyona malaika yakudulika kulawa kulanga, yakolile mumukono wakwe ifunguo ye dikolongo idichaka ndumo na dinyolo dikulu.
66020002	Hakadisuma diya dijoka dya katali idikwinangwa, yehile na Shetani, hakadifunga na kudiguma mwikolongo kwa minyaka figulu fidatu,
66020003	hakadihinda na kudihiliwa muchanhya yakwe uleke dinhagendelele kuwadanhilisa awamataifa keli, mpaka iminyaka chigulu chimwedu iloke. Inghaloka dikudoholeligwa kwa chigele chidodogi.
66020004	Kamei hanyona magoda ga undewa na wekale umo no waya aweli wenghigwe mulimo wo ulamusi, kahi haniwona waya wadumuligwe amatwi gawo kosoko yo uhomelesi wawo muchanhya ya Yesu na kuimbuli ye Mulungu, na awene wo wasadifugile dikala diya ne isanamu yakwe kahi wasagumigwe ichitangilo chakwe muchihanga chawo hegu mumikono yawo. Howokwinuka kulawa mudifa, na kutawala hamwedu na Kilisito minyaka chigulu chimwedu.
66020005	Awamonga awafile hawenuke kulawa mudifa mpaka minyaka chigulu chimwedu ikahele, akuno no kwinuka kwa wafile kwe nghonga.
66020006	Kamoteswa na Musunhile ayuya yowile hamwedu na waya mu kwinuka kwa wafile kwe nghonga kosoko ukwawo difa dya keli dichaka udaha, ninga wakuwa makuhani we Mulungu na wa Kilisito, na wakweda watawale hamwedu naye kwa minyaka chigulu chimwedu.
66020007	Ne minyaka chigulu chimwedu inghahela, Shetani yakudoholigwa kulawa kukohigwa kwakwe
66020008	na yakwenda yalawe kugadanhilisa mataifa agowile kusisandi ine che chilunga. Gogi, na Magogi, uleke kuwahinda hamwedu walewe nghondo; hawowa matewa kifana disanga dye bahali.
66020009	Hawagenda chilunga chose na kusunguluta inghambi ya wasunhile ne ikaya ye Mulungu yoyakwenda, ninga umoto houkwija kulawa kulanga na kuwalakasa.
66020010	Na iluhoma iyawadanhilise hoyogumigwa mudibwawa dyo umoto ne chibiliti, ukowile ne dikala duya ne mugonesi wa udasi, nawo wakwenda wagaye no usungu chilo ne misi majuwa gose.
66020011	Hanyona igoda dye chindewa ijelu na yuya yekale umo, ichilunga na ulanga hofitija na hafyoneke kahi hohose haya.
66020012	Na hanyona awafile wakulu na wadodo kumwande ye digoda dyo undewa na fitabu figubuligwe. Kahi na chitabu chingi hochigubuligwa ichene no chitabu cho uwumi. Na wafile hawalamuligwa kwandamila foiwandikwe mufitabu kwa gaya gowagolose.
66020013	Ibahali hoiwalafa wafile woile umo, difa na kusimu hofiwalafa wafile woile uko, na wose howolamuligwa kwa gaya gowagolose.
66020014	Kamei Difa na Kusimu hofikugumigwa kudibwawa dye umoto adino no difa dya keli, dibwawa dyo umoto;
66020015	na nghona disina dya munhu disoneke muchitabu cho wumi hakagumigwa kumoto.
66021001	Kamei hanyona ulanga musha na chilunga chisha; kosoko ulanga we ngonga na chilunga che inghonga hachileuka na hakuwa chaka bahali.
66021002	Honikona ikaya isunhile Yelusalemu nyisha ikudulika kulawa kulanga kwe Mulungu, ikigwa kifana bibi halusi yahambigwe kosoko ye mulume.
66021003	Honihulika ijwi ikulu kulawa kudogoda dye undewa dikugamba, “Langeni ulwikasi lwe Mulungu ni hamwedu na wanhu, yekwikala nawo wakuwa wanhu wakwe, na iMulungu imwecho yakuwa hamwedu nawo;
66021004	yakwenda yahamuse masosi mumeso gawo, na difa dikuwa hechaka, kahi chililo na kuhongesa na usungu wowose, kosoko agekatali gafulusa kuloka.”
66021005	Na yuya yekale mwigoda dyo undewa hoyogamba, “Langa nikugolosa finhu fyose fisha.” Kahi hoyogamba, “Wandika ino simbuli sino sakuhuwilika kahi sa chawelu.”
66021006	Kamei hakanigamba, “Ifulusa kugoloseka! Aniye noni Alufa na Omega, we nghonga ne we indumo. Iyena inghilu nikumwingha ameji gekulawa munhyoko ya meji ga uwumi chaka.
66021007	Iyekusuma yakupata uhasi uno aniye nikuwa Mulungu wakwe naye yakuwa mwanangu.
66021008	Ninga kwa waya awawoga, na wechaka dihuwi, awasinhenda sihile fina wakukoma wanhu, na we dihabwa na wahayi, awakufuga sisanamu na wadasi woose ahanhu hawo hakuwa kudibwawa dikwaka moto na chibiliti idyene no difa dya keli.”
66021009	Kamei hoyokwija yumwedu we malaika yowile ne mabakuli mufungate ga magayo ge ndumo, hoyolonga na niye yakuganba, “Wije nokonesa ibib halusi imuke we Mwanangholo.”
66021010	Na kwa chimuhe hoyonilonda na kunigala kwitunda itali, na kunyonesa ikaya isunhile Yelusalemu ikudulika kulawa kwe Mulungu,
66021011	ina ditunyo dye Mulungu, inyakaika yakwe ni kifana iwe dya iyombe ikulu lugano kahi dikoneka kifana chilole.
66021012	Hayuwa isungulutigwe na lukasi, lukulu na milango ikumi na meli, na mumilango malaika ikumi na weli na mumilango iyo hamuwa na masina ga makabila ga wana wa Isilaeli ikumi na meli gawandikwa mumilango.
66021013	Kwindawilo ye dijuwa milango midatu na ulwandi lwe kasikasini milango midatu na ulwandi lwe kwikulu milango midatu na kutwe milango midatu.
66021014	Na ulukasi we ikaya hawuwa na misingi ikumi na mine na mumisingi masina makmi na meli ge wefusa we Mwanangholo.
66021015	Naye yalongage na niye hakowa na chibiki cha sahabu cha kupimila ikaya ulukasi lwakwe.
66021016	Ikaya iya ni mhembe ine utali wakwe na ugalamu wakwe uligana, hoyoipima ikaya ne chibiki chakwe, ukulu wakwe hayuwa kilometai kifana figulu fili na magana mane.
66021017	Kahi hoyopima ulukasi wakwe, hoyopima kilometa makumi mutandatu kuchipimo cha wanhu no ng'amba cha malaika.
66021018	Ulukasi ujengigwa na mawe madungu ga diyombe dikulu, ikaya yose hayuwa ya sahabu swanu kifana chilole.
66021019	Umusingi we lukasi we ikaya iya hauhambigwa na chila mawe ge diyombe dikulu, dye inghonga hadyuwa iwe idunghu kahi dya keli dya safilo na dya kadatu kalikedoni dya kane samaladi,
66021020	na dya shano salidoniki, dya mutandatu kaneliani, dya mufungate kilisolito, dya munana ni belulo, dya ikenda topasi, dya ikumi kulusopulaso na dye dikumi na imwedu jasindo, dya ikumi na keli amasesito.
66021021	Na imilango ikumi na mbili hayuwa lulu ikumi na mbili, chila mulango umwedu ugolosigwa kwa lulu imwedu, na chila ibalabala hadyuwa sahabu swanu, ikoneka kifana chilole.
66021022	Sonile ihekalu mukaya iyo, kosoko dihekalu dyakwe ni Mulungu imwecho we udaha wose ne Mwanangholo.
66021023	Ikaya yo isikuhananga ijuwa hegu mwesi kwalika umo, kosoko ditunyo dye Mulungu no ujelu wakwe no itaa yakwe ne Mwana we ngholo.
66021024	Amataifa gakwanga gagende muujelu na wandewa we chilunga wakwigala ditunyo umo.
66021025	Na imilango yakwe isikuhindigwa ne misi na uko kukuwa kwechaka chilo.
66021026	Wanhu wakwenda wegale umo ditunyo na chogoho cha mataifa.
66021027	Ninga kwachaka chinhu chochose chihile ichikudaha kwingila umo, hegu munhu wowose yakulonga udasi ninga awaya du awawandikigwe muchitabu cha Mwanangholo cha uwumi.
66022001	Kamei hoyanyonesa ulwanda wa meji ga uwumi lukwakaika kifana chilole, gakudulika kulawa kudigoda dya undewa wa Mulungu na dya Mwanagholo.
66022002	Ulwanda lukugenda mugatigati ye kaya. Kahi munghanda ya ulwanda kosekose, dibiki dya uwumi, na mamudyo gakwe ga milijo ikumi na meli gakweleka mamudyo chila mwesi, na amanyagala ge dibiki gakuhonya amataifa.
66022003	Kusikuwa na chochose chiligitigwa, ninga kukuwa na digoda dya undewa wa Mulungu na dye Mwanangholo na gawaumo, na awatumigwa wakwe womufuga.
66022004	Wakwenda wachone ichihanga chakwe na disina dyakwe dyokuwa diwandikigwe mufihanaga fyawo.
66022005	Kusikuwa na chilo, wasikuhanga ujelu wa taa hegu dijuwa kosoko Mulungu wawo no ujelu nawo wakwenda watawale ugele wose.
66022006	Hoyonigamba, “Simbuli sino ni sa kuhuwilika na sa chawelu. Na Imukulu, iMulungu we mimuhe ya wagonesi katuma amalaika sakwe konesa awatumigwa wakwe agakwenda galawanise muchigele chidodogi.
66022007	Na langa nikwija chimwande, kamoteswa ayuya iyakolile simbuli sa ugonesi we chitabu chino.”
66022008	Aniye, Yohana inahulike na kona simbuli sino, honikugwa hamigulu ya malaika yuya iyanyonese ifinhu afi.
66022009	Ninga hakanigamba, “Unghagolose nheifo! Aniye namutumigwa miyago fina gweye na wanduguso awagonesi na waya wakolile simbuli se chitabu chino, mufuge Mulungu!”
66022010	Hoyonigamba, “Simbuli sino so ugonesi unghasigume chikanhamso kosoko ugele wa habei.
66022011	Ayuya yakugolosa wihi yagendelele kuwa muswanu, na imusunhile yowe musunhile.”
66022012	“Langa na habehi kwija, nikwija na maliho gangu kumuliha chila munhu fina foyagolose.
66022013	Aniye no Alufa na Omega we ghonga ne we ndumo we kukongela na kumalagisila.”
66022014	Wamotesigwa awaya wakufuwa sisuke saww uleke wowe na luneka wa kulutila dibiki dyo uwumi na kudaha kwingila dikaya kulokela milango yakwe.
66022015	Kunje kwina mabwa na wahayi na wedihabwa, na awakukoma wanhu, awaya wakufuga sisanamu na chila munhu iyakwenda udasi na kudanha.
66022016	“Aniye Yesu nimutuma malaika wangu ukwako na uhomelesi uno kumakanisa, Aniye nonimusisi wo lukolo lwa Daudi inyelesi ikwakaika iyenhousikusiku.”
66022017	Imuhe ne bibi halusi yakugamba, “Wije.” Na yuya iyekuhulika na yagamba, “Wije.” Na yuya yene inghilu yeje. Iyakwenda yalonde meji go uwumi chaka.
66022018	Nikumujama chila munhu iyakuhulika simbuli sa ugonesi wa chitabu chino, munhu wowose yanghongesela, simbuli so ugonesi we chitabu chino, Mulungu naye yakwenda yamongesele amagayo gawandikigwe muchitabu chino.
66022019	Na imunhu wowose yanghahungula simbuli se chitabu chino so ugonesi iMulungu yakumuleusile umugawo wakwe mudibiki dya uwumi na mukaya isunhile, iwandikigwe muchitabu chino.
66022020	Iyekuhomelesa kusimbuli sino yakugamba, “Chawelu nikwija chimwande.” Hano. Wije Mundewa Yesu!
66022021	Dihewa dye Mundewa wetu Yesu dyuwe na wasunhile wose. Hano.
