40001001	Gyisɛse Kelaese abusua ɛlɔnwɔne ne ɛne. Gyisɛse le Devidi angabɛnzo yɛɛ Devidi le Ebileham alɔnra.
40001002	Ebileham wole Ayezeke, Ayezeke wole Gyekɔbo, Gyekɔbo wole Dwuda nee ɔ mediema ne mɔ.
40001003	Dwuda wole Pɛlɛze nee Zila (bɛfɛlɛ bɛ nli Teemaa), Pɛlɛze wole Hɛzelɔn, Hɛzelɔn wole Relam,
40001004	Relam wole Amenadabe, Amenadabe wole Nahyɔn, Nahyɔn wole Salemɔn,
40001005	Salemɔn wole Bowaze, (bɛfɛlɛ ɔ nli Releehabe); Bowaze wole Obɛde (bɛfɛlɛ ɔ nli Wulutu), Obɛde wole Gyɛsi, yɛɛ
40001006	Gyɛsi wole Belemgbunli Devidi. Devidi wole Sɔlɔmɔn (ɔ nli a le raalɛ ne mɔɔ Yulaya gyale ye bie la),
40001007	Sɔlɔmɔn wole Rilihɔbowam; Rilihɔbowam wole Abaegya, Abaegya wole Esa,
40001008	Esa wole Gyɛhɔhyafate, Gyɛhɔhyafate wole Gyɛholam, Gyɛholam wole Ɛzaya,
40001009	Ɛzaya wole Dwotam, Dwotam wole Ehaze, Ehaze wole Hɛzikaya,
40001010	Hɛzikaya wole Manasɛ, Manasɛ wole Amɔn, Amɔn wole Dwosaya,
40001011	Dwosaya wole Gyɛhɔyakɛn nee ɔ mediema ne mɔ. Mekɛ ɛhye anu yɛɛ Babelɔnoma hyele Dwuda maanlema dɔɔnwo hɔle nlɔnu a.
40001012	Bɛvale bɛ bɛhɔle Babelɔn la nzinlii Gyɛhɔyakɛn wole Hyealeteɛle, Hyealeteɛle wole Zɛlɛbabɛle,
40001013	Zɛlɛbabɛle wole Abayude, Abayude wole Yilayakem, Yilayakem wole Ezɔ,
40001014	Ezɔ wole Zeedɔko, Zeedɔko wole Ekem, Ekem wole Yilayɛde,
40001015	Yilayɛde wole Ɛlieza, Ɛlieza wole Matan, Matan wole Gyekɔbo,
40001016	Gyekɔbo wole Dwosefi, mɔɔ ɔ ye a le Mɛle mɔɔ wole Gyisɛse, mɔɔ le Kelaese ne la.
40001017	Zɔhane ati, ɔvi Ebileham anwo zo toonwo mɔɔ badwu Devidi anwo zo la le awolɛndoazo bulu nee nna, yɛɛ ɔvi Devidi anwo zo toonwo mɔɔ badwu mekɛ mɔɔ bɛhyele Dwuda maanlema bɛhɔle Babelɔn la le awolɛndoazo bulu nee nna, yɛɛ ɔvi mekɛ zɔhane mɔɔ badwu Kelaese ne awolɛ nu la le awolɛndoazo bulu nee nna.
40001018	Kɛ Gyisɛse Kelaese awolɛ ne yɛle la ɛne. Mekɛ mɔɔ Dwosefi yiale Mɛle, mɔɔ le Gyisɛse ɔ nli ne, na ɔtɛnyianle ɔtɛyɛle ɔ nwo debie la bɛnwunle kɛ Mɛle lua Sunsum Nwuanzanwuanza ne anwo zo ɛva ɛkolɛ.
40001019	Kɛmɔ ɛnee Dwosefi le sonla mɔɔ di pɛlepɛle na yeangulo kɛ ɔkɛbɔ ye anyiemgba la, ɔdwenlenle nwolɛ kɛ ɔfa ahane yeahɔye ɔ nloa wɔ ɔ nwo.
40001020	Na mekɛ mɔɔ ɛnee Dwosefi ɛlɛdwenledwenle ɛhye anwo la, Awulae soanvolɛ yele ɔ nwo hilele ye wɔ ɛlalɛ nu na ɔzele ye kɛ, “Dwosefi, Devidi alɔnra, mmasulo kɛ ɛkɛva Mɛle ɛkɛyɛ ɛ ye, ɔluakɛ ɔlua Sunsum Nwuanzanwuanza ne anwo zo a yenrenzɛ a.
40001021	Ɔbawo ralɛ nrenya na wɔado ye duma Gyisɛse, ɔboalekɛ ɔbalie ye menli ne yeavi bɛ ɛtane nu.”
40001022	Ɛhye mɔ amuala zile amaa mɔɔ Awulae luale ye kpɔmanvolɛ ne anwo zo hanle la ayɛ nɔhalɛ kɛ,
40001023	“Bɛlɛra mɔɔ ɛnze nrenya la banrenzɛ awo ralɛ nrenya na bɛbavɛlɛ ye Yemanoɛle.” (Ɔ bo a le “Nyamenle nee yɛ de.”)
40001024	Ɛhye ati mɔɔ Dwosefi vi nla nu dwazole la, ɔyɛle ye kɛmɔ Awulae soanvolɛ ne zele ye la na ɔgyale Mɛle.
40001025	Noko yeanva ɔ nwo yeanga Mɛle toonwo ɔhɔkpulale mekɛ mɔɔ ɔwole ye belamunli ralɛ nrenya ne la. Na Dwosefi donle ye Gyisɛse.
40002001	Bɛwole Gyisɛse wɔ sua ne mɔɔ bɛfɛlɛ ye Bɛtelɛhɛm la azo, wɔ Dwudiya maanzinli nu, wɔ mekɛ mɔɔ ɛnee Hɛlɔdo a di belemgbunli la. Nrɛlɛbɛvolɛma bie vi aduduleɛ rale Gyɛlusalɛm
40002002	rabizale kɛ, “Nienwu a yɛkɛnwu Dwuuma belemgbunli ne mɔɔ bɛwo ye la a? Ɔluakɛ yɛnwunle ye ɛwɔlɔra ne mɔɔ dule la wɔ aduduleɛ nehane, na yɛra kɛ yɛbazonle ye.”
40002003	Belemgbunli Hɛlɔdo dele ɛhye la ye adwenle zɛkyele, na Gyɛlusalɛm amra amuala noko atiakunlu zɛkyele.
40002004	Ɔyieyiale sɛlɛvolɛ mgbanyinli ne nee mɛla kilehilevolɛma ne mɔ amuala na ɔbizale bɛ kɛ, “Nienwu a ɔwɔ kɛ bɛwo Kelaese ne a?”
40002005	Bɛbuale ye kɛ, “Wɔ Bɛtelɛhɛm mɔɔ wɔ Dwudiya la. Zɔhane yɛɛ Nyamenle kpɔmanvolɛ ne hɛlɛle a. Ɔse,
40002006	‘Na wɔmɔ Bɛtelɛhɛm, mɔɔ wɔ Dwuda maanle nu, ɛnle ekyi wɔ Dwuda maanle nu azuamgbole avinli; ɔluakɛ wɔ ɛkɛ ne yɛɛ mɔɔ barali Yizilayɛma ati anlea me menli ne anwo zo la vi bara a.’ ”
40002007	Yemɔti Belemgbunli Hɛlɔdo vɛlɛle nrɛlɛbɛvolɛma ne mɔ ahane na ɔbizebizale bɛ mekɛ mɔɔ ɛwɔlɔra ne vindele la.
40002008	Ɔwiele la ɔhilele bɛ kɛ bɛhɔ Bɛtelɛhɛm, na ɔvale ɔzɔle zo kɛ, “Bɛhɔ na bɛhɔdɔ alagye bɛkpondɛ kakula ne, saa bɛnwu ye a bɛrabɔ me amaneɛ, amaa medame noko meahɔzonle ye bie.”
40002009	Bɛdiele belemgbunli ne edwɛkɛ ne bɛwiele la bɛhɔle. Bɛkɔ la bɛnwunle ɛwɔlɔra ne mɔɔ bɛnwunle ye wɔ aduduleɛ la bieko; ɔlile bɛ nyunlu toonwo ɔhɔgyinlanle ɛleka mɔɔ kakula ne wɔ la anwuma.
40002010	Bɛnwunle ɛwɔlɔra ne la bɛlile fɛlɛko kpole.
40002011	Bɛwolole sua ne anu na bɛnwunle kakula ne nee ɔ nli Mɛle, na bɛbutule bɛzonlenle ye. Akee bɛzianyinli bɛ awɔlɛ ne mɔ anu na bɛhyɛle ye ezukoa nvutuke, ɛyɛlɛ, yɛɛ alufuanlɛ.
40002012	Na Nyamenle hanle bɛ ɛlalɛ kɛ bɛmmasia bɛkɔ Belemgbunli Hɛlɔdo anwo lɔ bieko, yemɔti bɛvale adenle gyɛne zo bɛziale bɛhɔle bɛ maanle nu.
40002013	Mɔɔ bɛhɔle la, Awulae soanvolɛ yele ɔ nwo hilele Dwosefi wɔ ɛlalɛ nu na ɔzele ye kɛ, “Belemgbunli Hɛlɔdo barakpondɛ kakula ye ahu ye, yemɔti dwazo na fa ye nee ɔ nli nriandi kɔ Yigyibiti maanle nu kɔdɛnla ɛkɛ ne kɔkpula mekɛ mɔɔ menwɔze wɔ kɛ akee ɛvi ɛkɛ ne la.”
40002014	Dwosefi dunwuele la ɔvale kakula ne nee ɔ nli na nɔe ne ala ɔzile nu ɔhɔle Yigyibiti;
40002015	ɔdɛnlanle ɛkɛ ne toonwo ɔhɔkpulale mekɛ mɔɔ Hɛlɔdo wule la. Ɛhye zile amaa edwɛkɛ ne mɔɔ Awulae luale ye kpɔmanvolɛ ne anwo zo hanle la ayɛ nɔhalɛ kɛ, “Menvɛlɛle me ra ne menvile Yigyibiti.”
40002016	Mɔɔ Belemgbunli Hɛlɔdo nwunle kɛ nrɛlɛbɛvolɛma ne mɔ ɛbɛlɛbɛla ye la, ɔvale ɛya kpole, na ɔvale ye adwenle ɔbubule ɔvile mekɛ mɔɔ nrɛlɛbɛvolɛma ne rahanle edwɛkɛ ne hilele ye la, na ɔmanle bɛhɔhunle ngakula mrenya ngyikyi ngyikyi mɔɔ wɔ Bɛtelɛhɛm nee azua mɔɔ zuozua Bɛtelɛhɛm, na bɛli ɛvolɛ nwiɔ nee mɔɔ ɛtɛdwule ɛvolɛ nwiɔ la amuala, kɛmɔ nrɛlɛbɛvolɛma ne zile hilele mekɛ ne la.
40002017	Ɛhye manle edwɛkɛ ne mɔɔ Nyamenle kpɔmanvolɛ Gyɛlɛmaya hanle la yɛle nɔhalɛ kɛ:
40002018	“Bɛdele menli ne wɔ Releema kɛ bɛlɛsu bɛaye awolɛ. Relahyɛle ɛlɛsu ɔ mra, bɛkpɔda ye a ɔndie, ɔluakɛ ɔ mra ne mɔ ɛwie wu.”
40002019	Mɔɔ Belemgbunli Hɛlɔdo wule la, Awulae soanvolɛ hanle Dwosefi ɛlalɛ wɔ Yigyibiti na
40002020	ɔzele ye kɛ, “Dwosefi, fa kakula ne nee ɔ nli sia kɔ Yizilayɛ azɛlɛ zo, ɔluakɛ menli mɔɔ kpondɛ kakula ne ahu ye la ɛwu.”
40002021	Yemɔti Dwosefi dwazole vale kakula ne nee ɔ nli rale Yizilayɛ.
40002022	Na mɔɔ Dwosefi dele kɛ Aakɛleeyɛse a ɛli ɔ ze Hɛlɔdo agya na yemɔ a ɔdi belemgbunli wɔ Dwudiya la, ɔzulole kɛ ɔkɛhɔ ɛkɛ ne. Bɛhakyele ye ɛhye wɔ ɛlalɛ nu, zɔhane ati ɔhɔle Galeli maanzinli nu,
40002023	na ɔhɔdɛnlanle sua ne mɔɔ bɛfɛlɛ ye Nazalɛte la azo. Ɛhye manle mɔɔ Nyamenle luale ye kpɔmanvolɛma ne mɔ anwo zo hanle la yɛle nɔhalɛ kɛ, “Bɛbavɛlɛ ye Nazalɛtenli.”
40003001	Mekɛ ne anu Dwɔn Sɔnevolɛ ne rale Dwudiya fienemgbole ne anu na ɔbɔle nolo kɛ,
40003002	“Bɛnlu bɛ nwo na Anwuma Belemgbunlililɛ ne ɛbikye!”
40003003	Dwɔn ɛhye a Nyamenle kpɔmanvolɛ Ayezaya hanle ɔ nwo edwɛkɛ kɛ, “Awie ɛlɛtea nu wɔ fienemgbole ne anu kɛ, ‘Bɛziezie Awulae adenle ne, bɛdenrɛdenrɛ ye ndenle ne mɔ.’ ”
40003004	Dwɔn wula tɛladeɛ mɔɔ bɛva afunlumu enrinli a bɛnwo la, na yeva nwoma akyeso yehye ɔ nze zo, yɛɛ ye aleɛ a le abɛbɛ nee wolɛ.
40003005	Menli dɔɔnwo vi suakpole Gyɛlusalɛm azo, nee Dwudiya maanzinli ne anu amuala, yɛɛ azua mɔɔ gua Azule Dwɔdan ne anloa la amuala azo rale Dwɔn anwo ɛkɛ ne;
40003006	bɛrahanle bɛ ɛtane na ɔzɔnenle bɛ wɔ Azule Dwɔdan ne anu.
40003007	Dwɔn nwunle kɛ menli dɔɔnwo vi Falasiima nee Sadusiima fane ne mɔ anu ɛlɛba bɛamaa bɛazɔne bɛ la, ɔzele bɛ kɛ, “Bɛmɛ nwɔlɛ! Nwane a zele bɛ kɛ bɛnriandi bɛvi Nyamenle ndeanlɛ ne mɔɔ bara la anwo ɛ?
40003008	Bɛbɔ ɛbɛla kpalɛ mɔɔ kile kɛ bɛnlu bɛ nwo la.
40003009	Bɛmmadwenle bɛka kɛ, ‘Yɛmɛ yɛ nlenya a le Ebileham.’ Meka meahile bɛ kɛ Nyamenle kola maa awolɛ ɛhye mɔ dwazo yɛ Ebileham nlɔnra.
40003010	Bɛzi akuma mɔɔ bɛfa bɛadudu mbaka wɔ bɛ ndinli bo a. Ɛhye ati baka biala mɔɔ anzo ma kpalɛ la bɛkɛdu ye bɛkɛdo na bɛkɛvuandi ye bɛkɛdo senle nu.
40003011	Mame mefa nzule a mesɔne bɛ a, amaa bɛanwu kɛ bɛnlu bɛ nwo, na awie bie vi me nzi ɛlɛba mɔɔ yemɔ ɔle kpole ɔtɛla me a. Menfɛta kɛ menwɔzoa ye mgbɔlaboa bɔbɔ. Na yemɔ, ɔbava Sunsum Nwuanzanwuanza ne nee ndɛnebualɛ senle ne a yeazɔne a.
40003012	Ɔlɛ ye akegyebɛ ɔ sa nu; ɔbava yeahegye ma ne amuala; ɔbaboɔboa kpalɛ ne anloa yeahɔgua ye bonwolo ne azo na yeayela abonle ne wɔ senle mɔɔ ɛnnu ɛlɛ la anu.”
40003013	Gyisɛse vi Galeli maanzinli nu rale Azule Dwɔdan ne anloa wɔ Dwɔn anwo ɛkɛ ne kɛ ɔzɔne ye.
40003014	Na Dwɔn hanle kɛ, “Menfɛta kɛ menwɔzɔne wɔ. Wɔmɔ a ɔwɔ kɛ ɛsɔne me a, na duzu ati a wɔra kɛ menzɔne wɔ ɛ?”
40003015	Gyisɛse buale kɛ, “Maa ɔyɛ zɔhane kɛkala. Ɔluakɛ ɔle kpalɛ kɛ yɛfa zɛhae adenle zo yɛyɛ mɔɔ Nyamenle kpondɛ kɛ yɛyɛ la.” Zɔhane ati Dwɔn kponlenle zolɛ na ɔzɔnenle ye.
40003016	Mɔɔ bɛzɔnenle Gyisɛse bɛwiele la, ɔvi azule ne anu ɔvole file zo ndɛndɛ ne ala. Anwuma bukele na ɔnwunle kɛ Nyamenle Sunsum ne ɛlɛdwu kɛ abubule la na ɔrazinzele ɔ nwo zo.
40003017	Na ɛnelɛ bie vi anwuma zele kɛ, “Ɛhye a le me Ra mɔɔ mekulo ye la. Me nye die ɔ nwo kpole.”
40004001	Akee Sunsum ne vale Gyisɛse hɔle fienemgbole ne anu kɛ abɔnsam ɛzɔ ye ɛnlea.
40004002	Gyisɛse hyele ɛhɔne alehyenlɛ nee aledwolɛ kenle abulanla na ɛhɔne hunle ye.
40004003	Abɔnsam bikyele ye na ɔzele ye kɛ, “Saa wɔmɔ a ɛle Nyamenle Ara ne a, ɛnee maa awolɛ ɛhye mɔ ɛhakyi kpanwo.”
40004004	Gyisɛse buale kɛ, “Bɛhɛlɛ ye kɛ, ‘Tɛ aleɛ ngome a sonla di a ɔnyia ngoane a, na Nyamenle anloa edwɛkɛ biala maa ngoane.’ ”
40004005	Abɔnsam vale Gyisɛse hɔle suakpole nwuanzanwuanza Gyɛlusalɛm azo, ɔvale ye ɔziele Ɛzonlenlɛ Sua ne ati zo twɔɔnwo ne azo anwuma,
40004006	na ɔzele ye kɛ, “Saa wɔmɔ a ɛle Nyamenle Ara ne a, ɛnee gyakyi ɛ nwo te aze, ɔluakɛ bɛhɛlɛ ye kɛ, ‘Nyamenle bamaa ye anwuma soanvolɛma arabɔ ayia wɔ, bɛbazɔ wɔ bɛ sa nu gyɛlɛɛnye, amaa ɛ gyakɛ amkpula bolɛ.’ ”
40004007	Gyisɛse buale ye kɛ, “Eza bɛhɛlɛ kɛ, ‘Mmasɔ Awulae wɔ Nyamenle ne ɛnea.’ ”
40004008	Eza abɔnsam vale Gyisɛse hɔle boka tendenle bie azo na ɔvale aleɛabo arelemgbunli maanle maanle ne mɔ amuala nee bɛ anyunlunyia ɔhilele ye,
40004009	na ɔzele ye kɛ, “Saa ɛkoto me, ɛsonle me a, menwɔva ɛhye mɔ amuala menwɔmaa wɔ.”
40004010	Gyisɛse buale kɛ, “Seetan, dwazo ɛkɛ ne kɔ! Ɔluakɛ bɛhɛlɛ kɛ, ‘Yeyɛ Awulae wɔ Nyamenle ne na sonle ɔdaye ɔ ngome ala!’ ”
40004011	Abɔnsam akee gyakyile Gyisɛse hɔle, na nea, Nyamenle soanvolɛma raboale ye.
40004012	Mɔɔ Gyisɛse dele kɛ bɛhye Dwɔn la ɔhwenle ɔ nwo ɔhɔle Galeli.
40004013	Yeandɛnla Nazalɛte na ɔhɔdɛnlanle Kapɛnayɛm mɔɔ wɔ Galeli tandane ne anloa, mɔɔ bikye Zɛbulɛn nee Nafetalae afoa nu la.
40004014	Ɛhye manle mɔɔ Nyamenle luale ye kpɔmanvolɛ Ayezaya anwo zo hanle la yɛle nɔhalɛ kɛ,
40004015	“Zɛbulɛn nee Nafetalae maanlema, mɔɔ wɔ nyiakɛ, wɔ Azule Dwɔdan ne anzi, Galelima mɔɔ ɛmboka Dwuuma awo a!
40004016	Bɛmɛ mɔɔ bɛde awozinli nu la, bɛbanwu wienyi kpole bie! Bɛmɛ mɔɔ bɛde ewule alubo nu la, wienyi bada bɛ nwo zo.”
40004017	Ɔvi mekɛ zɔhane Gyisɛse bɔle ɔ bo kɛ ɔbɔ nolo kɛ, “Bɛnlu bɛ nwo na Anwuma Belemgbunlililɛ ne ɛbikye!”
40004018	Gyisɛse lua Galeli Tandane ne anloa la, ɔnwunle mediema nwiɔ kɛ bɛlɛgua asawu wɔ tandane ne anu. Bɛmɛ a le Saemɔn mɔɔ eza bɛfɛlɛ ye Pita la nee ɔ diema Andelu.
40004019	Gyisɛse zele bɛ kɛ, “Bɛrɛla bɛmaa yɛhɔ na mebahilehile bɛ meamaa bɛahye menli kɛ bɛkye fɛlɛ la.”
40004020	Na ɛkɛ ne ala bɛgyakyile bɛ asawu ne mɔ na bɛdoale ye.
40004021	Ɔhɔle ɔ nyunlu ekyii la ɔnwunle mediema nwiɔ bieko. Bɛmɛ a le Gyemise nee ɔ diema Dwɔn mɔɔ le Zɛbɛdi amra ne mɔ. Ɛnee bɛ nee bɛ ze Zɛbɛdi wɔ ɛlɛne nu bɛlɛsa bɛ avonle. Gyisɛse vɛlɛle bɛ,
40004022	na ɛkɛ ne ala bɛgyakyile ɛlɛne ne nee bɛ ze na bɛdoale ye.
40004023	Gyisɛse hɔkpɔsale Galeli maanzinli ne anu amuala na ɔhilehilele wɔ bɛ nyianu azua ne mɔ anu, ɔhanle Anwuma Belemgbunlililɛ ne anwo Edwɛkpa ne, na ɔmanle menli mɔɔ ewule nee anwondolɛ ngakyile ɛha bɛ la anwo zale.
40004024	Ye nganeɛ dendenle hɔle Selea maanle ne anu amuala, na bɛvale bɛdabɛ mɔɔ ewule ngakyile ɛha bɛ na bɛlɛnwu amaneɛ: mɔɔ ɛbubu, mɔɔ awozonle ɛva bɛ, yɛɛ mɔɔ tɔ mgbutike la amuala bɛrɛlɛle ye, na ɔyɛle bɛ muala ayile.
40004025	Akee menli dɔɔnwo ne ala mɔɔ vi Galeli nee Azuamgbole Bulu ne azo, Gyɛlusalɛm nee Dwudiya maanzinli nu nee Azule Dwɔdan ne anzi lɔ la amuala doale ye.
40005001	Mɔɔ Gyisɛse nwunle menli dɔɔnwo ne la ɔhɔle boka bie azo na ɔdɛnlanle aze. Ye ɛdoavolɛma ne rale ɔ nwo ɛkɛ ne,
40005002	na ɔbɔle ɔ bo ɔhilehilele bɛ kɛ:
40005003	“Nyilalɛ ɛha bɛdabɛ mɔɔ bɛze kɛ bɛdi Nyamenle Sunsum ne anwo ehyia la, Ɔluakɛ bɛbanwu Anwuma Belemgbunlililɛ ne!
40005004	“Nyilalɛ ɛha bɛdabɛ mɔɔ nyane ɛha bɛ la; Nyamenle bakyekye bɛ rɛle!
40005005	“Nyilalɛ ɛha bɛdabɛ mɔɔ bɛle bɛlɛvo la; Azɛlɛ ye bayɛ bɛ ɛdeɛ!
40005006	“Nyilalɛ ɛha bɛdabɛ mɔɔ bɛ kunlu anu a anrɛɛ bɛkola bɛyɛ mɔɔ Nyamenle kpondɛ la; Nyamenle bamaa bɛ kunlu adwo bɛ nwo!
40005007	“Nyilalɛ ɛha bɛdabɛ mɔɔ bɛse anwunvɔne la; Nyamenle baze bɛdabɛ noko anwunvɔne!
40005008	“Nyilalɛ ɛha bɛdabɛ mɔɔ bɛ ahonle nu te la; Bɛbanwu Nyamenle!
40005009	“Nyilalɛ ɛha bɛdabɛ mɔɔ bɛpele bɛkpondɛ anzonudwolɛ la; Nyamenle bavɛlɛ bɛ ɔ mra!
40005010	“Nyilalɛ ɛha bɛdabɛ mɔɔ bɛyɛ bɛ kpɔdekpɔde kɛ bɛbɔ mɔdenle bɛyɛ mɔɔ Nyamenle kpondɛ la; Anwuma Belemgbunlililɛ ne le bɛ ɛdeɛ!
40005011	“Nyilalɛ ɛha bɛ kɛ bɛle me ɛdoavolɛma la ati bɛbɔ bɛ aholoba, bɛyɛ bɛ kpɔdekpɔde na bɛsoa ɛzonle ngakyile muala bɛgua bɛ nwo zo la.
40005012	Bɛmaa bɛ nye ɛlie na bɛli fɛlɛko, ɔluakɛ bɛlɛ nwolɛ ahatualɛ kpole wɔ anwuma. Zɔhane ala yɛɛ bɛyɛle Nyamenle kpɔmanvolɛma ne mɔ mɔɔ lumua la a.
40005013	“Bɛmɛ a bɛle azɛlɛ ye azo ngyenle a. Ngyenle mɔɔ kɛda la bɛyɛ ye menlemenle bieko a ɔnyɛ boɛ. Bɛfa bɛyɛ ɛhwee a ɔnyɛ boɛ. Bɛto bɛgua na menli tietia zolɛ.
40005014	“Bɛmɛ a bɛle ewiade ye kɛnlaneɛ a. Suakpole mɔɔ bɛhye ye boka zo la ɛnvea.
40005015	Awie ɛnzɔ kɛnlaneɛ na ɔnva bondo ɔmbutu zolɛ; ɔsɔ ɔsie ye debie zo anwuma, amaa yeada yeamaa bɛdabɛ mɔɔ bɛwɔ sua ne anu la amuala.
40005016	Zɔhane ala yɛɛ bɛmaa bɛ ɛbɛla kpalɛ ne ɛyɛ kɛ kɛnlaneɛ na ɔda wɔ menli nu a, amaa bɛanwu bɛ gyima kpalɛ ne mɔɔ bɛyɛ la na bɛaye bɛ Ze mɔɔ wɔ anwuma la ayɛlɛ.
40005017	“Bɛmmadwenle kɛ mera kɛ mebazɛkye Mosisi mɛla ne nee Nyamenle kpɔmanvolɛma ngilehilelɛ ne mɔ. Meamba bɛ ɛzɛkyelɛ; mera kɛ meba meamaa bɛali munli.
40005018	Nɔhalɛ, meka meahile bɛ kɛ anwuma nee aze baze ahɔ na mɛla ne anu kpɔkɛ nretee ko bɔbɔ ɛnrɛkpɔkye ɛnrɛdɔ kyesɛ mɔɔ wɔ nu la amuala ɛli munli.
40005019	Awie biala mɔɔ kɛbu ɔ nye kɛgua mɛla ɛhye mɔ biala anu nretee ko azo na ɔkɛhilehile awie mɔ zɔhane la kɛyɛ ekyi wɔ Anwuma Belemgbunlililɛ nu.
40005020	Meka meahile bɛ, kyesɛ bɛ tenleneyɛlɛ tɛla mɛla kilehilevolɛma nee Falasiima ne mɔ, anrɛɛ bɛnrɛnwu Anwuma Belemgbunlililɛ ne ɛlɛ.
40005021	“Bɛde kɛ bɛhanle bɛhilele mɔmoane amra kɛ, ‘Bɛmmayɛ kɔdiawu na awie biala mɔɔ kɛyɛ kɔdiawu la bɛkɛbua ye ewule fɔlɛ.’
40005022	Mame, mese: Awie biala mɔɔ kɛva ɔ diema anwo ɛya la bɛkɛbua ye ewule fɔlɛ. Mɔɔ kɛyɛ ɔ diema aholoba la bɛ nee ye kɛhɔ nyianu sua nu mgbanyima ayia ne anyunlu; na mɔɔ kɛze ɔ diema kɛ, ‘Ɛle koasea!’ la, ɛva ɔ nwo ɛdo ɛbolɔ senle nu.
40005023	Zɔhane ati saa ɛkɔ kɛ ɛkabɔ azu na ɛkakye ye wɔ azu ɛkponle ne anyunlu ɛkɛ ne kɛ ɛ nee ɛ diema bie lɛ edwɛkɛ a,
40005024	gyakyi wɔ azubɔdeɛ ne wɔ azukponle ne anyunlu ɛkɛ ne; dumua kɔ ɛ nee ɛ diema ne bɛbɔ bɛ avinli, na akee sia babɔ wɔ azu ne maa Nyamenle.
40005025	“Saa awie sɛma wɔ a, ɛ nee ye bɛziezie edwɛkɛ ne ndɛndɛ kolaa na bɛadwu ndɛnebualɛ ɛleka ne, amaa yeanye wɔ yeammaa ndɛnebuavolɛ ne na ndɛnebuavolɛ ne ava wɔ amaa sinzavolɛma kɛ bɛdo wɔ efiade.
40005026	Nɔhalɛ, meka meahile bɛ, bɛnrɛgyakyi wɔ ɛlɛ kyesɛ ɛtua kakɛ biala mɔɔ ɛha la.
40005027	“Bɛde kɛ bɛha kɛ, ‘Mmafa awuvolɛ.’
40005028	Noko mame, mese: saa nrenya nea raalɛ maa ɔ nwo dɔ ye a ɛnee yeva ye wɔ ye ahonle nu.
40005029	Zɔhane ati saa ɛ nye fema ne yɛɛ twehwe wɔ ahɔ ɛtane nu a, tu ye to ye lɔ. Ɔle kpalɛ kɛ ɛ nye kɛyɛ ko, kɛdɛla kɛ bɛkɛva wɔ sonlabaka ne amuala bɛkɛhɔdo ɛbolɔ senle nu a.
40005030	Saa ɛ sa fema noko yɛɛ tenda ɛ gyakɛ anu ahwe wɔ ahɔ ɛtane nu a, pɛ ye to. Ɔle kpalɛ kɛ ɛ sa ko kɛminli tɛla kɛ bɛkɛva wɔ sonlabaka ne amuala bɛkɛdo ɛbolɔ senle nu a.
40005031	“Bɛha ye bieko kɛ, ‘Awie mɔɔ bɔ ɔ ye ewole la ɔhɛlɛ ewolebɔlɛ kɛlata ɔmaa ye.’
40005032	Noko mame, mese: Ɔnle kɛ awie biala bɔ ɔ ye ewole kyesɛ raalɛ ne ɛva nrenya fofolɛ. Saa tɛ ye zɔhane a ɛnee nrenya ne bamaa raalɛ ne ado awuvolɛvalɛ mɛla ne, yɛɛ nrenya noko mɔɔ kɛgya raalɛ mɔɔ ɛbɔ ewole la to awuvolɛvalɛ mɛla ne.
40005033	“Bɛde ye bieko kɛ bɛhanle bɛhilele mɔmoane amra kɛ, ‘Mmaka ndandɛla, na di ndane mɔɔ wɔha wɔ Awulae anyunlu la azo.’
40005034	Noko mame, mese: Bɛmmaka ndane fee. Bɛmmaka anwuma, ɔluakɛ ɔle Nyamenle belemgbunli ebia;
40005035	bɛmmaka azɛlɛ ye noko, ɔluakɛ ɔle ɔ gyakɛ abo ebia; anzɛɛ Gyɛlusalɛm, ɔluakɛ ɔle Belemgbunli kpole ne suakpole.
40005036	Mmaka ɛdawɔ mumua ne ɛ ti, ɔluakɛ ɛnrɛhola ɛnrɛhakyi enrinli ko fufule anzɛɛ bile.
40005037	Bɛmaa bɛ edwɛkɛ ɛyɛ ko, ‘ɛhɛe’ a ‘ɛhɛe’; ‘kyɛkyɛ’ a ‘kyɛkyɛ’. Edwɛkɛ ngakyile biala vi abɔnsam ɛkɛ ne a ba a.
40005038	“Bɛde kɛ bɛha kɛ, ‘Bɛva ɛnyelɛ bɛzie ɛnyelɛ bo zo’, yɛɛ ‘bɛva egyele bɛzie egyele bo zo’.
40005039	Noko mame, mese: Saa awie yɛ wɔ ɛtane a, mmasenra ye. Saa awie bɔ ɛ nzo fema ne anu a, kakyi bɛne ne ɔdaye maa ye.
40005040	Saa awie nee wɔ twe manzonle alie wɔ anwuma tɛladeɛ ne a, maa ɔva wɔ bubu ne ɔdaye,
40005041	yɛɛ saa awie dua ye tumi zo ahye wɔ mialera nu kɛ ɛ nee ye ɛhɔ adenle kilomita ko a, ɛ nee ye ɛhɔ nwiɔ.
40005042	Awie sɛlɛ wɔ debie a, maa ye bie, yɛɛ mmakakyi ɛ nzi ɛsi mɔɔ kpondɛ kɛ ɔfɛne debie wɔ wɔ ɛkɛ ne la.
40005043	“Bɛde kɛ bɛhanle kɛ, ‘Kulo ɛ gɔnwo mɔ na kpɔ wɔ kpɔvolɛma.’
40005044	Noko mame, mese: Bɛhulo bɛ kpɔvolɛma na bɛzɛlɛ bɛmaa bɛdabɛ mɔɔ bɛyɛ bɛ kpɔdekpɔde la,
40005045	amaa bɛayɛ bɛ Ze mɔɔ wɔ anwuma la amra. Ɔluakɛ yemɔ, ɔmaa ye ezule tɔ na ye ewia fi maa ɛtanevolɛma nee kpalɛyɛlɛma amuala.
40005046	Saa bɛkulo menli mɔɔ kulo bɛ la angome a, ɛnee duzu ahatualɛ a bɛnyia ye wɔ Nyamenle ɛkɛ a? Anzɛɛ tɛ mɔɔ adwuledievolɛma yɛ la ala ɛne?
40005047	Na saa bɛbiza bɛ gɔnwo mɔ angome ahye a, ɛnee duzu debie ngakyile a bɛyɛ bɛmaa yebo zo a? Bɛdabɛ mɔɔ bɛnze Nyamenle bɔbɔ la noko yɛ ye zɔhane ala.
40005048	Zɔhane ati, kɛmɔ bɛ Ze mɔɔ wɔ anwuma la anwo te la, bɛmaa bɛdabɛ noko bɛ nwo ɛde bɔkɔɔ.
40006001	“Bɛnlea boɛ na bɛanyɛ bɛ Nyamenle ɛzonlenlɛ gyima ne ɛnyelɛ zo. Saa bɛyɛ ye zɔ a bɛnrɛnyia ahatualɛ wɔ bɛ anwuma Selɛ ne ɛkɛ.
40006002	“Zɔhane ati saa bɛfa debie bɛahyɛ a bɛmmabɔ nwolɛ awuye, kɛmɔ nabalabama ne mɔ yɛ ye wɔ nyianu azua ne mɔ anu nee awɔdenle ne mɔ azo la. Bɛyɛ ye zɔhane amaa bɛanyia bɛ nyunlu wɔ menli nyunlu. Nɔhalɛ, meka meahile bɛ kɛ bɛnyia bɛ ahatualɛ bɛwie.
40006003	Na bɛmɛ, saa bɛfa debie bɛahyɛ a, bɛmmamaa bɛ sa bɛne ne nwu mɔɔ fema ne ɛlɛyɛ la,
40006004	amaa bɛ nyɛleɛ kpalɛ ne ayɛ fealera nu debie na bɛ Ze mɔɔ wɔ anwuma mɔɔ nwu fealera nu debie biala la ayila bɛ.
40006005	“Saa bɛyɛ nzɛlɛlɛ a, bɛmmayɛ ye kɛ nabalabama ne mɔ yɛ ye la. Menli zɔhane mɔ kulo kɛ bɛgyinla nyianu azua ne mɔ anu nee mgbata ne mɔ azo bɛyɛ bɛmaa menli kɔsɔɔti nwu bɛ kɛ bɛlɛyɛ nzɛlɛlɛ. Nɔhalɛ, meka meahile bɛ kɛ bɛnyia bɛ ahatualɛ bɛwie.
40006006	Na bɛmɛ, saa bɛyɛ nzɛlɛlɛ a, bɛhɔvea bɛ sua kunlu ɛkɛ ne, bɛdo anlenkɛ ne anu na bɛyɛ nzɛlɛlɛ bɛvɛlɛ bɛ Ze mɔɔ wɔ anwuma mɔɔ bɛnnwu ye la, na bɛ Ze mɔɔ wɔ anwuma na ɔnwu fealera nu edwɛkɛ la bayila bɛ.
40006007	“Wɔ bɛ nzɛlɛlɛ nu, bɛmmaka edwɛkɛ dɔɔnwo kɛmɔ bɛdabɛ mɔɔ bɛnze Nyamenle la yɛ ye la. Ɔluakɛ bɛmɛ, bɛdwenle kɛ saa bɛka edwɛkɛ dɔɔnwo a yɛɛ Nyamenle kɛdie bɛ a.
40006008	Bɛmmayɛ ye kɛ menli zɔhane mɔ yɛ ye la, ɔluakɛ bɛ Ze mɔɔ wɔ anwuma la ze mɔɔ bɛhyia nwolɛ la amuala kolaa na bɛabiza ye.
40006009	Zɔhane ati, bɛmɛ, bɛyɛ nzɛlɛlɛ a bɛyɛ ye zɛhae: ‘Yɛ Ze mɔɔ wɔ anwuma: Wɔ duma nwo ɛde;
40006010	Wɔ belemgbunlililɛ ɛrɛla; Bɛyɛ Wɔ ɛhulolɛdeɛ wɔ azɛlɛ ye azo, Kɛmɔ bɛyɛ ye wɔ anwuma lɔ la.
40006011	Maa yɛ ɛnɛ yɛ dahuu aleɛ,
40006012	Na fa yɛ ɛtane kyɛ yɛ, Kɛmɔ yɛfa yɛkyɛ bɛdabɛ mɔɔ bɛfo yɛ la;
40006013	Mmamaa yɛkɔ ngyegyelɛ nu, Ye yɛ fi munzule nu.’
40006014	“Ɔluakɛ saa bɛfa menli mɔɔ ɛvo bɛ la ɛtane bɛkyɛ bɛ a, yɛɛ bɛ anwuma Selɛ ne ɔdaye ɔkɛva bɛ ɛtane ɛdeɛ ne mɔ ɔkɛhyɛ bɛ a.
40006015	Na saa bɛanva menli mɔɔ ɛvo bɛ la ɛtane ne mɔ bɛangyɛ bɛ a, bɛ Ze mɔɔ wɔ anwuma la ɔdaye ɔnrɛva bɛ ɛtane ne mɔ ɔnrɛhyɛ bɛ.
40006016	“Saa bɛkye ɛhɔne a, bɛmmayɛ bɛ nyunlu alɔbɔlɛ alɔbɔlɛ, kɛmɔ nabalabama ne mɔ yɛ la. Bɛsie bɛ nwo evinli bɛfa bɛkile bɛmaa awie biala nwu kɛ bɛlɛkye ɛhɔne. Bɛnwu ye kɛ bɛdua bɛ nwolɛ kakɛ bɛwie.
40006017	Na bɛmɛ, saa bɛkye ɛhɔne a anrɛɛ bɛnrinzi bɛ nwo, na bɛziezie bɛ nwo,
40006018	amaa awie mɔ annwu kɛ bɛlɛkye ɛhɔne. Na bɛ Ze mɔɔ wɔ anwuma na ɔze fealera nu debie biala la bayila bɛ.
40006019	“Bɛmmakpondɛ bɛ anwonyia bɛsie azɛlɛ ye azo, anrɛɛ ɛlɛtɛba nee nrɛnlana kɛzɛkye ye, na nwule noko kola wua.
40006020	Bɛkpondɛ bɛ anwonyia bɛzie anwuma maanle ne anu na ɛlɛtɛba nee nrɛnlana anzɛkye ye, na nwule noko angɔnwua.
40006021	Bɛnwu ye kɛ ɛleka mɔɔ bɛ anwonyia wɔ la, ɛkɛ ne yɛɛ bɛ ahonle noko wɔ a.
40006022	“Ɛnyelɛ a le sonlabaka ne kɛnlaneɛ a. Saa ɛ nye le kpalɛ a, wɔ sonlabaka ne anu le wienyi.
40006023	Na saa ɛ nye ɛnle kpalɛ a, wɔ sonlabaka ne anu le awozinli. Na saa wienyi ne mɔɔ wɔ wɔ nu la le awozinli a, ɛnee noko ye awozinli ne kɛyɛ kabii kpalɛ.
40006024	“Awie biala ɛnrɛhola ɛnrɛzonle menlenlɛ nwiɔ, ɔluakɛ saa ɔyɛ ye zɔhane a ɔbahulo ko na yeakpɔ ko, anzɛɛ ɔbali ko eni na yeakpo ko. Zɔhane ala yɛɛ bɛnrɛhola Nyamenle nee ezukoa sonle a.
40006025	“Ɛhye ati meka meahile bɛ, bɛmmadwenle mɔɔ bɛbali anzɛɛ mɔɔ bɛbanlo bɛanyia ngoane, anzɛɛ ɛdanlɛ mɔɔ bɛbaheda la anwo. Asoo ngoane ɛngyia ɛndɛla aleɛ, anzɛɛ nwonane ye ɛngyia ɛndɛla ɛdanlɛ?
40006026	Bɛnlea nloma mɔɔ luolua anwomanyunlu la. Bɛnlua, bɛmbu, yɛɛ bɛnlɛ bonwolo; Selɛ ne mɔɔ wɔ anwuma la a yɛne bɛ a. Na asoo bɛ nwo ɛngyia ɛndɛla nloma?
40006027	Bɛ nuhua boni yɛɛ kɛhola kɛlua ye adwenleadwenle zo kɛva mekɛ ekyi kɛboka ye mekɛ nwo a, anzɛɛ kɛva waa ko kɛdo ye tendenle zo a?
40006028	“Duzu ati bɔbɔ yɛɛ bɛdwenle ndanlɛ nwo ɛ? Bɛnlea ɛhoayelɛ nu aloa, bɛnyɛ gyima yɛɛ bɛnwo ndanlɛ.
40006029	Noko meka meahile bɛ, Belemgbunli Sɔlɔmɔn bɔbɔ, wɔ ye anwonyia mekɛ ne anu, yeangeda ɛdanlɛ anzɛɛ bɛanziezie ye bɛandɛla aloa ɛhye mɔ anu ko.
40006030	Na saa Nyamenle siezie ndile, mɔɔ nyi ɛnɛ na ɛhyema bɛpɛ bɛwuda la zɛhae a, ɛnee fane nyɛ yɛɛ akee bɛmɛ, Nyamenle ɛnrɛhola bɛ ɛdanlɛ keda ɛ? Bɛ diedi le ekyi somaa!
40006031	“Yemɔti bɛmmadwenle kɛ, ‘Duzu yɛɛ yɛbali a’, anzɛɛ ‘Duzu a yɛbanlo a’, anzɛɛ ‘Duzu a yɛbaheda a’,
40006032	(Ɛhye mɔ le ninyɛne mɔɔ bɛdabɛ mɔɔ bɛnze Nyamenle la a dwenle nwolɛ a.) Bɛ Ze mɔɔ wɔ anwuma la ze kɛ bɛhyia ninyɛne ɛhye mɔ amuala anwo.
40006033	Bɛbɔ mɔdenle bɛdwenle Nyamenle belemgbunlililɛ ne nee mɔɔ Nyamenle kpondɛ kɛ bɛyɛ la anwo kpalɛ, na ɔkɛva mɔɔ bɛhyia nwolɛ la ɔkɛmaa bɛ.
40006034	Ɛhye ati bɛmmadwenle ɛhyema anwo; ɛhyema ɔdaye ɔ nee ɔ ti anwo adwenleadwenle ɛdeɛ lua. Ɔngyia kɛ bɛkɛva kenle ko anwo adwenleadwenle ɛdeɛ bɛkɛboka ko ɛdeɛ nwo.
40007001	“Bɛmmabua awie mɔ ndɛne na Nyamenle ambua bɛ ndɛne,
40007002	ɔboalekɛ ndɛne mɔɔ bɛkɛva bɛkɛbua awie mɔ la yɛɛ Nyamenle bava abua bɛdabɛ noko a, yɛɛ mɔɔ bɛkɛzuzu bɛkɛmaa awie la yɛɛ bɛbanyia ye a.
40007003	Duzu ati a ɛnwu mumunli mɔɔ la ɛ diema anye zo, na ɛndwenle dubinli ne mɔɔ la ɛ nye zo la anwo ɛ?
40007004	Anzɛɛ duzu ati yɛɛ ɛse ɛ diema kɛ, ‘Mebodo wɔ, maa menye ɛ nye zo mumunli ne’, wɔ mekɛ mɔɔ dubinli la ɛdawɔ mumua ne ɛ nye zo la ɛ?
40007005	Wɔmɔ nabalabanli! Dumua ye dubinli ne mɔɔ la ɛ nye zo la na wɔanwu debie kpalɛ, na wɔahola wɔaye mumunli ne mɔɔ la ɛ diema ne anye zo la.
40007006	“Bɛmmafa debie mɔɔ anwo te la bɛmaa ahwea, na bɛkɛpɛ bɛ nwo bɛkɛkeka bɛ; bɛmmafa bɛ anwoneɛ bɛgua agbolike nyunlu, na bɛkɛtietia zolɛ bɛkɛzɛkye bɛ mgbane.
40007007	“Bɛbiza na bɛ sa kɛha ye; bɛkpondɛ na bɛkɛnwu ye; bɛbɔ nu na bɛkɛbuke bɛ.
40007008	Ɔluakɛ awie biala mɔɔ biza la asa ka ye; mɔɔ kpondɛ la nwu ye, yɛɛ mɔɔ bɔ nu la, bɛbuke ye.
40007009	Bɛ nuhua boni yɛɛ saa ɔ ra biza ye kpanwo a ɔkɛva bolɛ ɔkɛmaa ye a?
40007010	Anzɛɛ saa ɔbiza ye fɛlɛ a ɔkɛmaa ye ɛwɔlɛ a?
40007011	Na saa bɛmɛ mɔɔ bɛle ɛtanevolɛma la bɛze kɛ ɔwɔ kɛ bɛfa ninyɛne kpalɛ bɛmaa bɛ mra a, ɛnee fane nyɛ yɛɛ bɛ Ze mɔɔ wɔ anwuma la ɛnrɛva ninyɛne kpalɛ ɛnrɛmaa bɛdabɛ mɔɔ bɛbiza ye la ɛ?
40007012	“Zɔhane ati mɔɔ bɛkpondɛ kɛ menli yɛ maa bɛ la, bɛdabɛ noko bɛyɛ zɔhane ala bɛmaa bɛ. Mosisi mɛla ne nee Nyamenle kpɔmanvolɛma ngilehilelɛ ne kɛ kɔ ye la ɛne.
40007013	“Bɛva anuhɔlɛ ɛdenraa ne anu bɛwolo, ɔluakɛ anuhɔlɛ kpolomgbolo ne kɔ abɔnsam sua zo yɛɛ ye adenle ne anu ɛvalɛ ɛnyɛ se, yemɔti menli dɔɔnwo kpalɛ a fa zɔhane anuhɔlɛ ne anu a.
40007014	Na anuhɔlɛ ne mɔɔ kɔ ngoane mɔɔ ɛnlɛ awieleɛ la anu la le ɛdenraa, ye adenle ne anu ɛvalɛ ɛnla aze, yɛɛ menli ekyi bie a nwu ye a.
40007015	“Bɛnlea bɛ nwo boɛ wɔ Nyamenle kpɔmanvolɛma alanema anwo; bɛle menli bie mɔɔ bɛyɛ bɛ nwo kɛ asɛɛ bɛnze nwolɛ bie, noko bɛ kunlu le bile.
40007016	Menli zɔhane mɔ nyɛleɛ yɛɛ bɛbava bɛanwu bɛ a. Kolokolonyɛma ɛnzo ‘vanye’ ma, yɛɛ evileni ɛnzo ‘feege’ ma.
40007017	Baka kpalɛ biala so ma kpalɛ, yɛɛ baka ɛtane so ma ɛtane.
40007018	Baka kpalɛ ɛnzo ma ɛtane, yɛɛ baka ɛtane ɛnzo ma kpalɛ.
40007019	Baka biala mɔɔ ɛnzo ma kpalɛ la bɛpɛ ye bɛto na bɛfa bɛwuda senle.
40007020	Zɔhane ala yɛɛ bɛbalua Nyamenle kpɔmanvolɛma alanema nyɛleɛ zo bɛanwu bɛ a.
40007021	“Tɛ awie biala mɔɔ kɛvɛlɛ me kɛ, ‘Awulae, Awulae’ la a banyia Anwuma Belemgbunlililɛ ne a, na bɛdabɛ mɔɔ bɛyɛ mɔɔ Egya mɔɔ wɔ anwuma la kpondɛ kɛ bɛyɛ la a banyia ye a.
40007022	Saa Ndɛnebualɛ Kenle ne dwu a, dɔɔnwo ne ala baha ahile me kɛ, ‘Awulae, Awulae! Yɛluale wɔ duma nu yɛbɔle Edwɛkpa ne nolo, yɛluale wɔ duma nu yɛdudule mbɔnsam dɔɔnwo na yɛyɛle nwanwane ninyɛne!’
40007023	Na mebaze bɛ kɛ, ‘Menze bɛ. Bɛvi ɛkɛ ne bɛhɔ. Nindavoma!’
40007024	“Zɔhane ati awie biala mɔɔ tie me edwɛkɛ ne na ɔdi zolɛ la le kɛ nrɛlɛbɛvolɛ bie mɔɔ zile ye sua wɔ bodane zo la.
40007025	Ezule kpole dɔle na azule yile bule aze, na ahumu kpole dule bɔle sua ne, noko yeambu, ɔboalekɛ ɔgyi bodane zo.
40007026	“Awie noko mɔɔ tie me edwɛkɛ ne na ɔnli zolɛ la le kɛ kɔnwɔne bie mɔɔ zile ye sua wɔ ɛnwea nu la.
40007027	Ezule dɔle, azule yile bule aze, ahumu dule kpole bɔle sua ne, na ɔbule ɔguale aze. Na ye azedɔlɛ ne yɛle ɛzulolɛ!”
40007028	Mɔɔ Gyisɛse wiele ɛhye mɔ ka la, ye ngilehilelɛ ne zinle menli dɔɔnwo ne anwo,
40007029	ɔluakɛ ɔngilehile kɛ bɛ mɛla kilehilevolɛma ne mɔ la; ɔkilehile kɛ sonla mɔɔ lɛ tumi la.
40008001	Gyisɛse vi boka ne azo dwule la, menli dɔɔnwo doale ye.
40008002	Na nea, kokobɛvolɛ bie rahotole ɔ nyunlu ɛkɛ ne na ɔzele ye kɛ, “Yɛmenle, saa ɔyɛ wɔ ɛhulolɛ a, ɛkola ɛmaa me nwo sa.”
40008003	Gyisɛse denrɛle ɔ sa zɔle ye na ɔbuale ye kɛ, “Mekulo! Ɛ nwo ɛza!” Na ɛkɛ ne ala ye kokobɛ ne hɔle bɔkɔɔ.
40008004	Na Gyisɛse bɔle ɔ nloa kɛ, “Nea, mmabɔ zo ɛkile awie biala. Kɔ na kɔva ɛ nwo kile sɛlɛvolɛ ne maa ɔnleɛnlea ɛ nwo, na bɔ azu ne mɔɔ Mosisi hyehyɛle dole ɛkɛ ne la maa awie biala ɛnwu kɛ ɛ nwo ɛza.”
40008005	Mɔɔ Gyisɛse dwule Kapɛnayɛm la, Wulomu sogya kpanyinli bie rayiale ye na ɔbodole ye kɛ ɔboa ye. Ɔse,
40008006	“Yɛmenle, me sonvolɛ ko la ɛkpa zo mɔɔ ye ewule ne yɛ se kpalɛ a. Yedwidwe na ɔlɛnwu amaneɛ somaa.”
40008007	Gyisɛse zele ye kɛ, “Mebara mearayɛ ye ayile.”
40008008	Sogya kpanyinli ne buale ye kɛ, “Yɛmenle, kyɛkyɛ! Menfɛta kɛ ɛkɛra me sua nu. Wɔmɔ ka ɛ nloa edwɛkɛ ne ala na me sonvolɛ ne kɛde kpɔkɛ.
40008009	Melɛ ɛlɔnema wɔ me bo suzuamgba, meka mekile bie kɛ, ‘kɔ’ a, ɔkɔ; meka mekile bie noko kɛ, ‘bɛla’ a, ɔba; yɛɛ meka mekile me akɛlɛ kɛ, ‘yɛ ɛhye’ a, ɔyɛ. Noko medame mele sonla mɔɔ mewɔ menlenlɛ bo a.”
40008010	Gyisɛse dele ɛhye la ɔzinle ɔ nwo, na ɔzele bɛdabɛ mɔɔ bɛdoa ye la kɛ, “Nɔhalɛ, metɛnwunle awie mɔɔ lɛ diedi zɛhae bie la ɛlɛ, bɔbɔ wɔ Yizilayɛma avinli.
40008011	Bɛhakye ɛhye: Menli dɔɔnwo vi aduduleɛ nee adɔleɛ bara bɛ nee bɛ nlenya mɔ Ebileham nee Ayezeke nee Gyekɔbo aradɛnla ɛkponle nwo wɔ Anwuma Belemgbunlililɛ nu.
40008012	Na bɛbavuandi bɛdabɛ mɔɔ bɛfɛlɛ bɛ nwo kɛ bɛle Anwuma Belemgbunlililɛ ne anwo nlɔnra la bɛagua awozinli ne anu; na ɛkɛ ne, bɛbazu bɛadedɛ bɛ nwo bonrane nu.”
40008013	Akee Gyisɛse zele sogya kpanyinli ne kɛ, “Kɔ sua nu na wɔ diedi ne mɔɔ ɛlɛ la ɛyɛ zɔhane ɛmaa wɔ.” Na sogya kpanyinli ne sonvolɛ ne dele kpɔkɛ wɔ mekɛ ne anu ala.
40008014	Gyisɛse hɔle Pita sua nu, na ɔhɔdole kɛ Pita aye ne ɔ nli ne anwo ɛdo ye na ɛyɛlɛyɛlɛ gyi ɔ nwo.
40008015	Ɔzɔle ɔ sa, na ɛkɛ ne ala ɔdele kpɔkɛ, na ɔdwazole ɔkpondɛle debie ɔmanle bɛ.
40008016	Ye nɔsolɛ nu, bɛvale menli dɔɔnwo mɔɔ sunsum ɛtane ɛva bɛ la bɛrɛlɛle ye na ɔvale ɔ nloa edwɛkɛ ɔdudule bɛ, na ɔyɛle wuleravolɛma dɔɔnwo noko ayile.
40008017	Ɔyɛle ɛhye amaa mɔɔ Nyamenle kpɔmanvolɛ Ayezaya hanle la ayɛ nɔhalɛ kɛ, “Ɔdaye mumua ne ɔzoale yɛ anwondolɛ nee yɛ nwo ewule ɔhɔle.”
40008018	Gyisɛse nwunle kɛ menli dɔɔnwo ɛbɔ ɛyia ye, na ɔzele ye ɛdoavolɛma ne kɛ bɛmaa bɛpɛ bɛhɔ tandane ne anzi lɔ.
40008019	Mɛla kilehilevolɛ bie rale ɔ nwo ɛkɛ ne razele ye kɛ, “Kilehilevolɛ, ɛleka biala mɔɔ ɛkɔ la me nee wɔ kɛhɔ.”
40008020	Gyisɛse zele ye kɛ, “Ɛzonlɛ lɛ bɛ mbɔne, yɛɛ nloma lɛ bɛ sane, na mame, Sonla Ra, menlɛ ɛleka mɔɔ meto me ti a.”
40008021	Ɛdoavolɛma ne mɔ ko zele Gyisɛse kɛ, “Awulae, maa menlumua mengɔnzie egya kolaa na meara.”
40008022	Gyisɛse zele ye kɛ, “Wɔmɔ maa yɛhɔ, na gyakyi bɛdabɛ mɔɔ bɛwu la maa bɛzie bɛ avunli.”
40008023	Gyisɛse vole ɛlɛne nu, na ye ɛdoavolɛma ne mɔ vole bie na bɛzile nu kɛ bɛkɔ.
40008024	Ahumu kpole bie dule tandane ne anye manle azɛlɛkye ne hedale ɛlɛne ne azo; na ɛnee Gyisɛse ɛlafe.
40008025	Ɛdoavolɛma ne hɔdunwuele ye na bɛzele kɛ, “Awulae, die yɛ na yɛwie wu!”
40008026	Gyisɛse zele bɛ kɛ, “Duzu ati a bɛle avoanvoanle zɛhae ɛ? Bɛ diedi le ekyi somaa!” Akee ɔdwazole na ɔdeanle anwoma ne nee azɛlɛkye ne mɔ nu na bɛguale diinyi.
40008027	Ɛhye zinle menli ne mɔ anwo na bɛzele kɛ, “Duzu sonla a le ɛhye, mɔɔ anwoma nee nyevile bɔbɔ tie ye a?”
40008028	Mɔɔ Gyisɛse dwule tandane ne anzi lɔ wɔ Gadala maanzinli nu la, menli nwiɔ mɔɔ sunsum ɛtane ɛva bɛ la vi azie ne azo rayiale ye. Sunsum ɛtane ne mɔ ɛmaa menli ɛhye mɔ ɛbɔ ɛlane, na awie biala ɛngola ɛmpɛ nu adenle ne anu.
40008029	Na bɛdeanle nu kɛ, “Wɔmɔ Nyamenle Ara, duzu yɛɛ ɛkpondɛ wɔ yɛ ɛkɛ ne a? Wɔra kɛ ɛbadea yɛ kolaa na kenle ne adwu ɔ?”
40008030	Ɛnee agbolike kpolane bie bikye ɛkɛ ne na bɛlɛdidi,
40008031	yemɔti sunsum ɛtane ne mɔ bodole Gyisɛse kɛ, “Saa ɛtu yɛ a, ɛnee maa yɛhɔwolo agbolike ne mɔ.”
40008032	Gyisɛse zele bɛ kɛ, “Bɛhɔ ɛ!” Na sunsum ɛtane ne mɔ vile menli ne mɔ anwo dule na bɛhɔwolole agbolike ne mɔ. Na agbolike kpolane ne amuala dule twi hɔguale tandane ne anu na bɛwule.
40008033	Menli mɔɔ ɛlɛnea agbolike ne mɔ la nriandile hɔle suakpole ne azo hɔhanle mɔɔ ɛzi la amuala, nee mɔɔ ɛzi menli ne mɔɔ sunsum ɛtane ne mɔ vale bɛ la anwo zo la noko.
40008034	Yemɔti suakpole ne azo amra amuala rayiale Gyisɛse; na mɔɔ bɛnwunle ye la bɛzɛlɛle ye kɛ ɔvi bɛ maanle ne anu ɔhɔ.
40009001	Gyisɛse ziale hɔdɛnlanle ɛlɛne ne anu na ɔpɛle tandane ne ɔrale ɔdaye ye sua zo.
40009002	Menli bie vale awie mɔɔ ɛdwidwe na ɔla ɛkpa zo la rɛlɛle ye kɛ ɔyɛ ye ayile. Mɔɔ Gyisɛse nwunle bɛ diedi ne la, ɔzele nrenya ne kɛ, “Me ra nrenya, to ɛ rɛle azule nu! Bɛva wɔ ɛtane ne mɔ bɛhyɛ wɔ.”
40009003	Mɛla kilehilevolɛma bie mɔɔ wɔ ɛkɛ ne la hanle ye bɛ ti anu kɛ, “Nrenya ye ɛdindi Nyamenle anyunlu!”
40009004	Gyisɛse nwunle bɛ adwenle, yemɔti ɔzele bɛ kɛ, “Duzu ati a bɛ adwenle le ɛtane zɛhae a?
40009005	Boni a ye ɛhanlɛ ɛnyɛ se a, kɛ ɛse awie kɛ, ‘Bɛva wɔ ɛtane ne mɔ bɛhyɛ wɔ’, anzɛɛ ‘Dwazo na tia?’
40009006	Akee memaa bɛanwu kɛ medame, Sonla Ra, melɛ tumi wɔ azɛlɛ ye azo kɛ mefa ɛtane mekyɛ.” Yemɔti ɔzele nrenya ne mɔɔ ɛdwidwe la kɛ, “Dwazo, nyenya wɔ ɛkpa ne, na kɔ sua nu!”
40009007	Nrenya ne dwazole na ɔhɔle sua nu.
40009008	Menli ne mɔ nwunle ye zɛhae la, ɛzulolɛ hanle bɛ, na bɛyele Nyamenle ayɛlɛ kɛ yeva tumi mɔɔ le zɛhae la yemaa sonla a.
40009009	Gyisɛse vi ɛkɛ ne na ɔkɔ la, ɔnwunle adwuledievolɛ bie mɔɔ bɛfɛlɛ ye Mateyu la kɛ ɔde adwulelielɛ sua ne anu. Gyisɛse zele ye kɛ, “Bɛla maa yɛhɔ.” Mateyu dwazole na ɔdoale ye.
40009010	Mɔɔ Gyisɛse kpula ɔ sa wɔ Mateyu sua nu ɛkɛ ne la, adwuledievolɛma dɔɔnwo nee bɛdabɛ mɔɔ awie ɛmbu bɛ la rabokale Gyisɛse nee ye ɛdoavolɛma ne mɔ na bɛ muala bɛkpulale bɛ sa.
40009011	Falasiima bie mɔ nwunle ye na bɛzele Gyisɛse ɛdoavolɛma ne kɛ, “Duzu ati a bɛ menle nee adwuledievolɛma nee bɛdabɛ mɔɔ awie ɛmbu bɛ la to bɛ sa ɛyɛba ko anu ɛ?”
40009012	Gyisɛse dele na ɔbuale bɛ kɛ, “Menli mɔɔ te kpɔkɛ la ɛngyia ninsinli nwo kɛ wuleravolɛma.
40009013	Bɛhɔ bɛhɔkpondɛ Nyamenle Edwɛkɛ ɛhye abo: ‘Mekulo anwunvɔnezelɛ, na tɛ nane azubɔlɛ ɔ.’ Meamba menli mɔɔ ɛkpazi la ɛvɛlɛlɛ; membale bɛdabɛ mɔɔ awie ɛmbu bɛ bie la ɛvɛlɛlɛ!”
40009014	Dwɔn Sɔnevolɛ ne ɛdoavolɛma ne rale Gyisɛse ɛkɛ ne rabizale ye kɛ, “Duzu ati a yɛmɛ yɛɛ Falasiima yɛkye ɛhɔne dahudahu na wɔ ɛdoavolɛma ne ɛngye bie fee ɛ?”
40009015	Gyisɛse buale bɛ kɛ, “Bɛdwenle kɛ saa atɔfolɛ nrenya ne wɔ ɛkɛ a, ɔ gɔnwo mɔ mɔɔ ɛra atɔfolɛlielɛ ne abo la kɛli nyane ɔ? Kyɛkyɛ! Noko saa mekɛ dwu na bɛbaye atɔfolɛ nrenya ne wɔ bɛ avinli bɛkɔ a, ɛnee bɔ zo mɔɔ yedwu mɔɔ bɛkye ɛhɔne a.
40009016	“Awie ɛnva ɛdanlɛ fofolɛ mɔɔ bɛtɛwulale ye nzule nu ɛlɛ la ɛnda ɛdanlɛ dɛba nu; saa ɔyɛ ye zɔhane a, ɛdanlɛ fofolɛ ne kɛde dɛba ne na ɔkɛmaa tokule ne akee kɛyɛ kpole.”
40009017	Ɔvale ɔzɔle zo kɛ, “Awie ɛnva nwanye ndokuma ɛngua nwanye nwoma kodoku dɛba nu. Saa ɔyɛ ye zɔhane na nwanye ne anu yɛ ɛsesebɛ a, nwoma kodoku dɛba ne bakpuke yeamaa nwanye ne agua aze, na nwoma ne noko azɛkye. Mɔɔ bɛyɛ la a le kɛ bɛfa nwanye ndokuma bɛgua nwoma kodoku fofolɛ nu, ɛnee bɛ mu nwiɔ bɛgyinla boɛ.”
40009018	Mɔɔ Gyisɛse anloa wɔ zo ɔlɛtendɛ yeahile bɛ la, nyianu sua ne neavolɛ kpanyinli ne rale na ɔrahotole Gyisɛse anyunlu ɛkɛ na ɔzɛlɛle ye kɛ, “Me ra raalɛ ɛwu kɛkala; noko bɛla bava ɛ sa to ɔ nwo zo maa ɔnyia ngoane.”
40009019	Yemɔti Gyisɛse dwazole na ɔ nee ye ɛdoavolɛma ne nee nrenya ne hɔle.
40009020	Raalɛ bie mɔɔ mogya ɛdudu ye toonwo ɛvolɛ bulu nee nwiɔ la ralile Gyisɛse anzi na ɔvale ɔ sa ɔhanle ye tɛladeɛ ne anloa.
40009021	Ɔhanle ye ɔ ti anu kɛ, “Saa mefa me sa meka ye tɛladeɛ ne bɔbɔ a, me nwo kɛza.”
40009022	Gyisɛse hakyile ɔ nye na ɔnwunle ye la, ɔzele raalɛ ne kɛ, “Ralɛ raalɛ, maa ɛ rɛle ɛdɔ wɔ azule nu. Wɔ diedi ɛmaa ɛ nwo ɛza.” Na ɛkɛ ne ala raalɛ ne anwo zale.
40009023	Gyisɛse dwule nyianu sua ne kpanyinli ne sua nu la, ɔnwunle agolehanlɛma, nee menli dɔɔnwo mɔɔ ɛra bayɛ ɛzɛne ne la.
40009024	Ɔzele bɛ kɛ, “Bɛhwe bɛ nwo! Bɛlɛra ne ɛtɛwule; ɔlɛdafe ala!” Na bɛzelele ye bɛzile ye amgbu.
40009025	Mɔɔ bɛyele menli ne mɔ bɛvindele la, Gyisɛse wolole sua ne anu na ɔzɔle bɛlɛra ne asa, na bɛlɛra ne dwazole.
40009026	Gyima ɛhye mɔɔ ɔlile la nganeɛ hɔle maanzinli ne anu ɛleka biala.
40009027	Gyisɛse vi ɛkɛ ne na ɔkɔ la, anyenzinliravolɛma nwiɔ doale ye na bɛdeɛdeanle nu bɛzele kɛ, “Gyisɛse, Devidi ara, nwu yɛ anwunvɔne!”
40009028	Nzinlii mɔɔ Gyisɛse hɔle sua nu la, bɛrale ɔ nwo ɛkɛ ne. Na Gyisɛse bizale bɛ kɛ, “Bɛdie bɛdi kɛ menwɔhola bɛ ayile yɛ ɔ?” Bɛzele ye kɛ, “Ɛhɛe, Yɛmenle!”
40009029	Yemɔti Gyisɛse vale ɔ sa hehanle bɛ nye ne mɔ na ɔzele bɛ kɛ, “Ɔyɛ zɔ ɔmaa bɛ, kɛmɔ bɛ diedi ne de la.”
40009030	Na bɛ nye ne mɔ dukuedukuele. Gyisɛse bɔle bɛ nloa kɛ, “Bɛmmabɔ zo bɛmaa awie biala te.”
40009031	Noko bɛvile ɛkɛ ne la, bɛvale Gyisɛse gyima kpalɛ nwo edwɛkɛ bɛhɔle maanzinli ne anu amuala.
40009032	Mɔɔ menli ne mɔ finde ahɔ la, menli bie vale mumule bie mɔɔ sunsum ɛtane ɛva ye la rɛlɛle Gyisɛse.
40009033	Ɔdule sunsum ɛtane ne la, mumule ne dendɛle. Na ɔyɛle menli dɔɔnwo ne nwanwane na bɛzele kɛ, “Yɛtɛnwunle ɛhye bie ɛlɛ wɔ Yizilayɛ!”
40009034	Noko Falasiima ne mɔ zele kɛ, “Ɔdua mbɔnsam kpanyinli ne tumi zo a ɔtu mbɔnsam ne mɔ a.”
40009035	Gyisɛse hɔkpɔsale maanzinli ne anu azua nee namunamu ne mɔ amuala azo, ɔhilehilele wɔ nyianu azua ne mɔ anu, ɔhanle Edwɛkpa ne mɔɔ fane Anwuma Belemgbunlililɛ ne anwo la ɔhilele menli ne. Ɔmanle menli mɔɔ ewule ngakyile ɛha bɛ nee mɔɔ anwonyane ɛbɔ bɛ la amuala anwo zale.
40009036	Ɔnwunle menli somaa ne la, alɔbɔlɛ hunle ye, ɔluakɛ bɛbɔ asande na bɛluolua nu mgbane mgbane kɛ mboane mɔɔ ɛnlɛ neavolɛ la.
40009037	Na ɔzele ye ɛdoavolɛma ne kɛ, “Nɔhalɛ, Nyamenle bɛyɔba ne ɛbolo kpole, na menli mɔɔ bu la le ekyi.
40009038	Zɔhane ati bɛzɛlɛ egyinli menle ne kɛ ɔkɛva gyimayɛvoma dɔɔnwo ɔkɛmaa bɛkɛhɔbu bɛyɔba ne.”
40010001	Gyisɛse vɛlɛle ye ɛdoavolɛma bulu nee nwiɔ ne na ɔmanle bɛ tumi kɛ bɛdu sunsum ɛtane, na bɛyɛ ewule nee anwonyane biala ayile.
40010002	Ɛzoanvolɛma bulu nee nwiɔ ne aluma ɛne: mɔɔ lumua la a le Saemɔn, mɔɔ bɛfɛlɛ ye Pita la nee ɔ diema Andelu; Gyemise nee ɔ diema Dwɔn, mɔɔ bɛ ze a le Zɛbɛdi la;
40010003	Felepe nee Baatɔlomiyu; Tɔmase nee Mateyu mɔɔ le adwuledievolɛ ne; Afeɛse ara Gyemise nee Tadease;
40010004	Saemɔn mɔɔ le Keenanli ne, nee Dwudase Yesekaleɔto mɔɔ yele Gyisɛse manle la.
40010005	Gyisɛse zoanle bɛdabɛ bulu nee nwiɔ ɛhye na ɔzele bɛ kɛ, “Bɛmmakɔ bɛdabɛ mɔɔ bɛnle Dwuuma la anu anzɛɛ Samɛlea azua ne mɔ azo;
40010006	bɛhɔ Yizilayɛma mɔɔ ɛminli la ɛkɛ ne.
40010007	Saa bɛkɔ a, bɛhɔbɔ nolo kɛ, ‘Anwuma Belemgbunlililɛ ne ɛbikye.’
40010008	Bɛyɛ wuleravolɛma ayile, bɛdunwue mɔɔ ɛwu la, bɛmaa kokobɛvolɛma ɛde kpɔkɛ, na bɛdu sunsum ɛtane ne mɔ. Bɛnyia tumi ɛhye mgbane mɔɔ bɛandua nwolɛ ɛhwee a, yemɔti bɛva bɛmaa mgbane mɔɔ bɛnlie ɛhwee a.
40010009	Bɛmmafa ezukoa nvutuke anzɛɛ dwɛtɛ fufule anzɛɛ ezukoa kɔbele bɛbɔ bɛ nwo;
40010010	bɛmmafa aleɛ kodoku wɔ bɛ adendulɛ nu. Bɛmmafa anwuma adɛladeɛ nwiɔ, mgbɔlaboa anzɛɛ kpɔma, ɔluakɛ soamɛlɛkɛ didi mgbane.
40010011	“Saa bɛkɔ sua bie anzɛɛ namule bie azo a, bɛbiza bɛnwu sonla mɔɔ kɛlie bɛ la na bɛhɔzokoɛ ye, na bɛdɛnla ɔ nwo ɛkɛ ne ɔhɔdwu mekɛ mɔɔ bɛkɛvi sua ne anzɛɛ namule ne azo la.
40010012	Saa bɛwolo awuke nu a, bɛze ɛkɛ ne amra kɛ, ‘Anzonudwolɛ ɛha bɛ.’
40010013	Saa awuke ne anu amra die bɛ a, bɛmaa bɛ anzonudwolɛ ne ɛha ɛkɛ; saa bɛanlie bɛ noko a, bɛva bɛ anzonudwolɛ ne bɛzia bɛhɔ.
40010014	Eza awuke anzɛɛ sua biala mɔɔ anlie bɛ anzɛɛ andie mɔɔ bɛka la, saa bɛlɛfi ɛkɛ ne a bɛkpɔlɔkpɔla bɛ gyakɛ abo anwea ne bɛgua zolɛ.
40010015	Na nɔhalɛ, mese, wɔ Ndɛnebualɛ Kenle ne, Nyamenle baze Sodɔm nee Gomɔla amra anwunvɔne dɔɔnwo adɛla menli mɔɔ wɔ zɔhane sua ne azo la.
40010016	“Bɛdie! Melɛsoa bɛ kɛ mboane la wɔ bedi avinli. Bɛmaa bɛ nye ɛla bɛ nwo zo kɛ nwɔlɛ, noko bɛyɛ bɛlɛvo kɛ abubule.
40010017	Bɛnlea bɛ nwo boɛ wɔ menli sa nu, ɔluakɛ bɛbahye bɛ bɛ nee bɛ ahɔ kɔɔto; bɛbabila bɛ empele wɔ bɛ nyianu azua ne mɔ anu,
40010018	yɛɛ eza bɛbahwe bɛ bɛahɔ maanle mgbanyima nee arelemgbunli nyunlu wɔ me ti, na bɛabɔ Edwɛkpa ne nolo bɛahile bɛ nee bɛdabɛ mɔɔ bɛnle Dwuuma la.
40010019	Saa bɛfa bɛ bɛkɔ kɛ bɛli bɛ edwɛkɛ a, bɛmmadwenle mɔɔ bɛbaha la anwo anzɛɛ kɛ bɛbazi bɛaha ye la anwo; saa mekɛ ne dwu a, bɛbava mɔɔ bɛbaha la bɛamaa bɛ.
40010020	Ɔluakɛ tɛ bɛmɛ a bɛbadendɛ a; bɛ Ze mɔɔ wɔ anwuma la Sunsum ne balua bɛ nwo zo adendɛ.
40010021	“Adiema baye adiema amaa kɛ bɛhu ye. Selɛ baye ralɛ amaa, mralɛ badwazo bɛ awovolɛma anwo zo na bɛaye bɛ bɛamaa bɛahu bɛ.
40010022	Me ti, menli kɔsɔɔti bakpɔ bɛ. Noko mɔɔ kɛgyinla kpundii kɛhɔ awieleɛ la, Nyamenle kɛlie ye ngoane.
40010023	Saa bɛyɛ bɛ kpɔdekpɔde wɔ sua ko azo a, bɛnriandi bɛhɔ mɔɔ doa ye la azo. Na meka meahile bɛ kɛ bɛnrɛwie Yizilayɛ azua ne mɔ amuala azo kɔ na Sonla Ra ne ara.
40010024	“Ɛdoavolɛ biala ɛndɛla ye kilehilevolɛ, yɛɛ akɛlɛ ɛndɛla ɔ menle.
40010025	Ɔwɔ kɛ ɛdoavolɛ biala yɛ kɛ ɔ menle la, yɛɛ ɔwɔ kɛ akɛlɛ yɛ kɛ ɔ menle la. Saa bɛvɛlɛ sua menle ne Biyɛlezɛbɛle a, ɛnee ye sua nu ɛkɛ ne amra ɛdeɛ bɛkɛvɛlɛ bɛ aluma dɔɔnwo kpalɛ.
40010026	“Yemɔti bɛmmasulo awie biala, ɔluakɛ debie biala ɛnle ɛkɛ mɔɔ bɛheda zolɛ mɔɔ bɛnrɛdukue zolɛ a, yɛɛ debie biala ɛnle fealera nu mɔɔ ɛnrɛla ali a.
40010027	Mɔɔ menwɔha menwɔhile bɛ wɔ awozinli nu la, bɛha ye bagua nu, yɛɛ mɔɔ bɛde ye azukue nu la, bɛbɔ ye nolo wɔ azua ti zo.
40010028	Bɛmmasulo bɛdabɛ mɔɔ bɛkola bɛku nwonane ne na bɛngola ɛkɛla ne ku la; bɛzulo Nyamenle mɔɔ kola nwonane ne nee ɛkɛla ne amuala ku, na ɔsɛkye bɛ wɔ ɛbolɔ senle nu la.
40010029	Bɛtɔ nyamenleakatiba nwiɔ ɛkpɔsɛba ko, noko akee ko bɔbɔ ɛndɔ aze wɔ mekɛ mɔɔ bɛ Ze mɔɔ wɔ anwuma la ɛnze nu a.
40010030	Na bɛmɛ, bɛ ti zo enrinli bɔbɔ bɛdia.
40010031	Zɔhane ati bɛmmasulo, ɔluakɛ bɛsonle bolɛ kpole bɛtɛla nyamenleakatiba dɔɔnwo.
40010032	“Awie biala mɔɔ kɛha ye baguase kɛ ɔle me ɛdeɛ la, medame menwɔyɛ ye zɔhane ala menwɔmaa ye wɔ Egya mɔɔ wɔ anwuma la anyunlu.
40010033	Na awie biala mɔɔ kɛkpo me wɔ bagua nu la, medame noko menwɔkpo ye wɔ Egya mɔɔ wɔ anwuma la anyunlu.
40010034	“Bɛmmadwenle kɛ me nee anzonudwolɛ a rale ewiade a; kyɛkyɛ, meanva anzonudwolɛ meamba. Me nee konle a rale a.
40010035	Membale kɛ mebamaa mralɛ mrenya adwazo atia bɛ ze mɔ, mralɛ mraalɛ adwazo atia bɛ nli mɔ, nwuvolɛ mraalɛ adwazo atia bɛ hu mɔ bɛ nli mɔ;
40010036	sonla biala kpɔvolɛma kpalɛ vi ɔdaye ye sua nu.
40010037	“Mɔɔ kulo ɔ ze anzɛɛ ɔ nli tɛla me la ɛnfɛta kɛ ɔkɛyɛ me ɛdoavolɛ, yɛɛ mɔɔ kulo ɔ ra nrenya anzɛɛ ɔ ra raalɛ tɛla me la ɛnfɛta kɛ ɔkɛyɛ me ɛdoavolɛ.
40010038	Awie biala mɔɔ anva ye meanubaka ne ando ɔ kɔme zo antietia me gyakɛ abo zo la ɛnfɛta kɛ ɔkɛyɛ me ɛdoavolɛ.
40010039	Mɔɔ kɛpele ye ngoane nwo la kɛminli ye; na mɔɔ kɛminli ye ngoane wɔ me ti la kɛnyia ngoane mɔɔ ɛnlɛ awieleɛ.
40010040	“Awie mɔɔ kɛlie bɛ la ɛlie medame; mɔɔ kɛlie me noko la ɛlie mɔɔ zoanle me la.
40010041	Mɔɔ kɛlie Nyamenle kpɔmanvolɛ kɛ ɔle Nyamenle kpɔmanvolɛ la, kɛnyia Nyamenle kpɔmanvolɛ nwo ahyɛlɛdeɛ, yɛɛ mɔɔ kɛlie sonlakpalɛ wɔ sonlakpalɛ duma nu la, kɛnyia sonlakpalɛ nwo ahatualɛ.
40010042	Na bɛhakye ɛhye: Awie biala mɔɔ kɛmaa ngakula ngyikyi ɛhye mɔ anu ko nzule fɔlɔdɔdɔ kanrɛlɛ ko bɔbɔ kɛnlo, kɛ ɔle me ɛdoavolɛ la, kɛnyia nwolɛ ahatualɛ somaa!”
40011001	Mɔɔ Gyisɛse wiele ye ɛdoavolɛma bulu nee nwiɔ ne folɛ tu la, ɔvi ɛkɛ ne ɔhɔle na ɔhɔhilehilele, ɔhanle Edwɛkpa ne wɔ azua mɔɔ zuozua ɛkɛ ne la azo.
40011002	Gyisɛse gyima mɔɔ ɛnee ɔlɛdi la nganeɛ dwule Dwɔn Sɔnevolɛ ne anzo nu wɔ mekɛ mɔɔ ɛnee ɔla efiade la. Yemɔti ɔzoanle ye ɛdoavolɛma ne bie mɔ wɔ Gyisɛse ɛkɛ ne;
40011003	bɛhɔbizale ye kɛ, “Ɛnee wɔmɔ a ɛle ahenle ne mɔɔ Dwɔn zele kɛ ɔbara la anzɛɛ yɛmaa yɛ nye ɛla sonla fofolɛ ade ɔ?”
40011004	Gyisɛse buale kɛ, “Bɛzia bɛhɔha mɔɔ bɛde nee mɔɔ bɛnwu ye la bɛhile Dwɔn:
40011005	anyenzinliravolɛma nwu debie, abuburama tia, kokobɛvolɛma anwo sa, anzondiliravolɛma te edwɛkɛ, bɛdwazo mɔwuamra bɛba ngoane nu bieko, yɛɛ bɛka Edwɛkpa ne bɛkile ehyianvolɛma.
40011006	Nyilalɛ ɛha bɛdabɛ mɔɔ bɛ ti anu ɛnyɛ bɛ kesee wɔ me nwo la.”
40011007	Mɔɔ Dwɔn ɛdoavolɛma ne ziale kɛ bɛkɔ la, Gyisɛse bɔle ɔ bo kɛ ɔka Dwɔn anwo edwɛkɛ yeahile menli dɔɔnwo ne. Ɔse, “Mɔɔ bɛhɔle Dwɔn anwo lɔ wɔ fienemgbole ne anu la, duzu a ɛnee bɛ nye la kɛ bɛkɛnwu ye a? Ɛhonle mɔɔ anwoma ɛlɛkpusu ye la ɔ?
40011008	Na duzu a bɛhɔle ye ɛnleanlɛ a? Awie mɔɔ heda ɛdakpa la ɔ? Bɛdabɛ mɔɔ bɛheda ɛdakpa la dede arelemgbunli azua nu.
40011009	Bɛha bɛhile me ɛ; ɛnee akee duzu a bɛhɔle ye ɛnleanlɛ a? Nyamenle kpɔmanvolɛ ɔ? Ɛhɛe, na meka meahile bɛ kɛ bɛnwunle awie mɔɔ tɛla Nyamenle kpɔmanvolɛ bɔbɔ la.
40011010	Ɔluakɛ Dwɔn a Nyamenle Edwɛkɛ ne ka ye ɔ nwo kɛ: ‘Nyamenle se, mebazoa me ɛbɔfoɔ meamaa yealumua ɛ nyunlu na yeahɔziezie adenle ne anu yeamaa wɔ’ la.
40011011	Nɔhalɛ, meka meahile bɛ, wɔ menli mɔɔ bɛwo bɛ bɛgua ɛbɛla azɛlɛ ɛhye azo la anu, awie ɛtɛdwazole mɔɔ le kpole tɛla Dwɔn Sɔnevolɛ ne a. Noko akee awie mɔɔ le ekyi wɔ Anwuma Belemgbunlililɛ nu la le kpole tɛla ye.
40011012	Ɔvi mekɛ mɔɔ Dwɔn Sɔnevolɛ ne bɔle ye nolobɔlɛ bo mɔɔ ɛradwu ɛnɛ la, ngyegyelɛ dɔɔnwo ɛra Anwuma Belemgbunlililɛ ne anwo ɛsesebɛ, na menli mɔɔ di mgbonde la ɛlɛbɔ mɔdenle kɛ bɛkɛpemgbe bɛkɛnyia ye.
40011013	Ɔluakɛ Nyamenle kpɔmanvolɛma ne mɔ amuala nee Mosisi mɛla ne hanle Belemgbunlililɛ ne anwo edwɛkɛ dole ɛkɛ kolaa na Dwɔn ara;
40011014	na saa bɛkɛlie bɛkɛli a, anrɛɛ mese, Dwɔn a le Yilaegya ne mɔɔ bɛhanle ye edwɛkɛ kɛ ɔbara la.
40011015	Mɔɔ lɛ ɛnzonlɛ la ɛdie.
40011016	“Ɛnee akee duzu a menva adwuleso amra ɛhye mendo nwo a? Bɛle kɛ ngakula mɔɔ ɛlɛdi nwɔhoa wɔ gua zo la. Bɛdede ye ekpunli ekpunli, na ekpunli ko tea nu se ko ne kɛ,
40011017	‘Yɛbɔle anyelielɛ edwɛne yɛmanle bɛ, noko bɛanzi. Yɛdole ɛzɛne edwɛne la, bɛanzu.’
40011018	Dwɔn Sɔnevolɛ ne rale na ɔhyele ɛhɔne dahuu, ɔhyile nza la, awie biala se, ‘Ɔlɛ ayɛne!’
40011019	Medame, Sonla Ra noko mera, na melɛdi meanlo a, awie biala se, ‘Bɛnlea ɛhye! Adidikpoku, nzanli, adwuledievolɛma nee bɛdabɛ mɔɔ awie ɛmbu bɛ la agɔnwo!’ Noko Nyamenle nrɛlɛbɛ ne amra ne mɔ nyɛleɛ maa bɛnwu kɛ ɔle nɔhalɛ.”
40011020	Akee Gyisɛse bɔle ɔ bo kɛ ɔtea menli mɔɔ wɔ azua mɔɔ yeyɛ nwanwane gyima dɔɔnwo wɔ zo la azo amra, ɔluakɛ bɛannu bɛ nwo.
40011021	“Munzule ɛha bɛdabɛ mɔɔ bɛwɔ Koleezen la! Munzule ɛha bɛdabɛ mɔɔ bɛwɔ Bɛteseeyeda la! Nwanwane gyima mgbole mɔɔ bɛyɛle wɔ bɛ azua ne mɔ azo la, saa bɛyɛle bie wɔ Taya nee Saedɛn a, anrɛɛ menli mɔɔ wɔ zo la hedale ɛrele, bɔle nzonle, bɛvale bɛhilele kɛ bɛnlu bɛ nwo wɔ bɛ ɛtane ne mɔ anwo.
40011022	Meka meahile bɛ, Ndɛnebualɛ Kenle ne, Nyamenle baze Tayama nee Saedɛnema anwunvɔne dɔɔnwo adɛla bɛ.
40011023	Na bɛmɛ mɔɔ bɛwɔ Kapɛnayɛm la, bɛkpondɛ kɛ bɛkɔ Nyamenle maanle ne anu ɔ? Kyɛkyɛ! Bɛbavuandi bɛ bɛagua ɛbolɔ senle nu. Nwanwane gyima mɔɔ bɛyɛle wɔ bɛ sua zo la, saa bɛyɛle bie wɔ Sodɔm a, anrɛɛ ɛnɛ nee ɛnɛ ala sua zɔhane tɛbɔ ɛkɛ.
40011024	Bɛnwu ye kɛ, Ndɛnebualɛ Kenle ne, Nyamenle baze Sodɔm amra anwunvɔne dɔɔnwo adɛla bɛ!”
40011025	Mekɛ ne anu Gyisɛse zele kɛ, “Egya, anwuma nee aze Awulae, meyɛ wɔ mo kɛ ninyɛne mɔɔ wɔva wɔvea nrɛlɛbɛvolɛma nee nwomama la wɔye wɔhile menli mɔɔ ɛnze nwolɛ bie la.
40011026	Ɛhɛe, Egya, ɛnee kɛ ɛkpondɛ kɛ ɔba ye la ɛne.
40011027	“Egya ɛva ninyɛne kɔsɔɔti ɛmaa me. Awie biala ɛnze Ralɛ ne sonla holɛ kɛ Selɛ ne ala, yɛɛ awie biala ɛnze Selɛ ne sonla holɛ kɛ Ralɛ ne nee bɛdabɛ mɔɔ Ralɛ ne kulo kɛ ɔye ye ɔkile bɛ la ala.
40011028	“Bɛdabɛ mɔɔ bɛzo ɛnlomboɛ na bɛvɛ la, bɛ muala bɛrɛla me nwo ɛke, na menwɔmaa bɛ ɛnwomenlelielɛ.
40011029	Bɛva me gyɛnvayile ne bɛdo bɛ kɔme zo na bɛzukoa mɔɔ meyɛ la, ɔluakɛ mele bɛtɛɛ, yɛɛ memmemaa me nwo zo, na bɛ ɛkɛla ne mɔ anwo kɛdɔ bɛ.
40011030	Ɔluakɛ me gyɛnvayile ne le felafela, yɛɛ bɔlɛ mɔɔ mebava meazoa bɛ la ɛnyɛ ɛnlomboɛ.”
40012001	Mekɛ ekyi guale nu la, ɛnee Gyisɛse lua abɛlɛ ɛya bie anu wɔ Ɛnwomenlelielɛ Kenle ne. Ɛhɔne hunle ye ɛdoavolɛma ne, yemɔti bɛbubule bie bɛlile.
40012002	Falasiima bie mɔ nwunle ɛhye la bɛzele Gyisɛse kɛ, “Nea, kɛ wɔ ɛdoavolɛma ne ɛlɛyɛ mɔɔ bɛnyɛ la wɔ Ɛnwomenlelielɛ Kenle ɛ; ɔtia yɛ mɛla ne!”
40012003	Gyisɛse buale bɛ kɛ, “Asoo bɛtɛkengale mɔɔ Devidi yɛle, wɔ mekɛ mɔɔ ɛnee ɛhɔne ɛlɛku ye nee ye menli mɔɔ ɔ nee bɛ lua la?
40012004	Se Devidi hɔle Nyamenle Sua ne anu na ɔhɔvale azu kpanwo ne bie ɔlile, wɔ mekɛ mɔɔ adenle ɛnla ɛkɛ kɛ awie di bie kyesɛ sɛlɛvolɛma ala la.
40012005	Anzɛɛ bɛtɛkengale ye wɔ Mosisi mɛla ne anu kɛ sɛlɛvolɛma mɔɔ wɔ Ɛzonlenlɛ Sua ne anu la to Ɛnwomenlelielɛ Kenle mɛla ne mekɛ biala, noko akee bɛnli fɔlɛ ɔ?
40012006	Meka meahile bɛ, awie mɔɔ le kpole tɛla Ɛzonlenlɛ Sua ne la wɔ ɛke.
40012007	Nyamenle Edwɛkɛ ne se, ‘Mekpondɛ anwunvɔnezelɛ na tɛ nane azubɔlɛ ɔ.’ Saa bɛte ɛhye abo kpalɛ a, anrɛɛ bɛmbu bɛdabɛ mɔɔ bɛnze nwolɛ bie la fɔlɛ.
40012008	Ɔluakɛ medame, Sonla Ra, melɛ tumi wɔ Ɛnwomenlelielɛ Kenle ne azo noko.”
40012009	Gyisɛse vi ɛkɛ ne la, ɔhɔle bɛ nyianu sua ne anu.
40012010	Nrenya bie wɔ ɛkɛ ne mɔɔ ɔ sa ko ɛdwe a. Menli bie noko bɛdabɛ bɛra ɛkɛ ne kɛ bɛtɛ Gyisɛse na bɛahɔdoa ye. Yemɔti bɛbizale ye kɛ, “Asoo ɔtia yɛ mɛla ne kɛ bɛkɛyɛ ayile wɔ Ɛnwomenlelielɛ Kenle?”
40012011	Gyisɛse buale bɛ kɛ, “Bɛ nuhua boni yɛɛ saa ɔlɛ ye boane na ɔtɔ kuma nu Ɛnwomenlelielɛ Kenle a, ɔnrɛye ye a?
40012012	Sonla noko sonle bolɛ tɛla nane! Yemɔti yɛ mɛla ne ɛndua kɛ yɛmmaboa awie wɔ Ɛnwomenlelielɛ Kenle.”
40012013	Akee ɔzele nrenya ne kɛ, “Tenrɛ ɛ sa nu.” Nrenya ne denrɛle ɔ sa ne anu, na ɔyɛle kpalɛ kɛ ɔ sa ɛhendeɛ ne ala la.
40012014	Yemɔti Falasiima ne vindele na bɛhɔbɔle kpɔkɛ kɛ bɛku Gyisɛse.
40012015	Mɔɔ Gyisɛse nwunle kɛ bɛhɔ ɔ ti akpamo la, ɔvi ɛkɛ ne ɔyele ɔ nwo; na menli dɔɔnwo doale ye. Ɔyɛle bɛdabɛ mɔɔ bɛnde kpɔkɛ la ayile
40012016	na ɔbɔle bɛ nloa kɛ bɛmmaka bɛmaa bɛte ye nganeɛ.
40012017	Ɔyɛle ɛhye amaa mɔɔ Nyamenle kpɔmanvolɛ Ayezaya hanle la ayɛ nɔhalɛ kɛ:
40012018	“Bɛnlea, me sonvolɛ ne mɔɔ mekpa nu meye ye la ɛne, yemɔ a ɔle sonla mɔɔ mekulo ye na me nye die ɔ nwo a. Mebava me Sunsum meawula ye, na yeabɔ me ndɛnebualɛ ne nolo yeahile maanle maanle muala.
40012019	Ɔnrɛzu kpolera, yɛɛ ɔnrɛdeɛdea nu; awie ɛnrɛde ɔ ne wɔ gua zo.
40012020	Ɔnrɛbu baka mɔɔ bɛkposo ye la, yɛɛ ɔnrɛgua nzule senle mɔɔ asɛɛ ɛnlu la anu, kɔkpula kɛ ɔkɛmaa pɛlepɛlelilɛ kɛli konim,
40012021	na menli muala kɛnyia anyelazo wɔ ye nu.”
40012022	Menli bie vale nrenya bie mɔɔ sunsum ɛtane wɔ ɔ nwo na eza ɔle anyenzinliravolɛ nee mumule la rɛlɛle Gyisɛse. Gyisɛse yɛle ye ayile na nrenya ne dendɛle na ɔnwunle debie.
40012023	Ɛhye zinle menli ne anwo, na bɛbizale kɛ, “Asoo tɛ Devidi Ara ne ɛne?”
40012024	Noko mɔɔ Falasiima ne dele ɛhye la bɛzele kɛ, “Mbɔnsam kpanyinli ne mɔɔ bɛfɛlɛ ye Biyɛlezɛbɛle la ala a maa ye tumi mɔɔ ɔfa ɔtu mbɔnsam a.”
40012025	Gyisɛse nwunle bɛ adwenle la, ɔzele bɛ kɛ, “Maanle biala mɔɔ anu kɛhyɛ nwiɔ na bɛko bɛtia bɛ nwo la ɛngyinla, yɛɛ sua anzɛɛ abusua biala mɔɔ anu kɛhyɛ nwiɔ na bɛko bɛtia bɛ nwo la ɛngyɛ na yeabɔ.
40012026	Yemɔti saa Seetan ɔdaye noko ye belemgbunlililɛ ne anu ɛhyɛ nwiɔ, na bɛlɛko bɛatia bɛ nwo a, ɛnee ɔkile kɛ ɔnrɛgyinla.
40012027	Na saa mame, medua Biyɛlezɛbɛle anwo zo a metu mbɔnsam a, ɛnee nwane anwo zo a bɛ ɛdoavolɛma ne dua tu bɛ a? Mɔɔ bɛdabɛ bɛ ɛdoavolɛma ne yɛ la kile kɛ bɛvo.
40012028	Na saa medua Nyamenle Sunsum ne tumi zo a metu mbɔnsam a, ɛnee noko Anwuma Belemgbunlililɛ ne ɛdwu bɛ nwo ɛke dɛbadɛba.
40012029	“Awie biala ɛnrɛhola ɛnrɛwolo sonla mɔɔ anwo yɛ se la sua nu ɛnrɛva ye ninyɛne mɔɔ ɔlɛ la, kyesɛ ɔdumua ɔkyekye ye na yeahola yeawua ye.
40012030	“Awie biala mɔɔ ɛmboka me nwo la tia me, yɛɛ mɔɔ nee me ɛnguohua la sande nu.
40012031	Zɔhane ati meka meahile bɛ, bɛbava ɛtane mɔɔ menli yɛ, nee mgbane mgbane mɔɔ bɛkeha la bɛahyɛ bɛ; na mɔɔ kɛha ɛtane kɛtia Sunsum Nwuanzanwuanza ne la, bɛnrɛva bɛnrɛhyɛ ye.
40012032	Awie biala mɔɔ tendɛ tia medame, Sonla Ra la, bɛbava bɛahyɛ ye, na mɔɔ kɛdendɛ kɛtia Sunsum Nwuanzanwuanza ne la, bɛnrɛva bɛnrɛhyɛ ye wɔ ɛnɛ anzɛɛ kenle bie.
40012033	“Baka kpalɛ biala so ma kpalɛ, yɛɛ baka ɛtane biala so ma ɛtane. Baka ne ma a kile ye baka holɛ a.
40012034	Bɛmɛ ɛkyelebenle mralɛ! Bɛnle kpalɛ la ati bɛngola bɛnga edwɛkɛ kpalɛ. Ɔluakɛ mɔɔ ɛyi ɛbulu zo wɔ bɛ ahonle ne mɔ anu la a finde bɛ nloa a.
40012035	Sonlakpalɛ biala yɛ debie kpalɛ, yɛɛ sonlatane biala yɛ ninyɛndane.
40012036	“Meka meahile bɛ: Edwɛkɛ mgbane mgbane biala mɔɔ awie biala kɛha la ɔbabu nwolɛ mgbonda wɔ Ndɛnebualɛ Kenle ne.
40012037	Ɔluakɛ Nyamenle balua bɛdabɛ bɛ nloa edwɛkɛ zo a yeabua bɛ benle anzɛɛ yeabua bɛ ewule fɔlɛ a.”
40012038	Mɛla kilehilevolɛma bie mɔ nee Falasiima bie zele Gyisɛse kɛ, “Kilehilevolɛ, yɛkulo kɛ ɛyɛ nwanwane sɛkɛlɛneɛ bie ɛmaa yɛnea.”
40012039	Gyisɛse buale bɛ kɛ, “Adwuleso amra ye le munzule menli, bɛnze Nyamenle! Bɛbiza bɛanlea nwanwane sɛkɛlɛneɛ? Bɛnrɛnwu bie, kyesɛ Nyamenle kpɔmanvolɛ Dwona ɛdeɛ ne ala.
40012040	Kɛmɔ Dwona lile ewiazo nee nɔɔzo kenle nsa wɔ nyevizonle ne akunlu la, zɔhane ala yɛɛ medame, Sonla Ra, mebali ewiazo nee nɔɔzo kenle nsa wɔ azɛlɛ ti anu a.
40012041	Wɔ Ndɛnebualɛ Kenle ne Nenɛvɛma badwazo adoa bɛmɛ adwuleso amra, ɔboalekɛ Dwona edwɛkɛ ne manle bɛnlunle bɛ nwo; noko meka meahile bɛ, awie mɔɔ le kpole tɛla Dwona la wɔ ɛke!
40012042	Ndɛnebualɛ Kenle ne, Hyiba maanle nu belemgbunli raalɛ ne badwazo adoa bɛmɛ adwuleso amra, ɔboalekɛ ɔvi ye maanle nu wɔ nyiakɛ nehane ɔdiale dedee ɔradiele nrɛlɛbɛ ngilehilelɛ ɔvile Belemgbunli Sɔlɔmɔn ɛkɛ; noko meka meahile bɛ, awie mɔɔ le kpole tɛla Sɔlɔmɔn la wɔ ɛke!
40012043	“Saa sunsum ɛtane fi sonla nwo tu a, ɔkɔduolua ɛleka reresee kɛ ɔkpondɛ ɛleka yeabɔ ye nzeseɛ. Na saa yeannyia bie a,
40012044	ɔka ɔkile ɔ nwo kɛ, ‘Mesia meahɔ me sua dɛba ne mɔɔ mevi nu menvindele la anu.’ Ɔsia ɔba na ɔbanwu kɛ ɛhwee ɛnle nu, bɛkpoɔkpoa nu bɛyɛ nu bɔkɔbɔkɔ a,
40012045	akee ɔfinde na ɔkɔfa sunsum ɛtane nsuu mɔɔ le amumuyɛ tɛla ɔdaye mumua ne la ɔba na bɛbatɛnla ɛkɛ ne. Nzinlii sonla ɛhye akee sɛkye kpalɛ bɔkɔɔ tɛla alumua ne. Zɔhane ala yɛɛ ɔbazi adwuleso amra munzule anwo zo a.”
40012046	Mɔɔ Gyisɛse anloa wɔ zo ɔlɛtendɛ yeahile menli ne mɔ la, ɔ nli nee ɔ mediema mrenya ne mɔ rale alie nwo ɛkɛ ne na bɛhanle kɛ bɛkpondɛ ye bɛ nee ye adendɛ.
40012047	Yemɔti menli ne mɔ ko zele Gyisɛse kɛ, “Nea, ɛ nli nee ɛ mediema mrenya ne mɔ gyi alie nwo lɔ, na bɛkulo kɛ bɛ nee wɔ tendɛ.”
40012048	Gyisɛse buale kɛ, “Me nli a le nwane? Me mediema mrenya a le nwane mɔ?”
40012049	Akee ɔdendenle ɔ sa wɔ ye ɛdoavolɛma ne mɔ anwo na ɔhanle kɛ, “Bɛnlea, me nli nee me mediema ɛne.
40012050	Awie biala mɔɔ yɛ mɔɔ me Ze mɔɔ wɔ anwuma la kpondɛ la le me diema nrenya, me diema raalɛ, nee me nli.”
40013001	Kenle ko ne ala Gyisɛse vile sua nu ɛkɛ hɔle tandane ne anloa na ɔdɛnlanle aze kɛ ɔyɛ ngilehilelɛ.
40013002	Kɛmɔ menli mɔɔ yiale ɔ nwo ɛkɛ ne la zonle la ati ɔhɔdɛnlanle ɛlɛne nu, na menli ne gyinlanle tandane ne anloa diele ye.
40013003	Ɔvale mrɛlɛbulɛ ɔhanle edwɛkɛ dɔɔnwo ɔhilele bɛ. Ɔse, “Ɛyazonlɛnli bie hɔle kɛ ɔkagua ma.
40013004	Mɔɔ ɔgua ma ne la, bie guale adenle nu, na nloma rasusole.
40013005	Bie guale azɛlɛ mɔɔ awolɛ dɔɔnwo wɔ nu la azo, ɛleka mɔɔ ndɛtɛlɛ anzo la, na ma ne fifile ndɛndɛ, ɔluakɛ azɛlɛ ne ɛmpi.
40013006	Na mɔɔ ewia bɔle la, bɛyelale, ɔluakɛ bɛ ndinli ne mɔ andwu azɛlɛ bo kpalɛ.
40013007	Ma ne bie noko guale mbowule nu, na mbowule ne nyinle hedale bɛ nwo zo,
40013008	yɛɛ ma ne bie guale azɛlɛ kpalɛ zo, na bɛfifile bɛzole ma, bie mɔnwo ɛya, bie mɔnwo abulasia, yɛɛ bie mɔnwo abulasa.”
40013009	Gyisɛse dwulale ye edwɛkɛ ne zɛhae, “Mɔɔ lɛ ɛnzonlɛ la ɛdie!”
40013010	Nzinlii ɛdoavolɛma ne rale Gyisɛse anwo ɛkɛ ne rabizale ye kɛ, “Duzu ati a saa ɛtendɛ wɔahile menli ne mɔ a ɛbu ye mrɛlɛ nu ɛ?”
40013011	Gyisɛse buale kɛ, “Anwuma Belemgbunlililɛ ne anwo edwɛkɛ ne mɔɔ vea la, bɛmɛ yɛɛ bɛmaa bɛ nwolɛ adenle kɛ bɛde ɔ bo a, na ɔnle zɔhane ɔmmaa menli mɔɔ ɛha la.
40013012	Ɔluakɛ mɔɔ lɛ bie la bɛkɛmaa ye bie dɔɔnwo bɛkɛboka nwolɛ, na mɔɔ ɛnlɛ bie la bɛkɛlie ekyi ne bɔbɔ mɔɔ ɔlɛ la ɔ sa nu.
40013013	Metendɛ mekile menli ne mɔ wɔ mrɛlɛ nu, ɔboalekɛ bɛnea, noko bɛnnwu debie, bɛtie, noko bɛnde ɔ bo.
40013014	Yemɔti mɔɔ Nyamenle kpɔmanvolɛ Ayezaya hanle la ɛmkpa bɛ nwo ɛlɛ kɛ: ‘Bɛbadie, noko bɛnrɛde ɔ bo; bɛbanlea, noko bɛnrɛnwu ɛhwee.
40013015	Ɔluakɛ menli ɛhye mɔ ɛsolo, bɛduodua bɛ nzo yɛɛ bɛmuomua bɛ nye. Saa tɛ ye zɔhane a, anrɛɛ bɛ nye kɛnwu debie, bɛ nzo kɛde edwɛkɛ, bɛ adwenle kɛde edwɛkɛ bo, na bɛkɛzia bɛkɛra bɛkɛmaa menwɔyɛ bɛ ayile.’
40013016	“Na bɛmɛ, bɛ ti ɛyɛ boɛ kpole! Bɛ nye nwu debie, yɛɛ bɛ nzo te edwɛkɛ.
40013017	Meka meahile bɛ: Nyamenle kpɔmanvolɛma dɔɔnwo nee Nyamenle menli ne dɔɔnwo hulole kɛ anrɛɛ bɛkɛnwu ninyɛne mɔɔ bɛmɛ bɛnwu bɛ la, noko bɛannwu bɛ; anzɛɛ anrɛɛ bɛkɛde mɔɔ bɛmɛ bɛte la, noko bɛande.
40013018	“Akee bɛdie ma ɛlualɛ nwo ɛrɛlɛ ne abo.
40013019	Saa awie te Belemgbunlililɛ ne anwo edwɛkɛ na yeande ɔ bo a, ɔle kɛ ma ne mɔɔ guale adenle ne anu la. Amumuyɛnli ne ba na ɔbaye mɔɔ bɛlua ye wɔ ye adwenle nu la ɔkɔ.
40013020	Ma ne mɔɔ guale azɛlɛ ne mɔɔ awolɛ wɔ nu la azo la gyi ɛkɛ maa bɛdabɛ mɔɔ bɛte edwɛkɛ ne a ɛkɛ ne ala bɛfa fɛlɛkolilɛ bɛdie la.
40013021	Noko edwɛkɛ ne ɛnzɔ ndinli wɔ bɛ nu la ati, ɔngyinla ɔngyɛ. Saa ɔlua edwɛkɛ ne ati bɛyɛ bɛ kpɔdekpɔde anzɛɛ bɛnwu amaneɛ a, ɛnee ɛkɛ ne ala bɛkpo aze.
40013022	Ma ne mɔɔ guale mbowule nu la gyi ɛkɛ maa menli mɔɔ tie edwɛkɛ ne noko aleɛabo ɛbɛlabɔlɛ nwo adwenleadwenle nee anwonyia ɛhulolɛ nwo adwenle fo edwɛkɛ ne azo, na bɛnzo ma la.
40013023	Na ma ne mɔɔ guale azɛlɛ kpalɛ zo la a le bɛdabɛ mɔɔ bɛtie edwɛkɛ ne na bɛte ɔ bo la. Nɔhalɛ, ɛhye mɔ so ma: bie mɔnwo ɛya, bie mɔnwo abulasia yɛɛ bie mɔnwo abulasa.”
40013024	Gyisɛse eza bule bɛ ɛrɛlɛ bieko kɛ, “Anwuma Belemgbunlililɛ ne le kɛ nrenya bie mɔɔ luale ma kpalɛ wɔ ye ɛya nu la.
40013025	Nɔe ne mɔɔ ɛnee menli ɛdeda la, kpɔvolɛ raluale ndile wɔ ɛya ne anu na ɔhɔle.
40013026	Mɔɔ bɛfifile na bɛvieviale mralɛ la, ndile ne yele ɔ nwo.
40013027	Ɛya menle ne gyimayɛvoma ne mɔ ko zele ye kɛ, ‘Yɛmenle, ma kpalɛ a yɛluale bɛ wɔ ɛya ye anu a, na ndile ye noko vi nienwu?’
40013028	Na ɔbuale kɛ, ‘Kpɔvolɛ a ɛrayɛ ɛhye a.’ Ye sonvolɛma ne mɔ zele ye kɛ, ‘Ɛnee maa yɛhɔdudu bɛ yɛgua.’ Ɔbuale bɛ kɛ,
40013029	‘Kyɛkyɛ, ɔluakɛ saa bɛannea ye boɛ a, mɔɔ bɛlɛtudu ndile ne la, bɛbadudu ma kpalɛ ne noko.
40013030	Bɛgyakyi bɛ bɛmaa bɛbɔ nu bɛnyi ɔhɔdwu ɛbuhenle ne, na mebaze menli mɔɔ bu la kɛ: Bɛlumua bɛdudu ndile ne na bɛkyekye bɛ avile bɛyela bɛ, na bɛbu abɛlɛ ne bɛgua me bonwolo ne azo.’ ”
40013031	Gyisɛse bule bɛ ɛrɛlɛ bieko kɛ, “Anwuma Belemgbunlililɛ ne le kɛ ma ekyi bie mɔɔ nrenya bie luale wɔ ye ɛya nu la.
40013032	Mekɛ mɔɔ ɔdua la ɛnee ɔle ma nretee kpalɛ kpalɛ, noko ɔnyinle ɔyɛle baka kpole ɔdɛlale mbaka dɔɔnwo, na nloma rayɛle bɛ sane wɔ ye ngane ne mɔ anu.”
40013033	Gyisɛse bule ɛrɛlɛ bieko kɛ, “Anwuma Belemgbunlililɛ ne le kɛ mgbɔvonle mɔɔ raalɛ fa wula ɛdɔkɛ nu fɔtɔ la. Ɔmaa ɛdɔkɛ ne amuala tu.”
40013034	Gyisɛse hanle ɛhye mɔ amuala wɔ mrɛlɛ nu a hilele menli ne a. Na yeangoati mrɛlɛ nwo yeandendɛ yeangile bɛ ɛlɛ.
40013035	Ɔyɛle ye zɔhane amaa mɔɔ Nyamenle kpɔmanvolɛ ne hanle la ayɛ nɔhalɛ kɛ, “Mebadendɛ meahile bɛ wɔ mrɛlɛ nu. Mebaha ninyɛne mɔɔ sumunli kɛ aleɛ ye bɔle ɔ bo la bɛtɛtele bie la anwo edwɛkɛ meahile bɛ.”
40013036	Gyisɛse gyakyile menli dɔɔnwo ne manle bɛhɔle sua nu. Ye ɛdoavolɛma ne rale ɔ nwo ɛkɛ ne razele ye kɛ, “Kile yɛ ɛya ne anu ndile ne ɛrɛlɛ ne abo.”
40013037	Gyisɛse buale bɛ kɛ, “Ma kpalɛ duavolɛ ne a le Sonla Ra ne;
40013038	ɛya ne a le ewiade; ma kpalɛ ne a le Belemgbunlililɛ ne amra; ndile ne a le Amumuyɛnli ne amra.
40013039	Kpɔvolɛ ne mɔɔ luale bɛ la a le Abɔnsam. Ɛbuhenle ne a le ewiade awieleɛ, yɛɛ menli mɔɔ bu bɛyɔba ne la a le Nyamenle soanvolɛma.
40013040	Kɛmɔ bɛdudule ndile ne na bɛyelale bɛ senle nu la, zɔhane ala yɛɛ ewiade awieleɛ bayɛ a.
40013041	Sonla Ra ne bamaa ye soanvolɛma araboɔboa bɛdabɛ mɔɔ bɛtwehwe menli bɛkɔ ɛtane nu nee bɛdabɛ mɔɔ bɛyɛ amumuyɛ la kɔsɔɔti anloa,
40013042	na bɛavuandi bɛ bɛagua sendɔlɔra ne anu, ɛkɛ ne yɛɛ menli bazu adedɛ bɛ nwo bonrane nu a.
40013043	Na Nyamenle menli ne bada kɛ sɛnzɛne wɔ bɛ Ze mɔɔ wɔ anwuma la Belemgbunlililɛ ne abo. Mɔɔ lɛ ɛnzonlɛ la ɛdie!
40013044	“Anwuma Belemgbunlililɛ ne le kɛ kpɔba bie mɔɔ vea azɛlɛ bie abo la. Saa awie kɔnwu ye a, ɔkeda zolɛ na ɔfa fɛlɛkolilɛ ɔkɔtɔne ɔ nwo ninyɛne kpokpoti na ɔfa ezukoa ne mɔɔ ɔkɛnyia ye la ɔbatɔ azɛlɛ ne.
40013045	“Bieko, Anwuma Belemgbunlililɛ ne le kɛ gualilɛnli mɔɔ ɛlɛkpondɛ ezukoa awolɛ mɔɔ sonle bolɛ la adɔ la.
40013046	Mekɛ mɔɔ ɔkɛnwu bie mɔɔ sonle bolɛ kpalɛ la, ɔkɔtɔne ɔ nwo ninyɛne kpokpoti na ɔfa ezukoa mɔɔ ɔkɛnyia ye la ɔbatɔ bolɛ ne.
40013047	“Anwuma Belemgbunlililɛ ne le kɛ avonle mɔɔ bɛdo ye wɔ tandane ne anu la. Ɔkye fɛlɛ ngakyile dɔɔnwo.
40013048	Saa avonle ne kye bie a menli ne twehwe ba aze, bɛkpa fɛlɛ mɔɔ bɛhye bɛ la anu, bɛgua kpalɛ ne wɔ bɛ bokiti ne anu, na bɛfuandi mɔɔ anwo ɛngyia bɛ la bɛgua.
40013049	Zɔhane ala yɛɛ ewiade awieleɛ bayɛ a; Nyamenle soanvolɛma barakpa amumuyɛma avi kpalɛma anu,
40013050	na bɛavuandi amumuyɛma ne bɛagua sendɔlɔra ne anu. Ɛkɛ ne yɛɛ menli bazu adedɛ bɛ nwo bonrane nu a.”
40013051	Gyisɛse bizale ye ɛdoavolɛma ne kɛ, “Asoo bɛte ɛhye mɔ amuala abo?” Bɛbuale kɛ, “Ɛhɛe.”
40013052	Na ɔzele bɛ kɛ, “Zɔhane ati mɛla kilehilevolɛ biala mɔɔ bɛtete ye wɔ Anwuma Belemgbunlililɛ ne anwo la le kɛ awuke zo neavolɛ mɔɔ ye ninyɛne fofolɛ nee dɛba fi ye gya nu finde la.”
40013053	Mɔɔ Gyisɛse wiele mrɛlɛ ne mɔ bu la ɔvile ɛkɛ ne,
40013054	na ɔrale ɔdaye ye sua zo. Ɔhilehilele wɔ bɛ nyianu sua ne anu, na ɔzinle bɛdabɛ mɔɔ bɛdiele ye la anwo. Na bɛbizale kɛ, “Nienwu a nrenya ye zukoale ye nrɛlɛbɛ ɛhye nee nwanwane gyima ye ɛyɛlɛ a?
40013055	Tɛ kapentanli ne ara nrenya ne ɛ? Tɛ ɔ nli a le Mɛle, yɛɛ tɛ ɔ mediema mrenya a le Gyemise, Dwosefi, Saemɔn, yɛɛ Dwudase?
40013056	Tɛ ɔ mediema mraalɛ a yɛ nee bɛ wɔ ɛke la? Ɛnee nienwu a ɔzukoale ɛhye mɔ amuala a?”
40013057	Yemɔti bɛkpole ye. Gyisɛse zele bɛ kɛ, “Bɛdi Nyamenle kpɔmanvolɛ biala eni wɔ ɛleka biala, kyesɛ ɔdaye ye sua zo nee ye abusua nu ala.”
40013058	Na yeanyɛ nwanwane gyima kpaziwɔkɛ biala wɔ ɛkɛ ne, ɔboalekɛ bɛanlie ye bɛanli.
40014001	Mekɛ ne anu ala Hɛlɔdo mɔɔ ɛnee le amɛnlado mɔɔ sie Galeli maanle ne la dele Gyisɛse nganeɛ,
40014002	na ɔzele ye sonvolɛma ne kɛ, “Dwɔn Sɔnevolɛ ne ala a ɛzia ɛra ngoane nu bieko la, yemɔti a ɔlɛdi tumi gyima mgbole ɛhye mɔ a.”
40014003	Na yemɔ a le kɛ, Hɛlɔdo manle bɛhyele Dwɔn, bɛguale ye nwɔnzɔnwɔnzɔ na bɛdole ye efiade. Ɔ diema Felepe aye Hɛlɔdease ati a ɔyɛle ɛhye a,
40014004	ɔluakɛ Dwɔn hanle hilele ye fane dɔɔnwo kɛ, “Ɔnle amaamuo kpalɛ kɛ ɛkɛgya Hɛlɔdease.”
40014005	Yemɔti Hɛlɔdo dwenlenle nwo kɛ ɔku Dwɔn, noko ɛnee ɔsulo Dwuuma ne, ɔluakɛ ɛnee bɛva Dwɔn kɛ ɔle Nyamenle kpɔmanvolɛ.
40014006	Kenle ko Hɛlɔdo awolɛ kenle dwule na ɔdi ye ɛvoyia la, Hɛlɔdease ara raalɛ ne razile agole lieliele menli ne anye. Hɛlɔdo anye liele ye agolezilɛ ne anwo kpole,
40014007	na ɔhanle ndane ɔbɔle ye ɛwɔkɛ kɛ debie biala mɔɔ ɔkɛbiza la ɔkɛva ɔkɛmaa ye.
40014008	Kakula raalɛ ne hɔbizale ɔ nli Hɛlɔdease adwenle la, ɔzele ye kɛ ɔbiza ɔlie Dwɔn Sɔnevolɛ ne ati. Na kakula ne hɔhanle hilele Hɛlɔdo kɛ, “Medie Dwɔn Sɔnevolɛ ne ati wɔ apawa nu ɛke kɛkala.”
40014009	Nyane hanle belemgbunli ne, noko kɛmɔ yeha ndane wɔ ye nyɛvolɛ ne mɔ anyunlu la ati, ɔhanle kɛ bɛyɛ mɔɔ kakula raalɛ ne kpondɛ la bɛmaa ye.
40014010	Yemɔti Hɛlɔdo manle bɛhɔpɛle Dwɔn ati wɔ efiade ne.
40014011	Bɛvale tile ne bɛdole apawa nu bɛrɛlɛle kakula raalɛ ne, na ɔdaye noko ɔvale ɔhɔmanle ɔ nli.
40014012	Dwɔn ɛdoavolɛma ne raliele funli ne hɔziele ye, na bɛhɔbɔle Gyisɛse amaneɛ.
40014013	Mɔɔ Gyisɛse dele Dwɔn Sɔnevolɛ ne ewule amaneɛ la, ɔvole ɛlɛne nu ɔvile ɛkɛ ne, ɔ ngomekye ɔhɔle ɛleka bie mɔɔ ɛkɛ ne le sulokoko la. Menli ne dele la, bɛvi bɛ azua ne mɔ azo bɛvale aze bɛdoale ye.
40014014	Gyisɛse tolole rale azule ne anloa na ɔnwunle menli dɔɔnwo ne la, ɔlile bɛ nwo nyane na ɔyɛle wuleravolɛma mɔɔ wɔ nu la ayile ɔmanle bɛdele kpɔkɛ.
40014015	Ɔdwule nɔsolɛ nu la, ye ɛdoavolɛma ne rahanle hilele ye kɛ, “Aleɛ asɛɛ ɛdwo, yɛɛ ɛke noko ɛmbikye sua zo; yemɔti maa menli ne adenle maa bɛhɔ namunamu ne mɔ azo bɛhɔkpondɛ debie bɛli.”
40014016	Gyisɛse zele bɛ kɛ, “Ɔngyia kɛ bɛkɛhɔ; bɛdabɛ bɛmaa bɛ debie bɛli.”
40014017	Bɛbuale ye kɛ, “Yɛnlɛ debie biala wɔ ɛke kɛ kpanwo mumua nnu yɛɛ fɛlɛ nwiɔ ala.”
40014018	Gyisɛse zele bɛ kɛ, “Bɛva bɛrɛlɛ me.”
40014019	Akee ɔmanle menli ne mɔ dɛnlanle aze wɔ ndile ne azo, ɔvale kpanwo mumua nnu ne nee fɛlɛ nwiɔ ne; ɔnleanle anwuma na ɔyɛle Nyamenle mo. Ɔbubule nuhua na ɔvale ɔmanle ye ɛdoavolɛma ne, na ɛdoavolɛma ne vale manle menli ne.
40014020	Na bɛ muala bɛlile na bɛ ko yile. Nzinlii ɛdoavolɛma ne sesale ɔ bo zo ne ahɛndɛne bulu nee nwiɔ.
40014021	Na bɛdabɛ mɔɔ bɛlile la, saa ɛye mraalɛ nee ngakula ne mɔ nu a, bɛlua mrenya kɛyɛ apenle nnu.
40014022	Akee Gyisɛse manle ye ɛdoavolɛma ne vole ɛlɛne nu na bɛlumuale ɔ nyunlu wɔ tandane ne anzi lɔ, na yemɔ ɔnleanle ɔmanle menli ne zandele.
40014023	Mɔɔ menli ne hɔle la, ɔdaye ɔ ngome ɔhɔle boka ne azo kɛ ɔkazɛlɛ. Aleɛ muanle nwo la, ɛnee yeha ɔdaye ɔ ngome ala wɔ ɛkɛ ne;
40014024	zɛhae mekɛ ne anu ɛnee ɛlɛne ne ɛhɔ moa na azudulɛ ne bɔ ye mgbaka, ɔluakɛ ɛnee anwoma ne bɔ tia ye.
40014025	Mɔɔ ɔdwule akɔlɛmɔleɛ la, Gyisɛse diale azule ne anye na ɔrale bɛ nwo ɛkɛ ne.
40014026	Mɔɔ ɛdoavolɛma ne nwunle ye kɛ ɔlɛtia azule ne anye yeara la, ɛzulolɛ hanle bɛ na bɛdeɛdeanle nu bɛzele kɛ, “Nwomenle o, nwomenle o!”
40014027	Na ɛkɛ ne ala Gyisɛse zele bɛ kɛ, “Bɛmmasulo, bɛha bɛ ahonle bɛdo azule nu na medame ɔ.”
40014028	Pita hanle kɛ, “Awulae, saa ɛdawɔ amgba a, ɛnee maa adenle maa medame mendia azule ye anye membɛla ɛ nwo ɛkɛ.”
40014029	Gyisɛse zele ye kɛ, “Bɛla!” Yemɔti Pita vi ɛlɛne ne anu dwule na ɔbɔle ɔ bo kɛ ɔtia azule ne anye yeahɔ Gyisɛse anwo lɔ.
40014030	Na mɔɔ ɔnwunle kɛ anwoma ne anloa yɛ se la, ye ahonle dule, na ɔbɔle ɔ bo kɛ ɔnoma. Na ɔdeanle nu kɛ, “Awulae, die me!”
40014031	Ɛkɛ ne ala Gyisɛse denrɛle ɔ sa zɔle ye na ɔzele ye kɛ, “O nrenyakpa, wɔ diedi le ekyi! Duzu ati a ɛ ti anu yɛle wɔ kesee ɛ?”
40014032	Bɛ mu nwiɔ bɛvole ɛlɛne ne anu, na anwoma ne gyinlanle.
40014033	Na ɛdoavolɛma ne mɔɔ wɔ ɛlɛne ne anu la rayeyɛle Gyisɛse zele kɛ, “Nɔhalɛ, wɔmɔ a ɛle Nyamenle Ara ne!”
40014034	Gyisɛse nee ye ɛdoavolɛma ne pɛle tandane ne hɔle Gɛnɛzalɛte,
40014035	na menli mɔɔ wɔ ɛkɛ ne la nwunle ye. Yemɔti bɛmanle bɛhɔvale wuleravolɛma mɔɔ wɔ namunamu nee azua mɔɔ bikye ɛkɛ ne la azo la bɛrale na
40014036	bɛzɛlɛle Gyisɛse kɛ ɔmaa wuleravolɛma ne adenle ɔmaa bɛva bɛ sa bɛha ye tɛladeɛ ne anloa bɔbɔ ala. Na bɛdabɛ mɔɔ bɛvale bɛ sa bɛhanle ye tɛladeɛ ne la amuala dele kpɔkɛ.
40015001	Falasiima bie nee mɛla kilehilevolɛma mɔɔ vi Gyɛlusalɛm la rayiale Gyisɛse na bɛbizale ye kɛ,
40015002	“Duzu ati a wɔ ɛdoavolɛma ne ɛnli ngilehilelɛ ne mɔɔ yɛ nlenya mɔ ɛva ɛgyakyi yɛ la azo ɛ? Bɛnnrinzi bɛ sa anwo wɔ adenle kpalɛ zo na bɛali debie.”
40015003	Gyisɛse buale bɛ kɛ, “Na bɛdabɛ noko kɛmɔti a bɛnli Nyamenle mɛla ne azo na bɛdi bɛdabɛ bɛ ngilehilelɛ ne anzi ɛ?
40015004	Ɔluakɛ Nyamenle se, ‘Di ɛ ze nee ɛ nli eni’, na ‘awie biala mɔɔ kɛha edwɛkɛ ɛtane kɛhile ɔ ze anzɛɛ ɔ nli la, ɔwɔ kɛ bɛku ye.’
40015005	Noko bɛmɛ bɛse, ‘Saa awie lɛ debie mɔɔ ɔkola ɔfa ɔboa ɔ ze anzɛɛ ɔ nli a ɔyɛ boɛ, na ɔka kɛ: Mɔɔ ɛkɛnyia ye wɔ me ɛkɛ ne la, meva mebɔ azu memaa Nyamenle a,
40015006	ɛnee ɔngyia kɛ ɔkɛli ɔ ze eni.’ Zɔhane ati bɛva bɛ amaamuo zɛhae bɛdu Nyamenle Edwɛkɛ ne bɛgua.
40015007	Bɛmɛ nabalabama! Ayezaya nwunle ye bɔkɔɔ yɛɛ ɔhanle ye wɔ bɛ nwo a. Ɔse,
40015008	‘Nyamenle se: Menli ɛhye mɔ fa bɛ nloa babonle mgbane kanvo me, na bɛ ahonle ɛdeɛ, ɔmbikye me.
40015009	Bɛ ɛzonlenlɛ ne le mgbane, ɔluakɛ bɛkilehile mɔɔ menli ɛhyehyɛ la kɛ asɛɛ me mɛla ɔ!’ ”
40015010	Akee Gyisɛse vɛlɛle menli dɔɔnwo ne wɔ ɔ nwo ɛkɛ na ɔzele bɛ kɛ, “Bɛdie ɛhye boɛ!
40015011	Tɛ mɔɔ kɔ sonla nloa nu la a gua ɔ nwo evinli a, na mɔɔ vi ɔ nloa nu finde la a gua ɔ nwo evinli a.”
40015012	Nzinlii, ɛdoavolɛma ne rale Gyisɛse anwo ɛkɛ rahanle hilele ye kɛ, “Asoo ɛze kɛ mɔɔ ɛhanle la manle Falasiima ne ati zile aze?”
40015013	Gyisɛse buale kɛ, “Baka biala mɔɔ tɛ Egya mɔɔ wɔ anwuma la a luale la bɛbadu ye bɛado aze.
40015014	Bɛgyakyi bɛ! Bɛle mgbanyinli anyenzinliravolɛma mɔɔ kile anyenzinliravolɛma adenle a; anyenzinliravolɛ kile anyenzinliravolɛ adenle a, bɛ mu nwiɔ bɛgua kuma nu!”
40015015	Na Pita hanle kɛ, “Kile yɛ ɛrɛlɛ ne abo.”
40015016	Gyisɛse zele bɛ kɛ, “Na ɛnɛ nee ɛnɛ bɛdabɛ noko bɛnlɛ ndelebɛbo kɛ menli ɛhendeɛ ne mɔ la ɔ?
40015017	Bɛnwu ye kɛ debie biala mɔɔ sonla kɛva kɛwula ɔ nloa anu la kɔ ɔ kunlu na ɔfa ye aze ɔse.
40015018	Na mɔɔ vi bɛ nloa nu finde la vi ahonle nu, na bɛmɛ yɛɛ bɛgua sonla nwo evinli a.
40015019	Ɔluakɛ ahonle nu yɛɛ adwenle ɛtane mɔɔ le kɛ sonla ɛhunlɛ, awuvolɛvalɛ, adwɔmanebɔlɛ, awule ɛyɛlɛ, daselɛ adalɛ ɛlilɛ, yɛɛ nwondomgbɔ ɛpɛlɛ vi ba a.
40015020	Ninyɛne ɛhye mɔ a gua sonla nwo evinli a, na bɛ sa anwo evinli mɔɔ bɛfa bɛali debie la ɛngua bɛ nwo evinli.”
40015021	Gyisɛse vile ɛkɛ ne na ɔhɔle azuamgbole Taya nee Saedɛn afoa nu nehane.
40015022	Raalɛ bie mɔɔ boka maanyɛlɛ fane ne mɔɔ bɛfɛlɛ ye Keena la anwo, na ɔvi maanzinli ne anu la rale Gyisɛse anwo ɛkɛ rahanle hilele ye kɛ, “Yɛmenle, Devidi ara! Nwu me anwunvɔne! Sunsum ɛtane bie ɛlɛgyegye me ra raalɛ, na kɛkala ɔyɛ se kpalɛ kpalɛ.”
40015023	Na Gyisɛse andɛne ye zo. Na ye ɛdoavolɛma ne rale rabodole ye kɛ, “Nea raalɛ ye maa ɔhɔ na ɔdoa yɛ ɔlɛyɛ alɛra!”
40015024	Gyisɛse buale kɛ, “Bɛzoanle me wɔ mboane ne mɔɔ wɔ Yizilayɛ na bɛminli la angome anwo.”
40015025	Raalɛ ne radule dɔle Gyisɛse agyakɛ anu bodole ye kɛ, “Yɛmenle, mesɛlɛ wɔ, boa me!”
40015026	Gyisɛse buale ye kɛ, “Ɔnle kpalɛ kɛ bɛkɛva aleɛ mɔɔ bɛfa bɛamaa ngakula ne mɔ la bɛkɛmaa ahwea.”
40015027	Raalɛ ne zele ye kɛ, “Yɛmenle, ɔle zɔhane, noko akee ahwea ne mɔ bɔbɔ di mgbokpoloka ne mɔɔ vi bɛ menle ɛkponle ne azo gua aze la.”
40015028	Gyisɛse buale ye kɛ, “Ɛle raalɛ mɔɔ wɔ diedi le kpole kpalɛ a. Mɔɔ ɛkpondɛ la ɛyɛ ɛkɛ ɛmaa wɔ.” Na raalɛ ne ara raalɛ ne dele kpɔkɛ ɛkɛ ne ala.
40015029	Gyisɛse vile ɛkɛ, ɔsianenle Galeli Tandane ne, ɔhɔvole boka bie na ɔdɛnlanle aze.
40015030	Menli dɔɔnwo kpalɛ vale abuburama, anyenzinliravolɛma, mumule, yɛɛ bɛdabɛ mɔɔ ewule ngakyile ɛha bɛ la amuala raguale Gyisɛse agyakɛ anu, na ɔyɛle bɛ muala ayile.
40015031	Mɔɔ menli ne nwunle kɛ mumule ɛlɛtendɛ, abubura ɛlɛtia, mɔɔ ɛdwidwe la anwo ɛza, na anyenzinliravolɛ nwu debie la, ɔzinle bɛ nwo, na bɛyele Yizilayɛ Nyamenle ne ayɛlɛ.
40015032	Gyisɛse vɛlɛle ye ɛdoavolɛma ne na ɔzele bɛ kɛ, “Menli ye anwo yɛ me alɔbɔlɛ, ɔluakɛ bɛ nee me ɛradɛnla ɛke kenle nsa, yɛɛ bɛtɛdile debie. Mengulo kɛ bɛfa bɛ ko mgbane bɛsia bɛkɔ, anrɛɛ bɛ nye zo kɛbulu bɛ wɔ adenle nu.”
40015033	Ye ɛdoavolɛma ne bizale ye kɛ, “Ɛnee nienwu a yɛkɛnyia aleɛ wɔ fienemgbole ye anu yɛkɛmaa menli ɛwolaa ɛhye kɛli, bɛ ko kɛyi a?”
40015034	Gyisɛse bizale bɛ kɛ, “Kpanwo nyɛ a bɛlɛ a?” Bɛbuale kɛ, “Kpanwo mumua nsuu yɛɛ fɛlɛ ekyi.”
40015035	Gyisɛse manle menli ne dɛnlanle aze.
40015036	Akee ɔvale kpanwo mumua nsuu ne nee fɛlɛ ne, ɔyɛle Nyamenle mo na ɔbubule nuhua ɔvale ɔmanle ɛdoavolɛma ne, na ɛdoavolɛma ne vale manle menli ne lile.
40015037	Bɛ muala bɛlile bɛ ko yile. Na ɛdoavolɛma ne sesale ɔ bo zo mgbokpoloka ne ahɛndɛne nsuu tetɛkɛɛ.
40015038	Menli mɔɔ lile la, saa ɛye mraalɛ nee ngakula mɔɔ wɔ nu la nu a, bɛle mrenya apenle nna.
40015039	Akee Gyisɛse gyakyile bɛ adenle na ɔvole ɛlɛne nu ɔhɔle Magadan maanzinli nu.
40016001	Falasiima nee Sadusiima bie rale Gyisɛse ɛkɛ radole ye agyiba kɛ ɔyɛ nwanwane sɛkɛlɛneɛ ɔmaa bɛnlea, ɔva ɔhile kɛ Nyamenle die mɔɔ ɔlɛyɛ la to nu.
40016002	Gyisɛse buale kɛ, “Saa sɛnzɛne ne ɛlɛkɔ ahɔdɔ a ɛnee bɛse, ‘Maanle nu bayɛ kɛnlɛma, ɔluakɛ anwomanyunlu le yɔɔnwo.’
40016003	Nwonlomɔ mangyee ne noko ɛnee bɛse, ‘Ezule badɔ, ɔluakɛ anwomanyunlu ɛbolo, ɛlu.’ Bɛkola bɛnea anwomanyunlu bɛka maanle nu edwɛkɛ, na bɛngola bɛngile sɛkɛlɛneɛ mɔɔ fane mekɛ ɛhye mɔ anwo la abo!
40016004	Adwuleso amra munzule mɔɔ ɛnze Nyamenle a! Bɛbiza me bɛanlea nwanwane sɛkɛlɛneɛ? Bɛnrɛnwu bie! Mɔɔ bɛkɛnwu ye la ala a le Dwona ɛdeɛ ne.” Na Gyisɛse vile bɛ nwo ɛkɛ ne hɔle.
40016005	Mɔɔ ɛdoavolɛma ne pɛle tandane ne hɔle ɔ nzi lɔ la, bɛhakyele kɛ bɛ rɛle vile na bɛanva kpanwo.
40016006	Gyisɛse zele bɛ kɛ, “Bɛnlea bɛ nwo boɛ wɔ Falasiima nee Sadusiima mgbɔvonle ne anwo.”
40016007	Ɛdoavolɛma ne bɔle ɔ bo kɛ bɛdwenledwenle nwolɛ kɛ, “Ɛnee kpanwo mɔɔ yɛanva yɛamba la ati a ɔlɛka ɛhye a?”
40016008	Gyisɛse nwunle mɔɔ bɛlɛkeha la na ɔbizale bɛ kɛ, “Duzu ati a bɛlɛsu bɛ nwo kpolera wɔ kpanwo mɔɔ bɛanva la anwo ɛ? Bɛ diedi le ekyi!
40016009	Ɛnɛ nee ɛnɛ bɛtɛnyianle ndelebɛbo ɔ? Bɛngakye mekɛ mɔɔ membubule kpanwo mumua nnu ne anu memanle mrenya apenle nnu ne la ɔ?
40016010	Na kpanwo mumua nsuu ne mɔɔ menvale memanle mrenya apenle nna ne la noko ɛ? Ahɛndɛne nyɛ a ɔ bo zo mgbokpoloka ne yɛle a?
40016011	Kɛmɔti a bɛnde ɔ bo kɛ tɛ kpanwo a melɛka nwolɛ edwɛkɛ meahile bɛ a? Bɛnlea bɛ nwo boɛ wɔ Falasiima nee Sadusiima mgbɔvonle ne anwo!”
40016012	Akee ɛdoavolɛma ne dele ɔ bo kɛ tɛ mgbɔvonle mɔɔ bɛfa bɛwula ɛdɔkɛ nu la a ɔlɛka nwolɛ edwɛkɛ a, na ɔlɛka Falasiima nee Sadusiima ngilehilelɛ ɛtane ne anwo edwɛkɛ.
40016013	Gyisɛse hɔle Felepe Sizalia afoa nu la, ɔbizale ye ɛdoavolɛma ne kɛ, “Menli se medame Sonla Ra ne a le nwane?”
40016014	Bɛbuale ye kɛ, “Bie mɔ se Dwɔn Sɔnevolɛ ne ɔ, bie mɔ se Yilaegya ɔ, yɛɛ bie mɔ noko se Gyɛlɛmaya anzɛɛ Nyamenle kpɔmanvolɛma ne mɔ ko ɔ.”
40016015	Gyisɛse bizale bɛ kɛ, “Na bɛdabɛ noko kɛ bɛse ɛ?”
40016016	Saemɔn Pita buale kɛ, “Wɔmɔ a ɛle Kelaese ne, mɔɔ le tease Nyamenle ne Ara ne.”
40016017	Gyisɛse buale ye kɛ, “Dwɔn ara Saemɔn, nyilalɛ ɛha wɔ. Ɔluakɛ tɛ sonla yɛɛ ɛye nɔhalɛ ɛhye ɛhile wɔ a, na Egya mɔɔ wɔ anwuma la ɔ.
40016018	Yemɔti meka meahile wɔ, Pita, ɛle bodane, kɛmɔ wɔ duma ne abo kile la; wɔ bodane ɛhye azo yɛɛ mebazi me asɔne ne a, na ewule tumi bɔbɔ ɛnrɛhola ɔ nwo zo fo.
40016019	Mebava Anwuma Belemgbunlililɛ ne azanvɛ ne meawula ɛ sa nu; mɔɔ ɛkɛkyekye ye wɔ aze ɛke la, bɛkɛkyekye ye wɔ anwuma lɔ, mɔɔ ɛkɛtulu ye wɔ aze ɛke noko la, bɛkɛtulu ye wɔ anwuma lɔ.”
40016020	Akee Gyisɛse bɔle ye ɛdoavolɛma ne mɔ anloa kɛ bɛmmaka bɛkile awie biala kɛ yemɔ a ɔle Kelaese ne.
40016021	Ɔvi mekɛ ne anu Gyisɛse bɔle ɔ bo kɛ ɔka ye wienyi yeahile ye ɛdoavolɛma ne kɛ, “Ɔwɔ kɛ mekɔ Gyɛlusalɛm mekɔnwu amaneɛ dɔɔnwo wɔ mgbanyima ne, sɛlɛvolɛ mgbanyinli ne, yɛɛ mɛla kilehilevolɛma ne mɔ asa anu. Bɛbahu me, na ye kenle nsa ne azo Nyamenle badwazo me ara ngoane nu bieko.”
40016022	Pita vale Gyisɛse hɔle ahane na ɔbɔle ɔ bo kɛ ɔtwi ɔ nyunlu. Ɔse, “Awulae, kosoɛ! Nyamenle ɛkpa ɛgua! Ɛhye ɛnrɛzi ɛ nwo zo ɛlɛ!”
40016023	Gyisɛse hakyile ɔ nye na ɔzele Pita kɛ, “Seetan, se di me nzi nehae! Ɛndu folɛ kpalɛ. Wɔ adwenle ne le sonla adwenle. Ɔnvi Nyamenle ɛkɛ.”
40016024	Akee Gyisɛse zele ye ɛdoavolɛma ne kɛ, “Saa awie biala kpondɛ kɛ ɔ nee me dua a, ɛnee ɔkpo ɔ nwo, ɔva ye (amaneɛnwunlɛ) meanubaka ne ɔdo ɔ kɔme zo na ɔdoa me.
40016025	Ɔluakɛ awie biala mɔɔ kɛpele ye ngoane nwo la kɛminli ye, na mɔɔ kɛminli ye ngoane wɔ me ti la kɛlie ye ɛkɛla ngoane.
40016026	Saa sonla nyia ewiade ninyɛne ne amuala na ɔminli ye ɛkɛla a, duzu nvasoɛ a ɔnyia a? Ɔnnyia ɛhwee! Debie biala ɛnle ɛkɛ mɔɔ sonla kɛhola kɛva kɛzenza ye ngoane a.
40016027	Ɔluakɛ ɔnrɛhyɛ biala na medame Sonla Ra me nee me anwuma soanvolɛma yɛara, wɔ Egya anyunlunyia nu, na yɛaradua awie biala kakɛ kɛmɔ ye gyima de la.
40016028	Bɛhakye ɛhye, menli bie gyigyi bɛ avinli ɛke mɔɔ bɛnrɛwu na bɛanwu Sonla Ra ne kɛ yera kɛ Belemgbunli la.”
40017001	Kenle nsia pɛle nu la Gyisɛse vale Pita, Gyemise, yɛɛ ɔ diema Dwɔn hɔle boka kpole bie azo, bɛ ngome ala a bɛwɔ ɛkɛ a.
40017002	Na Gyisɛse hakyile wɔ bɛ nye zo; ɔ nyunlu dale kɛ sɛnzɛne na ye tɛladeɛ ne yɛle fufule nwohyee na ɔdale kɛ neanleɛ.
40017003	Na bɛnwunle Mosisi nee Yilaegya kɛ bɛ nee Gyisɛse ɛlɛtendɛ.
40017004	Yemɔti Pita hanle hilele Gyisɛse kɛ, “Awulae, ɔle kpalɛ kɛ yɛwɔ ɛke a; saa ɛkulo a mebabɔ nzeseɛ nsa wɔ ɛke; wɔ ɛdeɛ ko, Mosisi ɛdeɛ ko, yɛɛ Yilaegya ɛdeɛ ko.”
40017005	Mɔɔ ɔ nloa wɔ zo ɔlɛtendɛ la, amungu nwohyee bie rahedale bɛ nwo zo, na ɛnelɛ bie vi amungu ne anu zele kɛ, “Me Ra mɔɔ mekulo ye na me nye die ɔ nwo kpalɛ la ɛne, bɛdie ye!”
40017006	Mɔɔ ɛdoavolɛma ne dele ɛnelɛ ɛhye la, ɛzulolɛ kpole hanle bɛ na bɛdule bɛguale, bɛbutubutule bɛ nye aze.
40017007	Gyisɛse rale bɛ nwo ɛkɛ ne na ɔvale ɔ sa ɔhanle bɛ, na ɔzele bɛ kɛ, “Bɛdwazo, bɛmmasulo!”
40017008	Bɛmanle bɛ ti zo la, bɛannwu awie biala kɛ Gyisɛse angomekye ala.
40017009	Mɔɔ bɛvi boka ne azo bɛlɛtolo bɛara la, Gyisɛse bɔle bɛ nloa kɛ, “Bɛmmaka mɔɔ bɛnwu ye la anwo bie bɛkile awie biala kɔkpula mekɛ mɔɔ bɛkɛdwazo Sonla Ra ne bɛkɛvi ewule nu la.”
40017010	Na ɛdoavolɛma ne bizale Gyisɛse kɛ, “Duzu ati a mɛla kilehilevolɛma ne se ɔwɔ kɛ Yilaegya dumua ba ɛ?”
40017011	Gyisɛse buale kɛ, “Ɔle zɔhane kɛ Yilaegya a balumua ara a, na yearatoto debie biala boɛ.
40017012	Noko meka meahile bɛ kɛ, Yilaegya ɛra dɛbadɛba, noko menli annwu ye, bɛyɛle ye kɛmɔ bɛdabɛ bɛkulo la. Zɔhane ala noko yɛɛ bɛbayɛ medame, Sonla Ra a.”
40017013	Na ɛdoavolɛma ne dele ɔ bo kɛ Dwɔn Sɔnevolɛ ne a ɔlɛka ɔ nwo edwɛkɛ yeahile bɛ la.
40017014	Mɔɔ bɛziale bɛrale menli dɔɔnwo ne anu la, nrenya bie rahotole Gyisɛse anyunlu ɛkɛ ne
40017015	na ɔzɛlɛle ye kɛ, “Yɛmenle, nwu me ra nrenya ye anwunvɔne! Mgbutike wɔ ɔ nwo, na saa ɔto ye a ɔpɛ ye ɔto senle anzɛɛ nzule nu.
40017016	Menvale ye membɛlɛle wɔ ɛdoavolɛma ye, na bɛangola ye ayile yɛ.”
40017017	Gyisɛse buale kɛ, “Bɛmɛ mɔɔ bɛnlɛ diedi na bɛfo a! Me nee bɛ ɛdɛnla, menyia bɛ nwo abotane ɔhɔdwu kenlenzu? Fa kakula nrenya ne bɛla ɛke.”
40017018	Gyisɛse deanle sunsum ɛtane ne mɔɔ wɔ kakula ne anwo la nu, na ɔvi ɔ nwo ɔdule, na kakula ne dele kpɔkɛ ɛkɛ ne ala.
40017019	Nzinlii ɛdoavolɛma ne rale Gyisɛse anwo ɛkɛ na bɛbizale ye kɛ, “Duzu ati a yɛangola sunsum ɛtane ne tu a?”
40017020	Gyisɛse buale bɛ kɛ, “Ɔluakɛ bɛ diedi le ekyi la ati ɔ. Nɔhalɛ, meka meahile bɛ kɛ, saa bɛ diedi ne kpole le kɛ ‘mɛsetade’ ma kunlu ma ekyi bie bɔbɔ a, anrɛɛ bɛbahola bɛaze boka ɛhye kɛ, ‘Tudu kɔ nehane!’ na ɔkɛhɔ; eza debie biala ɛyɛlɛ ɛnrɛyɛ se ɛnrɛmaa bɛ. [
40017021	Noko akee kyesɛ nzɛlɛlɛ nee ɛhɔnehyelɛ ala na ahola deɛ ɛhye tu.”]
40017022	Mɔɔ ɛdoavolɛma ne amuala anloa yiale Galeli la, Gyisɛse zele bɛ kɛ, “Bɛbaye medame Sonla Ra bɛamaa menli
40017023	bɛamaa bɛahu me; na ye kenle nsa ne azo Nyamenle badwazo me ara ngoane nu.” Na alɔbɔlɛ hanle ɛdoavolɛma ne.
40017024	Mɔɔ Gyisɛse nee ye ɛdoavolɛma ne rale Kapɛnayɛm la, menli mɔɔ dielie Ɛzonlenlɛ Sua ne adwule ne la rabizale Pita kɛ, “Asoo wɔ kilehilevolɛ ne tua Ɛzonlenlɛ Sua adwule ne?”
40017025	Pita buale kɛ, “Kɛmɔti ɛ, ɔtua!” Na mɔɔ Pita dwule sua nu la Gyisɛse a lumuale dendɛle a, na ɔbizale ye kɛ, “Saemɔn, kɛ wɔ adwenle se wɔ ɛ? Nwane mɔ a tua adwule anzɛɛ tua ninyɛne nwo adwule maa aleɛabo arelemgbunli a, ezuavolɛ anzɛɛ nyɛvolɛ?”
40017026	Pita buale kɛ, “Nyɛvolɛ ɔ.” Gyisɛse zele kɛ, “Saa nyɛvolɛ a tua a, se ɛnee ɔkile kɛ ezuavolɛ ne ɛndua bie.
40017027	Na amaa yɛanvo menli ɛhye mɔ la, kɔ tandane ne anu kɔdo koba, na fɛlɛ mɔɔ ɛkɛlumua ɛkɛhye ye la ɛkɛnwu kɛ ezukoa zia ɔ nloa anu mɔɔ sa me nee wɔ adwule ne tua a; fa kɔdua me nee wɔ yɛ ɛdeɛ ne.”
40018001	Mekɛ ne anu ɛdoavolɛma ne rale Gyisɛse ɛkɛ rabizale ye kɛ, “Nwane a le kpole kpalɛ wɔ Anwuma Belemgbunlililɛ nu a?”
40018002	Gyisɛse vɛlɛle kakula ko na ɔmanle ɔragyinlanle bɛ nyunlu ɛkɛ ne,
40018003	na ɔzele bɛ kɛ, “Bɛhakye ɛhye! Kyesɛ bɛkakyi bɛ nyɛleɛ na bɛyɛ kɛ ngakula la, anrɛɛ bɛnrɛnwu Anwuma Belemgbunlililɛ ne ɛlɛ.
40018004	Mɔɔ le kpole kpalɛ wɔ Anwuma Belemgbunlililɛ nu la a le sonla ne mɔɔ bɛlɛ ɔ nwo aze na ɔyɛ kɛ kakula ɛhye la.
40018005	Awie biala mɔɔ kɛlie kakula zɛhae ko wɔ me duma nu la, ɛlie medame noko.
40018006	“Awie ko biala mɔɔ kɛmaa ngakula ɛhye mɔ anu ko kɛgyakyi ye diedi mɔɔ ɔlɛ ye wɔ me nu la anu na ɔkɛkpo aze la, ɛnee noko ɔle kpalɛ kɛ anrɛɛ bɛdwele ɛdibolɛ ɛlomboɛ kpalɛ bɛhendanle ɔ kɔme na bɛhɔdole ye nyevile kɔme zo lɔ.
40018007	Munzule ɛha aleɛabo amra kɛ ninyɛne mɔɔ maa sonla diedi kakyi la dɔɔnwo wɔ ewiade ye anu a! Kɛ ɔkɛyɛ biala la, zɛhae ngyegyelɛ ne mɔ bara, noko sonla ne mɔɔ ɔkɛlua ɔ nwo zo ɔkɛra la, ye gyakɔ!
40018008	“Saa ɛ sa anzɛɛ ɛ gyakɛ gyegye wɔ yeamaa wɔaminli wɔ diedi a, pɛ ye to! Ɔle kpalɛ kɛ ɛ sa anzɛɛ ɛ gyakɛ kɛyɛ sinli na ɛkɛnyia ngoane mɔɔ ɛnlɛ awieleɛ tɛla kɛ ɛ sa nwiɔ anzɛɛ ɛ gyakɛ nwiɔ na bɛkɛhɔdo wɔ senle ne mɔɔ ɛnnu ɛlɛ la anu a.
40018009	Saa ɛ nye ko a gyegye wɔ yeamaa wɔaminli wɔ diedi a, tu ye to! Ɔle kpalɛ kɛ ɛ nye ko na ɛkɛnyia ngoane mɔɔ ɛnlɛ awieleɛ tɛla kɛ ɛ nye nwiɔ na bɛkɛhɔdo wɔ senle ne mɔɔ ɛnnu ɛlɛ la anu a.
40018010	“Bɛnlea na bɛambu ngakula ɛhye mɔ anu biala, kɛ ɔle mgbane, ɔluakɛ anwuma lɔ, bɛ soanvolɛma nwu Egya mɔɔ wɔ anwuma la anyunlu dahuu. [
40018011	“Ɔluakɛ medame Sonla Ra, membale kɛ mebalie bɛdabɛ mɔɔ bɛminli la ngoane.]
40018012	“Na duzu a bɛdwenle kɛ awie mɔɔ lɛ mboane ɛya ko na nuhua ko kɛminli la kɛyɛ a? Ɔgyakyi abulahɔnla nee ngɔnla ne wɔ bɛ adidileka ne na ɔkɔkpondɛ ko ne mɔɔ ɛminli la.
40018013	Mese, saa ɔnwu ye a, ɔdi fɛlɛko kpole wɔ nwo ɔtɛla abulahɔnla nee ngɔnla ne mɔɔ bɛamminli la.
40018014	“Zɔhane ala noko yɛɛ bɛ Ze mɔɔ wɔ anwuma la ɛmkpondɛ kɛ ngakula ɛhye mɔ anu ko minli a.
40018015	“Saa ɛ diema bie fo wɔ a, kɔ na ɛ nee ye bɛ mu nwiɔ bɛhɔha na kile ye deɛ mɔɔ yemɔti yevo la. Saa ɔtie wɔ edwɛkɛ a ɛnee ɛ sa ɛha ɛ diema ne.
40018016	Saa yeamkponle a, fa sonla ko anzɛɛ menli nwiɔ boka ɛ nwo, amaa saa edwɛkɛ bie a menli nwiɔ ne anzɛɛ nsa ne ali wɔ daselɛ, kɛmɔ Nyamenle Edwɛkɛ ne se la.
40018017	Saa yeandie bɛ edwɛkɛ a, ka kile asɔnema amuala. Eza saa ɔnrɛdie asɔnema amuala noko edwɛkɛ a, ɛnee fa ye kɛ ɔnze Nyamenle anzɛɛ ɔle kɛ adwuledievolɛ la.
40018018	“Nɔhalɛ, meka meahile bɛ: Debie biala mɔɔ bɛkɛkyekye ye wɔ azɛlɛ ye azo la bɛkɛkyekye ye wɔ anwuma lɔ, yɛɛ debie biala mɔɔ bɛkɛtulu ye wɔ azɛlɛ ye azo la bɛkɛtulu ye wɔ anwuma lɔ.
40018019	“Eza meka meahile bɛ: Saa bɛ nuhua nwiɔ yɛ ko wɔ azɛlɛ ye azo na bɛbɔ nu bɛsɛlɛ debie ko anwo a, Egya mɔɔ wɔ anwuma la kɛyɛ kɛmaa bɛ.
40018020	Ɔluakɛ ɛleka biala mɔɔ menli nwiɔ anzɛɛ nsa kɛyia nu wɔ me duma nu la, ɛnee mewɔ bɛ avinli ɛkɛ ne bie.”
40018021	Akee Pita hɔle Gyisɛse anwo ɛkɛ hɔbizale ye kɛ, “Awulae, fane nyɛ yɛɛ me diema fo me a menva mengyɛ ye a? Fane nsuu, anzɛɛ...?”
40018022	Gyisɛse buale ye kɛ, “Kyɛkyɛ, tɛ fane nsuu, na abulasuu fane nsuu.
40018023	Zɔhane ati bɛbava Anwuma Belemgbunlililɛ ne bɛado belemgbunli bie mɔɔ yɛle kɛ ɔ nee ye sonvolɛma bu mgbonda la anwo.
40018024	Mekɛ mɔɔ bɛhɔle mgbondabulɛ ne azo la, bɛvale ko mɔɔ tua ye kakɛ nzunza apenle nsa la bɛrale.
40018025	Sonvolɛ ɛhye ɛnlɛ bie, yemɔti yeannyia bie yeandua kakɛ ne bie. Na ɔ menle ne zele kɛ bɛhɔdɔne ɔdaye sonvolɛ mumua ne nee ɔ ye nee ɔ mra kɛ ahanra, na bɛdɔne ye ninyɛne mɔɔ ɔlɛ la kɔsɔɔti bɛdua ye kakɛ ne.
40018026	Sonvolɛ ne dule dɔle ɔ menle ne agyakɛ anu na ɔzɛlɛle ye kɛ, ‘Yɛmenle, nyia me nwo abotane na mebadua wɔ ezukoa ne amuala!’
40018027	Alɔbɔlɛ hanle belemgbunli ne na ɔgyakyile ye ɔmanle ɔhɔle, ɔvale ye kakɛ ne amuala ɔhyɛle ye.
40018028	“Sonvolɛ ne vindele la, ɔnwunle ɔ gɔnwo sonvolɛ ko noko mɔɔ tua ye kakɛ etaku nna nna ɛya ko la. Ɔhɔzɔle ɔ kɔmenzia na ɔzele ye kɛ, ‘Tua me ezukoa ne maa me!’
40018029	Ɔ gɔnwo sonvolɛ ne ɔdaye ɔdule ɔdɔle ɔ gyakɛ anu ɛkɛ ne na ɔzɛlɛle ye kɛ, ‘Ayi, nyia me nwo abotane na mebadua ɔ muala meamaa wɔ!’
40018030	Noko yeamkponle; ɔhyele ye ɔhɔdole efiade kɔkpula kɛ ɔkɛdua kakɛ ne amuala la.
40018031	Mɔɔ ɔ gɔnwo sonvolɛma ne mɔ nwunle mɔɔ yeyɛ la nyane hanle bɛ, na bɛrale bɛrahanle edwɛkɛ mɔɔ zile la bɛhilele belemgbunli ne.
40018032	Belemgbunli ne vɛlɛle ye na ɔzele ye kɛ, ‘Ɛdawɔ akɛlɛ ɛhye, ɛ ti mɔɔ zo wɔ la yɛ se kpalɛ! Ɛbodole me la, mame menvale wɔ kakɛ ne amuala mengyɛle wɔ.
40018033	Anrɛɛ ɛnee ɔwɔ kɛ ɛdawɔ noko ɛnwu ɛ gɔnwo sonvolɛ ne anwunvɔne, kɛmɔ menzele wɔ anwunvɔne la.’
40018034	Belemgbunli ne vale ɛya kpole na ɔmanle bɛhɔdole ye efiade kɛ bɛdea ye kɔkpula mekɛ mɔɔ ɔkɛdua ye kakɛ ne amuala la.”
40018035	Na Gyisɛse dwulale ye edwɛkɛ ne kɛ, “Zɔhane ala yɛɛ saa bɛdabɛ noko bɛanyeye bɛ ahonle nu bɛanva bɛ gɔnwo mɔ anwo edwɛkɛ bɛangyɛ bɛ a Egya mɔɔ wɔ anwuma la bayɛ bɛ nuhua ko biala a.”
40019001	Gyisɛse wiele ɛhye mɔ ka la, ɔvile Galeli na ɔhɔle Dwudiya maanzinli nu wɔ Azule Dwɔdan anzi nehane.
40019002	Menli dɔɔnwo doale ye wɔ ɛkɛ ne, na ɔyɛle bɛ ayile.
40019003	Falasiima bie rale Gyisɛse anwo ɛkɛ radole ye agyiba bizale ye kɛ, “Asoo yɛ mɛla ne maa adenle kɛ nrenya kola bɔ ɔ ye ewole wɔ edwɛkɛ biala anwo?”
40019004	Gyisɛse buale kɛ, “Bɛtɛkengale Nyamenle Edwɛkɛ ne mɔɔ se: Mɔlebɛbo ne Nyamenle bɔle bɛ nrenya nee raalɛ
40019005	na ɔhanle kɛ, ‘Ɛhye ati nrenya bagyakyi ɔ ze nee ɔ nli na ɔ nee ɔ ye bɛabɔ nu, na bɛ mu nwiɔ bɛayɛ sonla ko’ la ɔ?
40019006	Yemɔti ɛnee bɛnle nwiɔ bieko na bɛle ko. Zɔhane ati mɔɔ Nyamenle ɛha ɛbɔ nu la, ɔnle kɛ awie biala kpakye nu.”
40019007	Falasiima ne bizale ye kɛ, “Ɛnee duzu ati a Mosisi lile mɛla kɛ nrenya mɔɔ bɔ ɔ ye ewole la ɔwɔ kɛ maa ye ewolebɔlɛ kɛlata na ɔye ye ali ɛ?”
40019008	Gyisɛse buale kɛ, “Mosisi manle bɛ adenle kɛ bɛbɔ bɛ ye mɔ ewole ɔboalekɛ bɛ nzo yɛ se. Mɔlebɛbo ne amuala ɛnee ɔnle zɔ.
40019009	“Zɔhane ati meka meahile bɛ: Nrenya biala mɔɔ kɛbɔ ɔ ye ewole, kɛgya raalɛ fofolɛ la ɛdo awuvolɛvalɛ mɛla ne, kyesɛ raalɛ ne anli nɔhalɛ ammaa ye.”
40019010	Ye ɛdoavolɛma ne zele ye kɛ, “Saa kɛ ɔde wɔ nrenya nee ɔ ye avinli la ɛdeɛ a, ɛnee noko ɔngyia kɛ nrenya kɛgya raalɛ.”
40019011	Gyisɛse buale kɛ, “Tɛ menli kɔsɔɔti a kɛlie ngilehilelɛ ɛhye kɛdo nu a, ɔwɔ ɛkɛ ɔmaa bɛdabɛ mɔɔ Nyamenle ɛhyehyɛ ɛmaa bɛ la.
40019012	Ɔluakɛ ndenle dɔɔnwo wɔ ɛkɛ ne mɔɔ ɔlua zo mrenya dɔɔnwo ɛnrɛgya mraalɛ a: bie mɔ wɔ ɛkɛ a, bɛvale bɛwole bɛ; bie mɔ, ɔlua menli nwo zo yɛɛ ɔrale ye zɔhane a, yɛɛ bie mɔ noko, Anwuma Belemgbunlililɛ ne ati bɛ nye ɛnlie agyalɛ nwo. Bɛmaa mɔɔ kɛhola ye yɛ la ɛlie ngilehilelɛ ɛhye ɛdo nu.”
40019013	Menli bie vale ngakula rɛlɛle Gyisɛse kɛ ɔva ɔ sa ɔgua bɛ nwo zo na ɔzɛlɛ ɔmaa bɛ, na ɛdoavolɛma ne vale ɛya hwile bɛ nyunlu.
40019014	Na Gyisɛse zele ɛdoavolɛma ne kɛ, “Bɛmmasi ngakula ne mɔ aze, bɛmaa bɛ adenle bɛmaa bɛrɛla me nwo, na Anwuma Belemgbunlililɛ ne le bɛdabɛ mɔɔ bɛle kɛ ɛhye mɔ zɛhae la ɛdeɛ.”
40019015	Gyisɛse vale ɔ sa guale bɛ nwo zo na ɔhɔle.
40019016	Kpavolɛ bie rale Gyisɛse ɛkɛ rabizale ye kɛ, “Kilehilevolɛ, duzu debie kpalɛ a ɔwɔ kɛ meyɛ na meanyia ngoane mɔɔ ɛnlɛ awieleɛ la ɛ?”
40019017	Gyisɛse buale ye kɛ, “Duzu ati a ɛlɛbiza me edwɛkɛ mɔɔ fane debie kpalɛ nwo la ɛ? Sonla kokye ala a le kpalɛ a. Saa ɛkpondɛ ngoane a ɛnee di mɛla ne mɔ azo.”
40019018	Kpavolɛ ne bizale ye kɛ, “Duzu mɛla zɛhae?” Gyisɛse buale ye kɛ, “Mmaku sonla; mmayɛ awuvolɛvalɛ ɛtane ne; mmawua; mmabɔ adalɛ;
40019019	di ɛ ze nee ɛ nli eni, na kulo ɛ gɔnwo kɛ ɛdawɔ ɛ nwo la.”
40019020	Kpavolɛ ne buale kɛ, “Meli mɛla ɛhye mɔ amuala azo, na duzu bieko a ɔwɔ kɛ meyɛ a?”
40019021	Gyisɛse buale ye kɛ, “Saa ɛkpondɛ kɛ ɛdi munli a, ɛnee kɔ na kɔdɔne ninyɛne mɔɔ ɛlɛ la amuala na fa ezukoa ne maa ehyianvolɛma, na ɛkɛnyia anwonyia wɔ anwuma; na akee bɛla bali me nzi.”
40019022	Mɔɔ kpavolɛ ne dele ɛhye la alɔbɔlɛ hunle ye na ɔhɔle, ɔboalekɛ yenyia ɔ nwo kpalɛ.
40019023	Na Gyisɛse zele ye ɛdoavolɛma ne kɛ, “Meka meahile bɛ: Ɔbayɛ se yeamaa sukoavolɛ kɛ ɔkɛnyia Anwuma Belemgbunlililɛ ne.
40019024	Meka meazi zolɛ bieko, ɔnyɛ se ɔmmaa afunlumu kɛ ɔkɛwolo agbuyia nye nu tɛla kɛ sukoavolɛ kɛnyia Nyamenle Belemgbunlililɛ ne a.”
40019025	Mɔɔ ɛdoavolɛma ne dele ɛhye la, ɔzinle bɛ nwo kpole, na bɛbizale ye kɛ, “Ɛnee akee nwane a kɛnyia ngoane a?”
40019026	Gyisɛse nleanle bɛ koonwu na ɔbuale bɛ kɛ, “Ɛhye yɛ se maa sonla, noko Nyamenle ɛdeɛ, debie biala ɛnyɛ se ɛmmaa ye.”
40019027	Pita hanle kɛ, “Nea o, kɛ yɛgyakyi debie biala yɛɛ yɛdoa wɔ ɛ. Duzu a yɛbanyia a?”
40019028	Gyisɛse zele bɛ kɛ, “Meka meahile bɛ, saa medame Sonla Ra, metɛnla me anyunlunyia belemgbunli ebia ne anu wɔ Ewiade fofolɛ ne anu a, bɛdabɛ bulu nee nwiɔ ye mɔɔ bɛle me ɛdoavolɛma la, bɛkɛdɛnlɛdɛnla arelemgbunli mbia zo na bɛkɛbua Yizilayɛ mbusua bulu nee nwiɔ ne ndɛne.
40019029	Awie biala mɔɔ ɛgyakyi ye azua, ɔ mediema mrenya nee mraalɛ, ɔ mra, ɔ ze, ɔ nli anzɛɛ ye egyinli wɔ me ti la, banyia ye mɔnwo mɔnwo na yeanyia ngoane mɔɔ ɛnlɛ awieleɛ.
40019030	Noko akee bɛdabɛ dɔɔnwo mɔɔ kɛkala bɛlumua la bali amozi na bɛdabɛ dɔɔnwo mɔɔ kɛkala bɛli amozi la araze alumua.”
40020001	Gyisɛse vale zɔle zolɛ kɛ, “Kɛ Anwuma Belemgbunlililɛ ne de la a le ɛhye: Kenle ko nwonlomɔ nrenya bie vindele kɛ ɔkabɔ menli ɛkpa yeamaa bɛahɔyɛ gyima wɔ ye vanye egyinli nu.
40020002	Ɔ nee bɛ lile ɔ nloa kɛ kenle ko ɔkɛdua bɛ etaku nna, na ɔmanle bɛhɔle ye egyinli ne anu.
40020003	Ɔvindele bieko kɛyɛ dɔne ngɔnla mekɛ ne anu na ɔhɔnwunle kɛ awie mɔ gyigyi ye mgbovonle nu wɔ gua ne anu.
40020004	Na ɔzele bɛ kɛ, ‘Bɛdabɛ noko bɛhɔ me vanye egyinli ne anu bɛhɔyɛ gyima na menwɔdua bɛ kakɛ mɔɔ fɛta la.’
40020005	Na bɛhɔle. Eza bɛbɔle dɔne bulu nee nwiɔ nee dɔne nsa la ɔvindele na ɔhɔyɛle zɔhane ala.
40020006	Mɔɔ ɔka ekyii bɛbɔ dɔne nnu la ɔvindele bieko ɔhɔle gua ne azo na ɔnwunle awie mɔ kɛ bɛgyigyi ɛkɛ ne. Ɔbizale bɛ kɛ, ‘Duzu ati a aleɛ bedevinli ye mɔɔ ɛhye la bɛgyigyi ye mgbovonle nu zɛhae ɛ?’
40020007	Bɛbuale ye kɛ, ‘Ɔboalekɛ awie biala ɛtɛbɔle yɛ ɛkpa.’ Na ɔzele bɛ kɛ, ‘Ɛnee bɛdabɛ noko bɛhɔyɛ gyima wɔ me vanye egyinli ne anu.’
40020008	“Mɔɔ aleɛ ne yɛle nɔsolɛ la, egyinli menle ne zele ye sonvolɛ kpanyinli ne kɛ, ‘Fɛlɛ gyimayɛvoma ne na tua bɛ kakɛ, bɔ ɔ bo fi amozi amra anwo zo kɔkpula alumuama anwo zo.’
40020009	Yemɔti bɛdabɛ mɔɔ bɛbɔle gyima ne abo dɔne nnu la biala nyianle ahatualɛ etaku nna.
40020010	Mɔɔ alumuama rale la, bɛdwenlenle kɛ bɛkɛnyia ahatualɛ kpole; na bɛdabɛ bɛnyianle etaku nna nna.
40020011	Bɛduale bɛ kakɛ bɛwiele la, bɛdendɛle bɛ nzo abo bɛtiale egyinli menle ne kɛ,
40020012	‘Amozi amra mɔɔ yɛle gyima dɔnehwele kokye la wɔmaa bɛ nee yɛdayɛ mɔɔ alehyenlɛ ye anu yɛyɛ gyima dɔɔnwo na ewia ɛbɔ yɛ dedee la ɛzɛ ahatualɛ!’
40020013	“Na egyinli menle ne buale bɛ nuhua ko kɛ, ‘Ayi, metɛsisile wɔ; wɔamkponle zolɛ kɛ ɛkɛlie kenle ko etaku nna ɔ?
40020014	Wɔmɔ die wɔ ahatualɛ ne na kɔ sua nu. Mekola metua amozi amra kakɛ ko ne ala, kɛmɔ menduale wɔ la.
40020015	Ɛkpondɛ wɔaze kɛ menlɛ adenle kɛ mefa me ezukoa meyɛ mɔɔ medame mekulo la ɔ? Anzɛɛ ɔyɛ wɔ anyebolo kɛ me ti akunlu le kpalɛ la ɔ?’ ”
40020016	Na Gyisɛse dwulale ye edwɛkɛ ne zɛhae, “Yemɔti amozi amra balumua, na alumuama ali amozi.”
40020017	Gyisɛse kɔ Gyɛlusalɛm la, ɔvɛlɛle ye ɛdoavolɛma ne ahane na mɔɔ ɛnee bɛ gyakɛ wɔ zo la, ɔzele bɛ kɛ,
40020018	“Bɛdie, yɛlɛkɔ Gyɛlusalɛm. Ɛkɛ ne, bɛbaye medame Sonla Ra bɛamaa sɛlɛvolɛ mgbanyinli nee mɛla kilehilevolɛma ne mɔ. Bɛbabua me ewule fɔlɛ,
40020019	na bɛava me bɛawula menli mɔɔ ɛnle Dwuuma la asa anu. Bɛdabɛ noko bɛbazi me amgbu, bɛabila me empele, na bɛabɔ me meanubaka nu bɛahu me; na ye kenle nsa ne azo bɛbadwazo me bɛara ngoane nu.”
40020020	Akee Zɛbɛdi aye ne nee ɔ mra mrenya nwiɔ ne rale Gyisɛse ɛkɛ, na ɔrahotole ɔ nyunlu ɛkɛ ne kɛ ɔsɛlɛ ye debie.
40020021	Gyisɛse bizale ye kɛ, “Duzu a ɛkpondɛ a?” Ɔbuale kɛ, “Bɔ me ɛwɔkɛ kɛ saa ɛdi wɔ belemgbunli ne a me mra mrenya nwiɔ ye, ko kɛdɛnla wɔ fema zo na ko noko adɛnla wɔ bɛne zo.”
40020022	Gyisɛse buale kɛ, “Bɛnze mɔɔ bɛlɛbiza bɛalie la. Asoo amaneɛnwunlɛ dwora ne mɔɔ mebanlo nu la, bɛkɛhola nu no?” Bɛbuale kɛ, “Yɛkɛhola.”
40020023	Gyisɛse zele bɛ kɛ, “Nɔhalɛ, bɛkɛhola bɛkɛnlo amaneɛnwunlɛ dwora ne mɔɔ mebanlo nu la anu, noko tɛ me a meye sonla mɔɔ badɛnla me fema zo anzɛɛ me bɛne zo la a, ɔluakɛ ɛleka zɔhane mɔ le menli mɔɔ Egya ɛziezie ɛmaa bɛ la ɛdeɛ.”
40020024	Mɔɔ ɛdoavolɛma bulu ne mɔɔ ɛha la dele ɛhye la, bɛvale ɛya.
40020025	Yemɔti Gyisɛse vɛlɛle bɛ muala wɔ ɔ nwo ɛkɛ na ɔzele bɛ kɛ, “Bɛze kɛ maanle maanle arelemgbunli si yɛ bɛ menli kpɔdekpɔde la, yɛɛ kɛ bɛ mgbanyima si di bɛ nwo zo tumi la.
40020026	Na bɛmɛ, ɛhye ɛmbɔnle bɛ nwo. Saa bɛ nuhua bie kpondɛ kɛ ɔyɛ kpole wɔ bɛ nu a, ɛnee ɔyɛ sonvolɛ ɔmaa mɔɔ ɛha la;
40020027	yɛɛ saa bɛ nuhua bie kpondɛ kɛ ɔdi bɛ ti a ɛnee ɔyɛ bɛ akɛlɛ;
40020028	ɔluakɛ medame Sonla Ra bɔbɔ, meamba kɛ bɛzonle me; membale kɛ mebazonle, na meava me ngoane meayɛ ɛkpɔnedeɛ meamaa menli dɔɔnwo.”
40020029	Mɔɔ bɛvi Gyɛleko bɛkɔ la, menli dɔɔnwo kpalɛ doale Gyisɛse.
40020030	Anyenzinliravolɛma nwiɔ mɔɔ ɛnee dede adehane ne la dele kɛ Gyisɛse ɛlɛpɛ nu, na bɛbɔle ɔ bo kɛ bɛteɛdea nuhua kɛ, “Devidi Ara, nwu yɛ anwunvɔne!”
40020031	Menli ne dendɛle bɛ na bɛzele bɛ kɛ bɛyɛ koonwu. Noko anyenzinliravolɛma ne deɛdeanle nuhua kpalɛ kɛ, “Devidi Ara, nwu yɛ anwunvɔne!”
40020032	Gyisɛse gyinlanle, ɔvɛlɛle bɛ na ɔbizale bɛ kɛ, “Duzu a bɛkulo kɛ meyɛ memaa bɛ a?”
40020033	Bɛbuale kɛ, “Yɛmenle, yɛkulo kɛ ɛbuke yɛ nye ɛmaa yɛnwu debie.”
40020034	Gyisɛse nwunle bɛ anwunvɔne na ɔvale ɔ sa ɔhehanle bɛ nye ne mɔ, na ɛkɛ ne ala bɛ nye ne mɔ bukebukele manle bɛnwunle debie, na bɛdoale ye.
40021001	Mɔɔ Gyisɛse nee ye ɛdoavolɛma ne bikyele Gyɛlusalɛm na bɛradwule Bɛtefagye wɔ Ɔlivi Boka ne azo la, Gyisɛse zoanle ye ɛdoavolɛma nwiɔ,
40021002	na ɔzele bɛ kɛ, “Bɛhɔ namule ne mɔɔ wɔ bɛ nyunlu lɔ la azo na bɛkɛnwu asoaso mɔɔ bɛhenda ye na asoaso ralɛ gyi ɔ nwo ɛkɛ ne la. Bɛzianyi bɛ na bɛva bɛ bɛrɛlɛ me.
40021003	Na saa awie biala biza bɛ nwolɛ edwɛkɛ a bɛze ye kɛ, ‘Yɛ Menle ɛhyia bɛ nwo’; na ɔkɛmaa bɛ adenle.”
40021004	Ɛhye zile amaa mɔɔ Nyamenle kpɔmanvolɛ ne hanle la ayɛ nɔhalɛ kɛ,
40021005	“Ka kile suakpole Zayɔn kɛ, Nea, wɔ belemgbunli ne ɛlɛba ɛ nwo. Ɔle bɛlɛvo na ɔde asoaso nee asoaso ralɛ zo.”
40021006	Ɛdoavolɛma ne hɔle na bɛhɔyɛle ye kɛmɔ Gyisɛse hanle hilele bɛ la.
40021007	Bɛvale asoaso ne nee ɔ ra ne bɛrale na bɛvale bɛ ndanlɛ bɛguale zolɛ, na Gyisɛse dɛnlanle zolɛ.
40021008	Menli dɔɔnwo kpalɛ noko sesɛle bɛ ndanlɛ wɔ adenle ne anu, yɛɛ bɛ bie mɔ bubule nya guale adenle ne anu.
40021009	Na menli dɔɔnwo ne mɔɔ li ɔ nyunlu nee ɔ nzi la deɛdeanle nuhua kɛ, “Ayɛlɛyelɛ ɛha Devidi Ara ne! Nyamenle ɛyila mɔɔ lua Awulae duma nu ɛlɛba la! Bɛye Nyamenle ayɛlɛ!”
40021010	Mɔɔ Gyisɛse dwule Gyɛlusalɛm la, suakpole ne azo kpudwule na bɛbizale kɛ, “Na nwane ɛne?”
40021011	Na menli dɔɔnwo ne zele kɛ, “Ɛhye a le Nyamenle kpɔmanvolɛ ne mɔɔ bɛfɛlɛ ye Gyisɛse, mɔɔ vi Nazalɛte mɔɔ wɔ Galeli la.”
40021012	Gyisɛse hɔle Ɛzonlenlɛ Sua ne anu na ɔvoanle bɛdabɛ mɔɔ bɛlɛdi gua wɔ ɛkɛ ne la amuala. Ɔbutubutule menli mɔɔ senza ezukoa la ɛkponle ne mɔ, ɔhanle menli mɔɔ tɔne mɔlɔnoma la mbia ne mɔ ɔguale,
40021013	na ɔzele bɛ kɛ, “Bɛhɛlɛ ye wɔ Nyamenle Edwɛkɛ ne anu kɛ: Nyamenle se, ‘Bɛbavɛlɛ me Ɛzonlenlɛ Sua ne nzɛlɛlɛ sua.’ Na bɛmɛ, bɛyɛ ye awulema fealeka!”
40021014	Anyenzinliravolɛma nee abuburama rale ɔ nwo ɛkɛ ne wɔ Ɛzonlenlɛ Sua ne anu, na ɔyɛle bɛ ayile.
40021015	Mɔɔ sɛlɛvolɛ mgbanyinli ne nee mɛla kilehilevolɛma ne nwunle nwanwane gyima mgbole mɔɔ ɔlɛdi, nee ngakula ne mɔ alɛra mɔɔ bɛlɛyɛ, bɛayeyɛ Gyisɛse wɔ Ɛzonlenlɛ Sua ne anu kɛ, “Ayɛlɛyelɛ ɛha Devidi Ara ne!” la, bɛvale ɛya.
40021016	Yemɔti bɛbizale Gyisɛse kɛ, “Ɛte mɔɔ ɛhye mɔ ɛlɛkeha la ɔ?” Gyisɛse buale bɛ kɛ, “Nɔhalɛ, mete. Na bɛtɛkengale Nyamenle Edwɛkɛ ne mɔɔ fane ɛhye anwo la ɔ? Ɔse, ‘Bɛtete ngakula ndetendete nee nlɔma kɛ bɛye Nyamenle ayɛlɛ mɔɔ di munli a!’ ”
40021017	Na Gyisɛse gyakyile bɛ ɛkɛ ne na ɔvile Gyɛlusalɛm ɔhɔle Bɛtani ɔhɔlale.
40021018	Aleɛ hyenle nwonlomɔ mangyee ne na Gyisɛse sia ahɔ Gyɛlusalɛm, na ɔlua adenle zo la ɛhɔne hunle ye.
40021019	Ɔnwunle feege baka bie kɛ ɔgyi adehane ne, ɔhɔle ɔ bo la yeannwu ma ko bɔbɔ wɔ zolɛ kɛ nya ngome a yewula a. Yemɔti ɔzele baka ne kɛ, “Ɛnrɛzo ma bieko ɛlɛ!” Na ɛkɛ ne ala feege baka ne nwosonle.
40021020	Ɛhye zinle ɛdoavolɛma ne anwo kpole na bɛbizale Gyisɛse kɛ, “Kɛ ɔyɛle mɔɔ feege baka ne nwosonle ndɛndɛ zɛhae ɛ?”
40021021	Gyisɛse buale kɛ, “Bɛhakye ɛhye! Saa bɛdie bɛdi na bɛanzu kpolera a, bɛkɛhola bɛkɛyɛ mɔɔ meyɛ feege baka ɛhye la bie. Bɔbɔ bɛkɛhola bɛkɛze boka ɛhye kɛ, ‘Tudu kɔdɔ nyevile nu’, na ɔkɛyɛ zɔhane.
40021022	Saa bɛdie bɛdi a, bɛ sa kɛha debie biala mɔɔ bɛkɛbiza wɔ nzɛlɛlɛ nu la.”
40021023	Gyisɛse ziale rale Ɛzonlenlɛ Sua ne anu, na mɔɔ ɔlɛkilehile la, sɛlɛvolɛ mgbanyinli ne nee mgbanyima ne mɔ rale ɔ nwo ɛkɛ ne rabizale ye kɛ, “Duzu tumi a ɛlɛfa wɔayɛ ninyɛne ɛhye mɔ a? Nwane a manle wɔ tumi ɛhye a?”
40021024	Gyisɛse buale bɛ kɛ, “Medame noko mebiza bɛ kpuyia ko na saa bɛye me ɔ nloa a menwɔhile tumi holɛ ko mɔɔ mefa meyɛ ninyɛne ɛhye mɔ la.
40021025	Tumi ne mɔɔ Dwɔn nyianle ye vale zɔnenle menli la vi nienwu, ɔvi Nyamenle anzɛɛ ɔvi sonla?” Na bɛbɔle ɔ bo kɛ bɛsu bɛ nwo kpolera kɛ, “Duzu edwɛkɛ a yɛha a? Saa yɛbua kɛ, ‘Ɔvi Nyamenle’ a, ɔkɛbiza yɛ kɛ, ‘Ɛnee duzu ati a bɛanlie bɛanli ɛ?’
40021026	Saa yɛka noko kɛ, ‘Ɔvi sonla’ a, yɛsulo menli ye, ɔboalekɛ bɛ muala bɛdie bɛto nu kɛ Dwɔn le Nyamenle kpɔmanvolɛ.”
40021027	Yemɔti bɛbuale Gyisɛse kɛ, “Yɛnze.” Na Gyisɛse ɔdaye ɔzele bɛ kɛ, “Ɛnee medame noko menrɛha ahenle holɛ ko mɔɔ manle me tumi kɛ menyɛ ninyɛne ɛhye mɔ la menrɛhile bɛ.”
40021028	Akee Gyisɛse bizale bɛ edwɛkɛ ɛhye, ɔse, “Kɛ bɛdwenle ɛhye anwo bɛse ɛ? Nrenya bie lɛ ɔ mra mrenya nwiɔ. Ɔhɔle mɔɔ lumua la anwo ɛkɛ ne ɔhɔzele ye kɛ, ‘Me ra, ɛnɛ kɔyɛ gyima wɔ me vanye egyinli ne anu.’
40021029	Na ɔbuale ye kɛ, ‘Menrɛhɔ,’ Noko nzinlii ɔnlunle ɔ nwo na ɔhɔle.
40021030	Ɔhɔle ko ne noko ɛkɛ ne na ɔhɔhanle edwɛkɛ ko ne ala ɔhilele ye. Na ɔbuale kɛ, ‘Egya, mebahɔ.’ Noko yeangɔ.
40021031	Ɛnee ngakula nwiɔ ɛhye, bɛ nuhua boni a yɛle ɔ ze ɛhulolɛdeɛ a?” Bɛzele ye kɛ, “Mɔɔ lumua la ɔ.” Gyisɛse zele bɛ kɛ, “Nɔhalɛ, meka meahile bɛ: Adwuledievolɛma nee tuutuuma balumua anyia Nyamenle Belemgbunlililɛ ne agyakyi bɛ.
40021032	Ɔluakɛ Dwɔn Sɔnevolɛ ne rale na ɔrahilehilele bɛ nɔhalɛ adenle ne la, bɛanlie ye bɛanli; noko adwuledievolɛma nee tuutuuma liele ye lile; yɛɛ nzinlii bɔbɔ mɔɔ bɛnwunle ɛhye zɔhane la, bɛannu bɛ nwo na bɛalie ye bɛali.”
40021033	Eza Gyisɛse zele bɛ kɛ, “Bɛdie ɛrɛlɛ ɛhye noko. Azɛlɛ menle bie yɛle ye vanye egyinli na ɔhyele nwolɛ ɔyiale. Ɔdule kuma mɔɔ bɛbahwihwi vanye ma ne anu nzule bɛagua nu la, na ɔzile tawa tendenle ko mɔɔ bɛgyinla zo bɛsinza egyinli ne la. Akee ɔvale egyinli ne ɔwulale abunsama asa anu na ɔdule adenle ɔhɔle maanle fofolɛ nu.
40021034	Ɛbuhenle ne dwule la, ɔzoanle ye sonvolɛma bie mɔ kɛ bɛhɔ bɛhɔlie ye ɛkpɔ ɛdeɛ ne bɛrɛlɛ ye.
40021035	Na abunsama ne hyele sonvolɛma ne, bɛbole ko, bɛhunle ko na bɛzile ko awolɛ.
40021036	Egyinli menle ne eza zoanle ye sonvolɛma mɔɔ zonle tɛla mɔɔ ɔlumuale ɔzoanle bɛ la, na bɛyɛle bɛdabɛ noko zɔhane ala.
40021037	Nzinlii ɔzoanle ɔ ra nrenya wɔ bɛ nwo lɔ, na ɔdwenlenle kɛ, ‘Me ra ye ɛdeɛ, bɛbaze ye nyiane.’
40021038	Na mɔɔ abunsama ne nwunle ɔ ra ne la, bɛhanle bɛhilele bɛ nwo ngoko kɛ, ‘Kɔliagya ne ɛne. Bɛrɛla bɛmaa yɛhu ye na yɛva ye agyadeɛ ne!’
40021039	Yemɔti bɛhyele ye na bɛvale ye bɛvindele egyinli ne anzi lɔ bɛhɔhunle ye.
40021040	“Na ɛnee bɛnea a saa vanye egyinli ne amenle ba a, duzu a ɔkɛyɛ abunsama ne a?”
40021041	Bɛbuale ye kɛ, “Ɔkɛhu amumuyɛma ne na ɔkɛva ye egyinli ne ɔkɛwula abunsama fofolɛ mɔɔ ɛbuhenle ne dwu a bɛkɛva ye ɛkpɔ ɛdeɛ ne bɛkɛmaa ye la asa anu.”
40021042	Gyisɛse zele bɛ kɛ, “Asoo bɛtɛkengale Nyamenle Edwɛkɛ ɛhye ɛlɛ? Ɔse, ‘Bolɛ ne mɔɔ suasivoma ne kpole la, ɛrayɛ bolɛ mɔɔ anwo hyia kpole kpalɛ kɛ sua mgbɛne zo sika la. Awulae a yɛle ɛhye a; na ɔyɛ nwanwane kpole!’
40021043	“Zɔhane ati meka meahile bɛ, bɛbalie Nyamenle Belemgbunlililɛ ne bɛ sa nu na bɛava bɛamaa menli mɔɔ yɛ tieyɛ la. [
40021044	Na awie biala mɔɔ kɛdɔ bolɛ ɛhye azo la kɛtete nzokanzoka, yɛɛ mɔɔ bolɛ ne kɛdɔ ɔ nwo zo la kɛdi kɛyɛ kɛ sianlɛ.”]
40021045	Sɛlɛvolɛ mgbanyinli ne nee Falasiima ne mɔ dele Gyisɛse ɛrɛlɛ ne abo, na bɛnwunle kɛ bɛmɛ a yebu ɛrɛlɛ ne yetia bɛ a.
40021046	Ɛhye ati bɛyɛle kɛ bɛkye ye; noko akee bɛzulole, ɔluakɛ menli ne mɔ die to nu kɛ Gyisɛse le Nyamenle kpɔmanvolɛ.
40022001	Eza Gyisɛse bule bɛ ɛrɛlɛ ɛhye, ɔse,
40022002	“Anwuma Belemgbunlililɛ ne le kɛ belemgbunli bie mɔɔ liele atɔfolɛ manle ɔ ra nrenya la.
40022003	Ɔzoanle ye sonvolɛma kɛ bɛhɔvɛlɛvɛlɛ bɛdabɛ mɔɔ ɔdole ɛsalɛ ɔvɛlɛle bɛ la kɛ bɛrɛla atɔfolɛlielɛ ne abo, na bɛamba.
40022004	Eza ɔzoanle sonvolɛma fofolɛ na ɔzele bɛ kɛ bɛze menli mɔɔ yeyieyia bɛ la kɛ, ‘Medo me aleɛ ne mewie, mehu me nlankɛ nee me nane mɔɔ ɛlɔ la mewie; bɛwie debie biala siezie na bɛrɛla atɔfolɛlielɛ ne abo.’
40022005	Na bɛbule bɛ nye bɛguale zolɛ na bɛhɔle bɛ gyima: bie hɔle ye ɛya nu, yɛɛ bie hɔle ye gualilɛ,
40022006	bɛdabɛ mɔɔ bɛhale la, bɛhyele sonvolɛma ne mɔ bɛzale bɛ na bɛhunle bɛ.
40022007	Mɔɔ belemgbunli ne dele ɛhye la ɔvale ɛya, ɔzoanle ye ɛlɔnema ɔmanle bɛhɔhunle ahɔdiawu ne mɔ na bɛyelale bɛ suakpole ne.
40022008	Akee ɔzele ye sonvolɛma ne kɛ, ‘Bɛwie atɔfolɛ aleɛ ye siezie, noko bɛdabɛ mɔɔ bɛyieyiale bɛ la anwo anfɛta.
40022009	Yemɔti bɛhɔ awɔdenle ne mɔ azo na menli dɔɔnwo biala mɔɔ bɛkɛnwu bɛ la bɛvɛlɛ bɛ muala bɛmaa bɛrɛla atɔfolɛlielɛ ye abo.’
40022010	Zɔhane ati sonvolɛma ne hɔle awɔdenle ne mɔ azo hɔsesale bɛdabɛ mɔɔ bɛnwunle bɛ la kɔsɔɔti, menli mɔɔ le kpalɛ nee bɛdabɛ mɔɔ bɛnle kpalɛ la amuala, na bɛvale bɛ bɛrayile atɔfolɛlielɛ sua ne tɛkɛɛ.
40022011	“Akee belemgbunli ne hɔle sua ne anu kɛ ɔkanlea ye nyɛvolɛ ne mɔ, na ɔnwunle kɛ nrenya ko wɔ nu mɔɔ ɔnwula atɔfolɛlielɛ tɛladeɛ ne mɔɔ belemgbunli ne ɛva ɛmaa ye nyɛvolɛ ne mɔ la bie a.
40022012	Na ɔbizale ye kɛ, ‘Ayi, kɛ ɛzile ɛrale ɛke, mɔɔ ɛnwula atɔfolɛlielɛ tɛladeɛ ye bie ɛ?’ Na nrenya ne andɛ ɔ nloa anu.
40022013	Belemgbunli ne zele ye sonvolɛma ne kɛ, ‘Bɛkyekye ɔ sa nee ɔ gyakɛ, na bɛva ye bɛhɔdo alie nwo lɔ awozinli kpole ne anu. Ɛkɛ ne yɛɛ menli bazu na bɛadedɛ bɛ nwo bonrane nu a.’ ”
40022014	Na Gyisɛse dwulale ye edwɛkɛ ne kɛ, “Bɛvɛlɛ dɔɔnwo, na ekyi bie a bɛva bɛ a.”
40022015	Falasiima ne hɔle Gyisɛse ati akpamo kɛ bɛdua kpuyia ɛbizalɛ zo bɛahye ye.
40022016	Yemɔti bɛzoanle bɛ ɛdoavolɛma ne bie mɔ nee belemgbunli Hɛlɔdo asa zo ne mɔ bie wɔ Gyisɛse anwo ɛkɛ na bɛhɔbizale ye kɛ, “Kilehilevolɛ, yɛze kɛ wɔmɔ ɛka nɔhalɛ. Ɛkilehile Nyamenle adenle ne nɔhalɛ nu mɔɔ ɛndwenle mɔɔ menli ka la anwo a, ɔboalekɛ ɛnnea sonla nyunlu.
40022017	Zɔhane ati yɛbiza wɔ, kɛ ɛdwenle ɛhye anwo ɛ? Asoo ɔfa yɛ mɛla ne adenle zo kɛ yɛkɛdua adwule yɛkɛmaa Wulomu Maanle Maanle Belemgbunli ne?”
40022018	Na Gyisɛse nwunle bɛ nwulowula ne, na ɔzele bɛ kɛ, “Bɛmɛ nabalabama, duzu ati a bɛsɔ me bɛanlea ɛ?
40022019	Bɛva ezukoa ne mɔɔ bɛfa bɛtua adwule ne la bie bɛmaa menea.” Bɛvale bie bɛmanle ye;
40022020	na ɔbizale bɛ kɛ, “Nwane nvoninli nee ye duma a le ɛhye?”
40022021	Bɛzele kɛ, “Siza ɔ.” Gyisɛse zele bɛ kɛ, “Ɛnee bɛva mɔɔ le Siza ɛdeɛ la bɛmaa ye ɛ, na bɛva mɔɔ le Nyamenle ɛdeɛ noko la bɛmaa ye.”
40022022	Bɛdele ɛhye la ɔzinle bɛ nwo, na bɛgyakyile ye bɛhɔle.
40022023	Kenle ko ne ala Sadusiima bie rale Gyisɛse anwo ɛkɛ ne. (Sadusiima le menli bie mɔɔ ɛnlie ewudwazo ne ɛnli a.)
40022024	Bɛrabizale Gyisɛse kɛ, “Kilehilevolɛ, Mosisi kile kɛ, ‘Saa nrenya wu na ɔgyakyi ɔ ye mɔɔ ɔ nee ye anwo la a, ɔwɔ kɛ ɔ diema nrenya gya kunlanvolɛ ne na ɔwo mralɛ ɔmaa ɔ diema ne mɔɔ ɛwu la.’
40022025	Mediema mrenya nsuu bie woale ɛkɛ. Bɛ nuhua kpanyinli ne gyale raalɛ na ɔ nee ye anwo yɛɛ ɔwule a, yemɔti ɔgyakyile kunlanvolɛ ne ɔmanle ɔ diema.
40022026	Na mɔɔ zile alumua ɛdeɛ ne anwo zo la yɛɛ zile mɔɔ tɔ zo nwiɔ ne nee nsa ne, toonwo ɔhɔdwule nsuu ne anwo zo a. Bɛ muala bɛwule; bɛ biala nee raalɛ ne anwo.
40022027	Nzinlii raalɛ ne ɔdaye ɔwule.
40022028	Ɛnee ewudwazo mekɛ ne, boni a raalɛ ne kɛyɛ ɔ ye a? Bɛdabɛ nsuu ne amuala bɛgyale ye bie.”
40022029	Gyisɛse buale bɛ kɛ, “Bɛvo kpole! Ɔboalekɛ bɛnze Nyamenle Edwɛkɛ ne anzɛɛ Nyamenle tumi ne kɛ si de la.
40022030	Ɔluakɛ ewudwazo mekɛ ne anu, bɛbayɛ kɛ anwuma soanvolɛma la, agyalɛ ɛnle ɛkɛ.
40022031	Bɛtɛkengale mɔɔ Nyamenle ɛha, mɔɔ fane mɔwuamra ɛdwazolɛ nwo la ɛlɛ ɔ? Ɔse,
40022032	‘Mame a mele Ebileham Nyamenle ne, Ayezeke Nyamenle ne, nee Gyekɔbo Nyamenle ne a.’ Ɛhye kile kɛ ɔle teasema Nyamenle, na ɔnle mɔwuamra Nyamenle.”
40022033	Mɔɔ menli dɔɔnwo ne dele Gyisɛse ngilehilelɛ ɛhye la, ɔyɛle bɛ nwanwane.
40022034	Mɔɔ Falasiima ne dele kɛ Gyisɛse ɛmaa Sadusiima ne ɛha bɛ nloa ɛdo nu la, bɛdabɛ bɛlile bɛ nloa bɛrayiale ye.
40022035	Bɛ nuhua ko mɔɔ le mɛla kilehilevolɛ la zɔle ye nleanle na ɔbizale ye kɛ,
40022036	“Kilehilevolɛ, Mɛla ne boni a le titile kpalɛ kpalɛ a?”
40022037	Gyisɛse buale ye kɛ, “Fa wɔ ahonle muala, wɔ ɛkɛla muala, nee wɔ adwenle muala kulo Awulae wɔ Nyamenle ne.
40022038	Ɛhye a le mɛla titile kpalɛ mɔɔ hyia a.
40022039	Mɔɔ tɔ zo nwiɔ la le kɛ ɛhendeɛ ne la, ɔse: Kulo ɛ gɔnwo kɛ ɛdawɔ ɛ nwo la.
40022040	Mɛla nwiɔ ye azo yɛɛ Mosisi mɛla ne kpokpoti nee Nyamenle kpɔmanvolɛma ngilehilelɛ ne mɔ amuala gyi a.”
40022041	Mɔɔ Falasiima ne wiele yia la, Gyisɛse bizale bɛ kɛ,
40022042	“Kɛ bɛsi bɛdwenle Mɛzaya ne anwo ɛ? Nwane dehelɛ ɔ?” Bɛbuale kɛ, “Devidi dehelɛ ɔ.”
40022043	Ɔbizale bɛ kɛ, “Ɛnee akee kɛ ɔyɛle mɔɔ Sunsum ne manle Devidi vɛlɛle ye ‘Awulae’ ɛ? Ɔluakɛ Devidi hanle kɛ,
40022044	‘Awulae zele me Awulae kɛ: Tɛnla me sa fema zo ɛke, kɔkpula kɛ menwɔva wɔ kpɔvolɛma menwɔwula ɛ gyakɛ abo.’
40022045	Na saa Devidi vɛlɛle ye ‘Awulae’ a, ɛnee kɛ Mɛzaya ne si yɛ Devidi dehelɛ ɛ?”
40022046	Awie biala angola ɔ nloa ye, na ɔvi kenle ko ne awie biala angola anzi ye ɛbolɛ ambiza ye edwɛkɛ bieko.
40023001	Akee Gyisɛse dendɛle hilele menli dɔɔnwo ne nee ye ɛdoavolɛma ne mɔ kɛ,
40023002	“Mɛla kilehilevolɛma ne nee Falasiima ne mɔ a lɛ adenle kola kilehile Mosisi mɛla ne anu a.
40023003	Zɔhane ati bɛdie bɛ, yɛɛ debie biala mɔɔ bɛkɛha bɛkɛhile bɛ la bɛyɛ, noko bɛmmanea bɛ nyɛleɛ zo bɛbɔ bɛ ɛbɛla, ɔboalekɛ bɛka na bɛdabɛ mumua ne bɛnyɛ.
40023004	Bɛkyekye bɔlɛ ɛnlomboɛ mɔɔ ye ɛzoalɛ ɛnla aze la bɛsoa menli, noko bɛdabɛ mumua ne bɛnva bɛ sa ɛrɛlɛsɛka ko bɔbɔ bɛnzɔ bɛ nu.
40023005	Bɛyɛ bɛ ninyɛne kɔsɔɔti wɔ menli nye zo. Bɛdabɛ bɛnlea kɛ bɛ abɔtile ne mɔ si de mgbole na bɛhɛlɛhɛlɛ Nyamenle Edwɛkɛ wɔ nu, mɔɔ bɛbɔ a ɛnee ɔgua bɛ nwoma azo a; nee bie noko mɔɔ wɔ tabule nu mɔɔ bɛgua ye bɛ sa zo la mgbole kɛ si de la. Eza bɛnlea bɛ adɛladeɛ ne mɔ anloa, kɛ bɛzi bɛyɛ bɛ sosɔkpɔɔ la.
40023006	Saa bɛkɔ ɛkponledolɛ bo a bɛ nye bolo ɛleka kpalɛ ɛdɛnlanlɛ, yɛɛ nyianu sua nu mbia kpalɛ zo a bɛkpondɛ bɛtɛnla a.
40023007	Bɛkulo menli mɔɔ bɔ bɛ ti aze abiza bɛ ahye wɔ guabile zo nee menli mɔɔ yeyɛ bɛ, avɛlɛ bɛ, ‘Kilehilevolɛ’ la.
40023008	Na bɛmɛ, bɛmmamaa awie fɛlɛ bɛ ‘Kilehilevolɛ’, ɔluakɛ bɛ muala bɛle mediema yɛɛ bɛ Kilehilevolɛ kokye.
40023009	Eza bɛmmafɛlɛ awie biala bɛ ‘ze’ wɔ azɛlɛ ye azo, ɔluakɛ bɛ Ze kokye, na yemɔ ala a wɔ anwuma lɔ la.
40023010	Bɛmmamaa awie fɛlɛ bɛ ‘ɔ menle’, ɔluakɛ bɛ Menle kokye; yemɔ a le Kelaese ne.
40023011	Mɔɔ le kpole kpalɛ wɔ bɛ nu la ɔwɔ kɛ yɛ bɛ sonvolɛ.
40023012	Awie biala mɔɔ kɛmemaa ɔ nwo zo la, bɛkɛha ye aze, na mɔɔ kɛha ɔ nwo aze la, bɛkɛmaa ye zo.
40023013	“Munzule ɛha bɛmɛ mɛla kilehilevolɛma nee Falasiima! Nabalabama! Bɛmɛ, bɛto Anwuma Belemgbunlililɛ anlenkɛ ne anu bɛmaa menli ne ka ɔ nzi; bɛmɛ a, bɛnrɛhɔ nu, yɛɛ akee noko bɛnrɛmaa bɛdabɛ mɔɔ bɛlɛbɔ mɔdenle bɛahɔ nu la adenle bɛnrɛmaa bɛnrɛhɔ nu. [
40023014	“Munzule ɛha bɛmɛ mɛla kilehilevolɛma nee Falasiima! Nabalabama! Bɛbɛlɛbɛla ahunlanvolɛ mraalɛ bɛbɔ bɛ awuke na akee bɛakpati bɛayɛ nwolɛ nzɛlɛlɛ ndendenle. Ɔlua ɛhye ati bɛ ndeanlɛ bayɛ kpole kpalɛ!]
40023015	“Bɛmɛ mɛla kilehilevolɛma nee Falasiima, munzule ɛha bɛ! Nabalabama! Bɛmɛ, bɛdua nyevile nye, bɛdua aze bɛkɔ maanle maanle zo kɛ bɛkɛnyia sonla ko bɔbɔ bɛkɛhakyi ye bɛkɛmaa ɔkɛzonle Nyamenle; noko saa bɛnyia bie a, bɛyɛ bɛmaa ɔ nwo fɛta abɔnsam senle nu fane nwiɔ kɛ bɛdabɛ la!
40023016	“Munzule ɛha bɛ! Bɛmɛ anyenzinliravolɛma mɔɔ kile adenle a! Bɛkilehile kɛ, ‘Saa sonla fa Ɛzonlenlɛ Sua ne ka ndane a, ɔndo; na saa ɔfa ezukoa nvutuke ne mɔɔ wɔ Ɛzonlenlɛ Sua ne anu la ɔka ndane a, ɔto.’
40023017	Anyenzinliravolɛma ahɔnwɔne! Boni a hyia a, ezukoa nvutuke ne anzɛɛ Ɛzonlenlɛ Sua ne mɔɔ maa ezukoa ne anwo te la?
40023018	Eza bɛkilehile kɛ, ‘Saa sonla fa azukponle ne ka ndane a, ɔndo; na saa ɔfa ahyɛlɛdeɛ ne mɔɔ wɔ azukponle ne azo la ɔka ndane a, ɔto.’
40023019	Bɛle anyenzinliravolɛma amgba! Boni a hyia a, ahyɛlɛdeɛ ne anzɛɛ azukponle ne mɔɔ maa ahyɛlɛdeɛ ne anwo te la?
40023020	Yemɔti bɛnwu ye kɛ saa awie fa azukponle ne ka ndane a, ɛnee yeva ahyɛlɛdeɛ ne mɔɔ wɔ zolɛ la amuala yeha ndane ne;
40023021	eza saa awie fa Ɛzonlenlɛ Sua ne ka ndane a, ɛnee yeva Sua ne nee Nyamenle ne mɔɔ de nu la yeha ndane ne.
40023022	Saa awie fa anwuma ka ndane a, ɛnee yeva Nyamenle belemgbunli ebia ne nee mɔɔ de zolɛ la amuala yeha ndane ne.
40023023	“Bɛmɛ mɛla kilehilevolɛma nee Falasiima, munzule ɛha bɛ! Nabalabama! Bɛmɛ bɛbu ɛlobɔ nu ɛya evuanlɛ mɔɔ le kɛ aabɛya la anu bulu bɛfa ko bɛmaa Nyamenle, na bɛbu bɛ nye bɛgua ninyɛne mɔɔ hyia kpalɛ wɔ mɛla ne anu, mɔɔ fane pɛlepɛlelilɛ, anwunvɔnezelɛ, yɛɛ nɔhalɛlilɛ nwo ngilehilelɛ la azo. Ɛhye mɔ a ɔwɔ kɛ bɛyɛ a, yɛɛ ɔnle kɛ bɛbu bɛ nye bɛgua mɔɔ ɛha la azo.
40023024	Adekilevolɛma mɔɔ anye ɛzi a! Bɛsonyi kɛkɛba wɔ bɛ nzule nye bɛto, noko bɛme kɛlɛne!
40023025	“Bɛmɛ mɛla kilehilevolɛma nee Falasiima! Munzule ɛha bɛ! Nabalabama! Bɛmɛ, bɛnrinzi bɛ kanrɛlɛ nee bɛ ɛyɛba nwo, noko bɛdabɛ mumua ne bɛ nuhua, amile nee angomedi ɛyi bɛ tɛkɛɛ.
40023026	Falasiima anyenzinliravolɛma! Bɛlumua bɛnrinzi kanrɛlɛ ne anu na nwolɛ noko kɛyɛ bɔkɔbɔkɔ!
40023027	“Bɛmɛ mɛla kilehilevolɛma nee Falasiima! Munzule ɛha bɛ! Nabalabama! Bɛle kɛ azie zo sɛka mɔɔ bɛha ye kalo la, bɛhwi nwolɛ ne fufule nwohyee noko ɔ kunlu le avunli mbowule nee azone ngome.
40023028	Zɔhane ala yɛɛ bɛdabɛ noko bɛde a, awie nwu bɛ a ɔbadwenle kɛ bɛle menli mɔɔ di boɛ a, noko bɛ nuhua le nabalabayɛlɛ nee amumuyɛ ngome.
40023029	“Bɛmɛ mɛla kilehilevolɛma nee Falasiima! Nabalabama! Bɛyɛ Nyamenle kpɔmanvolɛma mɔɔ ɛwu la sɛka ngɛnlɛma, na bɛyɛ ngakyelɛ ninyɛne bɛfa bɛkakye menli mɔɔ bɔle ɛbɛla kpalɛ wɔ mekɛ mɔɔ ɛnee bɛde ngoane nu la,
40023030	na bɛka kɛ, ‘Saa yɛ nlenya mɔ mekɛ zo ɛnee yɛde aze a, anrɛɛ yɛanyɛ mɔɔ bɛyɛle la bie, yɛangu Nyamenle kpɔmanvolɛma ne mɔ.’
40023031	Ɛhye kile kɛ bɛdie bɛto nu bɔkɔɔ kɛ bɛ nlenya mɔ a hunle Nyamenle kpɔmanvolɛma ne mɔ a.
40023032	Ɛnee noko bɛhɔ zo ɛ! Mɔɔ bɛ nlenya mɔ bɔle ɔ bo la yɛɛ bɛlɛfa bɛara awieleɛ a!
40023033	Nwɔlɛ! Ɛkyelebenle mralɛ! Bɛdwenle kɛ bɛnrɛbua bɛ ewule fɔlɛ bɛnrɛmaa bɛnrɛhɔ abɔnsam senle nu ɔ?
40023034	Ɛhye ala ati yɛɛ melɛsoa Nyamenle kpɔmanvolɛma, nrɛlɛbɛvolɛma, yɛɛ kilehilevolɛma wɔ bɛ nwo a; noko bɛbahu bie mɔ, bɛbabɔ bie mɔ meanubaka nu, bɛbabo bie mɔ wɔ bɛ nyianu azua ne mɔ anu, na bɛayɛ bie mɔ kpɔdekpɔde wɔ bɛ azua ne mɔ azo.
40023035	Zɔhane ati, menli mɔɔ ɛnze nwolɛ bie mɔɔ bɛhu bɛ, ɛbɔ ye Ebulu anwo zo kɔkpula Bɛlakaya ara Zɛkalaya mɔɔ bɛhunle ye wɔ Ɛzonlenlɛ Sua ne nee azukponle ne avinli la anwo zo, bɛ kɔsɔɔti bɛ mogya ne anwo ndeanlɛ bagua bɛ ti zo.
40023036	Nɔhalɛ, meka meahile bɛ, ɛhye mɔ amuala anwo ndeanlɛ bara bɛdabɛ adwuleso amra anwo zo.
40023037	“Gyɛlusalɛm, O Gyɛlusalɛm! Mɔɔ ɛku Nyamenle kpɔmanvolɛma, ɛsi menli mɔɔ Nyamenle ɛzoa bɛ wɔ ɛ nwo la awolɛ a! Fane dɔɔnwo yɛɛ mehulo kɛ anrɛɛ menwɔva me sa menwɔbɛla wɔ menli ne amuala kɛ akɔlɛ ɛdane butu ɔ mra anwo zo la, noko wɔammaa me adenle.
40023038	Yemɔti bɛbakpo wɔ Ɛzonlenlɛ Sua ne bɛamaa yeadɔ mgbane.
40023039	Na meka meahile wɔ, ɔvi ɛnɛ mɔɔ kɔ la, ɛnrɛnwu me bieko kɔkpula mekɛ mɔɔ ɛbaha kɛ, ‘Nyamenle ɛyila mɔɔ lua Awulae duma nu ɛlɛba la.’ ”
40024001	Mɔɔ Gyisɛse vi Ɛzonlenlɛ Sua ne anu ɛlɛkɔ la, ye ɛdoavolɛma ne rale ɔ nwo ɛkɛ kɛ bɛbahilehile ye Ɛzonlenlɛ Sua ne azua ne mɔ.
40024002	Na ɔbizale bɛ kɛ, “Bɛnwu ninyɛne ɛhye mɔ ɔ? Nɔhalɛ, meka meahile bɛ kɛ bolɛ ko bɔbɔ ɛnrɛla bolɛ zo mɔɔ bɛnrɛdwula ye aze a.”
40024003	Mɔɔ Gyisɛse wɔ Ɔlivi Boka ne azo la, ye ɛdoavolɛma ne rale ɔ nwo ɛkɛ ne ahane rabizale ye kɛ, “Ka mekɛ mɔɔ ɛhye mɔ kɛzi la kile yɛ, na ka debie mɔɔ bazi ahile kɛ wɔ ɛralɛ ne ɛdwu na ewiade ɛhye ɛlɛba awieleɛ la kile yɛ?”
40024004	Gyisɛse buale bɛ kɛ, “Bɛnlea boɛ na awie ambɛlɛbɛla bɛ amminli bɛ.
40024005	Ɔboalekɛ menli dɔɔnwo balua me duma nu ara na bɛaha kɛ, ‘Mame a mele Mɛzaya ne!’ na bɛaminli menli dɔɔnwo diedi.
40024006	Bɛbade kɛ konle ɛzi na ɔbikye bɛ yɛɛ bɛbade kɛ bie noko ɛzi moa moa maanle bie anu, na bɛmmamaa bɛ ahonle tu. Ɔwɔ kɛ ninyɛne ɛhye mɔ sisi, noko ɛnee awieleɛ ne ɛtɛnyianle ɛtɛbale.
40024007	Maanle nee maanle baho atia bɛ nwo, arelemgbunli badwazo arelemgbunli nwo zo, sane bara, yɛɛ azɛlɛ bakpusu ɛleka muala.
40024008	Ɛhye mɔ amuala le kɛ awolɛ nyane ɛdelɛ bo ɛbɔlɛ.
40024009	“Akee bɛbahye bɛ na bɛahɔye bɛ bɛamaa bɛadea bɛ na bɛahu bɛ. Aleɛabo amra amuala bakpɔ bɛ wɔ me ti.
40024010	Mekɛ ne anu menli dɔɔnwo bakpo aze wɔ diedi nu, bɛbaye bɛ nwo ngoko ngoko bɛamaa, na bɛakpɔ bɛ nwo ngoko ngoko.
40024011	Akee Nyamenle kpɔmanvolɛma adalɛ bara araminli menli dɔɔnwo diedi.
40024012	Munzule mɔɔ bara ewiade la bayɛ kpole kpalɛ la ati, menli dɔɔnwo baminli bɛ ɛhulolɛ mɔɔ bɛlɛ ye wɔ Nyamenle anwo la.
40024013	Noko sonla mɔɔ kɛgyinla kpundii kɛhɔ awieleɛ la banyia ngoane mɔɔ ɛnlɛ awieleɛ.
40024014	Bɛbabɔ Edwɛkpa ɛhye mɔɔ fane Anwuma Belemgbunlililɛ ne anwo la nolo wɔ aleɛabo amuala, amaa yeayɛ daselɛlilɛ yeamaa aleɛabo amra kolaa na awieleɛ ne ara.
40024015	“Saa bɛnwu ‘Munzudeɛ ne mɔɔ bɔ maanle’, mɔɔ Nyamenle kpɔmanvolɛ Daneɛle hanle nwolɛ edwɛkɛ la kɛ ɔgyi ɛleka nwuanzanwuanza ne a, (Kengavolɛ, te ɛhye abo!)
40024016	ɛnee bɛdabɛ mɔɔ bɛwɔ Dwudiya la ɛnriandi ɛhɔ awoka ne mɔ azo.
40024017	Mɔɔ wɔ ye sua ti zo anwuma la mmaka kɛ ɔdwu aze yearava ye ninyɛne wɔ ye sua ne anu.
40024018	Mɔɔ ɛhɔ ɛbɔ nu la mmasia ba sua zo kɛ ɔbava ye tɛladeɛ.
40024019	Mekɛ ne anu, nrenzɛvolɛma nee mraalɛ mɔɔ via mralɛ la, bɛ gyakɔ!
40024020	Bɛzɛlɛ Nyamenle kɛ ɛhye ɛnrɛzi fɔsɛlɛ nu anzɛɛ Ɛnwomenlelielɛ Kenle ne!
40024021	Ɔluakɛ anwongyelelɛ mɔɔ bara mekɛ zɔhane ne anu la, ye ɛzulolɛ, sumunli kɛ ewiade bɔle ɔ bo dedee mɔɔ yeradwu ɛnɛ la, bie ɛtɛsile ɛlɛ, yɛɛ bie noko ɛnrɛzi ɛlɛ na aloa abɔ.
40024022	Na Awulae ɛnlea ye menli ne mɔɔ yekpa nu yeye bɛ la ati yede mekɛ ne azo, saa tɛ ye zɔhane a anrɛɛ sonla ko bɔbɔ ɛnrɛha.
40024023	“Mekɛ ne anu saa awie se bɛ kɛ, ‘Nea, Mɛzaya ne ɛne!’ anzɛɛ ‘Yemɔ a wɔ lɔ la!’ a, bɛmmadie bɛdi.
40024024	Ɔluakɛ Mɛzayama adalɛ nee Nyamenle kpɔmanvolɛma alane dɔɔnwo bara; bɛbayɛ nwanwane ninyɛne mgbole mɔɔ yɛ ɛzulolɛ la dɔɔnwo, na saa bɛyɛ na ɔkɛyɛ boɛ a, bɛava bɛabɛlɛbɛla Nyamenle menli ne mɔɔ di munli bɔbɔ la na bɛaminli menli dɔɔnwo diedi.
40024025	Bɛdie! Kɛ mehakye bɛ ɛhye mɔ kolaa na mekɛ ne adwu ɛ!
40024026	“Yemɔti, saa awie mɔ ka kile bɛ kɛ, ‘Bɛnlea, ɔwɔ fienemgbole nu lɔ!’ a, bɛmmakɔ lɔ; anzɛɛ saa bɛka kɛ, ‘Bɛnlea, ɔvea ɛke!’ a, bɛmmadie bɛdi.
40024027	Ɔluakɛ medame Sonla Ra, mebara kɛ ɛsɛnlɛmanye mɔɔ kpakye anwomanyunlu la, ɔvi aduduleɛ yeahɔzi adɔleɛ.
40024028	“Ɛleka mɔɔ debie funli la la, ɛkɛ ne a mgbɔtɛ kuohua bɛ nloa a.”
40024029	Gyisɛse hɔle zolɛ hilele nu kɛ, “Anwongyelelɛ mekɛ ne anzi, awozinli baheda sɛnzɛne ne azo, siane ne ɛnrɛda, nwɔlɔra badudu agua aze, na bɛbadudu anwumaneamra bɛavi bɛ ndenle ne mɔ azo.
40024030	Na akee medame Sonla Ra, me nwo sɛkɛlɛneɛ bavinde anwomanyunlu; menli muala mɔɔ wɔ aleɛabo la bali nyane wɔ mekɛ mɔɔ bɛkɛnwu medame Sonla Ra kɛ melua amungu nu na melɛ tumi nee anyunlunyia kpole melɛba la.
40024031	Bɛbabɔ aweɛne kpole ne anu, na mebamaa me soanvolɛma ahɔ ewiade muleɛ ne amuala azo, bɛahɔhuohua Nyamenle menli ne mɔɔ yekpa nu yeye bɛ la anloa, ɔvi ewiade ye ati yeahɔdwu ɔ bo.
40024032	“Bɛnlea feege baka ne na bɛzukoa nrɛlɛbɛ wɔ nwo. Mekɛ mɔɔ ye ngane ne mɔ kɛze kɛ bɛwula nya la, ɛnee bɛze kɛ wawaa ɛbikye.
40024033	Zɔhane ala yɛɛ mekɛ mɔɔ bɛkɛnwu kɛ ninyɛne ɛhye mɔ ɛbɔ ɔ bo kɛ bɛsisi la, ɛnee bɛhakye kɛ Kelaese ne ɛralɛ ɛbikye, na yedwu bɔbɔ asɛɛ.
40024034	Na bɛhakye ɛhye, ninyɛne ɛhye mɔ bazi na menli mɔɔ kɛkala de aze la amuala awie wu.
40024035	Anwuma nee aze bapɛ nu aze, na me nloa edwɛkɛ ɛnrɛpɛ nu ɛlɛ.
40024036	“Noko akee awie biala ɛnze kenle ne nee mekɛ ne; anwuma soanvolɛma nee Ralɛ ne bɔbɔ ɛnze. Selɛ ne angomekye a ze a.
40024037	Sonla Ra ne ɛralɛ mekɛ ne bayɛ kɛ mɔɔ zile Nowa mekɛ zo la.
40024038	Kɛmɔ azuyilɛ kpole ne bara na menli lile, nlonle, agyalɛ lielɛ ebia hɔkpulale kenle mɔɔ Nowa vole ye ɛlɛne ne anu,
40024039	na bɛannwu mɔɔ ɛlɛba arazi la toonwo azuyilɛ kpole ne ravale bɛ muala la, zɔhane ala yɛɛ medame Sonla Ra, me ɛralɛ mekɛ ne bayɛ a.
40024040	Mekɛ ne anu bɛbava menli nwiɔ mɔɔ wɔ bɛ ɛya nu la anu ko bɛahɔ na bɛagyakyi ko.
40024041	Bɛbava mraalɛ nwiɔ mɔɔ ɛlɛti abɛlɛ la anu ko bɛahɔ na bɛagyakyi ko.
40024042	“Yemɔti bɛzinza, ɔboalekɛ bɛnze kenle mɔɔ bɛ Awulae ne kɛra la.
40024043	Bɛhakye ɛhye, saa awuke menle ze mekɛ mɔɔ awule ne kɛra la a anrɛɛ ɔbazi epe na awule ne ambanwua ye.
40024044	Zɔhane ati ɔwɔ kɛ bɛdabɛ noko bɛsiezie bɛ nwo, ɔluakɛ medame Sonla Ra, mebara mekɛ mɔɔ bɛ nye ɛnla la.
40024045	-
40024046	“Ɛnee akee, sonvolɛ nɔhavo mɔɔ ze nrɛlɛbɛ la a le boni? Yemɔ a le sonvolɛ ne mɔɔ ɔ menle ɛva ye kɛ ɔnlea sonvolɛma mɔɔ ɛha la anwo zo na ɔmaa bɛ aleɛ wɔ mekɛ ne anloa, na ɔ menle ne bato ye kɛ ɔlɛyɛ ye zɔhane la. Ɛhye le nyilalɛ kpole maa sonvolɛ ne.
40024047	Nɔhalɛ, meka meahile bɛ, ɔ menle ne kɛmaa ɔkɛnlea ye agya ninyɛne ne mɔ amuala azo.
40024048	Na saa sonvolɛ adalɛ ne se ɔ nwo kɛ, ‘Me menle bahyɛ na yeara,’
40024049	na ɔbɔ ɔ bo kɛ ɔbo ɔ gɔnwo mɔ sonvolɛma ne, na ɔ nee nzama ali, anlo a, ɛnee ɔhakye kɛ
40024050	ɔ menle ne bara kenle mɔɔ ɔdaye sonvolɛ ne ɔnze na eza ɔ nye ɛnla la.
40024051	Na ɔ menle ne kɛye ye ali kɛhɔboka nabalabama ne anwo. Ɛkɛ ne yɛɛ menli su dedɛ bɛ nwo bonrane nu a.”
40025001	“Mekɛ ne anu Anwuma Belemgbunlililɛ ne bayɛ kɛ mbɛlɛra bulu bie mɔɔ kenle ko vale bɛ ahɛnlaneɛ kɛ bɛkayia atɔfolɛ nrenya ne ade la.
40025002	Bɛ nuhua nnu le ahɔnwɔne, yɛɛ nnu noko ze nrɛlɛbɛ.
40025003	Ahɔnwɔne ne mɔ vale bɛ ahɛnlaneɛ la bɛanva nwole bɛanzia bɛ nwo,
40025004	na nrɛlɛbɛvolɛma ne, bɛmɛ bɛvale bie.
40025005	Kɛmɔ atɔfolɛ nrenya ne hyɛle la ati, mbɛlɛra ne mɔ bɔle ngɔsɔkɛ na bɛlafele.
40025006	“Arɛlevilɛ nu ala, wɔ alevinli mu nwiɔ avinli, bɛdele ɛnelɛ kɛ, ‘Atɔfolɛ nrenya ne ɛne! Bɛrɛla bɛrayia ye!’
40025007	Mbɛlɛra bulu ne dunwuele na bɛhanle bɛ ahɛnlaneɛ ne mɔ anu.
40025008	Na ahɔnwɔne ne mɔ zele nrɛlɛbɛvolɛma ne kɛ, ‘Bɛmaa yɛ bɛ nwole ne bie na yɛ ahɛnlaneɛ ne mɔ ɛlɛnu.’
40025009	Nrɛlɛbɛvolɛma ne zele bɛ kɛ, ‘Kyɛkyɛ, yɛnlie yɛnli kɛ nwole ne kɛza yɛ nee bɛdabɛ. Bɛhɔ bɛhɔdɔ bie.’
40025010	Yemɔti bɛhɔle kɛ bɛkadɔ nwole ne bie; na mɔɔ bɛhɔle la yɛɛ atɔfolɛ nrenya ne rale a. Na bɛdabɛ mɔɔ bɛwɔ ɛkɛ ne nee nrɛlɛbɛvolɛma nnu ne mɔɔ ɛnee bɛmɛ bɛnyia nwolɛ la nee ye hɔle atɔfolɛlielɛ ne abo, na bɛdole anlenkɛ ne anu.
40025011	“Nzinlii ahɔnwɔne ne mɔ rale rabɔle nu kɛ, ‘Yɛmenle, yɛmenle, buke yɛ!’
40025012	Na atɔfolɛ nrenya ne zele bɛ kɛ, ‘Kyɛkyɛ! Nɔhalɛ, meka meahile bɛ, menze bɛ.’ ”
40025013	Na Gyisɛse dwulale ye edwɛkɛ ne kɛ, “Yemɔti bɛzinza, ɔboalekɛ bɛnze kenle ko ne anzɛɛ dɔnehwele ko ne mɔɔ Awulae bara la.”
40025014	Gyisɛse vale zɔle zolɛ kɛ, “Mekɛ ne anu Anwuma Belemgbunlililɛ ne bayɛ kɛ nrenya bie mɔɔ ɛlɛtu adenle la; ɔvɛlɛvɛlɛle ye sonvolɛma ne mɔ na ɔvale ye agyadeɛ ne ɔmanle bɛ.
40025015	Ɔmanle biala debie, kɛmɔ bɛ anwosesebɛ si de la. Ɔmanle ko nzunza apenle nnu, ko noko ɔmanle ye apenle nwiɔ, yɛɛ mɔɔ tɔ zo nsa la, ɔmanle ye apenle ko na ɔhɔle.
40025016	Sonvolɛ ne mɔɔ bɛmanle ye nzunza apenle nnu ne la vale ye ɛdeɛ ne hɔlile gua na ɔnyianle nzunza apenle nnu nvasoɛ wɔ nwolɛ.
40025017	Mɔɔ bɛmanle ye apenle nwiɔ ne la yɛle ye zɔhane ala na ɔnyianle nvasoɛ nzunza apenle nwiɔ wɔ nwolɛ.
40025018	Mɔɔ bɛmanle ye nzunza apenle ne la hɔvunle kuma na ɔvale ɔ menle ne ezukoa ne ɔveale nu.
40025019	“Ɔhyɛle kpalɛ na bɛ menle ne ara; na ɔ nee bɛ rayɛle mgbonda.
40025020	Mɔɔ nyianle nzunza apenle nnu la rayele ye ezukoa ne nee nwolɛ nvasoɛ apenle nnu ne na ɔzele kɛ, ‘Yɛmenle, ɛmanle me apenle nnu. Menyia nwolɛ nvasoɛ apenle nnu na yemɔ ɛne!’
40025021	Ɔ menle ne zele ye kɛ, ‘Mo, wɔbɔ mɔdenle bɔkɔɔ; ɛle sonvolɛ kpalɛ mɔɔ di nɔhalɛ a! Wɔbɔ mɔdenle wɔnlea ezukoa ekyi ye azo boɛ, yemɔti mebava wɔ meazie ninyɛne mgbole nloa. Bɛla balie ɛ nye wɔ me nwo ɛke!’
40025022	“Sonvolɛ ne mɔɔ bɛmanle ye nzunza apenle nwiɔ la rale na ɔzele kɛ, ‘Yɛmenle, ɛmanle me nzunza apenle nwiɔ. Menyia nwolɛ nvasoɛ apenle nwiɔ na yemɔ ɛne!’
40025023	Ɔ menle ne zele ye kɛ, ‘Mo, wɔbɔ mɔdenle somaa; ɛle sonvolɛ mɔɔ di nɔhalɛ a! Wɔbɔ mɔdenle wɔnlea ezukoa ekyi ye azo boɛ, yemɔti mebava wɔ meazie ninyɛne dɔɔnwo anloa. Bɛla na balie ɛ nye wɔ me nwo ɛke!’
40025024	“Akee sonvolɛ ne mɔɔ bɛmanle ye nzunza apenle ko ne la rale na ɔrazele ɔ menle ne kɛ, ‘Yɛmenle, meze wɔ kɛ ɛ ti yɛ se, ɛbu bɛyɔba wɔ ɛleka mɔɔ wɔanlua debie la, na ɛkuohua aleɛ wɔ ɛya mɔɔ wɔanlua ma wɔ nu la anu.
40025025	Menzulole la ati, menvunle wɔ ezukoa ne menyɛle. Yemɔti wɔ ezukoa ne ɛne!’
40025026	“Na ɔ menle ne zele ye kɛ, ‘Ɛle sonvolɛ mgbovonle, amumuyɛ kpalɛ! Wɔmɔ ɛze me kɛ mebu bɛyɔba wɔ ɛleka mɔɔ meanlua debie la, na mekuohua aleɛ wɔ ɛya mɔɔ meanlua ma nu la anu?
40025027	Wɔdendɛ boɛ! Na kɛmɔti a wɔanva me ezukoa ne wɔangɔndo bange ɛ? Anrɛɛ mera la, nvasoɛ ɛra zolɛ, na meahɔlie me ezukoa ɔ nli ne nee nvasoɛ ne amuala.
40025028	Bɛza ye bɛlie mɔɔ ɔlɛ la na bɛva bɛmaa sonvolɛ ne mɔɔ lɛ nzunza apenle bulu ne la.
40025029	Ɔluakɛ mɔɔ lɛ bie la, bɛkɛmaa ye bie dɔɔnwo bɛkɛboka nwolɛ, na ɔkɛnyia ye molozo; na mɔɔ ɛnlɛ bie dɔɔnwo la, ekyi ne bɔbɔ mɔɔ ɔlɛ la, bɛkɛlie ye ɔ sa nu.
40025030	Akee sonvolɛ mgbane ɛhye, bɛvuandi ye bɛdo alie nwo lɔ awozinli kpole ne anu; ɛkɛ ne yɛɛ menli bazu adedɛ bɛ nwo bonrane nu a!’
40025031	“Mekɛ mɔɔ medame Sonla Ra, menwɔra kɛ Belemgbunli, mɔɔ ɛnee me soanvolɛma ne amuala wɔ me nwo ɛkɛ ne la, mebadɛnla me anyunlunyia belemgbunli ebia ne anu,
40025032	na meaboɔboa aleɛabo amra amuala anloa wɔ me nyunlu ɛkɛ ne. Na mebahyɛ bɛ nuhua nwiɔ, kɛmɔ mboaneneavolɛ ye mboane fi mbɔnkye avinli la.
40025033	Mebakpa mboane ne mɔ meagua me sa fema zo, na meagua mbɔnkye ne mɔ me sa bɛne zo.
40025034	Na akee meaze menli mɔɔ wɔ me sa fema zo la kɛ, ‘Bɛmɛ mɔɔ Egya ɛyila bɛ a, bɛrɛla! Bɛ nee me ɛrali belemgbunli. Egya hyehyɛle manle bɛ kolaa na bɛabɔ ewiade ye.
40025035	Ɔluakɛ ɛhɔne hunle me na bɛmanle me aleɛ, nzuhɔne hunle me na bɛmanle me nzule, menyɛle ɛyɛvolɛ na bɛliele me wɔ bɛ azua nu,
40025036	me nwo lale zo na bɛmanle me ɛdanlɛ, me nwo dole me na bɛnleanle me, yɛɛ menlale efiade na bɛrakpɔlale me.’
40025037	“Na menli kpalɛ ɛhye mɔ babua kɛ, ‘Awulae, kenlenzu a yɛnwunle wɔ kɛ ɛhɔne ɛlɛku wɔ mɔɔ yɛmanle wɔ aleɛ, anzɛɛ nzuhɔne ɛlɛku wɔ mɔɔ yɛmanle wɔ nzule a?
40025038	Kenlenzu a ɛyɛle ɛyɛvolɛ ɛrazokoɛle yɛ mɔɔ yɛliele wɔ wɔ yɛ azua nu, anzɛɛ ɛ nwo lale zo na yɛmanle wɔ ɛdanlɛ a?
40025039	Kenlenzu a yɛnwunle wɔ kɛ ɛnde kpɔkɛ anzɛɛ ɛlale efiade mɔɔ yɛrakpɔlale wɔ a?’
40025040	Na mebabua bɛ kɛ, ‘Nɔhalɛ, meka meahile bɛ kɛ, suzuamgba ala mɔɔ bɛyɛle ɛhye mɔ bɛmanle me mediema ɛhye mɔ mɔɔ anwo ɛngyia la anu bie la, bɛyɛle bɛmanle me.’
40025041	“Akee mebaze bɛdabɛ mɔɔ bɛwɔ me sa bɛne zo la kɛ, ‘Bɛvi me nwo ɛke bɛhɔ, munzule menli! Bɛhɔ senle ne mɔɔ ɛnnu ɛlɛ, mɔɔ ɔvi ewiade abobɔlɛ bɛhua bɛmaa Abɔnsam nee ye soanvolɛma la anu!
40025042	Ɔluakɛ ɛhɔne hunle me na bɛammaa me aleɛ, nzuhɔne hunle me na bɛammaa me nzule,
40025043	menyɛle ɛyɛvolɛ na bɛanlie me wɔ bɛ azua nu, me nwo lale zolɛ na bɛammaa me ɛdanlɛ, me nwo dole me yɛɛ menlale efiade na bɛamkpo me bo zo.’
40025044	“Na bɛdabɛ noko bɛbabua kɛ, ‘Awulae, kenlenzu yɛɛ yɛnwunle wɔ kɛ ɛhɔne ɛlɛku wɔ anzɛɛ nzuhɔne ɛlɛku wɔ, ɛyɛle ɛyɛvolɛ anzɛɛ ɛ nwo lale zolɛ, ɛ nwo dole wɔ, ɛlale efiade, mɔɔ yɛamboa wɔ a?’
40025045	Na mebabua bɛ kɛ, ‘Nɔhalɛ, meka meahile bɛ kɛ, suzuamgba ala mɔɔ bɛkpole kɛ bɛnrɛboa menli ɛhye mɔ mɔɔ anwo ɛngyia la anu ko bɔbɔ la, bɛkpole kɛ bɛnrɛboa medame noko.’
40025046	Na bɛkɛdea ɛhye mɔ ndeanlɛ mɔɔ ɛnlɛ awieleɛ a, na bɛava menli kpalɛ ne mɔ bɛahɔ ngoane mɔɔ ɛnlɛ awieleɛ la anu.”
40026001	Mɔɔ Gyisɛse wiele edwɛkɛ ɛhye mɔ amuala ka la, ɔzele ye ɛdoavolɛma ne kɛ,
40026002	“Kɛmɔ bɛdabɛ bɛze la, yeha kenle nwiɔ ɛnee Akpabɛnwo Ɛvoyia ne ɛdwu zo, na bɛbaye medame Sonla Ra bɛamaa bɛabɔ me meanubaka nu.”
40026003	Mekɛ ne anu ala, sɛlɛvolɛ mgbanyinli ne nee Dwuu mgbanyima ne mɔ hɔyiale Sɛlɛvolɛ Kpanyinli ne mɔɔ bɛfɛlɛ ye Kayafase la suakunlu ɛkɛ ne,
40026004	na bɛdwenledwenlenle adenle mɔɔ bɛdua zo a bɛkɛhye Gyisɛse ahane ɛleka bie bɛkɛhu ye la anwo.
40026005	Na bɛzele kɛ, “Ɔnle kɛ yɛyɛ ye zɔhane wɔ ɛvoyialilɛ ne anu, anrɛɛ menli ne kɛdo nzaka.”
40026006	Gyisɛse wɔ Saemɔn mɔɔ anrɛɛ le kokobɛvolɛ la sua nu wɔ Bɛtani
40026007	na mɔɔ ɔlɛdi debie la, raalɛ bie vale anatele mɔɔ sonle bolɛ kpalɛ la wɔ “alabaseta” bolɛ toba nu rawolale guale ɔ ti zo.
40026008	Mɔɔ ɛdoavolɛma ne nwunle ye la bɛvale ɛya na bɛhanle kɛ, “Duzu debie ɛzɛkyelɛ a le ɛhye?
40026009	Anrɛɛ bɛkola bɛtɔne anatele bolɛ ɛsesebɛ ɛhye bɛfa ye ezukoa ne bɛnea ehyianvolɛma.”
40026010	Gyisɛse dele mɔɔ bɛlɛka la, na ɔzele bɛ kɛ, “Duzu ati a bɛlɛgyegye raalɛ ye a? Mɔɔ yeyɛ yemaa me la le kɛnlɛma.
40026011	Bɛmɛ, bɛ nee ehyianvolɛma de dahuu na mame, me nee bɛ ɛnde dahuu.
40026012	Nwole ɛhye mɔɔ yewola yegua me nwo la, yeva yeziezie me wɔ me ɛzielɛ nu.
40026013	Na bɛhakye ɛhye, aleɛabo ɛleka biala mɔɔ bɛkɛbɔ Edwɛkpa ɛhye nolo la, bɛkɛha mɔɔ raalɛ ye ɛyɛ la bɛkɛva bɛkɛhakye ye.”
40026014	Ɛdoavolɛma ne anu ko mɔɔ bɛfɛlɛ ye Dwudase Yesekaleɔto la hɔle sɛlɛvolɛ mgbanyinli ne mɔ ɛkɛ
40026015	hɔbizale bɛ kɛ, “Saa meye Gyisɛse memaa bɛ a, duzu a bɛkɛva bɛkɛmaa me a?” Bɛdianle dwɛtɛ fufule abulasa bɛmanle ye.
40026016	Na ɔvi mekɛ ne anu Dwudase bɔle ɔ bo kɛ ɔkpondɛ adenle yealua zo yeaye Gyisɛse yeamaa.
40026017	Angye Ɛvoyia ne kenle ne mɔɔ lumua la anu, Gyisɛse ɛdoavolɛma ne rabizale ye kɛ, “Nienwu a ɛkulo kɛ yɛsiezie Akpabɛnwo Ɛvoyia aleɛ ne yɛmaa wɔ a?”
40026018	Ɔzele bɛ kɛ, “Bɛhɔ suakpole ne azo na bɛhɔ asomasi ɛkɛ ne bɛhɔze ye kɛ, ‘Kilehilevolɛ ne se: Me mekɛ ne ɛdwu; me nee me ɛdoavolɛma ne yɛbali Akpabɛnwo Ɛvoyia aleɛ ne wɔ wɔ sua nu ɛkɛ.’ ”
40026019	Na ɛdoavolɛma ne yɛle mɔɔ ɔzele bɛ la na bɛhɔzieziele Akpabɛnwo Ɛvoyia aleɛ ne.
40026020	Ye nɔsolɛ nu, Gyisɛse nee ye ɛdoavolɛma ne dɛnlanle aze,
40026021	na mɔɔ bɛdi debie la Gyisɛse zele bɛ kɛ, “Nɔhalɛ, meka meahile bɛ, bɛ nuhua ko baye me amaa.”
40026022	Ɛdoavolɛma ne mɔ atiakunlu yɛle bɛ naa na bɛbɔle ɔ bo kɛ bɛbiza ye ngoko kɛ, “Awulae, asoo mame ɔ?”
40026023	Gyisɛse buale kɛ, “Ahenle ne mɔɔ me nee ye yɛ sa ɛhɔ ɛyɛba ye anu la a baye me amaa a.
40026024	Na mame Sonla Ra, mebawu, kɛmɔ Nyamenle Edwɛkɛ ne se la, na ahenle mɔɔ ɔdua ɔ nwo zo bɛaye Sonla Ra ne bɛamaa la, ye gyakɔ! Ɔle kpalɛ kɛ anrɛɛ bɛanwo ye!”
40026025	Na Dwudase mɔɔ yele ye manle la hanle kɛ, “Kilehilevolɛ, ɛnee mame ɔ?” Gyisɛse buale kɛ, “Yemɔ ala a wɔha la.”
40026026	Mɔɔ bɛlɛdi debie la, Gyisɛse vale kpanwo, ɔyilale zolɛ, ɔbubule nuhua ɔmanle ye ɛdoavolɛma ne na ɔzele bɛ kɛ, “Bɛlie bɛli, ɛhye a le me nwonane ne a.”
40026027	Akee ɔvale dwora, ɔyɛle Nyamenle mo, ɔvale ɔmanle bɛ na ɔzele kɛ, “Bɛ muala bɛnlo,
40026028	ɛhye a le me mogya ne mɔɔ bɛhwi bɛgua wɔ menli dɔɔnwo bɛ ɛtane fakyɛ ti, na ɔsɔ Nyamenle ngyekyeleɛ ne anloa la.
40026029	Meka meahile bɛ, menrɛnlo vanye ma nu nzule bieko kɔkpula kenle ne mɔɔ me nee bɛ banlo ye bieko wɔ Egya Belemgbunlililɛ nu la.”
40026030	Akee bɛdole edwɛne na bɛhɔle Ɔlivi Boka ne azo.
40026031	Akee Gyisɛse zele bɛ kɛ, “Ɛnɛ nɔe bɛ muala bɛbanriandi bɛagyakyi me, ɔluakɛ Nyamenle Edwɛkɛ ne se, ‘Nyamenle bahu mboaneneavolɛ ne, na mboane ne babɔ asande.’
40026032	Na saa bɛdwazo me bɛba ngoane nu a, mebalumua bɛ nyunlu wɔ Galeli.”
40026033	Pita zele Gyisɛse kɛ, “Saa bɛ muala bɛnriandi bɛgyakyi wɔ a me ngome ɛdeɛ, menrɛgyakyi wɔ ɛlɛ!”
40026034	Gyisɛse zele ye kɛ, “Kakye ɛhye, ɛnɛ nɔe, toonwo mɔɔ akɔlɛ kabɔ la, ɛnee wɔha ye fane nsa kɛ ɛnze me!”
40026035	Pita buale kɛ, “Saa ewule nu bɔbɔ a, menrɛha ye ɛlɛ kɛ menze wɔ!” Na ɛdoavolɛma ne amuala hanle zɔhane ala.
40026036	Akee Gyisɛse nee ye ɛdoavolɛma ne hɔle ɛleka bie mɔɔ bɛfɛlɛ ye Gɛtesɛmani la, na ɔzele bɛ kɛ, “Bɛdɛnla ɛke na mekɔ meahɔzɛlɛ.”
40026037	Na ɔvale Pita nee Zɛbɛdi amra nwiɔ ne ɔbokale ɔ nwo bɛhɔle. Alɔbɔlɛ nee nyane hanle ye kpole
40026038	na ɔzele kɛ, “Nyane ɛha me dedee yeha me ɛkɛla mɔɔ wɔ me nu la. Bɛdɛnla ɛke na bɛ nee me ɛzinza.”
40026039	Akee ɔhɔle ɔ nyunlu ekyii la ɔbutule mutule nu na ɔzele kɛ, “Egya, saa ɛyɛ na ɔkɛyɛ boɛ a, ye amaneɛnwunlɛ dwora ye fi me nloa! Noko tɛ kɛ mɔɔ mame mekulo la ɔ, na maa ɔyɛ kɛ mɔɔ wɔ ɛhulolɛ ne de la.”
40026040	Ɔziale ɔrale ɛdoavolɛma nsa ne anwo ɛkɛ ne la ɛnee bɛlafe; na ɔzele Pita kɛ, “Yemɔti, bɛangola bɛ nee me anzinza dɔnehwele ko bɔbɔ?
40026041	Bɛzinza na bɛzɛlɛ amaa bɛangɔndɔ sɔnea nu. Sunsum ne kulo na nwonane ne anwo ɛnyɛ se.”
40026042	Gyisɛse ziale hɔle na ɔhɔzɛlɛle bieko kɛ, “Egya, saa bɛye amaneɛnwunlɛ dwora ɛhye me nloa a ɔnyɛ boɛ na ɔwɔ kɛ meno nu a, ɛnee wɔ ɛhulolɛdeɛ ɛyɛ ɛkɛ.”
40026043	Ɔziale bieko la ɔradole ɛdoavolɛma ne kɛ bɛlafe na bɛte bɛ nye a ɔnde fee.
40026044	Gyisɛse eza gyakyile bɛ ɛkɛ ne na ɔhɔle ɔhɔzɛlɛle fane nsa ne azo, na ɔhanle edwɛkɛ ko ne ala.
40026045	Akee ɔziale ɔrale ɛdoavolɛma ne mɔ anwo ɛkɛ ne na ɔzele bɛ kɛ, “Na bɛtɛda? Bɛnlea! Mekɛ ne ɛdwu, bɛye Sonla Ra ne bɛwula ɛtanevolɛma asa anu.
40026046	Bɛdwazo, bɛmaa yɛhɔ. Bɛnlea, ahenle mɔɔ ɛye me ɛmaa la ɛne!”
40026047	Mɔɔ Gyisɛse anloa wɔ zo ɔlɛtendɛ la yɛɛ Dwudase mɔɔ le bulu nee nwiɔ ne anu ko la rale a. Ɔ nee menli dɔɔnwo kpalɛ mɔɔ bie mɔ dedɛ dadeɛ nee ahoholombaka la a rale a. Sɛlɛvolɛ mgbanyinli ne nee Dwuu mgbanyima ne mɔ a zoanle bɛ a.
40026048	Dwudase hilele ɛlɔne ne sɛkɛlɛneɛ kɛ, “Sonla ne mɔɔ menwɔvo ɔ nloa anwo la ɛnee mɔɔ bɛkpondɛ ye la ɛne. Bɛhye ye.”
40026049	Dwudase dwule ɛkɛ ne ala la, ɔhɔle Gyisɛse anwo ɛkɛ ne na ɔzele kɛ, “Kilehilevolɛ, anzonudwolɛ ɛha wɔ.” Na ɔvole ɔ nloa anwo.
40026050	Gyisɛse zele ye kɛ, “Ayi, ɛbayɛ duzu ɛke?” Ɛlɔne ne rahyele Gyisɛse na bɛzɔle ye kpalɛ.
40026051	Menli mɔɔ ɛnee nee Gyisɛse wɔ ɛkɛ ne la anu ko hwenle ye dadeɛ ne bɔle sɛlɛvolɛ kpanyinli ne akɛlɛ ne na ɔpɛle ɔ nzo ko.
40026052	Gyisɛse zele ye kɛ, “Fa wɔ dadeɛ ne wula ye boa ne anu, ɔluakɛ bɛdabɛ mɔɔ bɛtwe dadeɛ la, bɛwu dadeɛ nloa.
40026053	Ɛnze kɛ mekola mesɛlɛ Egya moalɛ, na ɛkɛ ne ala ɔmaa anwuma soanvolɛma mɔɔ bo ekpunli bulu nee nwiɔ la ba ɔ?
40026054	Noko saa ɔba ye zɔhane a, ɛnee kɛ ɔkɛyɛ na Nyamenle Edwɛkɛ ne mɔɔ se ɛhye mɔ bazi la ayɛ nɔhalɛ ɛ?”
40026055	Akee Gyisɛse zele ɛlɔne ne kɛ, “Duzu ati a bɛdedɛ dadeɛ nee ahoholombaka bɛra bɛbahye me kɛ asɛɛ bɛdoa awule la ɛ? Dahuu mekilehile wɔ Ɛzonlenlɛ Sua ne anu, noko bɛangye me.
40026056	Na ɛhye mɔ amuala ɛzi amaa mɔɔ Nyamenle kpɔmanvolɛ ne hɛlɛle wɔ Nyamenle Edwɛkɛ ne anu la ayɛ nɔhalɛ.” Na ye ɛdoavolɛma ne amuala nriandile gyakyile ye.
40026057	Menli mɔɔ hyele Gyisɛse la vale ye hɔle Sɛlɛvolɛ Kpanyinli Kayafase sua nu. Mekɛ ne anu ɛnee mɛla kilehilevolɛma ne nee mgbanyima ne mɔ ɛwie yia.
40026058	Pita doale Gyisɛse nanamogya toonwo ɔhɔdwule Sɛlɛvolɛ Kpanyinli ne sua nu ɛkɛ. Ɔwolole ɛkɛ ne na ɔhɔdɛnlanle sinzavolɛma ne avinli kɛ ɔnea mɔɔ ɛzi la guabelɛ.
40026059	Sɛlɛvolɛ mgbanyinli ne nee ayiama ne mɔ amuala bɔle mɔdenle kɛ bɛkpondɛ ɛzonle bɛado Gyisɛse anwo zo na bɛahu ye;
40026060	na bɛannyia bie. Ɛhye ati dasevolɛma adalɛ dɔɔnwo rale, noko nuhua nwiɔ bɔbɔ anloa anyɛ ko. Nzinlii menli nwiɔ bie rale ayiama ne anyunlu
40026061	na bɛzele kɛ, “Nrenya ɛhye zele kɛ, ‘Mekola mebubu Nyamenle Ɛzonlenlɛ Sua ne na mefa kenle nsa mesi ye bieko.’ ”
40026062	Sɛlɛvolɛ Kpanyinli ne dwazole na ɔzele Gyisɛse kɛ, “Ɛnlɛ mualɛ biala wɔ ndoanlɛ ɛhye mɔ anwo ɔ?”
40026063	Na Gyisɛse andɛ ɔ nloa anu. Sɛlɛvolɛ Kpanyinli ne akee zele Gyisɛse kɛ, “Nea tease Nyamenle ne anyunlu na ka kile yɛ saa wɔmɔ a ɛle Mɛzaya ne, mɔɔ le Nyamenle Ara ne a.”
40026064	Gyisɛse buale kɛ, “Yemɔ ala a wɔha la. Na meka meahile bɛ muala kɛ, ɔvi mekɛ ɛhye mɔɔ kɔ la bɛbanwu medame Sonla Ra, kɛ mede Tumivolɛ Nyamenle ne asa fema zo, na melua amungu nu melɛba bieko.”
40026065	Ɛhye manle Sɛlɛvolɛ Kpanyinli ne vale ɛya na ɔsuosuanle ɔdaye mumua ne ye tɛladeɛ mɔɔ ɔwula la anu na ɔzele kɛ, “Yedindi Nyamenle anyunlu! Yɛngyia dasevolɛma bieko. Kɛkala bɛdabɛ bɛde ye munzule edwɛkɛ mɔɔ yeha la!
40026066	Na kɛ bɛdwenle nwo bɛse ɛ?” Bɛbuale kɛ, “Ɔfɛta ewule.”
40026067	Akee bɛtotole nyɛlɛ ɔ nyunlu na bɛbole ye; menli ne bie mɔ pepɛle ɔ nye zo
40026068	na bɛzele ye kɛ, “Mɛzaya, ka kile yɛ, nwane a bɔle wɔ a?”
40026069	Pita de alie ne anwo la, Sɛlɛvolɛ Kpanyinli ne sonvolɛ raalɛ ko rale ɛkɛ ne razele ye kɛ, “Ɛdawɔ noko ɛ nee Gyisɛse mɔɔ vi Galeli la a lua a.”
40026070	Pita zale wɔ bɛ muala bɛ nyunlu ɛkɛ ne kɛ, “Menze mɔɔ ɛlɛka la anwo bie.”
40026071	Na ɔvindele ɔragyinlanle anlenkɛ ne anloa kpɔda bie abo. Bɛlɛra sonvolɛ ko noko nwunle ye na ɔzele menli mɔɔ wɔ ɛkɛ ne la kɛ, “Nrenya ɛhye nee Gyisɛse mɔɔ vi Nazalɛte la a lua a.”
40026072	Pita lile amonle na ɔhanle ɔzɔle zolɛ kɛ, “Menze nrenya ne hweledede.”
40026073	Ɔ nzi angyɛ biala, menli mɔɔ gyigyi ɛkɛ ne la rale Pita anwo ɛkɛ ne razele ye kɛ, “Ɔle nɔhalɛ bɔkɔɔ kɛ ɛboka bɛ, wɔ ɛdendɛlɛ bɔbɔ kile!”
40026074	Pita hanle ndane, wale ɔ nwo amonle na ɔhanle ɔzɔle zolɛ kɛ, “Nɔhalɛ, menze nrenya ne!” Ɛkɛ ne ala akɔlɛ bɔle,
40026075	na Pita hakyele edwɛkɛ ne mɔɔ Gyisɛse hanle hilele ye la kɛ, “Mɔɔ akɔlɛ kabɔ la, ɛnee wɔha ye fane nsa kɛ ɛnze me.” Na ɔvindele ɔhɔzunle alɔbɔlɛ ɛzunlɛ.
40027001	Aleɛ hyenle nwonlomɔ mangyee ne la, sɛlɛvolɛ mgbanyinli ne mɔ amuala nee Dwuu mgbanyima ne mɔ bɔle kpɔkɛ kɛ bɛmaa bɛahu Gyisɛse.
40027002	Bɛguale ye anga na bɛvale ye bɛhɔmanle Paelɛte mɔɔ le Wulomu amɛnlado ne.
40027003	Mɔɔ Dwudase mɔɔ yele ye manle la nwunle kɛ bɛbu Gyisɛse ewule fɔlɛ la, ɔnlunle ɔ nwo na ɔvale dwɛtɛ fufule abulasa ne ɔhɔmanle sɛlɛvolɛ mgbanyinli ne nee mgbanyima ne mɔ
40027004	na ɔzele bɛ kɛ, “Meyɛ ɛtane kɛ meye sonla mɔɔ ɛnze nwolɛ bie la memaa kɛ bɛhu ye a!” Bɛbuale ye kɛ, “Na ɛhye fane yɛ nwo ɔ? Ɛdawɔ wɔ edwɛkɛ ɔ!”
40027005	Dwudase vuandinle ezukoa ne guale Ɛzonlenlɛ Sua ne anu na ɔhɔle ɔhɔzɔle ɔ kɔme nyɛma.
40027006	Sɛlɛvolɛ mgbanyinli ne mɔ sesale ezukoa ne na bɛhanle kɛ, “Ɛhye le mogya ezukoa, yɛɛ ɔtia yɛ mɛla ne kɛ yɛkɛva yɛkɛgua Ɛzonlenlɛ Sua ne gya ne anu.”
40027007	Yemɔti bɛdwenlenle nwolɛ na bɛvale ezukoa ne bɛhɔdɔle azɛlɛ mɔɔ awie bie nwo ye mbuakɛ nee ɛyɛba wɔ zo la, bɛvale bɛyɛle nyɛvolɛ azie.
40027008	Na ɛnɛ nee ɛnɛ ala, bɛfɛlɛ ye “Mogya Azɛlɛ.”
40027009	Ɛhye manle edwɛkɛ ne mɔɔ Nyamenle kpɔmanvolɛ Gyɛlɛmaya hanle la yɛle nɔhalɛ kɛ, “Bɛvale dwɛtɛ fufule abulasa ne, mɔɔ le ɔ ti ezukoa ne, mɔɔ Yizilayɛma bie mɔ ɛkponle zo ɛva ɛdɔ ye la
40027010	bɛdɔle azɛlɛ bɛvile awie bie mɔɔ nwo mbuakɛ nee ɛyɛba wɔ zo la ɛkɛ, kɛmɔ Awulae hanle hilele me ala la.”
40027011	Bɛvale Gyisɛse bɛraziele amɛnlado ne anyunlu na amɛnlado ne bizale ye kɛ, “Wɔmɔ a ɛle Dwuuma belemgbunli ne la ɔ?” Gyisɛse buale ye kɛ, “Yemɔ ne ala a wɔha la.”
40027012	Na mɔɔ sɛlɛvolɛ mgbanyinli ne nee mgbanyima ne mɔ toɔdoa ye la, yeandɛ ɔ nloa anu.
40027013	Yemɔti Paelɛte zele ye kɛ, “Ɛnde mɔɔ bɛlɛkeha bɛatia wɔ la ɔ?”
40027014	Na Gyisɛse ambua ye, yɛɛ yeanye ndoanlɛ ko bɔbɔ anloa, na ɔzinle amɛnlado ne anwo kpole.
40027015	Akpabɛnwo Ɛvoyia ne dwu zo a, amɛnlado ne ta ye pilizanli ko mɔɔ menli ne kɛbiza la maa bɛ.
40027016	Mekɛ ne anu ɛnee pilizanli maamɔvo ko wɔ ɛkɛ ne. Bɛfɛlɛ ye Gyisɛse Balabase.
40027017	Yemɔti mɔɔ menli ne yiale la, Paelɛte bizale bɛ kɛ, “Boni a bɛkulo kɛ meye ye memaa bɛ a, Gyisɛse Balabase anzɛɛ Gyisɛse ne mɔɔ bɛfɛlɛ ye Kelaese ne la?”
40027018	Ɔluakɛ Paelɛte ze ye wienyi kɛ ɛkpɔlɛ ti yɛɛ menli ne ɛva Gyisɛse ɛrɛlɛ ye a.
40027019	Eza mɔɔ ɛnee Paelɛte de ye ndɛnebualɛ ebia ne anu la, ɔ ye dole ye nrɛlaleɛ kɛ, “Mmayɛ nrenya ne ɛhwee na ɔnze nwolɛ bie. Ɔlua yemɔ ɔ ti, menwu ɛzulolɛ kpole ɛnɛ nɔe wɔ ɛlalɛ nu.”
40027020	Sɛlɛvolɛ mgbanyinli ne nee mgbanyima ne mɔ lile wulale menli ne kɛ bɛbiza bɛlie Balabase na bɛmaa bɛhu Gyisɛse.
40027021	Paelɛte bizale bɛ bieko kɛ, “Menli nwiɔ ɛhye, boni a bɛkulo kɛ meye ye memaa bɛ a?” Bɛbuale ye kɛ, “Balabase ɔ!”
40027022	Paelɛte bizale bɛ kɛ, “Na kɛ menyɛ Gyisɛse ne mɔɔ bɛfɛlɛ ye Kelaese ne la ɛ?” Na bɛ muala bɛhanle kɛ, “Bɔ ye meanubaka nu!”
40027023	Paelɛte bizale bɛ kɛ, “Kɛmɔti ɛ, duzu ɛtane a yeyɛ a?” Na bɛdeɛdeanle nuhua kpole kɛ, “Bɔ ye meanubaka nu!”
40027024	Mɔɔ Paelɛte nwunle kɛ ɔyɛ nwolɛ bie ala a ɔnrɛyɛ boɛ, na ɔlua zo nzaka kpondɛ ara la, ɔvale nzule ɔnrinzinle ɔ sa anwo wɔ menli ne amuala anyunlu ɛkɛ ne na ɔzele kɛ, “Menze sonla ɛhye ewule ne anwo bie; menli nwolɛ ɛzonle! Bɛdabɛ bɛ edwɛkɛ ɔ!”
40027025	Na bɛ muala bɛdeanle nu bɛzele kɛ, “Maa ye mogya ɛgua yɛdayɛ nee yɛ mra ati zo!”
40027026	Akee Paelɛte yele Balabase manle bɛ; ɔmanle bɛbilale Gyisɛse empele na ɔyele ye ɔmanle bɛ kɛ bɛhɔbɔ ye meanubaka nu.
40027027	Paelɛte sogyama ne vale Gyisɛse hɔle amɛnlado ne suakunlu ɛkɛ ne, na bɛvɛlɛle bɛ ekpunli ne anu amra bɛmanle bɛrayiale.
40027028	Bɛkpolokpolole ye adɛladeɛ ɛdeɛ ne mɔ na bɛvale tɛladeɛ kɔkɔlɛ bie mɔɔ arelemgbunli ala a wula la bɛwulale ye.
40027029	Bɛvale evileni bɛnwonle abɔtile bɛkpolole ɔ ti, na bɛvale baka bɛwulale ɔ sa fema ne anu; akee bɛhotole ɔ nyunlu ɛkɛ ne na bɛzile ye amgbu bɛhanle kɛ, “Dwuuma Belemgbunli, nyi kyɛ!”
40027030	Bɛtotole nyɛlɛ ɔ nyunlu na bɛliele baka ne ɔ sa nu bɛvale bɛbɔle ɔ ti zo.
40027031	Bɛgolole ɔ nwo bɛwiele la, bɛyele arelemgbunli tɛladeɛ kɔkɔlɛ ne ɔ nwo na bɛvale ye adɛladeɛ ɛdeɛ ne mɔ bɛwulale ye na akee bɛvale ye bɛhɔle kɛ bɛkabɔ ye meanubaka nu.
40027032	Bɛzile nu mɔɔ bɛkɔ la, bɛ nee nrenya bie mɔɔ bɛfɛlɛ ye Saemɔn mɔɔ vi Saelini maanle nu la yiale, na bɛhyele ye mialera nu bɛmanle ɔzoale Gyisɛse meanubaka ne.
40027033	Bɛrale ɛleka bie mɔɔ bɛfɛlɛ ye Hibulu aneɛ nu “Gɔlogɔta” la; (ɔ bo a le Etile Kanrɛlɛ Ɛleka)
40027034	bɛvale nwanye mɔɔ bɛva bɔnyema bɛkpoto nu la bɛmanle ye kɛ ɔnlo; na ɔbɔle zolɛ la, yeanno.
40027035	Bɛbɔle ye meanubaka nu na akee bɛguale nzeleba bɛhyɛle ye adɛladeɛ ne mɔ bɛvale.
40027036	Nzinlii bɛdɛnlanle aze na bɛzinzale ye.
40027037	Bɛhɛlɛle deɛ mɔɔ ɔlua zo mɔɔ yemɔti bɛhunle ye la bɛbɔle ye meanubaka ne azo anwuma kɛ, “Ɛhye a le Gyisɛse, Dwuuma Belemgbunli ne.”
40027038	Bɛbɔle nwule nwiɔ noko meanubaka nu bɛbokale Gyisɛse anwo; ko wɔ ye fema zo yɛɛ ko wɔ ye bɛne zo.
40027039	Bɛdabɛ mɔɔ bɛpɛle nuhua ɛkɛ ne la zile Gyisɛse amgbu, bɛyɛle ye aholoba kɛ,
40027040	“Wɔmɔ ɛdawɔ ɛse ɛkola ɛbubu Ɛzonlenlɛ Sua ne na ɛfa kenle nsa ɛsi! Saa wɔmɔ a ɛle Nyamenle Ara ne a, die ɛ nwo ɛ! Ɛvi meanubaka ne azo dwu aze!”
40027041	Sɛlɛvolɛ mgbanyinli ne nee mɛla kilehilevolɛma ne nee mgbanyima ne mɔ noko zile ye amgbu kɛ,
40027042	“Ɔdie awie mɔ ngoane, noko ɔngola ɔnlie ɔ nwo ngoane! Tɛ yemɔ a ɔle Yizilayɛma belemgbunli ne la ɔ? Ɔvi meanubaka ne azo ɔdwu aze kɛkala na yɛkɛlie ye yɛkɛli.
40027043	Ɔfa ɔ rɛle ɔwula Nyamenle nu na ɔka kɛ ɔle Nyamenle Ara. Akee bɛmaa yɛnlea saa Nyamenle kɛlie ye ngoane kɛkala a!”
40027044	Nwule ne mɔ mɔɔ bɛbɔle bɛ nee ye meanubaka nu la, bɛdabɛ bɛyɛle ye aholoba zɔhane ala.
40027045	Mɔɔ ɔdwule sɛnzɛngyinla la awozinli vale azɛlɛ ye kɔsɔɔti azo toonwo dɔnehwele nsa.
40027046	Mɔɔ dɔne nsa asɛɛ ɛbɔ la, Gyisɛse deanle nuhua hanle ye Hibulu aneɛ nu kɛ, “Yilae, Yilae, lɛma sabaketani?” Ɔ bo a le, “Me Nyamenle, me Nyamenle, duzu ati a wɔkpo me ɛ?”
40027047	Menli mɔɔ gyigyi ɛkɛ ne la bie mɔ dele na bɛzele kɛ, “Ɔlɛfɛlɛ Yilaegya!”
40027048	Ɛkɛ ne ala bɛ nuhua ko nriandile hɔvale emiane bɔle nza nvinli nu vale duale baka ti na ɔvale ɔmanle ye kɛ ɔnlo.
40027049	Na bie mɔ zele kɛ, “Bɛgyinla, bɛmaa yɛnlea, saa Yilaegya kɛralie ye a!” [Na ko noko vale atwɛ wɔle ɔ nvenle, na ɔhwinle mogyanzule.]
40027050	Na Gyisɛse deanle nu kpole bieko na ɔwule.
40027051	Ɛkɛ ne ala Ɛzonlenlɛ Sua ne anu mgbɛnu ɛdanlɛ ne dele ebule nwiɔ, ɔvi anwuma ɔpenle aze. Azɛlɛ kpusule, awolɛ kpukekpukele,
40027052	sɛka zo bukebukele, na bɛdwazole Nyamenle menli ne mɔɔ ɛwu la anu dɔɔnwo bɛrale ngoane nu.
40027053	Mɔɔ Nyamenle dwazole Gyisɛse vile ewule nu la, bɛdabɛ noko bɛvile bɛ nla ne mɔ anu bɛvindele na bɛhɔle Suakpole Nwuanzanwuanza Gyɛlusalɛm azo, na bɛyele bɛ nwo bɛhilele menli dɔɔnwo.
40027054	Mɔɔ sogyama ne nee bɛ kpanyinli ne mɔɔ ɛnee ɛlɛsinza Gyisɛse la nwunle azɛlɛ ɛkpusulɛ ne nee ninyɛne mɔɔ sisile la, bɛzulole kpole na bɛzele kɛ, “Amgba, nrenya ne le Nyamenle Ara!”
40027055	Ɛnee mraalɛ dɔɔnwo bie wɔ ɛkɛ ne, bɛgyinlanle amozi moa moa na bɛnleanle mɔɔ ɛlɛkɔ zolɛ la. Bɛdoale Gyisɛse bɛ nee ye vi Galeli na bɛzonlenle ye.
40027056	Bɛ nuhua bie mɔ a le Mɛle mɔɔ vi Magedala la, Mɛle mɔɔ le Gyemise nee Dwosefi bɛ nli ne, yɛɛ Zɛbɛdi amra ne mɔ bɛ nli ne.
40027057	Mɔɔ aleɛ ne hɔle bie la, sukoavolɛ bie mɔɔ vi Arelematia la rale; bɛfɛlɛ ye Dwosefi, na ɔdaye noko ɔle Gyisɛse ɛdoavolɛ.
40027058	Ɔhɔle Paelɛte anyunlu ɔhɔzɛlɛle Gyisɛse funli ne. Na Paelɛte manle bɛhɔyele funle ne bɛmanle ye.
40027059	Yemɔti Dwosefi vale funli ne, ɔkyekyele ye wɔ kisane nu,
40027060	na ɔziele ye wɔ ɔdaye ye nla fofolɛ mɔɔ yemaa bɛpɛ wɔ bolɛ bie anu la anu. Akee ɔhundole bolɛ kpole bie ɔnyinle nla ne anloa na ɔhɔle.
40027061	Mɛle mɔɔ vi Magedala la nee Mɛle ɛhendeɛ ne wɔ ɛkɛ ne bie, bɛdede aze na bɛ nye gyi sɛka ne anwo.
40027062	Aleɛ hyenle la, kenle ne le Ɛnwomenlelielɛ Kenle, sɛlɛvolɛ mgbanyinli ne nee Falasiima ne mɔ yiale Paelɛte,
40027063	na bɛzele ye kɛ, “Yɛmenle, yɛkakye kɛ mekɛ mɔɔ adalɛ ne de aze la, ɔhanle kɛ, ‘Ye kenle nsa ne azo bɛbadwazo me bɛara ngoane nu.’
40027064	Yemɔti maa adenle maa bɛzinza sɛka ne kpalɛ ɔhɔkpula kenle nsa ne, amaa ye ɛdoavolɛma ne angɔnwua ye, na bɛaraha bɛahile menli kɛ, ‘Bɛdwazo ye bɛvi ewule nu.’ Saa ɛhye si a, adalɛ ɛhye kɛdɛla alumua ɛdeɛ ne bɔkɔɔ.”
40027065	Paelɛte zele bɛ kɛ, “Bɛva sinzavolɛma bɛmaa bɛhɔzinza sɛka ne, kɛmɔ bɛdabɛ bɛkpondɛ la.”
40027066	Yemɔti bɛhɔle bɛhɔzɔle nla ne anloa na bɛmanle sogyama zinzale.
40028001	Ɛnwomenlelielɛ Kenle ne anzi, mɔɔ le Molɛ aleɛbahye ne, Mɛle mɔɔ vi Magedala la nee Mɛle ko ne hɔle sɛka ne azo.
40028002	Kenle ko ne nɔe ne, azɛlɛ kpusule kpole bie, ɔluakɛ Awulae soanvolɛ dwule aze rahundole bolɛ ne wɔ nla ne anloa na ɔdɛnlanle zolɛ.
40028003	Ye ɛralɛ ne yɛle kɛ ɛsɛnlɛmanye mɔɔ ɛkpakye la, na ye tɛladeɛ ne dale nwohyee kɛ ezukɔtweaba.
40028004	Sinzavolɛma ne zulole kpole, bɛ nwo wozole bɛ na bɛyɛle kɛ menli mɔɔ ɛwu la.
40028005	Na Nyamenle soanvolɛ ne zele mraalɛ ne mɔ kɛ, “Bɛmmasulo, meze kɛ bɛkpondɛ Gyisɛse mɔɔ bɛbɔle ye meanubaka nu la.
40028006	Ɔnle ɛke; bɛdwazo ye bɛvi ewule nu, kɛmɔ ɔhanle la. Bɛrɛla bɛranlea ɛleka mɔɔ ɔlale la.
40028007	Bɛmaa ɔyɛ ndɛ bɛhɔze ye ɛdoavolɛma ne kɛ bɛdwazo ye bɛvi ewule nu, na kɛkala, yelumua bɛ nyunlu wɔ Galeli; ɛkɛ ne yɛɛ bɛkɛnwu ye a! Bɛhakye mɔɔ meha mehile bɛ la.”
40028008	Yemɔti ndɛndɛ ne ala bɛvale ɛzulolɛ nee fɛlɛkolilɛ bɛvile sɛka ne azo bɛhɔle, na bɛvale ɛnriandilɛ kɛ bɛkabɔ Gyisɛse ɛdoavolɛma ne amaneɛ.
40028009	Arɛlevilɛ nu ala Gyisɛse nee bɛ yiale adenle ne anu na ɔzele bɛ kɛ, “Anzonudwolɛ ɛha bɛ.” Bɛrale ɔ nwo ɛkɛ ne, bɛzɔle ɔ gyakɛ na bɛzonlenle ye.
40028010	Gyisɛse zele bɛ kɛ, “Bɛmmasulo; bɛhɔze me mediema ne mɔ kɛ bɛhɔ Galeli, na ɛkɛ ne yɛɛ bɛkɛnwu me a.”
40028011	Mɔɔ mraalɛ ne mɔ kadwu la ɛnee sogyama ne mɔɔ zinzale sɛka ne la bie mɔ ɛdwu sua zo dɛbadɛba ɛraha mɔɔ ɛzi la amuala ɛhile sɛlɛvolɛ mgbanyinli ne mɔ.
40028012	Sɛlɛvolɛ mgbanyinli ne mɔ noko yiale mgbanyima ne na bɛyɛle ngyehyɛlɛ bɛvale ezukoa kpole bie bɛmanle sogyama ne
40028013	na bɛzele bɛ kɛ; “Bɛha ye kɛ, ‘Nɔe ne mɔɔ ɛnee yɛlafe la yɛɛ Gyisɛse ɛdoavolɛma ne rawuale ye funli ne a.’
40028014	Na saa amɛnlado ne te a yɛkɛhɔnwu ye na awie biala ɛnrɛgyegye bɛ.”
40028015	Sinzavolɛma ne liele ezukoa ne na bɛyɛle mɔɔ bɛhanle bɛhilele bɛ la. Yemɔti toonwo mɔɔ yeradwu ɛnɛ la, edwɛkɛ mɔɔ Dwuuma ɛva ɛkponde la ɛne.
40028016	Ɛdoavolɛma bulu nee ko ne hɔle Galeli wɔ boka bie mɔɔ Gyisɛse ɛhile bɛ la azo.
40028017	Na mɔɔ bɛnwunle ye la bɛzonlenle ye; noko ɛnee bɔbɔ nuhua bie mɔ adwenle ɛngya.
40028018	Gyisɛse bikyele bɛ na ɔzele bɛ kɛ, “Bɛva tumi muala mɔɔ wɔ anwuma nee aze la bɛmaa me.
40028019	Yemɔti bɛhɔ maanle ti nee maanle bo, bɛmaa menli ɛrayɛ me ɛdoavolɛma; bɛzɔne bɛ wɔ Selɛ ne, Ralɛ ne nee Sunsum Nwuanzanwuanza ne duma nu,
40028020	na bɛhilehile bɛ bɛmaa bɛli debie biala mɔɔ meha mehile bɛ la azo. Na bɛhakye kɛ me nee bɛ lua dahuu, kɔkpula ewiade awieleɛ.”
41001001	Gyisɛse Kelaese, Nyamenle Ara ne anwo Edwɛkpa ne ɛne.
41001002	Ɔbɔle ɔ bo, kɛmɔ Nyamenle kpɔmanvolɛ Ayezaya hɛlɛle la. Ɔse, “Nyamenle se, ‘Mebazoa me ɛbɔfoɔ meamaa yealumua ɛ nyunlu yeahɔziezie wɔ adenle ne anu.’
41001003	Awie ɛlɛtea nu wɔ fienemgbole ne anu kɛ, ‘Bɛziezie Awulae adenle ne; bɛdenrɛdenrɛ ye ndenle ne mɔ!’ ”
41001004	Mekɛ ne anu Dwɔn vindele fienemgbole ne anu, ɔzɔnenle menli na ɔbɔle nolo kɛ, “Bɛnlu bɛ nwo na bɛmaa bɛzɔne bɛ, na Nyamenle kɛva bɛ ɛtane ne mɔ kɛhyɛ bɛ.”
41001005	Menli dɔɔnwo vi Dwudiya maanzinli ne anu nee suakpole Gyɛlusalɛm azo hɔle kɛ bɛkadie Dwɔn. Bɛhanle bɛ ɛtane ne mɔ na ɔzɔnenle bɛ wɔ Azule Dwɔdan ne anu.
41001006	Dwɔn wula tɛladeɛ mgbane bie mɔɔ bɛva afunlumu enrinli a bɛnwo la, na ɔhye nwoma akyeso; ye aleɛ a le abɛbɛ nee wolɛ.
41001007	Ɔbɔle nolo ɔhilele menli ne kɛ, “Sonla ne mɔɔ li me nzi ɛlɛba la lɛ tumi tɛla me. Menfɛta kɛ menwɔbutu kɛ mesianyi ye mgbɔlaboa zo nyɛma bɔbɔ.
41001008	Mame, mefa nzule a mesɔne a; na yemɔ, ɔbava Sunsum Nwuanzanwuanza ne a yeazɔne bɛ a.”
41001009	Mekɛ ne anu Gyisɛse vi Nazalɛte mɔɔ wɔ Galeli maanzinli nu la rale, na ɔmanle Dwɔn zɔnenle ye wɔ Dwɔdan ne anu.
41001010	Mɔɔ Gyisɛse vi azule ne anu vole file zo ala la, ɔnwunle kɛ anwuma ɛbuke na Sunsum ne ɛlɛdwu ɔ nwo zo kɛ abubule la.
41001011	Na ɛnelɛ bie vi anwuma zele kɛ, “Wɔmɔ a ɛle me ra mɔɔ mekulo wɔ kpalɛ a. Me nye die ɛ nwo kpole.”
41001012	Ndɛndɛ ne ala Sunsum ne vale ye hɔle fienemgbole ne anu.
41001013	Ɔlile kenle abulanla wɔ ɛkɛ ne, na Seetan zɔle ye nleanle. Ɔ nee ɛbɔ nu nanemgbole dɛnlanle, na Nyamenle soanvolɛma raboale ye.
41001014	Nzinlii mɔɔ bɛhyele Dwɔn bɛdole efiade la, Gyisɛse hɔle Galeli hɔbɔle Edwɛkpa ne nolo kɛ,
41001015	“Mekɛ ne ɛdwu, Nyamenle Belemgbunlililɛ ne ɛbikye. Bɛnlu bɛ nwo na bɛlie Edwɛkpa ne bɛli.”
41001016	Gyisɛse lua Galeli Tandane ne anloa la, ɔnwunle fɛlɛkyevoma nwiɔ kɛ bɛlɛgua asawu. Bɛmɛ a le Saemɔn nee ɔ diema Andelu.
41001017	Gyisɛse zele bɛ kɛ, “Bɛrɛla bɛmaa yɛhɔ na mebahilehile bɛ meamaa bɛahye menli kɛ bɛkye fɛlɛ la.”
41001018	Na bɛgyakyile bɛ asawu ne mɔ ɛkɛ ne na bɛ nee ye hɔle.
41001019	Ɔhɔle ɔ nyunlu ekyii la, ɔnwunle mediema nwiɔ bieko, Gyemise nee Dwɔn, nrenya Zɛbɛdi amra ne mɔ kɛ bɛwɔ ɛlɛne nu bɛlɛsa bɛ avonle.
41001020	Gyisɛse vɛlɛle bɛ, na bɛgyakyile bɛ ze Zɛbɛdi nee ye ɛkpama ne mɔ wɔ ɛlɛne ne anu na bɛdoale ye.
41001021	Gyisɛse nee ye ɛdoavolɛma ne dwule Kapɛnayɛm sua zo la, bɛhɔle nyianu sua ne anu wɔ Ɛnwomenlelielɛ Kenle ne, na Gyisɛse bɔle ɔ bo kɛ ɔkilehile.
41001022	Ye ngilehilelɛ ne zinle menli mɔɔ diele ye la anwo, ɔboalekɛ ɔngilehile kɛ mɛla kilehilevolɛma ne mɔ la. Ɔkilehile kɛ sonla mɔɔ lɛ tumi la.
41001023	Mekɛ ne anu ala, nrenya bie mɔɔ sunsum ɛtane wɔ ɔ nwo la vindele nyianu sua ne anu na ɔdeanle nu ɔzele kɛ,
41001024	“Gyisɛse mɔɔ vi Nazalɛte, kɛ yɛze wɔ ɛ? Wɔra kɛ ɛbazɛkye yɛ ɔ? Meze wɔ sonlazule: Wɔmɔ a ɛle Nyamenle Sonla ne mɔɔ anwo te la!”
41001025	Gyisɛse deanle sunsum ɛtane ne nu zele kɛ, “Yɛ koonwu na ɛvi ɔ nwo tu!”
41001026	Sunsum ɛtane ne kpusule nrenya ne kpole kpalɛ, na ɔdeanle nu kpole ko, na ɔvi ɔ nwo ɔdule.
41001027	Ɛhye yɛle menli ne amuala azibɛnwo kpole na bɛbizale bɛ nwo ngoko kɛ, “Duzu edwɛkɛ ɛ? Ngilehilelɛ fofolɛ boni ɛ? Nrenya ye lɛ tumi mɔɔ ɔtendɛ ɔkile sunsum ɛtane ne mɔ bɔbɔ a, bɛtie ye!”
41001028	Na Gyisɛse nganeɛ dendenle hɔle Galeli maanzinli ne anu amuala.
41001029	Gyisɛse nee ye ɛdoavolɛma ne yɛɛ Gyemise nee Dwɔn vile nyianu sua ne anu na bɛhɔle Saemɔn nee Andelu sua nu.
41001030	Bɛhɔle la ɛnee ɛyɛlɛyɛlɛ gyi Saemɔn aye ne ɔ nli ne anwo, na ɔla ɛkpa zo. Gyisɛse dwule ɛkɛ ne ala la, bɛbɔle ye amaneɛ
41001031	na ɔhɔle ɔ nwo ɛkɛ. Ɔzɔle raalɛ ne asa ɔboale ye ɔmanle ɔkpogyale ɔ nwo zo ɔdɛnlanle aze. Na ɛkɛ ne ala ye ɛyɛlɛyɛlɛ ne dule, na ɔdwazole ɔkpondɛle debie ɔmanle bɛ.
41001032	Ɔdwule nɔsolɛ nu mɔɔ ɛnee sɛnzɛne ne ɛdɔ la, menli vale bɛ wuleravolɛma nee bɛdabɛ mɔɔ mbɔnsam wɔ bɛ nwo la rɛlɛle Gyisɛse.
41001033	Sua ne azo amra amuala rayile anuhɔlɛ ne.
41001034	Na Gyisɛse yɛle menli ne mɔ ewule ngakyile ne mɔ ayile na ɔdule mbɔnsam dɔɔnwo. Yeammaa adenle yeammaa mbɔnsam ne mɔ andendɛ, ɔluakɛ bɛze ye sonlazule.
41001035	Aleɛbahye ne ala, Gyisɛse dwazole vile sua ne azo na ɔhɔveale ɛleka bie ɔzɛlɛle.
41001036	Saemɔn nee ɔ gɔnwo mɔ hɔle ye ɛkpondɛlɛ;
41001037	bɛnwunle ye la bɛzele kɛ, “Bɛlɛkpondɛ wɔ kpole.”
41001038	Gyisɛse buale kɛ, “Bɛmaa yɛhɔ namunamu mɔɔ bikye ɛke la azo. Ɔwɔ kɛ mebɔ Edwɛkpa ne nolo wɔ ɛkɛ ne mɔ noko, ɔluakɛ ɛhye mɔ ati a membale a.”
41001039	Zɔhane ati ɔhɔkpɔsale Galeli maanzinli ne anu amuala ɔbɔle Edwɛkpa ne nolo wɔ nyianu azua ne mɔ anu na ɔdudule mbɔnsam.
41001040	Kokobɛvolɛ bie rahotole bodole Gyisɛse kɛ, “Saa ɔyɛ wɔ ɛhulolɛ a, ɛkola ɛmaa me nwo sa.”
41001041	Gyisɛse nwunle ye anwunvɔne na ɔvale ɔ sa ɔhanle ye ɔzele kɛ, “Mekulo, ɛ nwo ɛza!”
41001042	Ɛkɛ ne ala nrenya ne kokobɛ ne hɔle na ɔ nwo zale.
41001043	Gyisɛse bɔle ɔ nloa na ɔyele ye ali ndɛndɛ kɛ ɔhɔ,
41001044	na ɔzele ye kɛ, “Nea, mmabɔ mɔɔ ɛzi la azo ɛkile awie biala. Maa ɔyɛ ndɛ kɔva ɛ nwo kile sɛlɛvolɛ ne na bɔ anwonzalɛ azu ne mɔɔ Mosisi hyehyɛle dole ɛkɛ ne la fa kile kɛ ɛ nwo ɛza.”
41001045	Noko nrenya ne hɔbɔle mɔɔ zile la nolo wɔ ɛleka biala ɔmanle ɔlua zo Gyisɛse ɛnee akee ɛngola ɔ nyunlu ye wɔ bagua nu. Ɔhwenle ɔ nwo ɔvile sua zo, noko menli vi ɛleka ɛleka rale ɔ nwo.
41002001	Kenle ekyi guale nu la, Gyisɛse rale Kapɛnayɛm bieko, na menli dele kɛ yera sua nu.
41002002	Yemɔti bɛ dɔɔnwo ne ala rayiale ɛkɛ ne mɔɔ ɛnee bɛnnyia adenle bɔbɔ wɔ anuhɔlɛ ne a. Ɔgua zolɛ ɔlɛka Nyamenle edwɛkɛ ne yeahile bɛ la,
41002003	mrenya nna bie zoale nrenya bie mɔɔ ɛdwidwe la rale.
41002004	Menli ne kɛ si zonle la ati, bɛannyia adenle bɛangɔ Gyisɛse anwo ɛkɛ ne. Zɔhane ati bɛhɔpɛle tokule wɔ sua ne ati zo, ɛleka mɔɔ Gyisɛse de la, na bɛdwulale nrenya ne ɛkpa nu wɔ ɛkɛ.
41002005	Gyisɛse nwunle menli ne mɔ diedi la, ɔzele nrenya ne mɔɔ ɛdwidwe la kɛ, “Me ra, bɛva wɔ ɛtane ne mɔ bɛhyɛ wɔ.”
41002006	Mɛla kilehilevolɛma ne bie mɔ mɔɔ dede ɛkɛ ne la dwenlenle ye bɛ ti anu kɛ,
41002007	“Duzu munzule edwɛkɛ a sonla ye ɛlɛka atia Nyamenle la? Nyamenle ala a fa ɛtane kyɛ a!”
41002008	Ndɛndɛ ne ala Gyisɛse nwunle bɛ ti anu edwɛkɛ, na ɔbizale bɛ kɛ, “Duzu ati a bɛdwenle ninyɛne ɛhye mɔ ɛ?
41002009	Boni a ye ɛhanlɛ ɛnyɛ se kpalɛ a, kɛ ɛka wɔahile nrenya ye mɔɔ ɛdwidwe la kɛ, ‘Bɛva wɔ ɛtane ne mɔ bɛhyɛ wɔ’, anzɛɛ ‘Dwazo, nyenya wɔ ɛkpa ne na kɔ?’
41002010	Akee memaa bɛanwu kɛ medame Sonla Ra, melɛ tumi wɔ azɛlɛ ye azo kɛ mefa ɛtane mekyɛ.” Na ɔhanle ɔhilele nrenya ne mɔɔ ɛdwidwe la kɛ,
41002011	“Mese, dwazo, nyenya wɔ ɛkpa ne na kɔ sua nu!”
41002012	Menli ne mɔ anye zo ɛkɛ ne ala, nrenya ne mɔɔ ɛdwidwe la dwazole, ɔnyenyanle ye ɛkpa ne na ɔhɔle ndɛndɛ. Ɛhye yɛle menli ne amuala nwanwane kpole na bɛyele Nyamenle ayɛlɛ bɛzele kɛ, “Yɛtɛnwunle debie mɔɔ le zɛhae la bie ɛlɛ.”
41002013	Gyisɛse ziale hɔle Galeli Tandane ne anloa bieko. Menli dɔɔnwo rale ɔ nwo ɛkɛ ne na ɔhilehilele bɛ.
41002014	Wɔ ye ɛkpɔsalɛ ne anu, ɔnwunle Alefiyɛse ara Livae, adwuledievolɛ ne kɛ ɔde ɛkponle nwo wɔ ye gyima nu. Gyisɛse zele ye kɛ, “Bɛla maa yɛhɔ” Na Livae dwazole doale ye.
41002015	Nzinlii Livae dole Gyisɛse ɛkponle. Adwuledievolɛma nee menli mɔɔ bɛdabɛ noko awie ɛmbu bɛ bie la dɔɔnwo mɔɔ ɛnee doa Gyisɛse la anu bie mɔ nee ɛdoavolɛma ne wɔ ɛkponledolɛ ne abo bie.
41002016	Mɛla kilehilevolɛma ne bie mɔ mɔɔ le Falasiima la nwunle kɛ ɔ nee menli zɛhae mɔ ɛlɛdi debie la, bɛbizale ye ɛdoavolɛma ne kɛ, “Duzu ati a ɔ nee menli zɛhae mɔ to bɛ sa ɛyɛba ko anu ɛ?”
41002017	Gyisɛse dele mɔɔ bɛhanle la na ɔbuale kɛ, “Menli mɔɔ te kpɔkɛ la ɛngyia ninsinli nwo kɛ wuleravolɛma. Meamba kɛ mebavɛlɛ bɛdabɛ mɔɔ bɛkpazi la. Membale menli mɔɔ awie ɛmbu bɛ bie la ɛvɛlɛlɛ.”
41002018	Kenle ko bie ɛnee Dwɔn Sɔnevolɛ ne ɛdoavolɛma nee Falasiima ne mɔ ɛlɛkye ɛhɔne. Na menli bie rale rabizale Gyisɛse kɛ, “Duzu ati a Dwɔn Sɔnevolɛ ne ɛdoavolɛma nee Falasiima ɛdoavolɛma ne mɔ kye ɛhɔne, na wɔmɔ wɔ ɛdoavolɛma ne mɔ ɛngye ɛhɔne ne bie ɛ?”
41002019	Gyisɛse buale bɛ kɛ, “Asoo bɛnwu kɛ atɔfolɛ nrenya ne agɔnwo mɔ mɔɔ ɛra ye atɔfolɛlielɛ ne abo la ɛlɛ bɛ ko mgbane ɛlɛ? Bɛyɛ ye zɔhane a ɔnrɛyɛ boɛ!
41002020	Noko saa mekɛ dwu na bɛbaye atɔfolɛ nrenya ne wɔ bɛ nu a, ɛnee bɔ zo mɔɔ yedwu mɔɔ bɛbua bɛda a.”
41002021	Akee ɔhanle ɔzɔle zolɛ kɛ, “Awie ɛnva ɛdanlɛ fofolɛ mɔɔ bɛtɛkpole ye ɛlɛ la ɛnda ɛdanlɛ dɛba nu. Saa ɔyɛ ye zɔhane na ɔwula ye nzule nu a fofolɛ ne nwenwe na ɔtete dɛba ne, na ɔmaa tokule ne yɛ kpole.
41002022	Zɔhane ala yɛɛ awie ɛnva nwanye ndokuma ɛngua nwoma kodoku dɛba nu a. Saa ɔyɛ ye zɔhane na nwanye ne anu yɛ ɛsesebɛ a, ɔkpuke nwoma ne na nwanye ne nee nwoma ne sɛkye. Nɔhalɛ, bɛfa nwanye ndokuma bɛgua nwoma kodoku fofolɛ nu.”
41002023	Ɛnwomenlelielɛ Kenle ko bie ɛnee Gyisɛse lua abɛlɛ ɛya bie anu; ye ɛdoavolɛma ne mɔ mɔɔ nee ye lua la bubule abɛlɛ ne bie.
41002024	Na Falasiima ne zele Gyisɛse kɛ, “Nea, ɔtia yɛ mɛla ne kɛ wɔ ɛdoavolɛma ne mɔ kɛyɛ zɛhae debie wɔ Ɛnwomenlelielɛ Kenle ye a!”
41002025	Gyisɛse buale bɛ kɛ, “Asoo bɛtɛkengale mɔɔ Devidi yɛle wɔ mekɛ mɔɔ ɛnee ɛhɔne ɛlɛku ye nee menli mɔɔ doa ye, na bɛnlɛ debie biala mɔɔ bɛdi la?
41002026	Wɔ Sɛlɛvolɛ Kpanyinli Abayata mekɛ zo, Devidi hɔle Nyamenle sua ne anu na ɔ nee ye menli ne mɔ lile kpanwo ne mɔɔ bɛva bɛbɔ azu bɛmaa Nyamenle la. Yɛ mɛla ne kile kɛ ɔwɔ kɛ sɛlɛvolɛma angome ala a di zɛhae kpanwo ne a. Noko Devidi lile bie, eza ɔvale bie ɔmanle menli mɔɔ ɔ nee bɛ lua la lile. Asoo bɛtɛtele ɛhye?”
41002027	Gyisɛse hanle zɔle zolɛ kɛ, “Nyamenle hyehyɛle Ɛnwomenlelielɛ Kenle ne dole ɛkɛ manle sonla ye ɛkpazilɛ; na tɛ Ɛnwomenlelielɛ Kenle ne ati a bɛbɔle sonla a.
41002028	Zɔhane ati medame Sonla Ra, melɛ tumi wɔ Ɛnwomenlelielɛ Kenle ne azo noko.”
41003001	Gyisɛse ziale hɔle nyianu sua ne anu bieko. Nrenya bie mɔɔ asa ko ɛdwe la wɔ ɛkɛ ne.
41003002	Menli bie dɛle Gyisɛse nleanle saa ɔkɛyɛ nrenya ne ayile wɔ Ɛnwomenlelielɛ Kenle ne a ɛnee bɛahɔdoa ye.
41003003	Gyisɛse zele nrenya ne mɔɔ asa ko ɛdwe la kɛ, “Dwazo bagyinla yɛ nyunlu ɛke.”
41003004	Akee ɔbizale menli ne kɛ, “Duzu yɛɛ yɛ mɛla ne maa nwolɛ adenle kɛ yɛyɛ wɔ Ɛnwomenlelielɛ Kenle ne a? Ɔmaa adenle kɛ yɛyɛ nyele anzɛɛ yɛli ɛtane? Yɛlie sonla ngoane anzɛɛ yɛzɛkye ye?” Na bɛambuke bɛ nloa.
41003005	Gyisɛse vale ɛya na ɔnleanle bɛ nyunlu ɔyiale, noko eza ɔlile bɛ nwo nyane, ɔluakɛ bɛle menli mɔɔ ɛzua anyetele na bɛ ti yɛ se a. Yemɔti ɔzele nrenya ne kɛ, “Tenrɛ ɛ sa ne anu.” Nrenya ne denrɛle ɔ sa ne mɔɔ ɛdwe la anu, na ɔyɛle kpalɛ bieko.
41003006	Zɔhane ati Falasiima ne vile nyianu sua ne anu vindele, na ndɛndɛ ne ala bɛ nee Belemgbunli Hɛlɔdo eku ne anu amra ne mɔ hɔvale adwenle kɛ bɛku ye.
41003007	Gyisɛse nee ye ɛdoavolɛma ne hwenle bɛ nwo hɔle Galeli Tandane ne anloa, na menli dɔɔnwo kpalɛ doale ye. Bɛvi Galeli nee Dwudiya,
41003008	Gyɛlusalɛm nee azua mɔɔ wɔ Ayedumia maanzinli nu nee Dwɔdan sunvoa mɔɔ di kɔ aduduleɛ la, nee ɛleka ɛleka mɔɔ bikye azuamgbole Taya nee Saedɛn la. Menli dɔɔnwo ɛhye rale Gyisɛse ɛkɛ, ɔluakɛ bɛde ninyɛne mɔɔ ɔlɛyɛ la nganeɛ.
41003009	Menli mɔɔ hɔle la zonle bo zo; yemɔti Gyisɛse zele ye ɛdoavolɛma ne mɔ kɛ bɛkpondɛ ɛlɛne bɛmaa ye, amaa menli ne anfofo ɔ nwo zo.
41003010	Ɛnee yeyɛ menli dɔɔnwo ne ala ayile, zɔhane ati bɛdabɛ mɔɔ bɛnde kpɔkɛ la pelele kɛ bɛkɛbikye ye na bɛkɛva bɛ sa bɛkɛha ye bɔbɔ.
41003011	Sunsum ɛtane ne mɔ nwu Gyisɛse a, bɛtu bɛgua ɔ nyunlu na bɛtea nu kɛ, “Wɔmɔ a ɛle Nyamenle Ara ne a!”
41003012	Gyisɛse duale bɛ kpunli kɛ bɛmmaka zɔhane edwɛkɛ ne bɛkile ye sonlazule.
41003013	Akee Gyisɛse hɔle boka bie azo na ɔvɛlɛle menli mɔɔ ɔkpondɛ bɛ la. Bɛrale la
41003014	ɔkpale nu ɔyele bɛ nuhua bulu nee nwiɔ na ɔvɛlɛle bɛ ye ɛzoanvolɛma na ɔzele bɛ kɛ, “Mekpa nu meye bɛ kɛ bɛ nee me ɛdɛnla. Mebazoa bɛ meamaa bɛahɔbɔ Edwɛkpa ne nolo,
41003015	na mebamaa bɛ tumi meamaa bɛahola bɛadu mbɔnsam.”
41003016	Menli bulu nee nwiɔ ne mɔɔ Gyisɛse vɛlɛle bɛ la a le ɛhye mɔ: Saemɔn mɔɔ Gyisɛse manle ye duma bieko kɛ bɛfɛlɛ ye Pita la,
41003017	Gyemise nee ɔ diema Dwɔn, mɔɔ le Zɛbɛdi amra ne mɔ mɔɔ Gyisɛse vɛlɛle bɛ “Bowanɛgyize” la, (Bowanɛgyize abo a le Ɛsɛnlɛmanye Mralɛ.)
41003018	Andelu, Felepe, Baatɔlomiyu, Mateyu, Tɔmase, Alefiyɛse ara Gyemise, Tadease, Saemɔn mɔɔ le Maanle Kulovolɛ ne,
41003019	yɛɛ Dwudase Yesekaleɔto mɔɔ yele Gyisɛse manle la.
41003020	Akee Gyisɛse hɔle sua nu na menli dɔɔnwo rayiale ye ɛkɛ ne bieko mɔɔ ɛnee akee ɔ nee ye ɛdoavolɛma ne mɔ bɛnnyia adenle bɛnli debie bɔbɔ a.
41003021	Ɔ nli nee ɔ mediema ne mɔ dele la, bɛrale kɛ bɛbava ye bɛahɔ, ɔluakɛ menli ɛlɛkeha kɛ, “Yezɛ!”
41003022	Mɛla kilehilevolɛma bie mɔɔ vi Gyɛlusalɛm rale la hanle kɛ, “Mbɔnsam kpanyinli ne mɔɔ bɛfɛlɛ ye Biyɛlezɛbɛle la wɔ ɔ nwo, na yemɔ yɛɛ ɔmaa ye tumi mɔɔ ɔfa ɔtu mbɔnsam a.”
41003023	Ɛhye ati Gyisɛse vɛlɛle menli ne mɔ, na ɔbule bɛ mrɛlɛ ɛhye mɔ kɛ, “Asoo Seetan kola tu Seetan?
41003024	Saa maanle ko anu amra kyɛ bɛ nwo nu na bɛko bɛtia bɛ nwo a, maanle ne ɛngyinla,
41003025	yɛɛ saa awuke ko anu amra kyɛ bɛ nwo nu na bɛko bɛtia bɛ nwo a, awuke ne ɛngyinla.
41003026	Yemɔti saa Seetan ɛdwazo ɔ ngome ɔ nwo zo na ye nuhua ɛhyɛ nwiɔ a, ɛnee ɔnrɛhola gyinla, na ye awieleɛ ɛbikye.
41003027	“Awie biala ɛngola ɛmbu katakyie sua, ɔnwua ye, kyesɛ ɔdumua ɔkyekye katakyie ne kolaa na yeahola yeasesa ye sua ne anu ninyɛne.
41003028	“Bɛhakye ɛhye! Ɛtane biala ɛnle ɛkɛ mɔɔ sonla kɛyɛ anzɛɛ munzule edwɛkɛ biala ɛnle ɛkɛ mɔɔ sonla kɛha, mɔɔ bɛnrɛva bɛnrɛhyɛ ye a.
41003029	Noko awie biala mɔɔ kɛdendɛ ɛtane kɛtia Sunsum Nwuanzanwuanza ne la ɛnrɛnyia fakyɛ ɛlɛ, ɔluakɛ yeyɛ ɛtane mɔɔ ɛnlɛ awieleɛ.”
41003030	(Gyisɛse hanle ɛhye, ɔluakɛ bie mɔ hanle kɛ, “Sunsum ɛtane wɔ ɔ nwo.”)
41003031	Gyisɛse ɔ nli nee ɔ mediema ne mɔ rale ragyinlanle sua ne anzi na bɛzoanle kɛ bɛvɛlɛ ye bɛmaa bɛ.
41003032	Ɛnee menli dɔɔnwo dede ɔ nwo ɛkɛ ne, na bɛzele ye kɛ, “Yɛmenle, ɛ nli nee ɛ mediema mraalɛ nee mrenya ne mɔ gyi sua ye anzi lɔ, bɛse bɛkpondɛ wɔ.”
41003033	Gyisɛse buale bɛ kɛ, “Me nli a le nwane? Me mediema a le nwane mɔ?”
41003034	Na ɔnleanle bɛdabɛ mɔɔ bɛdede ɔ nwo ɛkɛ ne la ɔyiale na ɔhanle kɛ, “Me nli nee me mediema a le bɛdabɛ mɔɔ bɛyia ɛke la.
41003035	Me diema nrenya nee me diema raalɛ nee me nli a le awie biala mɔɔ yɛ mɔɔ Nyamenle kpondɛ la.”
41004001	Gyisɛse eza bɔle ɔ bo bieko hilehilele wɔ Galeli Tandane ne anloa. Menli dɔɔnwo rayiale ɔ nwo ɛkɛ. Bɛzonle somaa la ati ɔhɔdɛnlanle ɛlɛne nu wɔ azule ne anye, yɛɛ menli ne noko dede azule ne anloa.
41004002	Ɔvale mrɛlɛbulɛ ɔhilehilele bɛ ninyɛne dɔɔnwo, na ye ngilehilelɛ ne anu ɔzele bɛ kɛ:
41004003	“Bɛdie! Nrenya bie hɔle kɛ ɔkagua ma.
41004004	Ɔgua la, ma ne bie guale adenle nu, na nloma rasusole.
41004005	Bie guale awolɛ nu, ɛleka mɔɔ anwea anzo la, na ndɛndɛ ne ala bɛfifile, ɔluakɛ azɛlɛ ne ɛmpi;
41004006	na mɔɔ ewia ne vile hanle bɛ la, bɛyelale, ɔluakɛ bɛ ndinli ne andwu azɛlɛ bo.
41004007	Bie mɔ guale mbowule nu, na mbowule ne nyinle hedale bɛ nwo zo, yemɔti bɛanzo ma.
41004008	Akee ma ne bie noko guale azɛlɛ kpalɛ zo, na bɛfifile, bɛnyinle, na bɛzole ma: bie mɔnwo abulasa, bie mɔnwo abulasia, yɛɛ bie mɔnwo ɛya.”
41004009	Gyisɛse hanle zɔle zolɛ kɛ, “Bɛdabɛ mɔɔ bɛlɛ ɛnzonlɛ la, bɛdie!”
41004010	Akee mɔɔ ɔhale Gyisɛse angome la, menli mɔɔ li ɔ nzi la bie mɔ mɔɔ dele ye edwɛkɛ ne la nee ye ɛdoavolɛma bulu nee nwiɔ ne rabizale ye ɛrɛlɛ ne abo.
41004011	Ɔbuale bɛ kɛ, “Bɛmɛ, Nyamenle ɛla ye belemgbunlililɛ ne anwo edwɛkɛ ne mɔɔ vea la ali wienyi ɛhile bɛ, na bɛdabɛ mɔɔ bɛmbikye me la, bɛte ye wɔ mrɛlɛ nu,
41004012	amaa ‘Bɛnea, bɛnea a, bɛannwu ye, bɛtie, bɛtie a, bɛande ɔ bo. Anrɛɛ bɛkɛzia bɛkɛra Nyamenle ɛkɛ, na ɔkɛva bɛ ɛtane ne mɔ ɔkɛhyɛ bɛ.’ ”
41004013	Akee Gyisɛse bizale bɛ kɛ, “Bɛnde ɛrɛlɛ ɛhye abo ɔ? Ɛnee kɛ ɔkɛyɛ na bɛade ɛrɛlɛ biala abo ɛ?
41004014	Nrenya ne gua Nyamenle edwɛkɛ ne.
41004015	Menli ne bie mɔ le kɛ ma ne mɔɔ gua adenle nu la; menli ɛhye mɔ te edwɛkɛ ne a, ndɛndɛ ne ala Seetan baye fi bɛ adwenle nu.
41004016	Zɔhane ala yɛɛ menli ne bie mɔ le kɛ ma ne mɔɔ gua awolɛ nu la a. Menli ɛhye mɔ te edwɛkɛ ne a, ndɛndɛ ne ala bɛfa fɛlɛko bɛdie bɛto nu.
41004017	Na kɛmɔ edwɛkɛ ne ɛnnyia debie mɔɔ le kɛ ndinli wɔ bɛ nu la ati, bɛngyinla bɛngyɛ. Saa anwongyelelɛ ba anzɛɛ edwɛkɛ ne ati aleɛabo amra yɛ bɛ kpɔdekpɔde a, ɛnee bɛkpo aze.
41004018	Menli ne bie mɔ le kɛ ma ne mɔɔ gua mbowule nu la, menli ɛhye mɔ te edwɛkɛ ne,
41004019	na ɛbɛlabɔlɛ ye anwo adwenleadwenle, anyiabɛnwo ɛhulolɛ, nee ninyɛne mgbane mgbane nwo atiakunluwɔzo fo keda edwɛkɛ ne azo, ɛhye ati bɛnzo ma.
41004020	Akee menli ne bie mɔ noko le kɛ ma ne mɔɔ gua azɛlɛ kpalɛ zo la. Menli ɛhye mɔ te edwɛkɛ ne, bɛdie bɛto nu, na bɛso ma: bie mɔnwo abulasa, bie mɔnwo abulasia, yɛɛ bie mɔnwo ɛya.”
41004021	Gyisɛse bizale bɛ kɛ, “Nwane a sɔ kɛnlaneɛ na ɔfa bondo ɔbutu zolɛ anzɛɛ ɔfa ɔsie mgba bo na ɔnva ɔnzie debie zo anwuma a?
41004022	Debie biala mɔɔ vea la bala ali wienyi, yɛɛ mɔɔ bɛheda zolɛ la anwo bala zo.
41004023	Bɛdabɛ mɔɔ bɛlɛ ɛnzonlɛ la, bɛdie!”
41004024	Eza ɔzele bɛ kɛ. “Bɛdie ye boɛ! Mɔɔ ɛsuzu ɛmaa awie mɔ la yɛɛ Nyamenle banlea zolɛ azuzu amaa wɔ a, na wɔmɔ bɔbɔ ɛbanyia ye molozo.
41004025	Ɔluakɛ mɔɔ lɛ bie la bɛbamaa ye bie yeaboka nwo, yɛɛ mɔɔ ɛnlɛ bie la, ekyi ne bɔbɔ mɔɔ ɔlɛ la, bɛbalie bɛavi ɔ sa nu.”
41004026	Gyisɛse hɔle zolɛ zele bɛ kɛ, “Nyamenle belemgbunlililɛ ne le kɛ nrenya bie mɔɔ gua ma wɔ ye ɛya nu la.
41004027	Aledwolɛ nu ɛnee yela. Aleɛ kye noko a ɔdwazo ɔduolua, na ɛnee ye ma ne mɔ mɔɔ yegua la ɛlɛfifi na bɛlɛnyi, noko ɔnze kɛ bɛyɛ bɛnyi a.
41004028	Azɛlɛ ne maa mbaka ne nyi na bɛso ma. Saa awule a, ɔbalumua yeawɔlɔ, yeanrenzɛ na nzinlii yeatulu mralɛ.
41004029	Awule ne bolo a nrenya ne kɔte, ɔluakɛ ɛnee ɛbuhenle ne ɛdwu.”
41004030	Akee Gyisɛse bizale bɛ kɛ, “Duzu a yɛva yɛdo Nyamenle Belemgbunlililɛ ne anwo a? Duzu ɛrɛlɛ a yɛva yɛhile nu a?
41004031	Ɔle kɛ baka ma nretee bie. Mekɛ mɔɔ bɛdua la ɛnee ɔle ma muala anu nretee kpalɛ kpalɛ,
41004032	noko nzinlii ɔfifi, ɔnyi, na ɔyɛ baka kpole ɔtɛla mbaka muala, ɔkpakye ngane mgbole na nloma bayɛ bɛ sane wɔ zolɛ.”
41004033	Gyisɛse vale mrɛlɛ mɔɔ le kɛ ɛhye mɔ la dɔɔnwo mɔɔ menli ne adwenle so nu la bɔle edwɛkɛ ne nolo hilele bɛ.
41004034	Mrɛlɛ nu ngome a ɔdendɛle ɔhilele bɛ a, na saa ɔka ɔdaye nee ye ɛdoavolɛma ne mɔ angome a akee yeahilehile bɛ mrɛlɛ ne mɔ abo.
41004035	Kenle ko ne nɔsolɛ nu, Gyisɛse zele ye ɛdoavolɛma ne mɔ kɛ, “Bɛmaa yɛpɛ yɛhɔ tandane ne anzi lɔ.”
41004036	Yemɔti bɛgyakyile menli dɔɔnwo ne ɛkɛ ne na bɛvole ɛlɛne ne mɔɔ Gyisɛse dɛnlanle nu la anu kɛ bɛkɔ. Nlɛne gyɛne noko bokale bɛ nwo.
41004037	Yeangyɛ biala yɛɛ ahumu kpole bie dwazole a, azɛlɛkye bule guale ɛlɛne ne anu, mɔɔ ɛnee ɔkpondɛ yeazia a.
41004038	Mekɛ ne anu ɛnee Gyisɛse la ɛlɛne ne abo lɔ, ɔ ti zɔ esumi na yelafe. Ye ɛdoavolɛma ne hɔdunwuele ye zele kɛ, “Kilehilevolɛ, ɔnvane ɛ nwo kɛ yɛwie wu ɔ?”
41004039	Gyisɛse dwazole na ɔdeanle ahumu ne nu na ɔzele azɛlɛkye ne mɔ kɛ, “Bɛgua diinyi!” Ɛkɛ ne ala ahumu ne gyakyile ɛdulɛ na maanle nu gyinlanle diinyi.
41004040	Na Gyisɛse bizale ye ɛdoavolɛma ne mɔ kɛ, “Duzu ati a bɛ ahonle ɛdu zɛhae ɛ? Ɛnɛ nee ɛnɛ ala bɛnlɛ diedi ɔ?”
41004041	Na ɛzulolɛ kpole hanle bɛ manle bɛbizale bɛ nwo ngoko kɛ, “Duzu sonla bɔbɔ a le ɛhye, mɔɔ anwoma nee nyevile tie ye a?”
41005001	Gyisɛse nee ye ɛdoavolɛma ne dwule aze wɔ Galeli Tandane ne anzi wɔ Gɛlasa maanle nu.
41005002	Gyisɛse vi ɛlɛne ne anu dwule la, nrenya bie mɔɔ sunsum ɛtane wɔ ɔ nwo la vi azie ne azo rayiale ye.
41005003	Nrenya ɛhye ɛva azie ne azo ɛyɛ ye sua nu; awie biala ɛngola ɛngua ye nwɔnzɔnwɔnzɔ.
41005004	Mekɛ dɔɔnwo ne ala menli ɛzɔ ye ɛbɔ ye kpanwu, noko yedu kpanwu ne na yetete nwɔnzɔnwɔnzɔ ne mɔɔ gua ɔ sa nee ɔ gyakɛ la amuala; awie biala ɛngola ye sɔ.
41005005	Alehyenlɛ nee aledwolɛ muala ɛnee ɔluolua azie ne nee awoka ne mɔ azo ɔteɛdea nuhua na ɔfa awolɛ ɔpepɛ ɔ nwo.
41005006	Ɔnwunle Gyisɛse kɛ ɔlua moa moa lɔ ɔlɛba la, ɔnriandile ɔrahotole ɔ nyunlu ɛkɛ ne
41005007	na ɔhanle ye kpole kɛ, “Anwuma Anwuma Nyamenle Ara Gyisɛse, ɛ nee me lɛ bie ɔ? Mefa Nyamenle mekpa wɔ kyɛlɛ, mmatea me!”
41005008	(Ɔhanle ɛhye, ɔluakɛ ɛnee Gyisɛse ɛlɛka kɛ, “Sunsum ɛtane, ɛvi nrenya ye anwo tu!”)
41005009	Gyisɛse bizale ye kɛ, “Kɛ bɛfɛlɛ wɔ ɛ?” Nrenya ne buale ye kɛ, “Bɛfɛlɛ me ɛlɔne, ɔluakɛ yɛ nwo zonle.”
41005010	Na ɔbodole Gyisɛse kɛ ɔmmatu bɛ ɔfi maanle ne anu.
41005011	Mekɛ ne anu ɛnee agbolike dɔɔnwo bie ɛlɛdidi boka bie anye anwo wɔ ɛkɛ ne afoa nu.
41005012	Sunsum ɛtane ne mɔ bodole Gyisɛse kɛ, “Maa yɛ adenle maa yɛhɔwolo agbolike ne mɔ nu.”
41005013	Gyisɛse manle bɛ adenle. Sunsum ɛtane ne mɔ vile nrenya ne anwo, na bɛhɔwolole agbolike ne mɔ. Agbolike ne mɔ mɔɔ bo apenle nwiɔ la dule twi pianle bɛ nwo wɔ boka ne anye anwo na bɛhɔguale tandane ne anu bɛwule.
41005014	Menli mɔɔ ɛlɛnea agbolike ne mɔ la nriandile hɔbɔle suakpole ne nee namunamu ne mɔ azo amra amaneɛ. Menli rale kɛ bɛbanlea mɔɔ ɛzi la.
41005015	Bɛradwule la, ɛnee nrenya bɔnavolɛ ne mɔɔ anrɛɛ mbɔnsam dɔɔnwo wɔ ɔ nwo la anye zo ɛtete ye, na ɔheda ɛdanlɛ ɔde Gyisɛse anwo ɛkɛ. Ɛhye yɛle bɛ ɛzulolɛ kpole.
41005016	Menli mɔɔ nwunle mɔɔ zile la hanle kɛ ɔyɛle mɔɔ nrenya ne anye zo zile tetele ye nee mɔɔ zile agbolike ne mɔ anwo zo la amuala hilele bɛ.
41005017	Ɛhye ati bɛzele Gyisɛse kɛ ɔvi bɛ maanle ne anu ɔhɔ.
41005018	Gyisɛse kɔ ahɔvo ɛlɛne nu la, nrenya ne mɔɔ anrɛɛ mbɔnsam ne mɔ wɔ ɔ nwo la razɛlɛle ye kɛ, “Maa me nee wɔ ɛlua!”
41005019	Na Gyisɛse amkponle zo. Ɔzele ye kɛ, “Sia kɔ sua nu na kɔha debie mɔɔ Nyamenle ɛyɛ ɛmaa wɔ nee anwunvɔne mɔɔ yeze wɔ la kile ɛ gɔnwo mɔ.”
41005020	Yemɔti nrenya ne ziale hɔle na ɔbɔle ɔ bo kɛ ɔbɔ mɔɔ Gyisɛse ɛyɛ ɛmaa ye la nolo wɔ Azuamgbole Bulu ne mɔ azo. Na ɔyɛle bɛdabɛ mɔɔ bɛdele la amuala azibɛnwo.
41005021	Gyisɛse ziale pɛle rale azule nzi nehae bieko, na menli dɔɔnwo rayiale ye wɔ ɛnwea ne anloa.
41005022	Gyeeyaelɛse mɔɔ le sua ne azo nyianu sua ne mgbanyima ne mɔ ko la radule dɔle ɔ gyakɛ anu
41005023	na ɔbodole ye kɛ, “Me ra raalɛ ekyi ne ɛlɛdie ewule awu. Mebodo wɔ, bɛla bava ɛ sa to ɔ nwo zo maa ɔde kpɔkɛ na ɔnyia ngoane.”
41005024	Na Gyisɛse nee ye hɔle. Menli dɔɔnwo kpalɛ doale ye na bɛhyelele ɔ nwo zo.
41005025	Raalɛ bie wɔ ɛkɛ, yedudu mogya toonwo ɛvolɛ bulu nee nwiɔ,
41005026	na yenwu amaneɛ dɔɔnwo wɔ ninsinlima asa anu. Ɔ nwo ezukoa muala ɛwie, noko ɔnde kpɔkɛ; ye ewule ne, ɔ nyunlu ala a ɔkɔ a.
41005027	Ɛnee yede Gyisɛse nganeɛ, yemɔti ɔralile ɔ nzi wɔ menli ne anu,
41005028	na ɔhanle ye ɔ ti anu kɛ, “Saa mefa me sa meka ye tɛladeɛ ne bɔbɔ a, me nwo kɛza.” Ɛhye ati ɔvale ɔ sa ɔhanle Gyisɛse tɛladeɛ ne,
41005029	na ɛkɛ ne ala mogya ne mɔɔ ɛlɛtu ye la pɛle, na ɔdele ye wɔ ye nu kɛ yede kpɔkɛ.
41005030	Ɛkɛ ne ala Gyisɛse dele ye wɔ ye nu kɛ tumi vi ye nuhua ɛhɔ. Ɔhakyile ɔ nwo na ɔbizale kɛ, “Nwane a vale ɔ sa hanle me tɛladeɛ ne a?”
41005031	Ye ɛdoavolɛma ne mɔ buale ye kɛ, “Nea kɛ menli ɛhyele ɛ nwo zo bie a; duzu ati a ɛlɛbiza kɛ, ‘Nwane a vale ɔ sa hanle me a?’ ”
41005032	Na Gyisɛse vale ɔ nye kpɔlale nu kɛ ɔnea ahenle mɔɔ vale ɔ sa hanle ye la.
41005033	Raalɛ ne nwunle mɔɔ ɛzi ye nu la, ɔvale ɛzulolɛ nee anwowozolɛ ɔrahotole Gyisɛse agyakɛ anu, na ɔhanle ye edwɛkɛ nɔhalɛ nu ɔhilele ye.
41005034	Gyisɛse zele ye kɛ, “Me ra raalɛ, wɔ diedi ɛlie wɔ ngoane. Fa anzonudwolɛ kɔ na wɔ ewule ne ɛhɔ bɔkɔɔ.”
41005035	Gyisɛse anloa wɔ zo ɔlɛtendɛ la, ɛbɔfoɔ vi Gyeeyaelɛse sua nu razele ye kɛ, “Ɛ ra raalɛ ne ati ɛbɔ aze na mmagyegye kilehilevolɛ ne bieko.”
41005036	Gyisɛse dele mɔɔ bɛhanle la, noko ɔzile nyianu sua ne kpanyinli ne ahonle na ɔzele ye kɛ, “Mmasulo, wɔmɔ die di ala.”
41005037	Yeammaa adenle yeammaa awie biala nee ye angɔ kɛ Pita nee Gyemise nee ɔ diema Dwɔn ala.
41005038	Bɛdwule Gyeeyaelɛse awuke ne anu la, Gyisɛse nwunle menli dɔɔnwo wɔ ɛkɛ ne na bɛlɛsu bɛye awolɛ.
41005039	Ɔhɔle sua ne anu na ɔzele bɛ kɛ, “Na ɛzunlɛ bebelebe ye ɛ? Kakula ne ɛtɛwule; ɔlɛdafe ala!”
41005040	Menli ne mɔ zelele ye. Yemɔti ɔdule bɛ muala ɔvile sua ne anu na ɔvale kakula raalɛ ne ɔ ze nee ɔ nli yɛɛ ye ɛdoavolɛma nsa ne na ɔ nee bɛ hɔle ɛleka mɔɔ bɛdeda kakula ne la.
41005041	Ɔzɔle kakula raalɛ ne asa na ɔzele ye kɛ, “Talita, Kumi!” Ɔ bo a le “Kakula raalɛ, mese, dwazo!”
41005042	Ɛkɛ ne ala ɔdwazole na ɔkpɔsale sua ne anu. (Ɛnee yeli ɛvolɛ bulu nee nwiɔ.) Ɛhye yɛle menli ne nwanwane kpole.
41005043	Na Gyisɛse bɔle bɛ nloa kɛ bɛmmaka bɛkile awie biala, na ɔzele bɛ kɛ, “Bɛmaa ye debie ɔli.”
41006001	Gyisɛse vi ɛkɛ ne la ɔ nee ye ɛdoavolɛma ne ziale rale ye sua zo.
41006002	Ɛnwomenlelielɛ Kenle ne dwule la, ɔbɔle ɔ bo kɛ ɔyɛ ngilehilelɛ wɔ nyianu sua ne anu. Ɛnee menli dɔɔnwo kpalɛ wɔ ɛkɛ; bɛdiele ye bɛwiele la, ɔzinle bɛ nwo na bɛbizale kɛ, “Nienwu a nrenya ye nee ɛhye vi a? Ɔzukoale ye nrɛlɛbɛ ɛhye wɔ nienwu? Adenle boni anu a ɔfa ɔyɛ ye nwanwane ninyɛne ɛhye mɔ a?
41006003	Na tɛ Mɛle ara kapenta ye ɛ? Tɛ ɔ mediema mrenya a le Gyemise, Dwosefi, Dwudase, yɛɛ Saemɔn? Tɛ ɔ mediema mraalɛ noko a yɛ nee bɛ gua sua ye azo la ɔ?” Na bɛkpole ye.
41006004	Gyisɛse zele bɛ kɛ, “Nyamenle kpɔmanvolɛ biala lɛ ɔ nyunlu wɔ ɛleka biala, kyesɛ ɔdaye ye sua zo, ye mbusua nu anzɛɛ ye sua nu ala.”
41006005	Yeangola yeanyɛ nwanwane debie wɔ ɛkɛ ne kɛ ɔ sa mɔɔ ɔvale ɔguale wuleravolɛma ekyi bie anwo zo ɔyɛle bɛ ayile la ala.
41006006	Na ɔyɛle ye azibɛnwo kpole kɛ menli ne ɛnlɛ diedi a. Akee Gyisɛse hɔkpɔsale namunamu ne mɔ mɔɔ zuozua ɛkɛ ne la azo hilehilele menli ne.
41006007	Ɔvɛlɛle Bulu nee Nwiɔ ne na ɔzoanle bɛ nwiɔ nwiɔ, na ɔmanle bɛ tumi wɔ sunsum ɛtane nwo zo,
41006008	na ɔzele bɛ kɛ, “Bɛmmafa debie biala bɛtu adenle ne kɛ kpɔma ala; bɛmmafa aleɛ anzɛɛ kodoku, yɛɛ bɛmmafa ezukoa bɛbɔ bɛ nwo.
41006009	Bɛwula mgbɔlaboa, noko bɛmmafa tɛladeɛ bieko bɛboka mɔɔ bɛwula la anwo.”
41006010	Eza ɔzele bɛ kɛ, “Awuke biala mɔɔ bɛkɛlie bɛ nu la, bɛdɛnla ɛkɛ ne ala bɛmaa ɔhɔkpula kenle mɔɔ bɛkɛvi sua ne azo la.
41006011	Saa bɛkɔ sua bie azo noko na menli ne anlie bɛ anzɛɛ ɛnrɛdie bɛ a, bɛvi ɛkɛ ne bɛhɔ na bɛkpɔlɔkpɔla bɛ gyakɛ anwo munlutu bɛgua, bɛva bɛhile kɛ menli ne di ɛzonle.”
41006012	Yemɔti bɛzile nu bɛhɔle na bɛbɔle nolo kɛ menli ɛnlu bɛ nwo.
41006013	Bɛdule mbɔnsam dɔɔnwo, na bɛvale nwole bɛkpokpale wuleravolɛma dɔɔnwo bɛyɛle bɛ ayile.
41006014	Belemgbunli Hɛlɔdo dele ɛhye mɔ anwo bie, ɔluakɛ Gyisɛse nganeɛ ɛdwu ɛleka biala, na menli ɛlɛkeha kɛ, “Dwɔn Sɔnevolɛ ne ɛzia ɛra ngoane nu bieko, yemɔti a ɔkola ɔyɛ nwanwane ninyɛne ɛhye mɔ a.”
41006015	Bie mɔ se, “Yilaegya ɔ.” Bie mɔ noko hanle kɛ, “Ɔle Nyamenle kpɔmanvolɛ, kɛ mɔmoane Nyamenle kpɔmanvolɛma ne mɔ anu ko la.”
41006016	Mɔɔ Hɛlɔdo dele ɛhye la ɔhanle kɛ, “Dwɔn Sɔnevolɛ ne mɔɔ memanle bɛpɛle ɔ ti la a ɛzia ɛra ngoane nu bieko la.”
41006017	Hɛlɔdo manle bɛhyele Dwɔn bɛguale ye nwɔnzɔnwɔnzɔ na bɛdole ye efiade wɔ ɔ diema Felepe aye Hɛlɔdease mɔɔ ɔdaye Hɛlɔdo ɔgyale ye la ati,
41006018	ɔluakɛ Dwɔn vale zile Hɛlɔdo anyunlu dahuu kɛ, “Ɔnle amaamuo kpalɛ kɛ ɛkɛgya ɛ diema ne aye ne.”
41006019	Ɛhye ati Dwɔn anwo yɛle Hɛlɔdease ɛya kpole na ɔbɔle kpɔkɛ kɛ ɔnyia ye a ɔkɛhu ye, noko Hɛlɔdo ammaa ye adenle.
41006020	Hɛlɔdo zulole, ɔboalekɛ Dwɔn le sonla mɔɔ ye ɛbɛla tenrɛ na ɔ nwo te a, yemɔti ɔvale ye ɔziele kpalɛ. Ɔhulole kɛ ɔkɛdie Dwɔn anloa edwɛkɛ, noko kenle mɔɔ ɔkɛdie ye la ɛnee ɔ ti akunlu ɛzɛkye bɔkɔɔ.
41006021	Nzinlii Hɛlɔdease asa hanle Dwɔn wɔ mekɛ mɔɔ ɛnee Hɛlɔdo ɛlɛdi ye awolɛ kenle ɛvoyia la. Hɛlɔdo dole ɛkponle na ɔvɛlɛvɛlɛle arane mbɔlɔba mgbanyinli, ye safohyenlema nee Galeli mgbanyima ne mɔ amuala.
41006022	Wɔ ɛkponledolɛ ne abo, Hɛlɔdease ara raalɛ ne razile agole manle ɔzɔle Hɛlɔdo nee mgbanyima ne mɔ anye. Na belemgbunli ne zele ye kɛ, “Biza me debie biala mɔɔ ɛkulo la na menwɔva menwɔmaa wɔ.”
41006023	Akee ɔhanle ndane kɛ, “Debie biala mɔɔ ɛkulo la, biza, saa me belemgbunli maanle ye foa ko bɔbɔ a, menwɔva menwɔmaa wɔ.”
41006024	Bɛlɛra ne vindele hɔbizale ɔ nli kɛ, “Duzu a membiza a?” Ɔ nli buale kɛ, “Biza die Dwɔn Sɔnevolɛ ne ati.”
41006025	Na ndɛndɛ ne ala bɛlɛra ne razele belemgbunli ne kɛ, “Mekpondɛ kɛ ɛfa Dwɔn Sɔnevolɛ ne ati ɛto apawa nu ɛmaa me kɛkala.”
41006026	Ɛhye yɛle belemgbunli ne nyane somaa, noko akee yeha ndane, yɛɛ wɔ ye mgbanyima ne mɔ nee ye nyɛvolɛ ne mɔ anyunlu, yeangulo kɛ ɔkɛdo ye ndane ne.
41006027	Ɛhye ati ɔzoanle sinzavolɛ ko ɔmanle ɔhɔle efiade ne ɔhɔpɛle Dwɔn ati,
41006028	ɔvale ɔdole apawa nu ɔrɛlɛle bɛlɛra ne, na ɔvale ɔhɔmanle ɔ nli.
41006029	Dwɔn ɛdoavolɛma ne mɔ dele, bɛhɔliele ye funli ne na bɛhɔziele ye.
41006030	Ɛzoanvolɛma ne ziale rale na bɛrahanle ninyɛne mɔɔ bɛyɛle nee mɔɔ bɛhilehilele la amuala bɛhilele Gyisɛse.
41006031	Kɛmɔ ɛnee menli dɔɔnwo si kɔ na bɛba Gyisɛse anwo ɛkɛ ne la, ɔ nee ye ɛdoavolɛma ne mɔ annyia adenle bɔbɔ na bɛade aleɛ bɛawula bɛ nloa anu. Yemɔti ɔzele ye ɛdoavolɛma ne mɔ kɛ, “Bɛrɛla bɛmaa yɛhɔvea ɛleka bie koonwu na bɛlie bɛ ɛnwomenle ekyii.”
41006032	Na bɛdabɛ bɛ ngome bɛvale ɛlɛne bɛzile nu kɛ bɛkɔ bɛahɔvea ɛleka bie koonwu.
41006033	Noko menli dɔɔnwo ze bɛ, yemɔti mɔɔ bɛnwunle kɛ bɛlɛkɔ la bɛvale ɛnriandilɛ bɛvi azua ne mɔ azo bɛbule bɛ nyunlu.
41006034	Gyisɛse vi ɛlɛne ne anu dwule aze la, ɔnwunle menli dɔɔnwo ne na ɔ kunlu yelɛyelale ye kpole, ɔluakɛ bɛle kɛ mboane mɔɔ ɛnlɛ neavolɛ la. Zɔhane ati ɔbɔle ɔ bo ɔhilehilele bɛ ninyɛne dɔɔnwo.
41006035	Mɔɔ aleɛ ne hɔle bie la, ye ɛdoavolɛma ne mɔ razele ye kɛ, “Aleɛ ne anloa ɛbɔ aze, yɛɛ ɛke noko ɛmbikye sua zo.
41006036	Yemɔti maa menli ye adenle maa bɛhɔ azua nee namunamu ne mɔ azo na bɛhɔdɔ debie bɛli.”
41006037	Gyisɛse buale bɛ kɛ, “Bɛdabɛ bɛmaa bɛ debie bɛli.” Bɛbizale ye kɛ, “Ɛnee yɛhɔdɔ kpanwo etaku nna nna ɛya nwiɔ yɛmaa bɛ ɔ?”
41006038	Gyisɛse zele bɛ kɛ, “Bɛhɔnlea kɛ bɛlɛ kpanwo nyɛ?” Bɛhɔnleanle na bɛrazele ye kɛ, “Kpanwo nnu yɛɛ fɛlɛ nwiɔ.”
41006039	Gyisɛse zele ye ɛdoavolɛma ne mɔ kɛ bɛmaa menli ne mɔ ɛdɛnlɛdɛnla aze ekpunli ekpunli wɔ ndile ne azo.
41006040	Menli ne mɔ dɛnlɛdɛnlanle aze ekpunli ekpunli, ekpunli ne bie anu amra le ɛya, bie noko le abulanlu.
41006041	Na Gyisɛse vale kpanwo nnu ne nee fɛlɛ nwiɔ ne na ɔnleanle anwomanyunlu, ɔyɛle Nyamenle mo, ɔbubule kpanwo ne ɔmanle ye ɛdoavolɛma ne mɔ kɛ bɛva bɛmaa menli ne mɔ. Eza ɔhyɛle fɛlɛ nwiɔ ne ɔmanle bɛ muala.
41006042	Awie biala nyianle bie lile manle ɔ ko yile tɛkɛɛ.
41006043	Na ɛdoavolɛma ne sesale kpanwo nee fɛlɛ ne abo zo ne ahɛndɛne bulu nee nwiɔ.
41006044	Menli mɔɔ lile kpanwo ne la, saa ɛye mraalɛ nee ngakula ne mɔ nu a bɛlua mrenya apenle nnu.
41006045	Ndɛndɛ ne ala Gyisɛse manle ye ɛdoavolɛma ne vale ɛlɛne ne lumuale ɔ nyunlu wɔ sunvoa lɔ, wɔ Bɛteseeyeda sua zo na ɔyɛle ɛ ɔnea yeagyakyi menli ne adenle.
41006046	Ɔ nee menli ne wiele nrɛlaleɛ di la, akee ɔhɔle boka bie azo kɛ ɔkazɛlɛ.
41006047	Aleɛ ne muanle nwo la, ɛnee ɛlɛne ne la tandane ne buma ne anu lɔ na yeha Gyisɛse angome wɔ ɛnwea ne anloa.
41006048	Ɔnwunle kɛ ye ɛdoavolɛma ne anwo ɛhyele bɛ wɔ azule ne anye lɔ, ɔluakɛ ɛnee anwoma ne ɛlɛbɔ atia bɛ. Zɔhane ati aleɛbahye ne kɛyɛ akɔlɛmɔleɛ, ɔdiale azule ne anye ɔrale bɛ nwo ɛkɛ ne na ɔyɛle kɛ ɔse bɛ nwo.
41006049	Mɔɔ ɛdoavolɛma ne mɔ nwunle ye la, bɛdwenlenle kɛ nwomenle ɔ, yemɔti bɛdeɛdeanle nu,
41006050	ɔluakɛ ɛnee bɛ ahonle ɛdu kpole kpalɛ. Ndɛndɛ ne ala Gyisɛse zele bɛ kɛ, “Bɛdo bɛ ahonle azule nu! Medame ɔ, bɛmmasulo!”
41006051	Na ɔvole ɛlɛne ne anu la, ɛkɛ ne ala anwoma ne gyakyile ɛdulɛ. Ɛhye yɛle ɛdoavolɛma ne nwanwane kpole,
41006052	ɔluakɛ ɛnee bɛtɛtele ɔ bo kɛ ɔzile ɔyɛle mɔɔ Gyisɛse holale manle menli apenle nnu ne aleɛ la; nɔhalɛ, ɛnee bɛ adwenle ɛnzo nu fee.
41006053	Bɛpɛle tandane ne bɛrale sua bie mɔɔ bɛfɛlɛ ye Gɛnɛzalɛte la azo na bɛhendanle bɛ ɛlɛne ne wɔ ɛvoleɛ ne.
41006054	Bɛvi ɛlɛne ne anu bɛdwule aze ala la yɛɛ menli ne nwunle Gyisɛse a.
41006055	Zɔhane ati bɛhanle bɛ nwo bɛwolole maanzinli ne anu ɛleka biala; bɛhɔzoale bɛ wuleravolɛma wɔ ɛkpa nu bɛrɛlɛle Gyisɛse wɔ ɛleka biala mɔɔ bɛkɛde kɛ ɔwɔ la.
41006056	Ɛleka biala mɔɔ ɔhɔle la, saa namule nu o, saa suakpole zo o, anzɛɛ ɛya nu bɔbɔ a, menli vale bɛ wuleravolɛma raguale gua ne mɔ azo na bɛbodole ye kɛ ɔmaa adenle ɔmaa bɛva bɛ sa bɛha ye tɛladeɛ ne anloa ala, na bɛdabɛ noko mɔɔ bɛyɛle ye zɔhane la amuala dele kpɔkɛ bɔkɔɔ.
41007001	Falasiima bie nee mɛla kilehilevolɛma mɔɔ vi Gyɛlusalɛm la rayiale Gyisɛse.
41007002	Na bɛnwunle kɛ ye ɛdoavolɛma ne bie mɔ lɛ bɛ sa anwo evinli ɛlɛdi debie, yemɔ a le kɛ, bɛanrinzi bɛ sa anwo wɔ adenle mɔɔ Falasiima ne kile kɛ ɔwɔ kɛ bɛyɛ ye la anu. (
41007003	Falasiima nee Dwuuma mɔɔ ɛha la amuala di bɛ mɔmoane amra ngilehilelɛ ne azo la ati, bɛnli debie biala, kyesɛ bɛnrinzi bɛ sa anwo, kɛmɔ bɛ ngilehilelɛ ne se la.
41007004	Eza bɛnli debie biala mɔɔ vi gua nu la, kyesɛ bɛdumua bɛnrinzi nwolɛ, yɛɛ bɛlɛ ngilehilelɛ dɔɔnwo mɔɔ fane kɛ bɛsi bɛnrinzi ahɔpo, ahyɛnze yɛɛ kɔbele mbuakɛ nee mgba nwo la.)
41007005	Zɔhane ati Falasiima ne nee mɛla kilehilevolɛma ne mɔ bizale Gyisɛse kɛ, “Duzu ati a wɔ ɛdoavolɛma ne mɔ ɛnli ngilehilelɛ ne mɔɔ yɛ nlenya mɔ ɛva ɛgyakyi yɛ la azo na bɛfa bɛ sa anwo evinli bɛdi debie ɛ?”
41007006	Gyisɛse buale bɛ kɛ, “Ayezaya nwunle bɛ bɔkɔɔ yɛɛ ɔhanle a. Bɛle nabalabama kpalɛ kpalɛ, kɛmɔ ɔhɛlɛle ɔdole ɛkɛ ne la; ɔse, ‘Nyamenle se, Menli ɛhye mɔ fa bɛ nloa babonle mgbane a kanvo me a, na bɛ ahonle ɛdeɛ, ɔmbikye me.
41007007	Bɛsonle me mgbane, ɔluakɛ bɛkilehile mɔɔ menli ɛhyehyɛ la kɛ asɛɛ me mɛla ɔ!’
41007008	“Bɛmɛ, bɛva Nyamenle mɛla ne bɛzie ahane na bɛdi bɛ mɔmoane amra ngilehilelɛ ne mɔ azo.”
41007009	Gyisɛse vale zɔle zolɛ kɛ, “Bɛmɛ, bɛbɔ nrɛlɛbɛ adenle mɔɔ bɛfa zolɛ bɛtulu Nyamenle mɛla ne mɔ na bɛdi bɛdabɛ bɛ ngilehilelɛ zo a.
41007010	Mosisi hanle kɛ, ‘Di ɛ ze nee ɛ nli eni’, na ‘Awie biala mɔɔ kɛyɛ ɔ ze anzɛɛ ɔ nli aholoba la, bɛhu ye.’
41007011	Na bɛmɛ, bɛkilehile kɛ saa awie lɛ debie mɔɔ ɔkola ɔfa ɔnea ɔ ze anzɛɛ ɔ nli a ɔyɛ boɛ la na saa ɔka kɛ, ‘Ɛhye le Kɔban’ a, (ɔ bo a le, ‘Ɔle Nyamenle ɛdeɛ’)
41007012	ɛnee bɛmɛ bɛlie bɛdo nu kɛ moalɛ mɔɔ ɔwɔ kɛ ɔfa ɔboa ɔ ze nee ɔ nli la ɛwie.
41007013	Bɛlua zɛhae adenle zo bɛva bɛ ngilehilelɛ mɔɔ le zɛhae la bɛtia Nyamenle Edwɛkɛ ne azo; yɛɛ ninyɛne dɔɔnwo mɔɔ le kɛ ɛhye mɔ la angome a bɛyɛ a.”
41007014	Gyisɛse akee vɛlɛle menli dɔɔnwo ne wɔ ɔ nwo ɛkɛ ne bieko na ɔzele bɛ kɛ, “Bɛ muala bɛdie mɔɔ meka la na bɛde ɔ bo kɛ,
41007015	debie biala ɛnle ɛkɛ mɔɔ kɔ sonla kunlu a ɔgua ɔ nwo evinli a, na mɔɔ vi sonla kunlu finde la a gua ɔ nwo evinli a. [
41007016	Bɛdabɛ mɔɔ bɛlɛ ɛnzonlɛ la, bɛdie!”]
41007017	Nzinlii mɔɔ ɔvile menli ne anu ɔhɔle sua nu la, ye ɛdoavolɛma ne bizale ye mɔɔ ɔhanle la abo.
41007018	Gyisɛse bizale bɛ kɛ, “Yemɔti bɛdabɛ noko bɛnde ɛhye abo? Debie biala mɔɔ wɔ findezo na ɔkɛhɔ sonla kunlu la ɛngua ɔ nwo evinli,
41007019	ɔluakɛ ɔngɔ ye ahonle nu na ɔkɔgua ɔ kunlu na ɔfa ye aze ɔse.” (Ɛhye mɔɔ Gyisɛse hanle la kile kɛ aleɛ biala bɛdi.)
41007020	Na ɔzɔle zolɛ ɔzele kɛ, “Mɔɔ vi sonla kunlu finde la a gua ɔ nwo evinli a.
41007021	Ɔluakɛ wɔ sonla kunlu, bɔbɔ wɔ ye ahonle nu yɛɛ adwenle ɛtane vi finde na ɔmaa ɔbɔ adwɔmane, ɔwua, ɔyɛ kɔdiawu,
41007022	ɔfa nwuvolɛ, ɔyɛ anyebolo, ɔyɛ amumuyɛ, ɔbɔ adalɛ, ɔyɛ ahulomrenya anzɛɛ ahulomraalɛ, ɔdi nzisi, ɔyɛ ngunzi, ɔtu ɔ nwo na ɔyɛ ngoaseade a.
41007023	Ninyɛne ɛtane ɛhye mɔ amuala vi sonla kunlu a finde a na bɛgua ɔ nwo evinli.”
41007024	Gyisɛse vile ɛkɛ ne na ɔhɔle maanzinli ne mɔɔ bikye suakpole ne mɔɔ bɛfɛlɛ ye Taya la azo. Ɔhɔwolole awuke bie anu, na ɔyɛle kɛ ɔnrɛmaa awie ɛnrɛnwu kɛ ɔwɔ ɛkɛ ne, noko akee yeangola fea kyɛ.
41007025	-
41007026	Raalɛ bie mɔɔ ɛnle Dwuunli na bɛwole ye wɔ Fonehyea maanzinli nu wɔ Selea maanle nu la rale Gyisɛse anwo ɛkɛ. Raalɛ ɛhye, sunsum ɛtane wɔ ɔ ra raalɛ anwo. Ɔdele Gyisɛse nganeɛ la, ɔrale ɔradule ɔdɔle ɔ gyakɛ anu na ɔbodole ye kɛ ɔdu sunsum ɛtane ne wɔ ɔ ra ne anwo.
41007027	Gyisɛse buale ye kɛ, “Maa yɛlumua yɛmaa ngakula ne mɔ ɛli debie na bɛ ko ɛyi; ɔnle kpalɛ kɛ yɛkɛva ngakula ne mɔ aleɛ ne yɛkɛmaa ahwea mralɛ.”
41007028	Raalɛ ne hanle kɛ, “Ɔle zɔhane, Yɛmenle, noko akee ahwea mralɛ ne mɔ mɔɔ gua ɛkponle ne abo la, ɔyɛ a tafetafe ngakula ne mɔ aleɛ ne abo zo ne.”
41007029	Gyisɛse zele ye kɛ, “Wɔ edwɛkɛ ne mɔɔ wɔha la ati, kɔ sua nu na sunsum ɛtane ne ɛvi ɛ ra raalɛ ne anwo.”
41007030	Raalɛ ne hɔle sua nu na ɔhɔnwunle kɛ ɔ ra raalɛ ne la ɛkpa zo, na sunsum ɛtane ne ɛvi ɔ nwo amgba.
41007031	Akee Gyisɛse vile Taya afoa nu na ɔluale Saedɛn sua zo nee Azuamgbole Bulu ne mɔ maanzinli ne anu ɔrale Galeli Tandane ne anloa.
41007032	Menli bie vale nrenya bie mɔɔ anzo ɛdi na ɔle mumule la rɛlɛle ye na bɛbodole ye kɛ ɔva ɔ sa ɔdo ɔ nwo zo.
41007033	Gyisɛse vale nrenya ne vile ɛlɔne ne anu hɔle ahane na ɔvale ɔ sa mrɛlɛsɛka ɔwulowulale nrenya ne anzo nu, ɔdole nyɛlɛ, na ɔvale ɔ sa ɔhanle nrenya ne atafinlima.
41007034	Akee Gyisɛse nleanle anwuma, ɔgule ɛnwomenle kpole ko na ɔzele nrenya ne kɛ, “Ɛfata!” Ɔ bo a le, “Bɛbuke!”
41007035	Ɛkɛ ne ala nrenya ne anzo bukele, ɔ tafinlima zianyinle na ɔdendɛle kpalɛ.
41007036	Na Gyisɛse bɔle menli ne mɔ anloa kɛ bɛmmabɔ mɔɔ ɛzi la azo bɛkile awie biala, noko bɛamkponle na bɛhanle ye dɔɔnwo kpalɛ.
41007037	Ɔyɛle bɛdabɛ mɔɔ bɛdele la amuala azibɛnwo kpole na bɛbɔle nu bɛhanle kɛ, “Ɔyɛ debie biala boɛ! Ɔmaa anzondilira te edwɛkɛ na mumule tendɛ.”
41008001	Yeangyɛ biala yɛɛ menli dɔɔnwo bieko rayiale ɔ nwo ɛkɛ a. Bɛ aleɛ mɔɔ bɛdi la wiele la, Gyisɛse vɛlɛle ye ɛdoavolɛma ne mɔ na ɔzele bɛ kɛ,
41008002	“Me kunlu yelɛyela me wɔ menli ɛhye mɔ anwo, ɔluakɛ bɛ nee me ɛradɛnla kenle nsa, yɛɛ bɛnlɛ debie biala mɔɔ bɛdi ye kɛkala a.
41008003	Saa meammaa bɛ debie bɛanli na mese bɛ kɛ bɛhɔ sua nu a, bɛ nye zo kɛbulu bɛ wɔ adenle nu, ɔluakɛ bie mɔ vi moa a ɛra a.”
41008004	Ye ɛdoavolɛma ne mɔ bizale ye kɛ, “Ɛnee nienwu, wɔ fienemgbole ye anu, yɛɛ yɛkɛnyia aleɛ mɔɔ kɛza menli ɛhye mɔ di a?”
41008005	Gyisɛse bizale bɛ kɛ, “Kpanwo nyɛ a bɛlɛ a?” Bɛbuale kɛ, “Kpanwo mumua nsuu.”
41008006	Gyisɛse manle menli ne dɛnlanle aze na ɔvale kpanwo nsuu ne, ɔyɛle Nyamenle mo, na ɔbubule nu ɔmanle ye ɛdoavolɛma ne mɔ kɛ bɛhyɛ bɛmaa menli ne, na bɛyɛle ye zɔhane.
41008007	Eza bɛlɛ fɛlɛ ekyi bie wɔ ɛkɛ ne. Gyisɛse vale na ɔyɛle Nyamenle mo, na ɔhanle ɔhilele ye ɛdoavolɛma ne mɔ kɛ bɛhyɛ bɛmaa menli ne.
41008008	-
41008009	Awie biala lile bie manle ɔ ko yile, na menli ne, saa ɛye mraalɛ nee ngakula nu a, bɛlua menli kɛyɛ apenle nna. Ɛdoavolɛma ne wulowulale aleɛ ne abo zo ne ahɛndɛne tetɛkɛɛ nsuu. Na Gyisɛse gyakyile menli ne mɔ adenle,
41008010	na ndɛndɛ ne ala ɔ nee ye ɛdoavolɛma ne mɔ vole ɛlɛne nu hɔle Dalemanuta maanzinli nu.
41008011	Falasiima bie rale Gyisɛse ɛkɛ nee ye razule kpolera. Ɛnee bɛkpondɛ kɛ bɛsɔ ye bɛnea la ati, bɛzele ye kɛ ɔyɛ nwanwane sɛkɛlɛneɛ ɔmaa bɛnlea, ɔva ɔhile kɛ Nyamenle die mɔɔ ɔlɛyɛ la to nu.
41008012	Gyisɛse gule ɛnwomenle na ɔbizale kɛ, “Duzu ati a bɛmɛ adwuleso amra bɛkpondɛ sɛkɛlɛneɛ ɛ? Nɔhalɛ, bɛnrɛyɛ sɛkɛlɛneɛ biala bɛnrɛhile bɛdabɛ menli ɛhye mɔ ɛlɛ!”
41008013	Na ɔgyakyile bɛ ɛkɛ ne ɔvale ɛlɛne ɔpɛle ɔhɔle tandane ne anzi lɔ.
41008014	Ɛdoavolɛma ne mɔ arɛle vile kɛ bɛkɛva aleɛ bɛkɛzia bɛ nwo, yemɔti kpanwo mumua ko ala a ɛnee wɔ bɛ bɔlɛ nu a.
41008015	Gyisɛse hakyele bɛ kɛ, “Bɛnlea bɛ nwo boɛ wɔ Falasiima mgbɔvonle ne nee Hɛlɔdo mgbɔvonle ne anwo.”
41008016	Bɛdwenledwenlenle nwolɛ kɛ, “Ɛnee kpanwo mɔɔ yɛnlɛ ye la ati a ɔlɛka ɛhye a?”
41008017	Gyisɛse nwunle mɔɔ bɛlɛkeha la na ɔbizale bɛ kɛ, “Duzu ati a bɛlɛdwenle kpanwo mɔɔ bɛnlɛ ye la anwo ɛ? Yemɔti bɛnze anzɛɛ bɛnde ɔ bo ɔ? Bɛ adwenle ɛnzo nu ɔ?
41008018	Bɛlɛ ɛnyelɛ, na bɛnnwu debie ɔ? Anzɛɛ bɛlɛ ɛnzonlɛ na bɛnde edwɛkɛ ɔ? Yemɔti bɛngakye?
41008019	Mekɛ mɔɔ membubule kpanwo nnu ne anu memanle menli apenle nnu ne la, ahɛndɛne nyɛ yɛɛ bɛsesale ɔ bo zo mgbokpoloka ne la bɛnyianle a?” Bɛbuale kɛ, “Bulu nee nwiɔ.”
41008020	Eza Gyisɛse bizale bɛ kɛ, “Na membubule kpanwo nsuu ne memanle menli apenle nna ne noko la, ahɛndɛne nyɛ a ɔ bo zo mgbokpoloka ne yɛle a?” Bɛbuale kɛ, “Nsuu.”
41008021	Na ɔzele bɛ kɛ, “Yɛɛ akee ɛnɛ nee ɛnɛ ala bɛnnyia ndelebɛbo a?”
41008022	Gyisɛse nee ye ɛdoavolɛma ne rale Bɛteseeyeda na menli bie vale nrenya bie mɔɔ anye ɛzi la rɛlɛle ye na bɛbodole ye kɛ ɔyɛ ye ayile.
41008023	Gyisɛse zɔle nrenya ne asa na ɔvale ye ɔhɔle namule ne kandiba. Ɔseanle nyɛlɛ ɔguale ɔ sa nu na ɔvale ɔhanle nrenya ne anye, ɔvale ɔ sa ɔguale ɔ nwo zo na akee ɔbizale ye kɛ, “Ɛnwu debie ɔ?”
41008024	Nrenya ne manle ɔ nye zo na ɔhanle kɛ, “Ɛhɛe, menwu menli, na bɛle kɛ mbaka mɔɔ ɛlɛtiedia la.”
41008025	Gyisɛse eza vale ɔ sa hanle nrenya ne anye na zolɛ dele kpalɛ na ɔnwunle debie bɔkɔɔ.
41008026	Gyisɛse zele ye kɛ, “Kɔ sua nu, mmasia ɛ nzi ɛkɔ namule ne azo bieko.”
41008027	Gyisɛse nee ye ɛdoavolɛma ne hɔle namunamu ne mɔ mɔɔ zuozua suakpole ne mɔɔ bɛfɛlɛ ye Felepe Sizalia la azo. Bɛlua adenle zo bɛlɛkɔ la ɔbizale bɛ kɛ, “Menli se mame a le nwane? Bɛha bɛhile me.”
41008028	Bɛbuale ye kɛ, “Bie mɔ se wɔmɔ a ɛle Dwɔn Sɔnevolɛ ne; bie mɔ noko se wɔmɔ a ɛle Yilaegya, yɛɛ eza bie mɔ se ɛle Nyamenle kpɔmanvolɛma ne mɔ ko.”
41008029	Na ɔbizale bɛ kɛ, “Na bɛdabɛ noko ɛ? Bɛse mame a le nwane?” Pita buale kɛ, “Wɔmɔ a ɛle Kelaese ne.”
41008030	Na Gyisɛse bɔle bɛ nloa kɛ, “Bɛmmaka mɔɔ bɛha ye wɔ me nwo la bɛkile awie biala.”
41008031	Akee Gyisɛse bɔle ɔ bo kɛ ɔkilehile ye ɛdoavolɛma ne kɛ, “Ɔwɔ kɛ Medame Sonla Ra, menwu amaneɛ somaa na mgbanyima ne nee sɛlɛvolɛ mgbanyinli nee mɛla kilehilevolɛma ne mɔ kpo me. Bɛbahu me na kenle nsa ne anzi mebadwazo meara ngoane nu bieko.”
41008032	Ɔkpale ɛhye anwo ɛdanlɛ wienyi ɔhilele bɛ. Yemɔti Pita vale Gyisɛse hɔle ahane na ɔhwile ɔ nyunlu.
41008033	Na Gyisɛse hakyile ɔ nwo na ɔnwunle ye ɛdoavolɛma ne mɔ la, ɔdeanle Pita ɔzele kɛ, “Seetan, twe ɛ nwo fi ɛkɛ ne. Ɛndu folɛ kpalɛ! Wɔ adwenle ne ɛnvi Nyamenle, ɔle sonla adwenle.”
41008034	Akee Gyisɛse vɛlɛle menli dɔɔnwo ne nee ye ɛdoavolɛma ne wɔ ɔ nwo ɛkɛ ne na ɔzele bɛ kɛ, “Saa awie biala kpondɛ kɛ ɔ nee me dua a, ɛnee ɔkpo ɔ nwo na ɔva ye amaneɛnwunlɛ meanubaka ne ɔdo ɔ kɔme zo na ɔdoa me.
41008035	Awie biala mɔɔ pele ye ngoane nwo la minli ye; na awie biala mɔɔ kɛminli ye ngoane wɔ mame nee Edwɛkpa ne ati la kɛlie ye ɛkɛla ngoane.
41008036	Saa sonla nyia ewiade ninyɛne kɔsɔɔti na ɔminli ye ngoane a, ɛnee duzu nvasoɛ a ɔnyia a? Ɔnnyia ɛhwee.
41008037	Na duzu bɔbɔ yɛɛ sonla kɛhola kɛva kɛzenza ye ɛkɛla a? Bɛhakye kɛ bɛ nee amumuyɛma mɔɔ ɛnlie me ɛnli la a de a.
41008038	Yemɔti saa awie annea boɛ na ɔmaa me nwo nee me ngilehilelɛ ne yɛ ye nyiane wɔ ɛtane nee amumuyɛ mekɛ ye anu a, ɛnee noko ahenle ɛnwu ye kɛ, ɔdaye noko ɔ nwo bayɛ Medame Sonla Ra nyiane wɔ mekɛ mɔɔ me nee me anwuma soanvolɛma nwuanzanwuanza ne yɛkɛra Egya anyunlunyia ne anu la.”
41009001	Na ɔhanle ɔzɔle zolɛ kɛ, “Bɛhakye ɛhye! Bie mɔ gyi bɛ avinli ɛke mɔɔ bɛnrɛwu kɔkpula kɛ bɛkɛnwu Nyamenle belemgbunlililɛ ne kɛ yera zo wɔ tumi nu.”
41009002	Kenle nsia pɛle nu la, Gyisɛse vale Pita, Gyemise, yɛɛ Dwɔn hɔle boka tendenle bie azo, bɛ ngome ala a bɛwɔ ɛkɛ a. Na bɛnwunle kɛ Gyisɛse ɛhakyi bɛ nye zo,
41009003	na ye tɛladeɛ ne ɛyɛ nwohyee mɔɔ awie biala mɔɔ wɔ aleɛabo la ɛnrɛhola ɛnrɛkpo ɛnrɛmaa ɔnrɛyɛ zɔhane a.
41009004	Ɛdoavolɛma nsa ne nwunle Mosisi nee Yilaegya kɛ bɛ nee Gyisɛse ɛlɛtendɛ.
41009005	Na Pita hanle hilele Gyisɛse kɛ, “Kilehilevolɛ, ɔle kpalɛ kɛ yɛwɔ ɛke a. Yɛbabɔ nzeseɛ nsa, wɔ ɛdeɛ ko, Mosisi ɛdeɛ ko, yɛɛ Yilaegya ɛdeɛ ko.”
41009006	Ɛnee ɔdaye mumua ne ɔnnwu edwɛkɛ ko mɔɔ ɔha a, ɔboalekɛ ɛnee ɛzulolɛ kpole ɛha ye nee ɔ gɔnwo mɔ.
41009007	Amungu rahedale bɛ nwo zo, na ɛnelɛ bie dendɛle amungu ne anu zele kɛ, “Me ra mɔɔ mekulo ye la ɛne, bɛdie ye!”
41009008	Ɛkɛ ne ala bɛtotole bɛ nye, noko bɛannwu awie biala kɛ Gyisɛse angome mɔɔ bɛ nee ye gyi ɛkɛ ne la ala.
41009009	Na bɛvi boka ne azo bɛlɛdwu la, Gyisɛse bɔle ye ɛdoavolɛma ne anloa kɛ, “Bɛmmaka mɔɔ bɛnwu ye la bɛkile awie biala, kɔkpula mekɛ mɔɔ Sonla Ra ne vi ewule nu kɛdwazo la.”
41009010	Bɛlile ye edwɛkɛ ne azo, na bɛdabɛ ngome bɛdwenledwenlenle mɔɔ zile la anwo kɛ, “Ɛnee ewudwazo ɛhye a le duzu?”
41009011	Na bɛbizale Gyisɛse kɛ, “Duzu ati a mɛla kilehilevolɛma ne mɔ se ɔwɔ kɛ Yilaegya dumua ba ɛ?”
41009012	Ɔbuale bɛ kɛ, “Ɔwɔ kɛ amgba Yilaegya dumua ba batoto ninyɛne muala boɛ. Na duzu ati a Nyamenle Edwɛkɛ ne ka kɛ Sonla Ra ne banwu amaneɛ somaa, na menli akpo ye ɛ?
41009013	Memaa bɛade kɛ Yilaegya zɔhane ɛra dɛbadɛba, noko menli ambu ye, bɛyɛle ye mgbane mgbane, kɛmɔ Nyamenle Edwɛkɛ ne ka ye wɔ ɔ nwo la.”
41009014	Mɔɔ bɛradole ɛdoavolɛma mɔɔ ɛha la, bɛnwunle kɛ menli somaa ɛbɔ ɛyia bɛ, na mɛla kilehilevolɛma nee bɛ ɛlɛsu kpolera.
41009015	Menli ne mɔ nwunle Gyisɛse la ɔzinle bɛ nwo na bɛnriandile bɛhɔzomanle ye bie.
41009016	Gyisɛse bizale ɛdoavolɛma ne kɛ, “Duzu anwo kpolera a bɛ nee menli ne mɔ ɛlɛsu a?”
41009017	Nrenya ko mɔɔ wɔ menli ne anu la zele kɛ, “Kilehilevolɛ, menvale me ra nrenya membale, ɔluakɛ sunsum ɛtane mɔɔ ɔmmaa ɔngola tendɛ la wɔ ɔ nwo.
41009018	Kenle biala mɔɔ sunsum ɛtane ne kɛdwu aze la, ɔmaa kakula ne pɛ fi, ɔ nloa wu awubue, ɔtwi ɔ gye na ɔsa ketee. Menzele wɔ ɛdoavolɛma ne mɔ kɛ bɛdu sunsum ɛtane ne wɔ ɔ nwo, na bɛangola.”
41009019	Gyisɛse zele bɛ kɛ, “Bɛmɛ mɔɔ bɛnlɛ diedi a! Me nee bɛ ɛdɛnla ɔhɔkpula kenlenzu? Menyia bɛ nwo abotane ɔhɔkpula kenlenzu? Bɛva kakula ne bɛrɛlɛ me!”
41009020	Na bɛvale ye bɛrale. Sunsum ɛtane ne nwunle Gyisɛse ala la yɛɛ ɔmanle kakula ne dɔle mgbutike a. Ɔhundohundole ɔ nwo aze na ɔ nloa wule awubue.
41009021	Na Gyisɛse bizale kakula ne ɔ ze kɛ, “Ɔvale zɛhae ɛyɛlɛ la yehyɛ ɔ?” Nrenya ne buale kɛ, “Ye nretee ne anu ala yɛɛ ɔvale ye a.
41009022	Mekɛ dɔɔnwo, yevuandi ye yedo nzule nee senle nu, mɔɔ anrɛɛ ɔwɔ kɛ ɔwu a. Na saa ɛkola debie biala yɛ a, ɛnee nwu yɛ anwunvɔne na boa yɛ.”
41009023	Gyisɛse zele ye kɛ, “Saa ɛkola a? Sonla mɔɔ lɛ diedi la kola yɛ debie biala.”
41009024	Na ndɛndɛ ne ala kakula ne ɔ ze hanle kɛ, “Melɛ diedi, na ɔle ekyi. Boa me maa me diedi ɛnyi.”
41009025	Gyisɛse nwunle kɛ menli dɔɔnwo ɛlɛba arahyele bɛ nwo zo la, ɔdeanle sunsum ɛtane ne nu na ɔzele ye kɛ, “Sunsum mumule, ɛvi kakula nrenya ye anwo tu, mmabawolo ye bieko!”
41009026	Na sunsum ɛtane ne deɛdeanle nuhua maanle kakula ne dɔle mgbutike bieko, na ɔvi ɔ nwo ɔdule. Kakula ne yɛle kɛ sonla mɔɔ ɛwu la, na awie biala hanle kɛ, “Yewu!”
41009027	Na Gyisɛse zɔle ɔ sa manle ye zo na ɔdwazole ɔgyinlanle.
41009028	Gyisɛse hɔle sua nu la ye ɛdoavolɛma ne bizale ye kɛ, “Duzu ati a yɛangola sunsum ɛtane ne tu ɛ?”
41009029	Ɔbuale bɛ kɛ, “Debie biala ɛngola sunsum ɛtane ɛhye tu, kyesɛ nzɛlɛlɛ ala.”
41009030	Gyisɛse nee ye ɛdoavolɛma ne vile ɛkɛ ne na bɛhɔvale Galeli bɛhɔle. Yeangulo kɛ awie biala kɛnwu ɛleka mɔɔ ɔwɔ la,
41009031	ɔboalekɛ ɛnee ɔlɛkilehile ye ɛdoavolɛma ne kɛ, “Bɛbaye Medame Sonla Ra bɛawula menli sa nu bɛamaa bɛahu me, na ye kenle nsa ne anzi mebadwazo meara ngoane nu.”
41009032	Ɛdoavolɛma ne ande ngilehilelɛ ɛhye abo, noko akee bɛzulole kɛ bɛkɛbiza ye ɔ bo.
41009033	Nzinlii bɛrale Kapɛnayɛm, na bɛhɔle sua nu la Gyisɛse bizale ye ɛdoavolɛma ne kɛ, “Duzu a bɛzule nwolɛ kpolera wɔ adenle nu la?”
41009034	Na bɛanye ye ɔ nloa, ɔluakɛ bɛlua adenle ne anu la ɛnee bɛlɛsu kpolera kɛ bɛ nuhua boni a le kpole wɔ bɛ avinli a.
41009035	Yemɔti Gyisɛse dɛnlanle aze, ɔvɛlɛle ye ɛdoavolɛma bulu nee nwiɔ ne na ɔzele bɛ kɛ, “Awie biala mɔɔ kpondɛ menli ti ali la ɛli bɛ nzi na ɔzonle awie biala.”
41009036	Akee ɔvale kakula ko ɔziele bɛ nyunlu ɛkɛ, ɔvale ɔ sa ɔdole ɔ kɔme na ɔzele kɛ,
41009037	“Awie biala mɔɔ ɔlua me ti ɔkɛlie ɛhye mɔ ko la, ɛlie me, na mɔɔ kɛlie me la, ɛtɛdiele me ngome, ɛnee yelie ahenle ne mɔɔ zoanle me la noko.”
41009038	Dwɔn zele Gyisɛse kɛ, “Kilehilevolɛ, yɛnwunle nrenya bie kɛ ɔlɛ wɔ duma ɔlɛtu mbɔnsam, na yɛduale ye, ɔluakɛ ɔmboka yɛ nwo.”
41009039	Gyisɛse zele bɛ kɛ, “Bɛmmatua ye, ɔluakɛ awie biala ɛnrɛhola ɛnrɛyɛ nwanwane debie wɔ me duma nu na nzinlii yeaha me nwo edwɛkɛ ɛtane.
41009040	Awie biala mɔɔ ɛngyi yɛ la wɔ yɛ afoa.
41009041	Bɛhakye ɛhye! Awie biala mɔɔ ɔluakɛ bɛle Kelaese ne ɛdeɛ la ati ɔkɛmaa bɛ nzule bɛkɛnlo la kɛnyia ahatualɛ wɔ nwolɛ.
41009042	“Awie biala mɔɔ kɛgyegye menli mɔɔ bɛ diedi mɔɔ wɔ me nu la le kɛ ngakula ɛhye mɔ anu ko, na ɔkɛmaa ɔkɛminli ye diedi ne la, ɛnee noko ɔle kpalɛ kɛ anrɛɛ bɛdwele ɛdibolɛ ɛnlomboɛ kpalɛ bɛhendanle ɔ kɔme na bɛvuandinle ye bɛdole nyevile nu.
41009043	Yemɔti saa ɛ sa ko twehwe wɔ ahɔ ɛtane nu a, pɛ ye to! Ɔle kpalɛ kɛ ɛ sa ko na ɛkɛnyia ngoane tɛla kɛ ɛ sa nwiɔ na ɛkɛhɔ senle ne mɔɔ ɛnnu ɛlɛ la anu. [
41009044	Ɛkɛ ne azonlɛ ɛnwu ɛlɛ, yɛɛ ye ndeanlɛ senle ne ɛnnu ɛlɛ.]
41009045	Saa ɛ gyakɛ gyegye wɔ ahwe wɔ ahɔ ɛtane nu a, pɛ ye to! Ɔle kpalɛ kɛ ɛ gyakɛ ko na ɛkɛnyia ngoane tɛla kɛ ɛ gyakɛ nwiɔ na bɛkɛvuandi wɔ bɛkɛdo senle ne mɔɔ ɛnnu ɛlɛ la anu a. [
41009046	Ɛkɛ ne azonlɛ ɛnwu ɛlɛ, yɛɛ ye ndeanlɛ senle ne ɛnnu ɛlɛ.]
41009047	Saa ɛ nye noko a twehwe wɔ ahɔ ɛtane nu a, tu ye to! Ɔle kpalɛ kɛ ɛ nye ko na ɛkɛnyia Nyamenle belemgbunlililɛ ne tɛla kɛ ɛ nye nwiɔ na bɛkɛvuandi wɔ bɛkɛdo senle ne mɔɔ ɛnnu ɛlɛ la anu a.
41009048	Ɛkɛ ne azonlɛ ɛnwu ɛlɛ, yɛɛ ye ndeanlɛ senle ne ɛnnu ɛlɛ.
41009049	“Bɛbava ndɛnebualɛ senle ne bɛade awie biala anwo kɛ bɛfa ngyenle bɛte azubɔdeɛ nwo la.
41009050	“Ngyenle le kpalɛ; na saa ɔta a, kɛ ɛkɛzi ɛkɛyɛ na yeayɛ menlemenle bieko ɛ? “Bɛmaa bɛ ɛbɛlabɔlɛ ne ɛyɛ kɛ ngyenle, ɛde bɛ, na bɛ nee menli kɔsɔɔti ɛdɛnla anzonudwolɛ nu.”
41010001	Gyisɛse vile ɛkɛ ne rale Dwudiya maanzinli nu na ɔpɛle ɔdɔle Azule Dwɔdan ne anzi. Menli dɔɔnwo rayiale ye bieko, na kɛmɔ ɔta ɔyɛ la, ɔhilehilele bɛ.
41010002	Falasiima bie rale kɛ bɛbazɔ ye bɛanlea, na bɛbizale ye kɛ, “Asoo yɛ mɛla ne maa nrenya adenle maa ɔbɔ ɔ ye ewole? Ka maa yɛdie.”
41010003	Gyisɛse bizale bɛ kɛ, “Duzu mɛla a Mosisi vale manle bɛ a?”
41010004	Bɛbuale kɛ, “Mosisi manle adenle kɛ nrenya ne ɛhɛlɛ ewolebɔlɛ kɛlata ɛmaa ɔ ye na ɔgyakyi ye.”
41010005	Gyisɛse zele bɛ kɛ, “Ɔlua bɛ anzosesebɛ ti yɛɛ Mosisi hɛlɛle mɛla ɛhye manle bɛ a.
41010006	Na aloa kabɔ ɔ bo la, Nyamenle Edwɛkɛ ne se, ‘Nyamenle bɔle bɛ nrenya nee raalɛ.
41010007	Ɛhye ati nrenya ne bade ɔ nwo avi ɔ ze nee ɔ nli bɛ nwo na ɔ nee ɔ ye ahɔdɛnla,
41010008	na bɛ mu nwiɔ bɛayɛ nwonane ko.’ Yemɔti ɛnee bɛnle nwiɔ bieko na bɛle nwonane ko.
41010009	Zɔhane ati mɔɔ Nyamenle ɛha ɛbɔ nu la, awie biala mmakpakye nu.”
41010010	Bɛziale bɛhɔle sua nu la, ɛdoavolɛma ne bizale Gyisɛse ewolebɔlɛ ne anwo edwɛkɛ bieko.
41010011	Na ɔzele bɛ kɛ, “Saa nrenya bɔ ɔ ye ewole na ɔgya fofolɛ a, ɛnee yeyɛ ɛtane.
41010012	Zɔhane ala yɛɛ saa raalɛ gyakyi ɔ hu ɔkɔ agyalɛ fofolɛ a, ɛnee ɔdaye noko yeyɛ ɛtane a.”
41010013	Menli bie vale ngakula rale kɛ Gyisɛse ɛva ɔ sa ɛgua bɛ nwo zo, na ye ɛdoavolɛma ne duale bɛ kɛ bɛmmagyegye ye.
41010014	Mɔɔ Gyisɛse nwunle ye la, ɔvale ɛya na ɔzele ye ɛdoavolɛma ne mɔ kɛ, “Bɛgyakyi ngakula ne mɔ bɛmaa bɛrɛla me nwo, bɛmmatua bɛ, na bɛdabɛ mɔɔ bɛle kɛ ɛhye mɔ zɛhae la yɛɛ Nyamenle Belemgbunlililɛ ne le bɛ ɛdeɛ a.
41010015	Bɛhakye ɛhye! Awie biala mɔɔ anyɛ ɔ nwo kɛ kakula, anlie Nyamenle Belemgbunlililɛ ne ando nu la ɛnrɛnwu Nyamenle Belemgbunlililɛ ne.”
41010016	Na ɔmanle ngakula ne mɔ zo ngoko ngoko ɔziele ɔ gyakɛ azo, ɔvale ɔ sa ɔguale bɛ nwo zo na ɔyilale bɛ.
41010017	Gyisɛse zile nu bieko kɛ ɔkɔ la, nrenya bie lɛ ɛnriandilɛ rahotole ɔ nyunlu ɛkɛ ne na ɔzele ye kɛ, “Kilehilevolɛ kpalɛ, duzu a menyɛ na meanyia ngoane mɔɔ ɛnlɛ awieleɛ a?”
41010018	Gyisɛse bizale ye kɛ, “Duzu ati a ɛse mele kpalɛ ɛ? Awie biala ɛnle kpalɛ kɛ Nyamenle angomekye.
41010019	Ɛze mɛla ne mɔ: ‘Mmayɛ kɔdiawu, mmafa awuvolɛ, mmawua, mmadi daselɛ adalɛ, mmadi nzisi, di ɛ ze nee ɛ nli eni.’ ”
41010020	Nrenya ne buale kɛ, “Kilehilevolɛ, sumunli me ngakula nu yɛɛ menvale ɛhye mɔ azo ɛlilɛ a.”
41010021	Gyisɛse nleanle ye koonwu, ɔhulole ye na ɔzele ye kɛ, “Yeha wɔ debie ko. Kɔ na kɔdɔne ninyɛne mɔɔ ɛlɛ la amuala, na kyɛ ezukoa ne maa ehyianvolɛma na ɛkɛnyia anwonyia wɔ anwuma, na akee bɛla badoa me bo zo.”
41010022	Nrenya ne dele edwɛkɛ ɛhye la, ɔ nyunlu zale, na ɔvale nyane ɔhɔle, ɔluakɛ ɔle sukoavolɛ kpole.
41010023	Gyisɛse hakyile ɔ nye nleanle ye ɛdoavolɛma ne mɔ na ɔzele bɛ kɛ, “Ɔbayɛ se yeamaa sukoavolɛma kɛ bɛkɛnyia Nyamenle Belemgbunlililɛ ne a.”
41010024	Edwɛkɛ ɛhye hwenle ɛdoavolɛma ne nu kpalɛ, na Gyisɛse hɔle zolɛ zele kɛ, “Ayi mɔ, Nyamenle Belemgbunlililɛ ne ɛnyianlɛ yɛ se kpalɛ!
41010025	Na ɔyɛ se noko kpalɛ ɔmaa sukoavolɛ kɛ ɔkɛnyia Nyamenle Belemgbunlililɛ ne, tɛla kɛ afunlumu kɛwolo agbuyia nye nu a.”
41010026	Edwɛkɛ ne zinle ɛdoavolɛma ne mɔ anwo kpole na bɛbizale bɛ nwo ngoko ngoko kɛ, “Ɛnee nwane bɔbɔ a kɛnyia ngoane a?”
41010027	Gyisɛse nleanle bɛ koonwu na ɔzele bɛ kɛ, “Mɔɔ yɛ se bo sonla nwo zo la ɛnyɛ se ɛmmaa Nyamenle, ɔluakɛ Nyamenle kola yɛ debie biala.”
41010028	Pita hanle kɛ, “Nea o, na yɛgyakyi debie biala yɛɛ yɛdoa wɔ o!”
41010029	Gyisɛse zele bɛ kɛ, “Ɔle zɔhane, noko bɛdie! Awie biala mɔɔ me ti, nee Edwɛkpa ne ati yegyakyi sua, mediema mrenya anzɛɛ mediema mraalɛ, ninli anzɛɛ selɛ, mralɛ anzɛɛ azɛlɛ la
41010030	banyia bɛ molozo wɔ kɛkala mekɛ ye anu. Ɔbanyia azua, mediema mrenya nee mraalɛ, ninlima nee mralɛ nee azɛlɛ mɔnwo mɔnwo. Bɛbayɛ ye kpɔdekpɔde ɛdeɛ, noko kenle bie ɔkɛnyia ngoane mɔɔ ɛnlɛ awieleɛ.
41010031	Bɛdabɛ dɔɔnwo ne ala mɔɔ ɛnɛ lumua la bali amozi, na amozi amra alumua.”
41010032	Akee Gyisɛse nee ye ɛdoavolɛma ne dɔle adenle zo kɛ bɛkɔ Gyɛlusalɛm, na ɛnee Gyisɛse lumua bɛ nyunlu. Ɛdoavolɛma ne akunlu ɛdu kpalɛ, yɛɛ ɛzulolɛ noko ɛha menli mɔɔ doa bɛ la. Na Gyisɛse eza vale ye ɛdoavolɛma bulu nee nwiɔ ne hɔle ahane na ɔhanle ninyɛne mɔɔ bɛbava bɛayɛ ye la amuala ɔhilele bɛ.
41010033	Ɔzele bɛ kɛ, “Bɛdie, yɛlɛkɔ Gyɛlusalɛm, na bɛbaye medame Sonla Ra bɛawula sɛlɛvolɛ mgbanyinli nee mɛla kilehilevolɛma ne mɔ asa anu. Bɛbabua me fɔlɛ kɛ bɛhu me na bɛaye me bɛawula bɛdabɛ mɔɔ bɛnle Dwuuma la asa anu.
41010034	Menli ɛhye mɔ noko bagolo me nwo, atoto me nwo nyɛlɛ, abila me mbaka na bɛahu me. Na ye kenle nsa ne anzi, mebadwazo meara ngoane nu.”
41010035	Gyemise nee Dwɔn, mɔɔ le Zɛbɛdi amra ne mɔ rale Gyisɛse ɛkɛ rahanle kɛ, “Kilehilevolɛ, yɛkulo kɛ yɛsɛlɛ wɔ debie ko.”
41010036	Gyisɛse bizale bɛ kɛ, “Duzu a bɛkpondɛ kɛ meyɛ memaa bɛ a?”
41010037	Bɛbuale kɛ, “Anrɛɛ ɛnee kenle mɔɔ ɛkɛdɛnla wɔ anyunlunyia belemgbunli ebia ne anu la, wɔamaa yɛ nee wɔ adɛnla, ko adɛnla wɔ fema zo na ko noko adɛnla wɔ bɛne zo.”
41010038	Gyisɛse zele bɛ kɛ, “Bɛnze mɔɔ bɛlɛbiza bɛalie la. Asoo bɛkɛhola amaneɛnwunlɛ dwora ne mɔɔ ɔwɔ kɛ meno nu la anu no, anzɛɛ bɛkɛhola ewule ɛzɔnenlɛ ne mɔɔ ɔwɔ kɛ bɛfa bɛsɔne me la die?”
41010039	Bɛbuale kɛ, “Yɛkɛhola.” Gyisɛse zele bɛ kɛ, “Amgba, bɛkɛhola amaneɛnwunlɛ dwora ne mɔɔ ɔwɔ kɛ meno nu la anu no, bɛkɛlie ewule ɛzɔnenlɛ ne mɔɔ bɛfa bɛazɔne me la die,
41010040	noko me sa fema nee bɛne zo ɛdɛnlanlɛ ɛdeɛ, tɛ me a mekpa nu meye menli mɔɔ ɔwɔ kɛ tɛnla la a. Selɛ ne a bava amaa bɛdabɛ mɔɔ yeziezie yemaa bɛ la a.”
41010041	Mɔɔ ɛdoavolɛma ne mɔ mɔɔ hale la dele ɛhye anwo bie la, bɛvale Gyemise nee Dwɔn anwo ɛya kpole.
41010042	Yemɔti Gyisɛse vɛlɛle bɛ muala ɔ nwo ɛkɛ ne na ɔzele bɛ kɛ, “Bɛze kɛ maanle maanle arelemgbunli si yɛ bɛ menli kpɔdekpɔde la, yɛɛ kɛ bɛ mgbanyima noko si di bɛ nwo zo tumi la.
41010043	Ɛhye ɛnle zɔhane wɔ bɛ nu. Saa bɛ nuhua bie kpondɛ kɛ ɔyɛ kpole wɔ bɛ avinli a, ɔyɛ bɛ muala bɛ sonvolɛ
41010044	yɛɛ saa bɛ nuhua bie kpondɛ bɛ ti ali a, ɔyɛ bɛ muala bɛ akɛlɛ.
41010045	Medame Sonla Ra bɔbɔ, meamba kɛ bɛzonle me; membale kɛ mebazonle na meava me ngoane meado aze meakpɔne menli dɔɔnwo.”
41010046	Bɛrale Gyɛleko, na mɔɔ Gyisɛse nee ye ɛdoavolɛma ne mɔ nee menli dɔɔnwo vi sua ne azo bɛlɛkɔ la, ɛnee nrenya anyenzinliravolɛ bie mɔɔ bɛfɛlɛ ye Baatemeɛse, mɔɔ le nrenya Temeɛse ara ne, de adehane ne ɛlɛsɛlɛzɛlɛ ninyɛne.
41010047	Mɔɔ ɔdele kɛ Gyisɛse mɔɔ vi Nazalɛte la a ɛlɛse la, ɔdeanle nu kɛ, “Devidi Ara Gyisɛse! Nwu me anwunvɔne!”
41010048	Menli ne mɔ dɔɔnwo deanle ye na bɛzele ye kɛ ɔyɛ koonwu. Noko ɔdeanle nu kpalɛ kɛ, “Devidi Ara, nwu me anwunvɔne!”
41010049	Gyisɛse gyinlanle na ɔzele kɛ, “Bɛvɛlɛ ye bɛmaa me.” Bɛvɛlɛle nrenya anyenzinliravolɛ ne na bɛzele ye kɛ, “Ka wɔ ahonle to azule nu; dwazo na ɔlɛfɛlɛ wɔ.”
41010050	Nrenya ne dwazole, ɔvuandinle ye ɛdanlɛ ne ɔguale, na ɔrale Gyisɛse anwo ɛkɛ ne.
41010051	Gyisɛse bizale ye kɛ, “Duzu a ɛkulo kɛ meyɛ memaa wɔ a?” Nrenya ne buale kɛ, “Kilehilevolɛ, mekulo kɛ menwu debie bieko.”
41010052	Gyisɛse zele ye kɛ, “Kɔ, wɔ diedi ɛyɛ wɔ ayile.” Na ɛkɛ ne ala ɔnwunle debie na ɔdoale Gyisɛse.
41011001	Bɛbikyele Gyɛlusalɛm, mɔɔ ɛnee asɛɛ bɛdwu Bɛtefagye nee Bɛtani la, bɛradwule Ɔlivi Boka ne abo. Na Gyisɛse zoanle ye ɛdoavolɛma ne mɔ nwiɔ manle bɛlumuale ɔ nyunlu,
41011002	na ɔzele bɛ kɛ, “Bɛhɔ namule ne mɔɔ wɔ bɛ nyunlu lɔ la azo, na bɛdwu ɛkɛ ne ala a bɛkɛnwu asoaso ralɛ mɔɔ awie ɛtɛtɛnlanle zolɛ ɛlɛ la kɛ ɔhenda ɛkɛ ne. Bɛzianyi ye bɛrɛla.
41011003	Saa awie biza bɛ mɔɔ bɛlɛyɛ la abo a, bɛze ye kɛ, ‘Yɛ menle ne ɛhyia nwolɛ’ na ɔbamaa bɛ nee ye ara.”
41011004	Ɛdoavolɛma nwiɔ ne hɔle na bɛhɔnwunle kɛ asoaso ne henda sua bie anuhɔlɛ wɔ gua ne azo. Mɔɔ bɛlɛsianyi ye la,
41011005	menli mɔɔ gyigyi ɛkɛ ne la bie bizale bɛ kɛ, “Kɛ bɛyɛ asoaso ne mɔɔ bɛlɛsianyi ye ɛ?”
41011006	Ɛdoavolɛma nwiɔ ne yele bɛ ɔ nloa, kɛmɔ Gyisɛse zele bɛ la, na menli ne mɔ gyakyile bɛ manle bɛ nee ye hɔle.
41011007	Bɛvale asoaso ralɛ ne bɛrɛlɛle Gyisɛse, bɛvale bɛ ndanlɛ bɛguale zolɛ na Gyisɛse vole dɛnlanle zolɛ.
41011008	Menli dɔɔnwo vale bɛ ndanlɛ sesɛle adenle ne anu, yɛɛ bie mɔ noko bubule nya guguale adenle ne anu.
41011009	Na menli mɔɔ li ɔ nyunlu nee bɛdabɛ mɔɔ bɛli ɔ nzi la deɛdeanle nu hanle kɛ, “Ayɛlɛyelɛ ɛha Nyamenle! Nyamenle ɛyila mɔɔ lua Awulae duma nu ɛlɛba la!
41011010	Nyamenle ɛyila yɛ ze Devidi Belemgbunlililɛ ne mɔɔ ɛlɛba la. Ayɛlɛyelɛ ɛha Nyamenle!”
41011011	Gyisɛse dwule Gyɛlusalɛm la, ɔhɔwolole Ɛzonlenlɛ Sua ne anu, na ɔnleɛnleanle nuhua ninyɛne ɔyiale. Na kɛmɔ ɛnee aleɛ asɛɛ ɛdwo la ati, ɔ nee ye ɛdoavolɛma bulu nee nwiɔ ne ziale hɔle Bɛtani.
41011012	Aleɛ hyenle na bɛvi Bɛtani bɛsia la, ɛhɔne hunle Gyisɛse.
41011013	Ɔnwunle feege baka bie mɔɔ ɛwula buzuu la wɔ moa moa lɔ, na ɔhɔle nwolɛ saa ɔkɛnyia ma bie wɔ zolɛ a. Ɔhɔdwule nwolɛ la, nya ala a ɔnwunle ye wɔ zolɛ a, ɔluakɛ ɛnee mekɛ ɛtɛdwule mɔɔ zɔhane mbaka ne mɔ so a.
41011014	Gyisɛse zele feege baka ne kɛ, “Awie ɛnrɛli wɔ ma bieko ɛlɛ!” Na ye ɛdoavolɛma ne dele mɔɔ ɔhanle la.
41011015	Bɛdwule Gyɛlusalɛm la, Gyisɛse hɔle Ɛzonlenlɛ Sua ne anu na ɔvoanle bɛdabɛ mɔɔ bɛlɛdi gua wɔ nu la amuala. Ɔbutubutule bɛdabɛ mɔɔ bɛlɛsenza ezukoa la ɛkponle ne mɔ nee bɛdabɛ mɔɔ bɛtɔne mɔlɔnoma la mbia ne mɔ,
41011016	na yeammaa adenle yeammaa awie biala anzoa debie ampɛ nu wɔ Ɛzonlenlɛ Sua ne anu.
41011017	Akee ɔhilehilele menli ne na ɔzele kɛ, “Bɛhɛlɛ ye Nyamenle Edwɛkɛ ne anu kɛ Nyamenle se, ‘Bɛbavɛlɛ me Ɛzonlenlɛ Sua ne maanle maanle nzɛlɛlɛ sua’; na bɛmɛ bɛhakyi ye awulema fealeka.” awulema fealeka (11.17) [AV-62]
41011018	Sɛlɛvolɛ mgbanyinli nee mɛla kilehilevolɛma ne mɔ dele ɛhye la, bɛbɔle ɔ bo kɛ bɛkpondɛ adenle bɛalua zolɛ bɛahu Gyisɛse. Noko bɛzulole, ɔluakɛ ye ngilehilelɛ ne zinle menli dɔɔnwo ne amuala anwo.
41011019	Ye nɔsolɛ nu, Gyisɛse nee ye ɛdoavolɛma ne vile suakpole ne azo hɔle.
41011020	Nwonlomɔ mangyee ne mɔɔ bɛlua adenle ne anu la, bɛnwunle kɛ feege baka ne ɛwu bɔkɔɔ.
41011021	Na Pita hakyele mɔɔ zile la na ɔhanle ɔhilele Gyisɛse kɛ, “Kilehilevolɛ, nea, feege baka ne mɔɔ ɛwale ye amonle la ɛwu.”
41011022	Gyisɛse buale kɛ, “Bɛlie Nyamenle bɛli.
41011023	Bɛhakye ɛhye: saa bɛdie Nyamenle bɛdi, na bɛanzu kpolera wɔ bɛ ahonle nu, na bɛdie bɛdi bɔkɔɔ kɛ mɔɔ bɛkɛha la kɛyɛ ɛkɛ a, bɛbahola bɛaze boka ɛhye kɛ, ‘Tudu kɔdɔ nyevile nu,’ na ɔkɛyɛ zɔhane.
41011024	Ɛhye ati meka meahile bɛ, saa bɛsɛlɛ bɛabiza debie a, bɛlie bɛli kɛ bɛ sa ɛha ye, na debie biala mɔɔ bɛkɛbiza la, Nyamenle kɛva kɛmaa bɛ.
41011025	Na saa bɛgyi bɛlɛsɛlɛ, na awie ɛvo bɛ a, bɛva bɛhyɛ ye na bɛ Ze mɔɔ wɔ anwuma la ava bɛ ɛtane ahyɛ bɛ. [
41011026	Na saa bɛanva bɛ gɔnwo mɔ ɛtane bɛangyɛ bɛ a, bɛ Ze mɔɔ wɔ anwuma la ɛnrɛva bɛ nyɛleɛ ɛtane ne mɔ ɛnrɛhyɛ bɛ.”]
41011027	Bɛradwule Gyɛlusalɛm bieko na Gyisɛse lua Ɛzonlenlɛ Sua ne anu la, sɛlɛvolɛ mgbanyinli ne nee mɛla kilehilevolɛma ne nee mgbanyima ne mɔ rale ɔ nwo ɛkɛ
41011028	na bɛbizale ye kɛ, “Duzu tumi a ɛlɛ ye kɛ ɔwɔ kɛ ɛyɛ ninyɛne ɛhye mɔ a? Nwane a manle wɔ tumi ɛhye a?”
41011029	Gyisɛse buale bɛ kɛ, “Medame noko mebiza bɛ edwɛkɛ ko, na saa bɛye me ɔ nloa a, menwɔha tumi holɛ ko mɔɔ mefa meyɛ ninyɛne ɛhye mɔ la menwɔhile bɛ.
41011030	Nienwu a Dwɔn tumi ne mɔɔ ɔvale ɔzɔnenle la vi a, ɔvi sonla anzɛɛ ɔvi Nyamenle ɛkɛ ɔ? Bɛha bɛhile me.”
41011031	Bɛ ngome bɛzule ɛhye anwo kpolera na bɛzele kɛ, “Duzu edwɛkɛ a yɛha a? Saa yɛbua kɛ, ‘Ɔvi Nyamenle ɛkɛ’ a, ɔkɛbiza kɛ, ‘Ɛnee duzu ati a bɛanlie Dwɔn bɛanli ɛ?’
41011032	Saa yɛka noko kɛ, ‘Ɔvi sonla a...’ ” (Bɛzulole menli ne mɔ, ɔluakɛ ɛnee awie biala ɛlie ɛdo nu kɛ Dwɔn le Nyamenle kpɔmanvolɛ.)
41011033	Na bɛbuale kɛ, “Yɛnze.” Gyisɛse zele bɛ kɛ, “Medame noko menrɛha ahenle holɛ ko mɔɔ manle me tumi kɛ menyɛ ninyɛne ɛhye mɔ la menrɛhile bɛ.”
41012001	Gyisɛse akee dendɛle hilele bɛ wɔ mrɛlɛ nu zele kɛ, “Nrenya bie zonle ye ɛya, ɔluale vanye ma wɔ nu na ɔhyele nwolɛ, ɔdule kuma mɔɔ bɛbahwihwi vanye ma ne anu nzule bɛagua nu la, na ɔzile tawa mɔɔ bɛfo zo bɛsinza egyinli ne la wɔ nu. Akee ɔvale egyinli ne ɔwulale abunsama asa anu na ɔdule ye adenle.
41012002	Ɛbuhenle ne dwule la, ɔzoanle ye akɛlɛ ko wɔ abunsama ne ɛkɛ kɛ ɔhɔlie ye ɛkpɔ ɛdeɛ ne ɔrɛlɛ ye.
41012003	Abunsama ne zɔle akɛlɛ ne nu, bɛbole ye na bɛmanle ɔvale ɔ sa mgbane ɔziale ɔhɔle.
41012004	Egyinli menle ne zoanle akɛlɛ fofolɛ, na ɔdaye noko bɛbole ye, bɛbobɔle ɔ ti anwo mbaka na bɛzale ye.
41012005	Eza ɔzoanle akɛlɛ bieko, na abunsama ne hunle ye, zɔhane ala yɛɛ bɛyɛle ngɛkɛlɛ dɔɔnwo ne ala a; bɛbole bie mɔ yɛɛ bɛhunle bie mɔ.
41012006	Akee ɔhale egyinli menle ne ara kokye ne mɔɔ ɔwɔ kɛ ɔsoa ye a. Na nzinlii ɔzoanle ye wɔ abunsama ne ɛkɛ, ɔse, ‘Medie medi kɛ bɛkɛli me ra ye eni.’
41012007	Na abunsama ne hanle hilele bɛ nwo kɛ, ‘Kɔliagya ne ɛne; bɛmaa yɛyɛ ko yɛhu ye, na ye agyadeɛ ne ɛyɛ yɛ ɛdeɛ.’
41012008	Na bɛhyele ye bɛhunle ye, na bɛvuandinle ye bɛdole egyinli ne bane ne anzi lɔ.”
41012009	Gyisɛse bizale kɛ, “Ɛnee bɛdabɛ bɛnea a, duzu a vanye egyinli menle ne kɛyɛ a? Ɔkɛra na ɔkɛrahu menli zɔhane mɔ na ɔkɛva egyinli ne ɔkɛwula abunsama fofolɛ asa anu.
41012010	Meze kɛ bɛgenga Nyamenle Edwɛkɛ ɛhye: ‘Bolɛ ko ne ala mɔɔ suasivoma ne kpole la ɛrayɛ bolɛ mɔɔ anwo hyia kpole kpalɛ kɛ sua mgbɛnezo sika la.
41012011	Ɛhye, Awulae a yɛle a; na yɛnea a ɔyɛ nwanwane kpole!’ ”
41012012	Dwuu mgbanyima ne yɛle kɛ bɛkye ye, ɔluakɛ bɛnwunle kɛ ɔbule ɛrɛlɛ ne ɔtiale bɛ. Noko bɛzulole menli dɔɔnwo ne, yemɔti bɛgyakyile ye na bɛhɔle.
41012013	Bɛzoanle Falasiima nee Hɛlɔdo asa zo ne bie mɔ wɔ Gyisɛse anwo ɛkɛ ne kɛ bɛhɔdo ye abɛla bɛhye ye wɔ edwɛkɛ ɛhanlɛ nu.
41012014	Bɛrale la bɛbizale ye kɛ, “Kilehilevolɛ, yɛze kɛ wɔmɔ ɛnnea sonla nyunlu, yɛɛ ɛndie menli ngehanleɛ, na ɛkilehile Nyamenle ɛhulolɛdeɛ ne nɔhalɛ nu. Na ɛnea a, ɛnee ɔtia yɛ mɛla ne kɛ yɛkɛdua adwule yɛkɛmaa Maanle Maanle Belemgbunli ne ɔ? Ɔwɔ kɛ yɛtua anzɛɛ ɔnle kɛ yɛtua? Ka kile yɛ.”
41012015	Gyisɛse nwunle bɛ nzi na ɔbizale bɛ kɛ, “Duzu ati a bɛra bɛbado me abɛla ɛ? Bɛva dwɛtɛ ne mɔɔ bɛdi la ko bɛrɛla bɛmaa menea.”
41012016	Bɛvale bie bɛmanle ye, na ɔbizale bɛ kɛ, “Nwane nvoninli nee ye duma a le ɛhye mɔ?” Bɛbuale kɛ, “Siza ɔ.”
41012017	Na Gyisɛse zele bɛ kɛ, “Aa, ɛnee noko bɛva mɔɔ le Siza ɛdeɛ la bɛmaa ye ɛ, na bɛva mɔɔ le Nyamenle ɛdeɛ la bɛmaa ye.” Na Gyisɛse anwo yɛle bɛ ɛzulolɛ kpole.
41012018	Mgbanyinli bie mɔɔ boka Sadusiima fane ne anwo la rale Gyisɛse ɛkɛ ne. Menli ɛhye mɔ se saa sonla wu a Nyamenle ɛnrɛdwazo ye.
41012019	Bɛbizale Gyisɛse kɛ, “Kilehilevolɛ, Mosisi hɛlɛle mɛla ɛhye manle yɛ, ɔse, ‘Saa nrenya wu na ɔgyakyi ɔ ye mɔɔ ɔ nee ye anwo la a, ɔwɔ kɛ ɔ diema gya kunlanvolɛ raalɛ ne na ɔ nee ye wo mralɛ maa ɔ diema ne mɔɔ ɛwu la.’
41012020	Na ɛnee mediema nsuu bie wɔ ɛkɛ. Bɛ nuhua kpanyinli ne gyale raalɛ na ɔ nee ye anwo na yeawu.
41012021	Adiema ne mɔɔ tɔ zolɛ nwiɔ la gyale raalɛ ne, na ɔdaye noko ɔ nee ye anwo na yeawu.
41012022	Zɔhane ala yɛɛ adiema ne mɔɔ tɔ zolɛ nsa nee mediema mɔɔ hale la amuala gyale raalɛ ne a, noko biala nee ye anwo na yeawu.
41012023	Ɛnee akee saa mɔwuamra dwazo ba ngoane nu wɔ ewudwazo kenle ne a, nwane aye a le raalɛ ye mɔɔ mediema nsuu ne amuala gyale ye bie la?”
41012024	Gyisɛse buale bɛ kɛ, “Bɛvo kpole! Na bɛze ɔ bo ɔ? Yemɔ a le kɛ bɛnze Nyamenle Edwɛkɛ ne, yɛɛ bɛnze ye tumi ne.
41012025	Ɔluakɛ saa mɔwuamra dwazo ba ngoane nu a, bɛbayɛ kɛ anwuma soanvolɛma la, agyalɛ biala ɛnle ɛkɛ.
41012026	Akee mɔɔ fane mɔwuamra ɛdwazolɛ ne, asoo bɛtɛkengale ye Mosisi buluku ne anu kɛ Nyamenle hanle hilele ye wɔ ɛbɔ ne anu kɛ, ‘Mame a mele Ebileham nee Ayezeke nee Gyekɔbo Nyamenle ne a?’
41012027	Ɛhye kile kɛ ɔle teasema Nyamenle, na ɔnle bɛdabɛ mɔɔ bɛwu la Nyamenle. Bɛvo kpole kpalɛ.”
41012028	Ɛnee mɛla kilehilevolɛ ko bie wɔ ɛkɛ. Ɔdele edwɛkɛbizalɛ ne na ɔnwunle kɛ Gyisɛse ɛmaa Sadusiima mualɛ kɛnlɛma gyɛlɛɛnye, yemɔti ɔbizale ye kɛ, “Mɛla ne anu boni a le titile kpalɛ kpalɛ a?”
41012029	Gyisɛse buale kɛ, “Ɛhye a le mɛla ne anu titile kpalɛ kpalɛ a: ‘Yizilayɛma, bɛdie! Awulae yɛ Nyamenle ne a le Awulae kokye ne a.
41012030	Fa wɔ ahonle muala, wɔ ɛkɛla muala, wɔ adwenle muala, nee wɔ anwosesebɛ muala kulo Awulae wɔ Nyamenle ne.’
41012031	Mɛla ne anu titile kpalɛ kpalɛ mɔɔ tɔ zolɛ nwiɔ la a le ɛhye: ‘Kulo ɛ gɔnwo sonla kɛ ɛdawɔ ɛ nwo la.’ Mɛla bieko ɛnle ɛkɛ mɔɔ le titile kpalɛ kpalɛ tɛla nwiɔ ɛhye mɔ a.”
41012032	Mɛla kilehilevolɛ ne zele Gyisɛse kɛ, “Kilehilevolɛ, mo! Ɔle nɔhalɛ, kɛmɔ ɛlɛka la, Awulae angome a le Nyamenle a, nyamenle bieko ɛnle ɛkɛ.
41012033	Na ɔwɔ kɛ sonla biala fa ye ahonle muala, ye adwenle muala, nee ye anwosesebɛ muala kulo Nyamenle, na ɔkulo ɔ gɔnwo sonla kɛ ɔdaye ɔ nwo la. Ɔhyia kpalɛ kɛ ɛkɛli mɛla nwiɔ ɛhye azo tɛla kɛ ɛkɛva nane nee ninyɛne ɛkɛbɔ azu ɛkɛmaa Nyamenle.”
41012034	Gyisɛse nwunle kɛ yeye edwɛkɛ ne anloa nrɛlɛbɛ nu, yemɔti ɔzele ye kɛ, “Ɛ nee Nyamenle Belemgbunlililɛ ne avinli anwa.” Ɔvi ɛhye azo awie biala angola anzi ye ahonle ambiza Gyisɛse edwɛkɛ bieko.
41012035	Gyisɛse kilehile wɔ Ɛzonlenlɛ Sua ne anu la, ɔbizale kɛ, “Kɛ ɔyɛ mɔɔ mɛla kilehilevolɛma ne ka kɛ Mɛzaya ne le Devidi anlɔnra ɛ?
41012036	Devidi luale Sunsum Nwuanzanwuanza ne azo hanle kɛ, ‘Awulae zele me Awulae kɛ, tɛnla me fema zo ɛke, kɔkpula kɛ menwɔva wɔ agbɔvolɛ menwɔwula ɛ gyakɛ abo.’
41012037	“Na saa Devidi ɔdaye mumua ne ɔvɛlɛle ye ‘Awulae’ a, ɛnee kɛ ɔyɛ mɔɔ Mɛzaya ne yɛ ye anlɔnra ɛ?” Ɛnee menli dɔɔnwo lɛ fɛlɛko ɛlɛtie Gyisɛse.
41012038	Na mɔɔ ɔlɛkilehile la ɔhanle kɛ, “Bɛnlea boɛ wɔ mɛla kilehilevolɛma anwo. Ninyɛne mɔɔ bɛkulo la a le adɛladeɛ ndendenle ɛwulalɛ nee gua zo ɛkpɔsalɛ, amaa menli abɔ bɛ ti aze abiza bɛ ahye.
41012039	Kenle biala bɛkulo kɛ bɛkɛnyia nyianu azua ne mɔ anu mbia kpalɛ ne mɔ azo bɛkɛdɛnla.
41012040	Bɛbɛlɛbɛla ahunlanvolɛ mraalɛ bɛbɔ bɛ awuke ne mɔ na bɛakpati bɛayɛ nwolɛ nzɛlɛlɛ ndendenle. Bɛ ndeanlɛ bayɛ kpole kpalɛ!”
41012041	Gyisɛse dɛnlanle Ɛzonlenlɛ Sua ne anu ɛleka mɔɔ gya nlɛka ne mɔ gyigyi la, na ɔnleanle menli mɔɔ lɛ ezukoa ɛlɛgua gya ne anu la. Sukoavolɛma dɔɔnwo vale ezukoa mgbole raguale nu,
41012042	akee raalɛ kunlanvolɛ ehyianli bie ɔdaye ɔvale ɛkpɔsɛba nwiɔ ɔraguale nu.
41012043	Gyisɛse vɛlɛle ye ɛdoavolɛma ne amuala na ɔzele bɛ kɛ, “Nɔhalɛ, raalɛ kunlanvolɛ ehyianli ɛhye ɛva mɔɔ le kpole tɛla awie biala ɛdeɛ ne la ɛgua gya ne anu.
41012044	Ɔluakɛ bɛdabɛ kɔsɔɔti, mɔɔ bɛlɛ ye la anwo nvasoɛ ne bie a bɛvale bɛraguale gya ne anu a, na raalɛ kunlanvolɛ ne, yemɔ ye kpokpoti ne ala a yeva yeragua nu la.”
41013001	Mɔɔ Gyisɛse vi Ɛzonlenlɛ Sua ne anu finde la, ye ɛdoavolɛma ne mɔ ko hanle kɛ, “Kilehilevolɛ! Nea awolɛ mgbole ngɛnlɛma bie mɔɔ bɛvale bɛzile azua mgbole ɛhye mɔ a!”
41013002	Gyisɛse buale ye kɛ, “Wɔnwu azua mgbole ɛhye mɔ? Bolɛ ko bɔbɔ ɛnrɛla bolɛ zo mɔɔ bɛnrɛdwula ye aze a.”
41013003	Gyisɛse hɔdɛnlanle Ɔlivi Boka ne azo, ɛleka mɔɔ ɔnwu Ɛzonlenlɛ Sua ne la. Pita, Gyemise, Dwɔn, yɛɛ Andelu rahanle hilele ye kɛ,
41013004	“Ka kenle mɔɔ ɛhye mɔ kɛzi la kile yɛ, na ka debie mɔɔ bazi ahile kɛ mekɛ ɛdwu mɔɔ ɔwɔ kɛ ninyɛne ɛhye mɔ sisi la noko kile yɛ.”
41013005	Gyisɛse zele bɛ kɛ, “Bɛnlea boɛ na awie ambɛlɛbɛla bɛ.
41013006	Menli dɔɔnwo balua me duma nu ara, na bɛaraha kɛ, ‘Mame a mele Mɛzaya ne!’ na bɛabɛlɛbɛla dɔɔnwo ne ala.
41013007	Noko saa konle si na ɔbikye bɛ, anzɛɛ bɛte kɛ konle ɛzi moa moa maanle bie anu a, bɛmmamaa bɛ ahonle tu. Ninyɛne ɛhye mɔ bazi, noko ɛnee awieleɛ ne ɛtɛdwule ɛkɛ.
41013008	Maanle nee maanle baho, na arelemgbunli adwazo atia bɛ nwo. Azɛlɛ bakpusu ɛleka biala, yɛɛ ɛhɔne bara, noko ninyɛne ɛhye mɔ le kɛ awolɛ nyane la.
41013009	“Na bɛmɛ, bɛnlea bɛ nwo boɛ kpalɛ. Bɛbahye bɛ bɛahɔ kɔɔto. Bɛbabo bɛ wɔ nyianu azua ne mɔ anu; ɔlua me ti, bɛbagyinla mgbanyima nee arelemgbunli nyunlu na bɛaha Edwɛkpa ne bɛahile bɛ.
41013010	Na saa ɔkɛra ye zɔhane bɔbɔ a, kyesɛ bɛdumua bɛbɔ Edwɛkpa ne nolo bɛkile maanle maanle kɔsɔɔti.
41013011	Saa bɛkye bɛ bɛ nee bɛ kɔ kɔɔto a, bɛmmadumua bɛdwenledwenle edwɛkɛ mɔɔ bɛbaha la anwo. Mekɛ ne dwu a bɛdendɛ, ɔluakɛ edwɛkɛ mɔɔ bɛbaha la vi Sunsum Nwuanzanwuanza ne.
41013012	Mediema baye mediema amaa kɛ bɛhu bɛ, yɛɛ selɛma baye bɛ mra amaa. Ngakula badwazo bɛ awovolɛma anwo zo na bɛaye bɛ bɛamaa bɛahu bɛ.
41013013	Ɔlua me ti, awie biala bakpɔ bɛ. Na mɔɔ kɛgyinla kpundii kɛhɔ awieleɛ la kɛnyia ngoane mɔɔ ɛnlɛ awieleɛ.
41013014	“Saa bɛnwu ‘Munzudeɛ ne mɔɔ bɔ maanle la’ kɛ ɔgyi ɛleka mɔɔ ɔnle kɛ ɔgyinla la a, (Kengavolɛ, te ɛhye abo!) ɛnee bɛdabɛ mɔɔ bɛwɔ Dwudiya la, bɛnriandi bɛhɔ awoka ne mɔ azo.
41013015	Awie mɔɔ gyi ye sua ti zo la mmaka kɛ ɔdwu aze yeahɔ ye sua ne anu kɛ ɔkava debie.
41013016	Mɔɔ ɛhɔ ɛbɔ nu noko la mmasia ba sua zo kɛ ɔbava ye tɛladeɛ.
41013017	Mekɛ ne anu, mraalɛ mɔɔ ɛva ɛkolɛ nee mrɛladane mraalɛ mɔɔ bɛ mra no nyɛfonlɛ la, bɛ gyakɔ!
41013018	Bɛzɛlɛ Nyamenle na anwongyelelɛ ɛhye amba fɔsɛlɛ nu.
41013019	Ɔluakɛ mekɛ ne anu anwongyelelɛ ne bayɛ ɛzulolɛ kpalɛ mɔɔ sumunli kɛ Nyamenle bɔle ewiade toonwo mɔɔ yeradwu bekezɛ la, bie ɛtɛsile ɛlɛ, yɛɛ bie noko ɛnrɛzi ɛlɛ.
41013020	Na Awulae ɛnlea ye menli ne mɔɔ yekpa nu yeye bɛ la ati yede mekɛ ne azo, anrɛɛ sonla ko bɔbɔ ɛnrɛha.
41013021	“Saa awie biala se bɛ kɛ, ‘Nea, Mɛzaya ne wɔ ɛke’ anzɛɛ ‘Nea, yemɔ a wɔ nehane la’ a, bɛmmadie ye bɛdi.
41013022	Ɔluakɛ Mɛzayama nee Nyamenle kpɔmanvolɛma alane dɔɔnwo bara. Bɛbaye ngonyia, bɛayɛ nwanwane ninyɛne mgbole kɛ bɛfa bɛabɛlɛbɛla Nyamenle menli ne mɔɔ yekpa nu yeye bɛ la saa ɔkɛyɛ boɛ a.
41013023	Bɛnlea bɛ nwo boɛ! Kɛ meha debie biala mehile bɛ kolaa na ɛhye mɔ azi ɛ!
41013024	“Mekɛ ne anu, wɔ anwongyelelɛ ne anzi, awozinli baheda sɛnzɛne ne azo, siane ɛnrɛda bieko,
41013025	nwɔlɔra badudu agua aze, yɛɛ bɛbadudu anwumaneamra bɛavi bɛ ndenle ne mɔ azo.
41013026	Akee bɛbanwu medame Sonla Ra kɛ melua amungu nu melɛba wɔ tumi bedevinli nee anyunlunyia nu.
41013027	Mebamaa anwuma soanvolɛma ahɔ ewiade muleɛ ne amuala azo ahɔhuohua Nyamenle menli ne mɔɔ yekpa nu yeye bɛ la anloa, ɔvi ewiade ye ati yeahɔkpula ɔ bo.
41013028	“Bɛnlea feege baka ne na bɛzukoa nrɛlɛbɛ wɔ nwolɛ. Mekɛ mɔɔ ɔkɛbolo na ye ngane ne kɛze kɛ bɛfefɛ nya la, ɛnee bɛze kɛ wawaa ɛbikye.
41013029	Zɔhane ala yɛɛ mekɛ mɔɔ bɛkɛnwu kɛ ninyɛne ɛhye mɔ ɛbɔ ɔ bo ɛlɛsisi la, ɛnee bɛhakye kɛ Mɛzaya ne ɛralɛ ɛbikye a.
41013030	Bɛhakye ɛhye! Ninyɛne ɛhye mɔ basisi wɔ bɛdabɛ mɔɔ kɛkala bɛde aze la dɔɔnwo ne ala anye zo.
41013031	Anwuma nee aze bapɛ nu aze, na me nloa edwɛkɛ ɛdeɛ, ɔnrɛpɛ nu ɛlɛ.
41013032	“Awie biala ɛnze kenle ne anzɛɛ dɔnehwele ko ne. Anwuma soanvolɛma yɛɛ Ralɛ ne bɔbɔ ɛnze. Selɛ ne angome ala a ze a.
41013033	Bɛzinza na bɛnlea boɛ, ɔluakɛ bɛnze kenle ne mɔɔ mekɛ ne kɛdwu la.
41013034	Ɛhye le kɛ nrenya bie mɔɔ ɛlɛtu adenle na yeva ye awuke yewula ye sonvolɛma asa nu la. Biala nee ye gyima, na ɔse mɔɔ nea anlenkɛ kpole ne la kɛ ɔzinza.
41013035	Zɔhane ati bɛzinza, ɔluakɛ bɛnze mekɛ mɔɔ awuke menle ne bara la, saa nɔsolɛ nu anzɛɛ alevinli mu nwiɔ avinli o, saa akɔlɛmɔleɛ anzɛɛ sɛnzɛnduduleɛ o.
41013036	Saa ɔba arɛlevilɛ nu a, ɔnle kɛ ɔbato bɛ kɛ bɛdeda.
41013037	Mɔɔ meka meahile bɛ la, meka meahile awie biala: Bɛzinza!”
41014001	Mɔɔ ɔhale kenle nwiɔ na Akpabɛnwo nee Angye Ɛvoyia ne adwu la, sɛlɛvolɛ mgbanyinli ne nee mɛla kilehilevolɛma ne mɔ kpondɛle adenle mɔɔ bɛdua zo bɛahye Gyisɛse ahane ɛleka bie bɛahu ye la, ɔluakɛ bɛse,
41014002	“Ɔnle kɛ yɛyɛ ye zɔhane wɔ ɛvoyialilɛ ne anu, anrɛɛ menli ne kɛli nzaka.”
41014003	Ɛnee Gyisɛse wɔ Saemɔn mɔɔ anrɛɛ le kokobɛvolɛ la sua nu wɔ Bɛtani. Mɔɔ ɛnee Gyisɛse ɛlɛkpula ɔ sa la, raalɛ bie vale anatele evuanlɛ bie mɔɔ ye bolɛ yɛ se kpalɛ na bɛvale “naade” a bɛyɛle la wɔ “alabaseta” bolɛ toba nu rabɔle ye guale Gyisɛse ati zo.
41014004	Menli mɔɔ wɔ ɛkɛ ne la bie mɔ vale ɛya na bɛhanle kɛ, “Na duzu ati a bɛzɛkye anatele evuanlɛ ye ɛ?
41014005	Anrɛɛ bɛkola bɛtɔne ye bɛdie ezukoa ala mɔɔ bo etaku nna nna ɛya nsa la na bɛfa bɛnea ehyianvolɛma!” Na bɛdendɛle raalɛ ne kpalɛ.
41014006	Gyisɛse zele kɛ, “Bɛgyakyi ye! Bɛmmagyegye ye. Yeli gyima kɛnlɛma yemaa me.
41014007	Bɛmɛ, bɛ nee ehyianvolɛma de dahuu, yɛɛ mekɛ biala mɔɔ bɛkulo la, bɛkola bɛboa bɛ; na mame, me nee bɛ ɛnrɛdɛnla dahuu.
41014008	Yeyɛ mɔɔ ɔkɛhola la; yewola anatele ye yegua me sonlabaka ye anwo yeva yeziezie ye kolaa na bɛazie ye.
41014009	Bɛhakye ɛhye! Ewiade ye anu ɛleka biala mɔɔ menli kɛbɔ Edwɛkpa ne nolo la, bɛkɛha debie mɔɔ raalɛ ye ɛyɛ la bɛkɛva bɛkɛhakye ye.”
41014010	Dwudase Yesekaleɔto mɔɔ le ɛdoavolɛma bulu nee nwiɔ ne mɔ anu ko la hɔle sɛlɛvolɛ mgbanyinli ne mɔ ɛkɛ ne kɛ ɔkaye Gyisɛse yeamaa bɛ.
41014011	Ɛhye yɛle sɛlɛvolɛ mgbanyinli ne mɔ fɛ kpole, na bɛbɔle ye ɛwɔkɛ kɛ bɛkɛmaa ye nwolɛ ezukoa. Na ɔvi mekɛ ne anu Dwudase bɔle ɔ bo kɛ ɔkpondɛ adenle yealua zolɛ yeaye Gyisɛse yeamaa.
41014012	Angye Ɛvoyia kenle ne mɔɔ lumua la yɛɛ bɛku mboane mralɛ bɛto Akpabɛnwo Ɛvoyia aleɛ ne a. Kenle zɔhane dwule la Gyisɛse ɛdoavolɛma ne mɔ bizale ye kɛ, “Nienwu a ɛkulo kɛ yɛkɔsiezie Akpabɛnwo Ɛvoyia aleɛ ne a?”
41014013	Na Gyisɛse zoanle bɛ nuhua nwiɔ kɛ, “Bɛhɔ suakpole ne azo na bɛ nee nrenya bie mɔɔ zo dwora mɔɔ nzule wɔ nu la bayia. Bɛdoa ye,
41014014	bɛ nee ye ɛhɔ sua mɔɔ ɔkɛhɔ nu la anu na bɛze sua menle ne kɛ, ‘Kilehilevolɛ ne se: Ekpumgbunli ne mɔɔ me nee me ɛdoavolɛma ne bali Akpabɛnwo Ɛvoyia aleɛ ne wɔ nu la wɔ nienwu?’
41014015	Na ɔbahile bɛ anwuma ekpumgbunli kpole bie mɔɔ bɛziezie nu dɛba la. Bɛdo Akpabɛnwo Ɛvoyia aleɛ ɛkponle ne wɔ ɛkɛ.”
41014016	Ɛdoavolɛma ne zile nu hɔle suakpole ne azo, na bɛhɔnwunle debie biala, kɛmɔ Gyisɛse hanle hilele bɛ ala la, na bɛdole Akpabɛnwo Ɛvoyia aleɛ ɛkponle ne.
41014017	Aleɛ muanle nwolɛ la, Gyisɛse nee ye ɛdoavolɛma bulu nee nwiɔ ne rale.
41014018	Na mɔɔ bɛde ɛkponle ne anwo bɛlɛdi debie la, Gyisɛse zele bɛ kɛ, “Nɔhalɛ, meka meahile bɛ kɛ, bɛdabɛ mɔɔ bɛ nee me yɛ sa wɔ ɛyɛba ye anu la, bɛ nuhua ko baye me amaa.”
41014019	Ɛhye yɛle ɛdoavolɛma ne mɔ nyane na bɛbizale ye ngoko ngoko kɛ, “Ɛnee mame ɔ?”
41014020	Gyisɛse buale kɛ, “Bɛdabɛ bulu nee nwiɔ ye anu ko ala ɔ.
41014021	Na mame Sonla Ra, mebawu, kɛmɔ Nyamenle Edwɛkɛ ne se la, na ahenle mɔɔ baye me amaa la, ye gyakɔ. Ɔle kpalɛ kɛ anrɛɛ bɛanwo ye!”
41014022	Mɔɔ bɛgua zolɛ bɛlɛdi aleɛ ne la, Gyisɛse vale kpanwo, ɔyɛle Nyamenle mo, ɔbubule nu ɔvale ɔmanle ye ɛdoavolɛma ne na ɔzele bɛ kɛ, “Bɛlie bɛli, ɛhye a le me nwonane ne a.”
41014023	Akee ɔvale dwora ne mɔɔ nwanye ne wɔ nu la, ɔyɛle Nyamenle mo, ɔvale ɔmanle ye ɛdoavolɛma ne mɔ amuala nlonle bie
41014024	na ɔzele kɛ, “Ɛhye a le me mogya ne mɔɔ bɛbahwi bɛamaa menli dɔɔnwo na ɔsɔ Nyamenle ngyekyeleɛ ne anloa la.
41014025	Nɔhalɛ, menrɛnlo nwanye ɛhye bieko, kyesɛ Nyamenle Belemgbunlililɛ nu na meanlo nwanye bieko.”
41014026	Akee bɛdole ayɛlɛyelɛ edwɛne na bɛvindele bɛhɔle Ɔlivi Boka ne azo.
41014027	Akee Gyisɛse zele ye ɛdoavolɛma ne mɔ kɛ, “Bɛ muala bɛbanriandi me, ɔluakɛ Nyamenle Edwɛkɛ ne se, ‘Nyamenle bahu mboaneneavolɛ ne, na mboane ne mɔ amuala babɔ asande.’
41014028	Noko Nyamenle badwazo me ara ngoane nu na mealumua bɛ nyunlu wɔ Galeli.”
41014029	Pita buale kɛ, “Saa bɛ muala bɛnriandi wɔ a, me ngome ɛdeɛ, menrɛnriandi wɔ ɛlɛ.”
41014030	Gyisɛse zele Pita kɛ, “Kakye ɛhye, ɔ nee mɔɔ akɔlɛ kabɔ fane nwiɔ la, ɛnee ɛdawɔ, wɔha ye fane nsa ɛnɛ nɔe kɛ ɛnze me.”
41014031	Pita vuale kɛ, “Ewule nu bɔbɔ a, menrɛha kɛ menze wɔ!” Na ɛdoavolɛma mɔɔ hale la noko vuale zɔhane ala.
41014032	Gyisɛse nee ye ɛdoavolɛma ne hɔle ɛleka bie mɔɔ bɛfɛlɛ ye Gɛtesɛmani la, na ɔzele bɛ kɛ, “Bɛdɛnla ɛke na mekazɛlɛ.”
41014033	Ɔvale Pita, Gyemise, yɛɛ Dwɔn kɛ bɛhɔzɔho ye. Nyane nee alɔbɔlɛ hanle Gyisɛse somaa,
41014034	na ɔzele bɛ kɛ, “Nyane ɛha me dedee yeha me ɛkɛla mɔɔ wɔ me nu la. Bɛdɛnla ɛke na bɛzinza.”
41014035	Akee ɔhɔle ɔ nyunlu ekyii, ɔdule ɔdɔle na ɔzɛlɛle kɛ, saa ɔyɛ na ɔkɛyɛ boɛ a, anrɛɛ ɛnee amaneɛnwunlɛ ɛhye akpa ɔ ti.
41014036	Na ɔzɛlɛle kɛ, “Egya! Me Papa, ɛkola debie biala yɛ; ye amaneɛnwunlɛ kɔpo ɛhye ɛkɛ ne maa me; noko akee, tɛ kɛmɔ mame mekulo la ɔ, na kɛmɔ wɔ ɛhulolɛdeɛ ne de la ɔ.”
41014037	Ɔziale ɔrale na ɔranwunle kɛ ɛdoavolɛma nsa ne ɛlafe. Ɔbizale Pita kɛ, “Saemɔn, wɔlafe? Wɔangola wɔanzinza dɔnehwele ko bɔbɔ?”
41014038	Na ɔzele bɛ kɛ, “Bɛzinza, bɛzɛlɛ na bɛangɔndɔ munzule nu. Sunsum ne kulo na nwonane ne ɛngola.”
41014039	Ɔhɔle bieko na ɔhɔzɛlɛle ɔhanle edwɛkɛ ko ne ala.
41014040	Ɔziale ɔrale na eza ɔranwunle kɛ ɛdoavolɛma ne ɛdeda; bɛte bɛ nye a ɔnde, yɛɛ bɛnnwu edwɛkɛ mɔɔ bɛka bɛahile ye a.
41014041	Ɔziale ɔ nzi mɔɔ tɔ zolɛ fane nsa ne la, ɔbizale bɛ kɛ, “Bɛtɛda? Yeyɛ boɛ! Mekɛ ne ɛdwu! Bɛnlea, kɛkala bɛye Sonla Ra ne bɛwula ɛtanevolɛma asa anu.
41014042	Bɛdwazo bɛmaa yɛhɔ. Bɛnlea, sonla ne mɔɔ ɛye me ɛmaa la ɛne!”
41014043	Gyisɛse anloa wɔ zo ɔlɛtendɛ la yɛɛ Dwudase, mɔɔ le ɛdoavolɛma ne mɔ anu ko la nee ɛlɔne mɔɔ dedɛ dadeɛ nee ahoholombaka la rale a. Sɛlɛvolɛ mgbanyinli ne nee mɛla kilehilevolɛma ne yɛɛ mgbanyima ne mɔ a zoanle bɛ a.
41014044	Mɔɔ yele ye manle la ɛmaa ɛlɔne ne ɛde ɔ bo kɛ, “Sonla ne mɔɔ menwɔvo ɔ nloa anwo la a le ahenle ne mɔɔ bɛkpondɛ ye la. Bɛhye ye na bɛnlea ye boɛ bɛva ye bɛhɔ.”
41014045	Dwudase dwule ɛkɛ ne ala la, ɔhɔle Gyisɛse anwo ɛkɛ ne na ɔhɔzele ye kɛ, “Kilehilevolɛ!” na ɔvole ɔ nloa anwo.
41014046	Ɛkɛ ne ala ɛlɔne ne zɔle Gyisɛse nu.
41014047	Bɛdabɛ mɔɔ bɛgyigyi ɛkɛ ne la ko hwenle dadeɛ na ɔpɛle Sɛlɛvolɛ Kpanyinli ne akɛlɛ ne anzo.
41014048	Gyisɛse bizale ɛlɔne ne kɛ, “Ɛnee bɛnea a mele awule ati a bɛdedɛ ahoholombaka nee dadeɛ bɛra bɛbahye me a?
41014049	Mekɛ dɔɔnwo mɔɔ ɛnee me nee bɛ wɔ Ɛzonlenlɛ Sua ne anu melɛkilehile la, duzu ati a bɛangye me ɛ? Noko ɔwɔ kɛ mɔɔ bɛha ye wɔ Nyamenle Edwɛkɛ ne anu la yɛ zɔhane.”
41014050	Ɛkɛ ne ala ɛdoavolɛma ne amuala nriandile gyakyile Gyisɛse.
41014051	Kpavolɛ bie mɔɔ heda kisane ala la a ɛnee doa Gyisɛse a. Ɛlɔne ne yɛle kɛ bɛkye ye la,
41014052	ɔdaye noko ɔkpale ye ɛdanlɛ ne ɔmanle bɛ na ɔnriandile ɔhɔle.
41014053	Bɛvale Gyisɛse bɛhɔle Sɛlɛvolɛ Kpanyinli ne sua nu. Sɛlɛvolɛ mgbanyinli ne, mgbanyima ne, yɛɛ mɛla kilehilevolɛma ne mɔ rayiale ɛkɛ.
41014054	Pita doale bɛ nanamogya toonwo ɔhɔle Sɛlɛvolɛ Kpanyinli ne alie ne anwo, na ɔdɛnlanle sinzavolɛma ne mɔ anwo ɛkɛ ɔdele senle.
41014055	Sɛlɛvolɛ mgbanyinli ne nee ayiama ne mɔ amuala bɔle mɔdenle kɛ bɛkɛnyia edwɛkɛ bɛkɛtia Gyisɛse na bɛahu ye, noko bɛannyia bie.
41014056	Menli dɔɔnwo lile daselɛ adalɛ tiale ye, noko bɛ nuhua nwiɔ bɔbɔ anloa anyɛ ko.
41014057	Akee menli bie dwazole lile daselɛ adalɛ ɛhye tiale Gyisɛse. Bɛse,
41014058	“Yɛdele kɛ ɔlɛka kɛ, ‘Mebabubu Ɛzonlenlɛ Sua ɛhye mɔɔ menli ɛzi la, na ye kenle nsa ne anzi meazi bie mɔɔ tɛ menli a zile la.’ ”
41014059	Noko bɔbɔ, bɛdabɛ bɛ nloa anyɛ ko.
41014060	Sɛlɛvolɛ Kpanyinli ne dwazole gyinlanle na ɔbizale Gyisɛse kɛ, “Ɛnlɛ edwɛkɛ biala ɛnga wɔ ɛzonle ye mɔɔ bɛlɛto wɔ la anwo ɔ?”
41014061	Na Gyisɛse andɛ ɔ nloa anu. Eza Sɛlɛvolɛ Kpanyinli ne bizale ye kɛ, “Wɔmɔ a ɛle Saleɛnli Nyamenle Ara Mɛzaya ne la ɔ?”
41014062	Gyisɛse buale ye kɛ, “Medame ɛne! Akee bɛ muala bɛbanwu medame, Sonla Ra, kɛ mede Tumivolɛ Nyamenle ne asa fema zo na melua amungu ne mɔ anu melɛba!”
41014063	Sɛlɛvolɛ Kpanyinli ne suosuanle ɔdaye mumua ne ye tɛladeɛ mɔɔ ɔwula la anu na ɔhanle kɛ, “Yɛngyia alasevolɛ bieko!
41014064	Bɛde ye munzule edwɛkɛ ne. Kɛ bɛse ɛ?” Na bɛ muala bɛbuale ye ewule fɔlɛ kɛ bɛhu ye.
41014065	Sinzavolɛma ne mɔ bobɔle ɔ nzo nu. Bie mɔ totole nyɛlɛ ɔ nyunlu, bɛkyekyele ɔ nye, bɛwulowulale ye ahutuku na bɛbizale ye kɛ, “Nwane a bɔle wɔ a?”
41014066	Pita de alie ne anwo la Sɛlɛvolɛ Kpanyinli ne sonvolɛ bɛlɛra ko rale ɛkɛ.
41014067	Ɔnwunle Pita kɛ ɔlɛte senle wɔ ɛkɛ ne la, ɔnleanle ye koonwu na ɔzele kɛ, “Wɔmɔ, ɛ nee Gyisɛse mɔɔ vi Nazalɛte la a lua a?”
41014068	Pita zale kɛ, “Menze ye. Mende mɔɔ ɛlɛka bɔbɔ la abo.” Na ɔdwazole ɔbɔle ɔ ti anuhɔlɛ lɔ. Mekɛ ne anu ala yɛɛ akɔlɛ bɔle a.
41014069	Sonvolɛ bɛlɛra ne nwunle ye ɛkɛ ne na ɔhanle ɔhilele menli mɔɔ gyigyi ɛkɛ ne la kɛ, “Nrenya ɛhye boka bɛ!”
41014070	Na Pita zale bieko. Ɔyɛle ekyii la, menli mɔɔ gyigyi ɛkɛ ne la zele Pita kɛ, “Nɔhalɛ, ɛboka bɛ, ɔluakɛ ɛdawɔ noko ɛvi Galeli.”
41014071	Pita bɔle ɔ bo kɛ ɔka ndane yeali amonle, na ɔvale ɔzɔle zolɛ kɛ, “Menze nrenya ne mɔɔ bɛlɛka ye edwɛkɛ la!”
41014072	Ɛkɛ ne ala akɔlɛ bɔle bieko, na Pita hakyele mɔɔ Gyisɛse hanle hilele ye la kɛ, “Ɔ nee mɔɔ akɔlɛ kabɔ fane nwiɔ la, ɛnee wɔha ye fane nsa kɛ ɛnze me.” Na ɔdukuele nu ɔzunle.
41015001	Nwonlomɔ mangyee ne ala, sɛlɛvolɛ mgbanyinli ne mɔ yiale Dwuu mgbanyima ne, mɛla kilehilevolɛma ne, yɛɛ ayiama ne mɔ amuala na ndɛndɛ ne ala bɛvale adwenle. Bɛguale Gyisɛse nwɔnzɔnwɔnzɔ na bɛvale ye bɛhɔmanle Wulomu Amɛnlado Paelɛte.
41015002	Na Paelɛte bizale ye kɛ, “Wɔmɔ a ɛle Dwuuma belemgbunli ne la ɔ?” Gyisɛse buale kɛ, “Ɔdaye ne ala a wɔha la.”
41015003	Sɛlɛvolɛ mgbanyinli ne mɔ doɔdoanle Gyisɛse dɔɔnwo kpalɛ,
41015004	yemɔti Paelɛte bizale ye bieko kɛ, “Ɛnrɛbua nwolɛ bie ɔ? Tie edwɛkɛ dɔɔnwo mɔɔ bɛlɛkeha bɛagua ɛ nwo zo la!”
41015005	Noko Gyisɛse andɛ ɔ nloa anu, na ɔyɛle Paelɛte azibɛnwo.
41015006	Saa Akpabɛnwo Ɛvoyia ne dwu zo a, Paelɛte ye pilizanli ko mɔɔ menli ne kɛbiza la maa bɛ.
41015007	Mekɛ ne anu ɛnee nrenya bie mɔɔ bɛfɛlɛ ye Balabase, mɔɔ nee maamɔvoma bie yɛle adwenle na bɛhonle bɛtiale arane, bɛhunle menli la la efiade.
41015008	Mɔɔ menli ne yiale la, bɛzɛlɛle Paelɛte kɛ ɔyɛ mɔɔ ɛvoyia ne dwu a ɔyɛ la ɔmaa bɛ.
41015009	Na ɔbizale bɛ kɛ, “Menye Dwuuma belemgbunli ne memaa bɛ ɔ?”
41015010	Paelɛte ze kɛ ɛkpɔlɛ ti a sɛlɛvolɛ mgbanyinli ne mɔ ɛva Gyisɛse ɛrɛlɛ ye a.
41015011	Sɛlɛvolɛ mgbanyinli ne mɔ lile wulale menli dɔɔnwo ne kɛ bɛbiza Paelɛte bɛmaa ɔye Balabase ɔmaa bɛ.
41015012	Paelɛte bizale menli ne kɛ, “Ɛnee duzu a bɛkpondɛ kɛ meyɛ sonla ye mɔɔ bɛfɛlɛ ye Dwuuma belemgbunli la a?”
41015013	Bɛdeɛdeanle nu bɛhanle kɛ, “Bɔ ye meanubaka nu!”
41015014	Paelɛte bizale bɛ kɛ, “Duzu ɛtane a yeyɛ a?” Na bɛdeɛdeanle nu mgbole kɛ, “Bɔ ye meanubaka nu!”
41015015	Paelɛte nyianle adwenle kɛ ɔyɛ mɔɔ menli dɔɔnwo ne kpondɛ la. Yemɔti ɔyele Balabase ɔmanle bɛ. Na akee ɔmanle bɛbilale Gyisɛse empele, na ɔvale ye ɔwulale sogyama ne mɔ asa anu kɛ bɛhɔbɔ ye meanubaka nu.
41015016	Sogyama ne vale Gyisɛse hɔle Amɛnlado ne suakunlu ɛkɛ ne na bɛvɛlɛle bɛ ekpunli ne anu amra bɛmanle bɛrayiale.
41015017	Bɛvale tɛladeɛ kɔkɔlɛ bie mɔɔ arelemgbunli ala a wula la bɛwulale Gyisɛse na bɛvale evileni bɛnwonle abɔtile bɛkpolole ɔ ti.
41015018	Bɛgolole ɔ nwo bɛhanle kɛ, “Dwuuma Belemgbunli! Nyi kyɛ.”
41015019	Bɛvale baka bɛbobɔle ɔ ti avinli, bɛtotole nyɛlɛ ɔ nyunlu, bɛzile ye amgbu na akee bɛahoto ye, bɛabɔ bɛ ti aze bɛamaa ye.
41015020	Bɛwiele ɔ nwo golo la, bɛyele arelemgbunli tɛladeɛ kɔkɔlɛ ne, bɛvale ɔdaye ye adɛladeɛ ɛdeɛ ne mɔ bɛwulowulale ye na bɛvale ye bɛhɔle kɛ bɛkabɔ ye meanubaka nu.
41015021	Bɛzile nu mɔɔ bɛkɔ la, bɛ nee nrenya bie mɔɔ bɛfɛlɛ ye Saemɔn, mɔɔ ɛnee vi ye namule nu ɛlɛba suakpole ne azo la yiale, na bɛhyele ye bɛmanle ɔzoale Gyisɛse meanubaka ne. (Saemɔn ɛhye a le Alɛzɛnda nee Lufɛse bɛ ze ne. Ɔvi Saelin maanle nu.)
41015022	Bɛvale Gyisɛse bɛhɔle ɛleka bie mɔɔ bɛfɛlɛ ye Hibulu nu “Gɔlogɔta” la, (ɔ bo a le “Etile Kanrɛlɛ Ɛleka.”)
41015023	Ɛkɛ ne bɛmanle ye nwanye mɔɔ bɛva alufuanlɛ bɛkpoto nu la kɛ ɔnlo; na Gyisɛse anno.
41015024	Bɛbɔle ye meanubaka nu na bɛhwenle adunyi bɛhyɛle ye adɛladeɛ ne mɔ.
41015025	Nwonlomɔ dɔne ngɔnla ne anu yɛɛ bɛbɔle ye meanubaka nu a.
41015026	Bɛhɛlɛle ye ɛzonledonlɛ kɛlata ne azo kɛ, “Dwuuma Belemgbunli ne ɛne!”
41015027	Eza bɛbɔle nwule nwiɔ bie meanubaka nu bɛbokale Gyisɛse anwo, ko wɔ ye fema zo yɛɛ ko noko wɔ ye bɛne zo. [
41015028	Ɛhye manle Nyamenle edwɛkɛ ne mɔɔ se, “Bɛdianle ye bɛbokale mɛlatovolɛma anwo” la yɛle nɔhalɛ.]
41015029	Menli mɔɔ pɛle nu ɛkɛ ne la kpusule bɛ ti na bɛgolole Gyisɛse anwo bɛhanle kɛ, “Wɔmɔ ɛse ɛbabubu Ɛzonlenlɛ Sua ne na wɔava kenle nsa wɔazi.
41015030	Ɛvi meanubaka ne azo dwu aze na die ɛ nwo ɛ!”
41015031	Zɔhane ala yɛɛ sɛlɛvolɛ mgbanyinli ne nee mɛla kilehilevolɛma ne mɔ golole Gyisɛse anwo na bɛhanle kɛ, “Ɔliele awie mɔ, noko ɔngola ɔ nwo die!
41015032	Bɛmaa yɛnlea kɛ Mɛzaya ne, mɔɔ le Yizilayɛ Belemgbunli ne, kɛvi meanubaka ne azo kɛdwu aze kɛkala, na yɛkɛlie ye yɛkɛli.” Nwule nwiɔ ne mɔɔ bɛbɔle bɛ meanubaka nu bɛbokale Gyisɛse anwo la noko yɛle ye aholoba.
41015033	Ɔdwule sɛnzɛngyinla la, awozinli hedale maanle ne azo dedee dɔnehwele nsa.
41015034	Na bɛbɔle ewiazo dɔne nsa la, Gyisɛse deanle nu zele kɛ, “Yilowae, Yilowae, lɛma sabaketani?” Ɔ bo a le, “Me Nyamenle, me Nyamenle, duzu ati a wɔkpo me ɛ?”
41015035	Bɛdabɛ mɔɔ bɛwɔ ɛkɛ la dele mɔɔ ɔhanle la na bɛzele kɛ, “Bɛdie, ɔlɛfɛlɛ Yilaegya!”
41015036	Na bɛ nuhua ko nriandile hɔvale emiane bɔle nwanye ɛnwonle nu vale zianle baka ti duale Gyisɛse anloa na ɔhanle kɛ, “Bɛgyinla. Bɛmaa yɛnlea saa Yilaegya kɛraye ye wɔ meanubaka ne azo a!”
41015037	Na Gyisɛse deanle nu kpole bie na ɔwule.
41015038	Ɛkɛ ne ala, Ɛzonlenlɛ Sua ne anu mgbɛnu ɛdanlɛ ne anu dele sinli nwiɔ, ɔvi anwuma ɔrapenle aze.
41015039	Sogya kpanyinli ne mɔɔ ɛnee gyi meanubaka ne anyunlu ɛkɛ ne la dele kɛ Gyisɛse zile deanle nu wule la, na ɔhanle kɛ, “Amgba, nrenya ɛhye le Nyamenle Ara.”
41015040	Ɛnee mraalɛ bie gyi ahane ɛlɛnea mɔɔ ɛlɛkɔ zolɛ la. Bie mɔ a le Mɛle mɔɔ vi Magedala la, Salome, yɛɛ Mɛle mɔɔ le Gyemise Ekyi nee Dwosefi bɛ nli ne.
41015041	Ɛnee mraalɛ ɛhye mɔ doa Gyisɛse wɔ Galeli na bɛsonle ye; yɛɛ mraalɛ gyɛne dɔɔnwo mɔɔ nee ye a rale Gyɛlusalɛm la noko wɔ ɛkɛ ne bie.
41015042	-
41015043	Aleɛ ne bɔle ɔ nloa aze la, Dwosefi mɔɔ vi Arelematia la rale. Ɔle Ayia mgbanyima ne mɔ ko mɔɔ menli di ye eni kpalɛ a. Ɔ nye la Nyamenle Belemgbunlililɛ ne ɛralɛ adenle. Kɛmɔ kenle ne le Anwoziezielɛ Kenle, na aleɛ kye a ɔkye Ɛnwomenlelielɛ Kenle la ati, Dwosefi zile ye ahonle hɔle Paelɛte ɛkɛ ne na ɔhɔzɛlɛle ye kɛ ɔdie Gyisɛse funli ne.
41015044	Paelɛte dele kɛ Gyisɛse ɛwu dɛbadɛba la, ɔzinle ɔ nwo. Ɔvɛlɛle ye sogya kpanyinli ne na ɔbizale ye kɛ, “Amgba Gyisɛse ɛwu ɔ?”
41015045	Na Paelɛte dele vile ye sogya kpanyinli ne ɛkɛ ne kɛ Gyisɛse ɛwu la, ɔvale funli ne ɔmanle Dwosefi.
41015046	Dwosefi dɔle kisane, ɔyele funli ne wɔ meanubaka ne azo, ɔvale kisane ne ɔkyekyele nwolɛ, ɔvale ye ɔdole nla bie mɔɔ bɛpɛ ye bodane bie anu la anu na bɛhundole bolɛ kpole bie bɛnyinle ɔ nloa.
41015047	Ɛnee Mɛle mɔɔ vi Magedala la nee Mɛle, mɔɔ le Dwosefi ɔ nli ne anye dua bɛ, bɛnwunle ɛleka mɔɔ bɛziele Gyisɛse la na bɛyɛle ɛkɛ ne nzonlɛ.
41016001	Ɛnwomenlelielɛ Kenle ne pɛle nu la, Mɛle mɔɔ vi Magedala, nee Salome, yɛɛ Mɛle mɔɔ le Gyemise ɔ nli ne totɔle nyile ngakyile mɔɔ bɛfa bɛyɛ alufuanlɛ la, kɛ bɛfa bɛahɔwɔza Gyisɛse funli ne.
41016002	Molɛ nwonlomɔ mangyee ne, mɔɔ ɛnee sɛnzɛne ne ɛdudu la, yɛɛ bɛhɔle sɛka ne azo a.
41016003	-
41016004	Mɔɔ bɛlua adenle zo la, ɛnee bɛ edwɛkɛ a le kɛ, “Na nwane bɔbɔ a kɛhundo bolɛ ne mɔɔ nyi nla ne anloa la kɛmaa yɛ a?” (Bolɛ ne le kpole kpalɛ.) Na bɛmanle bɛ nye zo la bɛnwunle kɛ bɛhundo bolɛ ne dɛbadɛba.
41016005	Bɛwolole nla ne anu na bɛnwunle kɛ kpavolɛ bie wula tɛladeɛ fufule de fema zo ɛkɛ ne, na bɛ ahonle dule.
41016006	Na kpavolɛ ne zele bɛ kɛ, “Bɛmmamaa bɛ ahonle tu, meze kɛ bɛkpondɛ Gyisɛse mɔɔ vi Nazalɛte, mɔɔ bɛbɔle ye meanubaka nu la. Ɔnle ɛke, Nyamenle ɛdwazo ye! Bɛnlea, ɛke a bɛdole ye a.
41016007	Bɛhɔ na bɛhɔze Pita nee ɛdoavolɛma mɔɔ ɛha la kɛ yelumua bɛ nyunlu wɔ Galeli, na ɛkɛ ne yɛɛ bɛkɛnwu ye a, kɛmɔ ɔhanle ɔhilele bɛ la.”
41016008	Mraalɛ ne mɔ vale anwowozolɛ nee azibɛnwo vile nla ne anu vindele na bɛnriandile bɛhɔle. Bɛambɔ zolɛ bɛangile awie biala, ɔluakɛ ɛnee bɛsulo. [
41016009	Gyisɛse dwazole vile ewule nu Molɛ nwonlomɔ mangyee ne la, ɔlumuale ɔyele ɔ nwo ɔhilele Mɛle mɔɔ vi Magedala, mɔɔ ɔ nwo a ɔdule mbɔnsam nsuu ne la.
41016010	Mɛle hɔbɔle ɛdoavolɛma ne mɔ amaneɛ. Ɛnee bɛlɛsu bɛabodo bɛ nwo;
41016011	yemɔti bɛdele kɛ Mɛle se Gyisɛse de aze na yenwu ye, noko bɛanlie bɛanli.
41016012	Ɛhye anzi, Gyisɛse yele ɔ nwo wɔ adenle bie azo hilele bɛ nuhua nwiɔ, wɔ mekɛ mɔɔ ɛnee bɛlɛkɔ namule nu la.
41016013	Bɛziale bɛrahanle bɛhilele menli mɔɔ ɛha la, noko bɛanlie bɛanli.
41016014	Ɛhye mɔ amuala anzi, Gyisɛse yele ɔ nwo hilele ye ɛdoavolɛma bulu nee ko ne wɔ mekɛ mɔɔ ɛnee bɛlɛdi debie la, na ɔhwile bɛ nyunlu wɔ diedi mɔɔ bɛnlɛ ye, nee bɛ anzosesebɛ ne mɔɔ yemɔti bɛnlie bɛdabɛ mɔɔ bɛnwu ye kɛ ɔde aze la bɛnli la anwo.
41016015	Na akee ɔzele bɛ kɛ, “Bɛhɔ ewiade ahodoka muala anu na bɛhɔbɔ Edwɛkpa ne nolo bɛhile aleɛabo amra kɔsɔɔti.
41016016	Awie biala mɔɔ kɛlie kɛli na bɛkɛzɔne ye la kɛnyia ngoane; na mɔɔ anlie anli la, bɛkɛbu ye ewule fɔlɛ.
41016017	Bɛdabɛ mɔɔ bɛkɛlie bɛkɛli la, bɛbamaa bɛ tumi bɛamaa bɛayɛ nwanwane gyima mgbole: bɛbalua me duma nu bɛadudu mbɔnsam; bɛbahola bɛaha aneɛ ngakyile;
41016018	saa bɛsɔ nwɔlɛ nu anzɛɛ bɛno pɔezen a, debie biala ɛnrɛyɛ bɛ. Bɛbava bɛ sa bɛagua wuleravolɛma anwo zo, na bɛ nwo baza.”
41016019	Awulae Gyisɛse nee ye ɛdoavolɛma ne dendɛle wiele la, bɛvale ye bɛhɔle anwuma na ɔhɔdɛnlanle Nyamenle asa fema zo.
41016020	Ɛdoavolɛma ne ziale hɔle na bɛhɔbɔle Edwɛkpa ne nolo wɔ ɛleka biala, na Awulae boale bɛ na ɔmanle bɛ sa anloa gyima hilele kɛ bɛ nolobɔlɛ ne le nɔhalɛ.] [ (v 9) Na mraalɛ ne mɔ hɔle Pita nee ɛdoavolɛma mɔɔ ɛha la ɛkɛ ne hɔbɔle bɛ amaneɛ. (v 10) Ɛhye anzi, Gyisɛse ɔdaye ɔzoanle ye ɛdoavolɛma ne mɔ ɔmanle bɛvale Nyamenle ngoanelielɛ ne mɔɔ ɛnlɛ awieleɛ la anwo edwɛkɛ bɛhɔle ewiade amuala anu.]
42001001	Nana Tiyɔfelɛse. Menli dɔɔnwo ɛbɔ mɔdenle ɛhɛlɛ ninyɛne mɔɔ ɛsisi yɛ nwo ɛke la anwo bie.
42001002	Bɛhɛlɛle ninyɛne mɔɔ bɛdabɛ mɔɔ mɔlebɛbo ne bɛnwunle ye bɛ nye zo na bɛbɔle ye nolo la hanle hilele yɛ la.
42001003	Zɔhane ati, Nana, kɛmɔ medame noko menleɛnlea ninyɛne ɛhye mɔ anu boɛ, ɔvi bɛ mɔlebɛbo ne la, medwenle nwolɛ kɛ ɔle kpalɛ kɛ menwɔhɛlɛ ye fɔɔnwo ne ala menwɔmaa wɔ.
42001004	Meyɛ ɛhye amaa wɔanwu nɔhalɛ mɔɔ wɔ ninyɛne ɛhye mɔ mɔɔ bɛhilehilele wɔ la anu.
42001005	Mekɛ mɔɔ Hɛlɔdo di belemgbunli wɔ Dwudiya maanle ne anu la, ɛnee sɛlɛvolɛ bie wɔ ɛkɛ, bɛfɛlɛ ye Zɛkalaya. Sɛlɛvolɛ ɛhye vi Abaegya sɛlɛvolɛma ekpunli ne anu. Bɛfɛlɛ ɔ ye Ɛlezabɛte. Ɔdaye noko ɔvi Sɛlɛvolɛ Kpanyinli ne mɔɔ lumua, mɔɔ bɛfɛlɛ ye Aalɔn la abusua nu.
42001006	Bɛ mu nwiɔ bɛbɔle ɛbɛla kpalɛ mɔɔ nwolɛ te la wɔ Nyamenle anyunlu, na bɛlile Nyamenle mɛla ne mɔ azo bɔkɔɔ.
42001007	Bɛnlɛ ralɛ, ɔluakɛ ɛnee Ɛlezabɛte le mota, yɛɛ bɛ mu nwiɔ bɛwie mrelera yɛ.
42001008	Kenle ko bie, ɛnee Zɛkalaya sɛlɛvolɛ ekpunli ne a yɛ gyima a, na eza yedwu Zɛkalaya anwo zo wɔ bɛ dahudahu ɛzonlenlɛ gyima ne anu, na ɔlɛyɛ ye sɛlɛvolɛ gyima ne wɔ Nyamenle anyunlu.
42001009	Kɛmɔ sɛlɛvolɛma ngyehyɛlɛ ne de la, bɛguale nzeleba ne la ɔbɔle Zɛkalaya kɛ yemɔ a ɔwɔ kɛ ɔkpu ɛyɛlɛ wɔ azukponle ne azo a. Yemɔti ɔhɔwolole Ɛzonlenlɛ Sua ne anu na ɔhɔle Awulae azukponle ne anwo
42001010	kɛ ɔkakpu ɛyɛlɛ. Mekɛ ne anu ɛnee menli gua alie nwo nehane na bɛlɛsɛlɛ.
42001011	Arɛlevilɛ nu ala Nyamenle soanvolɛ bie yele ɔ nwo hilele ye, ɔragyinlanle azukponle ne fema zo, ɛleka mɔɔ bɛkpu ɛyɛlɛ ne la.
42001012	Zɛkalaya nwunle ye la, ɔbɔle mgbatike na ɛzulolɛ hanle ye.
42001013	Nyamenle soanvolɛ ne zele ye kɛ, “Zɛkalaya, mmasulo! Nyamenle ɛde wɔ nzɛlɛlɛ ne, ɛ ye Ɛlezabɛte bawo ralɛ nrenya, na ɛbavɛlɛ ye Dwɔn.
42001014	Bɛwo ye a ɛ nye balie, yɛɛ menli dɔɔnwo noko bali fɛlɛko kɛ bɛwo ye a.
42001015	Ɔbayɛ sonlakpole wɔ Awulae anyunlu. Ɔnle kɛ ɔno nwanye anzɛɛ nza ɛsesebɛ biala. Sunsum Nwuanzanwuanza ne bawolo ye, bɔbɔ, wɔ mekɛ mɔɔ ɔla ɔ nli akunlu la.
42001016	Na ɔbahwe Yizilayɛma dɔɔnwo yeamaa bɛazia bɛara Awulae bɛ Nyamenle ne ɛkɛ.
42001017	Ɔbalumua Awulae anyunlu wɔ sunsum nee tumi nu kɛ Nyamenle kpɔmanvolɛ Yilaegya la. Ɔbamaa selɛma nee bɛ mra abɔ nu bieko; ɔbamaa anzosesebɛma azia arava Nyamenle adenle fɔɔnwo ne azo, na yeaziezie Awulae menli ne yeamaa ye.”
42001018	Zɛkalaya bizale Nyamenle soanvolɛ ne kɛ, “Kɛkala mɔɔ me nee me ye yɛwie mrelera yɛ la, ɛnee kɛ ɔkɛyɛ na meanwu ɛhye nɔhalɛ ɛ?”
42001019	Nyamenle soanvolɛ ne buale kɛ, “Mame a mele Nyamenle soanvolɛ kpanyinli ne mɔɔ bɛfɛlɛ ye Geebeleɛle la. Mame a megyi Nyamenle anyunlu a, yɛɛ yezoa me kɛ menva nrɛlaleɛ fɛlɛko ɛhye membɛlɛ wɔ a.
42001020	Na wɔanlie me nrɛlaleɛ ne mɔɔ ye mekɛ dwu a ɔbayɛ zɔhane la wɔanli. Zɔhane ati sɛkɛlɛneɛ ne mɔɔ ɛkpondɛ la, yemɔ ɛne! Ɛbadɔ mumule kɔkpula mekɛ mɔɔ ɛwɔkɛ ne kɛyɛ ɛkɛ la.”
42001021	Menli ne hendɛle dedee na Zɛkalaya ɛmba la, ɔyɛle bɛ azibɛnwo kɛ yehyɛ Ɛzonlenlɛ Sua ne anu zɛhae a.
42001022	Nzinlii mɔɔ ɔvindele la, yeangola yeandendɛ yeangile bɛ, ɔvale ɔ sa a ɔyɛle sɛkɛlɛneɛ ɔhilele bɛ a, na bɛnyianle adwenle kɛ yenwu ɛnyelɛzodeɛnwunlɛ bie wɔ Ɛzonlenlɛ Sua ne anu.
42001023	Mɔɔ ye ɛzonlenlɛ gyima mekɛ ne wiele la, ɔhɔle ye sua nu.
42001024	Yeangyɛ biala yɛɛ Ɛlezabɛte nrenzɛle a, ɔveale sua nu toonwo siane nnu
42001025	na ɔzele kɛ, “Awulae ɛboa me kpole, yeamaa menli angɔ zo anzi me amgbu kɛ mele mota.”
42001026	Ɛlezabɛte nyianle siane nsia la Nyamenle zoanle ye soanvolɛ Geebeleɛle wɔ Galeli maanzinli nu, wɔ sua ne mɔɔ bɛfɛlɛ ye Nazalɛte la azo.
42001027	Ɔvale nrɛlaleɛ ɔhɔmanle bɛlɛra bie mɔɔ ɛnee ɛnze nrenya na nrenya bie mɔɔ bɛfɛlɛ ye Dwosefi, mɔɔ vi Belemgbunli Devidi abusua nu la ɛyia ye la. Bɛlɛra ne duma a le Mɛle.
42001028	Nyamenle soanvolɛ ne rale ɔ nwo ɛkɛ ne na ɔzele ye kɛ, “Ɔmɔ mɔɔ Nyamenle ɛlo wɔ a, ahye o! Awulae nee wɔ de, na yeyila wɔ kpole!”
42001029	Mɛle dele soanvolɛ ne ahyebizalɛ ne la, ɔ ti akunlu yɛle ye kesee, na ɔdwenlenle deɛ mɔɔ zɛhae ahyebizalɛ ne kile la anwo.
42001030	Nyamenle soanvolɛ ne zele ye kɛ, “Mɛle, mmasulo, ɔluakɛ Nyamenle ɛlo wɔ kpole.
42001031	Nea, ɛbanrenzɛ wɔawo ralɛ nrenya, na ɛbavɛlɛ ye Gyisɛse.
42001032	Ɔbayɛ kpole na bɛavɛlɛ ye Anwuma Anwuma Nyamenle ne Ara. Awulae Nyamenle bayɛ ye belemgbunli kɛ ɔ nlenya Devidi la,
42001033	na ɔbali Gyekɔbo abo zo amra anwo zo belemgbunli mekɛ mɔɔ ɛnlɛ awieleɛ. Ye belemgbunlililɛ ɛnrɛbɔ aze ɛlɛ.”
42001034	Mɛle hanle hilele Nyamenle soanvolɛ ne kɛ, “Yɛmenle, menze nrenya, na kɛ ɔkɛyɛ na ɛhye ayɛ ɛkɛ ɛ?”
42001035	Nyamenle soanvolɛ ne buale ye kɛ, “Sunsum Nwuanzanwuanza ne bara ɛ nwo zo, na Nyamenle tumi ne baheda ɛ nwo zo. Ɛhye ati bɛbavɛlɛ kakula ne Nwuanzanwuanza, yɛɛ Nyamenle Ara.
42001036	Nea, wɔ busuanli Ɛlezabɛte, mɔɔ ɛnee bɛfɛlɛ ye mota na yewie ɛrelera yɛ bɔbɔ la ɛnrenzɛ, ye siane nsia a la zolɛ la.
42001037	Ɔluakɛ debie biala ɛnle ɛkɛ mɔɔ Nyamenle ɛnrɛhola ɛnrɛyɛ a.”
42001038	Mɛle hanle kɛ, “Yɛmenle, Awulae sonvolɛ a le me; mɔɔ wɔha la ɛyɛ zɔhane ɛmaa me.” Na Nyamenle soanvolɛ ne hɔle.
42001039	Mekɛ ne anu Mɛle hanle ɔ nwo hɔle Zɛkalaya sua zo wɔ Dwudiya maanzinli nu suakpole bie azo. Dwudiya le maanle mɔɔ awoka wɔ nu kpalɛ a.
42001040	Mɛle dwule ala la, ɔhɔle Zɛkalaya sua nu na ɔhɔbizale Ɛlezabɛte ahye.
42001041	Mɔɔ Ɛlezabɛte dele Mɛle ahyebizalɛ ne la, ɔ ra ne mɔɔ la ɔ kunlu la hanle ɔ nwo, Sunsum Nwuanzanwuanza ne wolole Ɛlezabɛte
42001042	na ɔmanle ɔ ne zo ɔzele kɛ, “Bɛyila wɔ kpole wɔ mraalɛ muala avinli, na bɛyila ralɛ ne mɔɔ la ɛ kunlu la.
42001043	Debie kpole ɛhye vi nienwu a ɛrado me a, kɛ me Awulae ɔ nli kɛra me ɛkpɔlalɛ?
42001044	Mɔɔ mendele wɔ ahyebizalɛ ne ala la yɛɛ ralɛ ye mɔɔ la me kunlu la vale fɛlɛkolilɛ hanle ɔ nwo a.
42001045	Nyilalɛ ɛha wɔ kɛ ɛliele ɛlile kɛ mɔɔ Awulae hanle hilele wɔ la bayɛ zɔhane a.”
42001046	Na Mɛle hanle kɛ, “Me ɛkɛla yeyɛ Awulae
42001047	yɛɛ me sunsum di fɛlɛko wɔ Nyamenle, me Ngoanedievolɛ ne ati,
42001048	ɔluakɛ yebu ye sonvolɛ awienvolɛ mɔɔ le kɛ medame la bie, na ɔvi ɛnɛ mɔɔ kɔ la awolɛndoazo kɔsɔɔti bavɛlɛ me saleɛnli.
42001049	Tumivolɛ Nyamenle ne ɛyɛ ninyɛne mgbole ɛmaa me. Ye duma a le Nwuanzanwuanza;
42001050	mekɛ biala ɔse bɛdabɛ mɔɔ bɛsulo ye la anwunvɔne.
42001051	Yedenrɛ ye tumi ɛsalɛ ne, na yebɔ bɛdabɛ mɔɔ bɛmemaa bɛ nwo zo la asande, yezɛkye bɛ ngyehyɛlɛ ne mɔ.
42001052	Yemaa katakyiema vi bɛ arelemgbunli mbia zo ɛdu ɛgua, na yekpogya awienvolɛma zo.
42001053	Yemaa bɛdabɛ mɔɔ ɛhɔne ɛlɛku bɛ la ninyɛne kpalɛ yemaa bɛ ko ɛyi, na yeye sukoavolɛma ali yemaa bɛlɛ bɛ sa mgbane.
42001054	Yeli ye ɛwɔkɛ ne mɔɔ ɔbɔle yɛ nlenya mɔ la azo, na yera kɛ ɔbaboa ye sonvolɛ Yizilayɛ.
42001055	Ɔ rɛle anvi kɛ ɔkɛze Ebileham nee ɔ bo zo amra anwunvɔne kɔkpula mekɛ mɔɔ ɛnlɛ awieleɛ.”
42001056	Mɛle nee Ɛlezabɛte dɛnlanle kɛyɛ siane nsa na yeazia yeahɔ ye sua zo.
42001057	Mekɛ dwule kɛ ɔwɔ kɛ Ɛlezabɛte bɔ ɛkolɛ, na ɔwole ralɛ nrenya.
42001058	Ye kpalɛzo amra nee ɔ nwo amra dele kɛ Awulae ɛhile ye ɛlolɛ kpole na bɛ nee ye lile nwolɛ fɛlɛko.
42001059	Ye kenle mɔtwɛ ne azo, bɛyɛle kakula ne mrenyanu nzonlɛ, na bɛyɛle kɛ bɛfa ye bɛado ɔ ze Zɛkalaya.
42001060	Na ɔ nli hanle kɛ, “Kyɛkyɛ, ye duma a le Dwɔn.”
42001061	Bɛzele ye kɛ, “Awie ɛnle wɔ abusua ne anu mɔɔ bɛfɛlɛ ye zɔhane a!”
42001062	Yemɔti bɛyɛle sɛkɛlɛneɛ bɛhilele ɔ ze bɛbizale ye duma holɛ ko mɔɔ ɔkulo kɛ bɛfa bɛfɛlɛ kakula ne la.
42001063	Zɛkalaya bizale bɛ liele taboa mɔɔ bɛkɛlɛ zolɛ la, na ɔhɛlɛle zo kɛ, “Ye duma a le Dwɔn.” Ɛhye yɛle bɛ muala azibɛnwo.
42001064	Ɛkɛ ne ala Zɛkalaya holale dendɛle bieko na ɔbɔle ɔ bo kɛ ɔye Nyamenle ayɛlɛ.
42001065	Ɛzulolɛ hanle ye kpalɛzo amra amuala, na bɛhɔhanle mɔɔ ɛzi la wɔ Dwudiya maanzinli ne anu amuala.
42001066	Awie biala mɔɔ dele la dwenlenle nwolɛ, ɔluakɛ ɛnee yela ɛkɛ ne wienyi kɛ Awulae tumi ne wɔ kakula ne anwo zo. Yemɔti bɛhanle kɛ, “Nɔhalɛ, kakula ɛhye bayɛ sonlakpole!”
42001067	Sunsum Nwuanzanwuanza ne wolole Dwɔn ɔ ze Zɛkalaya na ɔbɔle Nyamenle Edwɛkɛ ne nolo kɛ,
42001068	“Bɛmaa yɛye Awulae, Yizilayɛ Nyamenle ne ayɛlɛ! Yeraboa ye menli na yekpɔne bɛ.
42001069	Yemaa yɛ Ngoanedievolɛ kpole bie mɔɔ vi ye sonvolɛ Devidi abusua nu a.
42001070	Ɔluale ye kpɔmanvolɛma nwuanzanwuanza ne mɔ anwo zo ɔbɔle yɛ ɛwɔkɛ dɛba kɛ,
42001071	ɔbalie yɛ yeavi yɛ agbɔvolɛ asa nu, nee bɛdabɛ mɔɔ bɛkyi yɛ la tumi bo.
42001072	Ɔhanle kɛ ɔbaze yɛ nlenya mɔ anwunvɔne, na ɔ rɛle ɛnrɛvi ye ngyekyeleɛ nwuanzanwuanza ne.
42001073	-
42001074	Ɔvuale ɔhilele yɛ nlenya Ebileham, na ɔbɔle ɛwɔkɛ kɛ ɔkɛlie yɛ ɔkɛvi yɛ agbɔvolɛ asa nu, amaa yɛazonle ye, mɔɔ ɛzulolɛ biala ɛnle nu,
42001075	wɔ anwondelɛ nee fɔɔnwoyɛlɛ nu wɔ ɔ nyunlu wɔ mekɛ mɔɔ yɛde ngoane nu la.
42001076	“Na wɔmɔ, me awolɛ, bɛbavɛlɛ wɔ Anwuma Anwuma Nyamenle ne kpɔmanvolɛ, ɔluakɛ ɛbalumua Awulae anyunlu wɔahɔziezie ye ndenle ne mɔ,
42001077	na wɔamaa ye menli ne anwu kɛ bɛbava bɛ ɛtane bɛahyɛ bɛ na bɛalie bɛ ngoane.
42001078	Ɔlua yɛ Nyamenle ne ahunlunyele kpole ti, ɔbamaa ngoanelielɛ kenle ne ado yɛ;
42001079	ye wienyi ne bada bɛdabɛ mɔɔ bɛde awozinli nu nee bɛdabɛ mɔɔ bɛlɛkɔ ewule nu la anwo zo, na yealie yɛ yeava anzonudwolɛ adenle ne azo.”
42001080	Na kakula ne nyinle na ɔyɛle se wɔ sunsum nu. Ɔdɛnlanle fienemgbole ne anu toonwo ɔhɔkpulale kenle mɔɔ ɔyele ɔ nwo ɔhilele Yizilayɛma wɔ bagua nu la.
42002001	Mekɛ ne anu Wulomu Maanle Maanle Kpanyinli ne mɔɔ bɛfɛlɛ ye Ɔgɛsetɛse la lile mɛla kɛ bɛdia menli mɔɔ wɔ Wulomu maanle maanle ne mɔ anu la kɔsɔɔti.
42002002	Ɛhye a le menli ɛdianlɛ mɔɔ lumua a. Mekɛ ne anu ɛnee Koyeleneɛse a di amɛnlado wɔ Selea maanzinli nu a.
42002003	Na awie biala hɔle ɔ nzi kɛ ɔkɔ yeamaa bɛadia ye wɔ ɔdaye ye abusua sua zo.
42002004	Dwosefi vi Nazalɛte mɔɔ wɔ Galeli maanzinli nu la hɔle Belemgbunli Devidi sua zo Bɛtelɛhɛm mɔɔ wɔ Dwudiya maanzinli nu la. Ɔhɔle ɛkɛ ne, ɔluakɛ ɔvi Devidi abusua nu.
42002005	Ɔhɔle kɛ ɔkɔ yeamaa bɛadia ye nee Mɛle, mɔɔ ɛnee yeyia ye la. Mekɛ ne anu ɛnee Mɛle ɛva ɛkolɛ,
42002006	yemɔti Bɛtelɛhɛm yɛɛ ɔ ko hanle ye a.
42002007	Ɔwole ye belamunli ralɛ ne nrenya na ɔvale avuazinli ɔkyekyele ɔ nwo na ɔdole ye mboane adidi ɛlɛka nu wɔ mboane tunli bie anu, ɔluakɛ bɛannyia ɛleka wɔ nyɛvolɛ sua ne anu.
42002008	Mboaneneavolɛma bie wɔ maanle ne anu na bɛlɛsi epe bɛanlea bɛ mboane wɔ fiene ne azo.
42002009	Nyamenle soanvolɛ vindele bɛ nwo ɛkɛ ne, na Awulae anyunlunyia ne dale bɛ nwo zo manle ɛzulolɛ kpole hanle bɛ.
42002010	Nyamenle soanvolɛ ne zele bɛ kɛ, “Bɛmmasulo! Melɛ amaneɛ kpalɛ melɛbɛlɛ bɛ, mɔɔ bamaa fɛlɛkolilɛ kpole aha menli kɔsɔɔti a.
42002011	Ɛnɛ kenle ye bɛwo bɛ Ngoanedievolɛ ne, mɔɔ le Awulae Kelaese ne wɔ Devidi sua zo.
42002012	Bɛlua sɛkɛlɛneɛ ɛhye azo a bɛbanwu ye a: bɛbanwu kɛ bɛva avuazinli bɛkyekye adɔma ne anwo na bɛva ye bɛdo mboane adidi ɛlɛka nu.”
42002013	Arɛlevilɛ nu ala anwuma soanvolɛma dɔɔnwo rabokale Nyamenle soanvolɛ ko ne anwo na bɛdole edwɛne bɛyele Nyamenle ayɛlɛ kɛ:
42002014	“Anyunlunyia ɛha Nyamenle wɔ anwuma anwuma, anzonudwolɛ ɛha bɛdabɛ mɔɔ ɔ nye die bɛ nwo wɔ ewiade ye la.”
42002015	Mɔɔ Nyamenle soanvolɛma ne vi bɛ nwo ɛkɛ ne ziale hɔle anwuma la, mboaneneavolɛma ne hanle hilele bɛ nwo kɛ, “Bɛmaa yɛhɔ Bɛtelɛhɛm yɛhɔnlea mɔɔ ɛzi, mɔɔ Awulae ɛraha ɛhile yɛ la.”
42002016	Ndɛndɛ ne ala mboaneneavolɛma ne hɔle na bɛhɔnwunle Mɛle nee Dwosefi nee adɔma ne kɛ ɔla mboane adidi ɛlɛka nu.
42002017	Mɔɔ mboaneneavolɛma ne nwunle adɔma ne la, bɛhanle edwɛkɛ mɔɔ Nyamenle soanvolɛ ne hanle ye kakula ne anwo hilele bɛ la bɛhilele menli ne.
42002018	Na ɔyɛle bɛdabɛ mɔɔ bɛdele mɔɔ mboaneneavolɛma ne mɔ hanle la azibɛnwo.
42002019	Mɛle vale edwɛkɛ ɛhye mɔ amuala ziele ɔ ti anu na ɔdwenlenle nwolɛ kpalɛ.
42002020	Mboaneneavolɛma ne ziale hɔle, bɛdole edwɛne bɛyele Nyamenle ayɛlɛ wɔ mɔɔ bɛde nee mɔɔ bɛnwu ye la anwo; mɔɔ bɛnwunle ye la amgba le kɛ mɔɔ Nyamenle soanvolɛ ne hanle hilele bɛ ala la.
42002021	Mɔɔ ɔlile kenle mɔtwɛ la, bɛyɛle kakula ne mrenyanu nzonlɛ na bɛdonle ye duma Gyisɛse. Duma ɛhye a Nyamenle soanvolɛ ne vale manle ye kolaa na bɛanrenzɛ ye a.
42002022	Mekɛ dwule kɛ akee Dwosefi nee Mɛle yɛ mɔɔ Mosisi mɛla ne kile, mɔɔ fane kakula ne nee ɔ nli ɛnluanlɛ nwo la, bɛvale ye bɛhɔle Gyɛlusalɛm kɛ bɛkava ye bɛahile Awulae,
42002023	kɛmɔ bɛhɛlɛ ye wɔ Awulae Mɛla ne anu la. Ɔse, “Bɛdu belamunli ralɛ nrenya biala bɛmaa Awulae.”
42002024	Eza bɛvale abubule anzɛɛ mɔlɔnoma ngyikyi nwiɔ bɛhɔbɔle azu, kɛmɔ bɛhɛlɛ ye wɔ Awulae Mɛla ne anu la.
42002025	Mekɛ ne anu ɛnee nrenya bie mɔɔ bɛfɛlɛ ye Semɛyɔn la wɔ Gyɛlusalɛm. Nrenya ɛhye le sonlakpalɛ. Nyamenle nwo ɛzulolɛ wɔ ye nu na ɔlɛkendɛ Yizilayɛma ngoanelielɛ ne. Sunsum Nwuanzanwuanza ne wɔ ye nu,
42002026	na yeye yehile ye kɛ ɔnrɛwu ɛlɛ kyesɛ ɔnwu Awulae Mɛzaya ne mɔɔ ɔvale ɔbɔle ɛwɔkɛ la.
42002027	Sunsum ne vale Semɛyɔn hɔle Ɛzonlenlɛ Sua ne anu, na mɔɔ Gyisɛse awovolɛ ne vale ye rale ɛkɛ ne kɛ bɛbayɛ mɔɔ Nyamenle Mɛla ne se la,
42002028	Semɛyɔn liele kakula ne dole ɔ sa zo na ɔyɛle Nyamenle mo ɔhanle kɛ:
42002029	“Awulae, wɔli wɔ ɛwɔkɛ ne azo. Akee gyakyi wɔ akɛlɛ adenle anzonudwolɛ nu.
42002030	Me nye ɛnwu wɔ ngoanelielɛ ne
42002031	mɔɔ ɛvale ɛbɔle menli kɔsɔɔti ɛwɔkɛ la.
42002032	Ɔle wienyi mɔɔ baye wɔ ɛhulolɛdeɛ ne yeahile menli mɔɔ ɛnle Dwuuma la, na yeava anyunlunyia yearɛlɛ wɔ menli Yizilayɛma.”
42002033	Ɛhye mɔ mɔɔ Semɛyɔn hanle wɔ Gyisɛse anwo la zinle ɔ ze nee ɔ nli anwo.
42002034	Semɛyɔn yilale bɛ na ɔzele ɔ nli Mɛle kɛ, “Nyamenle ɛye kakula ɛhye ɛzie ɛkɛ. Yizilayɛma dɔɔnwo balua ɔ nwo zo adu koti, na dɔɔnwo noko alua ɔ nwo zo anyia ngoane; ɔbayɛ Nyamenle sɛkɛlɛneɛ mɔɔ menli dɔɔnwo ɛnrɛlie ɛnrɛdo nu,
42002035	noko ɔlua ɔ nwo zo, menli dɔɔnwo awozinli nu adwenle kpɔkɛ biala mɔɔ bɛkɛbɔ la bala ali wienyi. Na ɛhye anwo nyane bayɛ kɛ dadeɛ mɔɔ yɛ nla la awɔ wɔ ahonle ne anu.”
42002036	-
42002037	Nyamenle kpɔmanvolɛ raalɛ bie noko wɔ ɛkɛ ne, bɛfɛlɛ ye Ana. Raalɛ ɛhye, bɛfɛlɛ ɔ ze Fanuwɛle, ɔvi Ahya abusua nu. Raalɛ ɛhye hɔle agyalɛ la ye ɛvolɛ nsuu ne azo yɛɛ ɔ hu wule a, na kɛkala yeyɛ kpanyinli kpalɛ, na yeyɛ kunlanvolɛ ɛvolɛ abulatwɛ nee nna. Ɔ gyakɛ amkpa Ɛzonlenlɛ Sua ne anu ɛlɛ; dahuu ɔvale ɛhɔnehyelɛ nee nzɛlɛlɛ ɔzonlenle ye Nyamenle nɔɔzo nee ewiazo.
42002038	Ɔdaye noko ɔrale Ɛzonlenlɛ Sua ne anu dɔnehwele ne ala anu ɔrayɛle Awulae mo na ɔhanle kakula ne anwo edwɛkɛ ɔhilele bɛdabɛ mɔɔ bɛ nye la kɛ Nyamenle barakpɔne Gyɛlusalɛm la.
42002039	Mɔɔ bɛwiele debie biala yɛ, kɛmɔ Awulae Mɛla ne se la, Mɛle nee Dwosefi ziale rale bɛ sua zo Nazalɛte mɔɔ wɔ Galeli maanzinli nu la.
42002040	Kakula ne nyinle na ɔ nwo yɛle se; nrɛlɛbɛ yile ye tɛkɛɛ, na Nyamenle yilale ye dɔɔnwo.
42002041	Ɛvolɛ biala Gyisɛse awovolɛ kɔ Gyɛlusalɛm kɔdi Akpabɛnwo Ɛvoyia ne bie.
42002042	Mɔɔ Gyisɛse lile ɛvolɛ bulu nee nwiɔ la, bɛhɔle Gyɛlusalɛm kɛ bɛkali ɛvoyia ne.
42002043	Bɛwiele ɛvoyia ne di na bɛsia bɛara la, kakula Gyisɛse hale Gyɛlusalɛm, na ye awovolɛ ne annwu ye zɔhane.
42002044	Bɛdwenlenle kɛ yebɔ menli dɔɔnwo ne anu, yemɔti bɛdiale kenle ko adenle na bɛhɔkpondɛle ye wɔ bɛ mbusua nee bɛ gɔnwo mɔ avinli,
42002045	na bɛannwu ye, yemɔti bɛziale bɛhɔle Gyɛlusalɛm kɛ bɛkakpondɛ ye.
42002046	Ye kenle nsa ne azo, bɛnwunle ye wɔ Ɛzonlenlɛ Sua ne anu kɛ ɔde Dwuu kilehilevolɛma avinli, ɔlɛtie bɛ edwɛkɛ ne bie na ɔbizebiza bɛ kpuyia.
42002047	Nrɛlɛbɛ mɔɔ wɔ ye nyelebɛnloa nee ye ndelebɛbo nu la zinle bɛdabɛ mɔɔ ɛnee bɛlɛtie ye la anwo.
42002048	Ye awovolɛ ne nwunle ye la ɔyɛle bɛ azibɛnwo, na ɔ nli zele ye kɛ, “Me ra, duzu ati a wɔyɛ yɛ zɛhae ɛ? Nea, me nee ɛ ze yɛvɛ kpalɛ wɔ wɔ ɛkpondɛlɛ nu.”
42002049	Ɔbuale bɛ kɛ, “Duzu ati a bɛkpondɛ me ɛ? Bɛnze kɛ ɔwɔ kɛ metɛnla Egya sua nu ɔ?”
42002050	Noko bɛande edwɛkɛ ne mɔɔ ɔhanle la abo.
42002051	Yemɔti Gyisɛse nee bɛ ziale rale Nazalɛte, na ɔyɛle tieyɛ ɔmanle bɛ. Ɔ nli vale edwɛkɛ ɛhye mɔ amuala ziele ɔ ti akunlu.
42002052	Na Gyisɛse nyinle nwonane nu nee nrɛlɛbɛ nu, na ɔnyianle ɔ nyunlu wɔ Nyamenle nee menli nyunlu.
42003001	Mɔɔ bɛvale Taebileɛse bɛziele Wulomu Maanle Maanle Belemgbunli na ɔnyianle ɛvolɛ bulu nee nnu la, ɛnee Pɔnteɛse Paelɛte a le amɛnlado wɔ Dwudiya a, yɛɛ Hɛlɔdo noko a ɛnee nea Galeli maanzinli ne azo a. Hɛlɔdo adiema Felepe ɔdaye ɛnee ɔnea Ayetulia nee Telakonaetɛse maanzinli zo, yɛɛ Laeseenease noko nea Abelin maanzinli zo.
42003002	Mekɛ ne anu ɛnee Anase nee Kayafase a le sɛlɛvolɛ mgbanyinli wɔ Yizilayɛ a, na Nyamenle edwɛkɛ ne razile Zɛkalaya ara Dwɔn anwo zo wɔ fienemgbole ne anu.
42003003	Dwɔn hɔle azua mɔɔ gua Azule Dwɔdan ne anloa la azo na ɔbɔle nolo ɔzele kɛ, “Bɛnlu bɛ nwo na bɛrɛla bɛmaa bɛzɔne bɛ, na Nyamenle kɛva bɛ ɛtane ne mɔ kɛhyɛ bɛ.”
42003004	Kɛmɔ bɛhɛlɛ ye wɔ Nyamenle kpɔmanvolɛ Ayezaya buluku ne anu la: “Awie ɛlɛtea nu wɔ fienemgbole ne anu kɛ: ‘Bɛziezie Awulae adenle ne; bɛdenrɛdenrɛ ye ndenle ne mɔ!
42003005	Bɛdua bɔnza biala, bɛha awoka mgbole nee ngyikyi kpokpoti aze. Bɛdenrɛdenrɛ ndenle ahyeɛhyealera ne mɔ, na bɛduodua ahuma ne mɔ.
42003006	Na menli kɔsɔɔti kɛnwu Nyamenle ngoanelielɛ ne!’ ”
42003007	Menli dɔɔnwo rale Dwɔn ɛkɛ ne kɛ ɔzɔne bɛ. Na ɔzele bɛ kɛ, “Bɛmɛ ɛkyelebenle mralɛ! Nwane a zele bɛ kɛ bɛnriandi bɛvi Nyamenle ndeanlɛ ne mɔɔ bara la anwo a?
42003008	Bɛbɔ ɔ bo bɛyɛ debie mɔɔ kile kɛ bɛnlu bɛ nwo, na bɛmmakɔ zo bɛka kɛ, ‘Yɛle Ebileham amra.’ Meka meahile bɛ kɛ Nyamenle kola maa awolɛ ɛhye mɔ yɛ Ebileham abo zo amra!
42003009	Baka biala mɔɔ anzo ma kpalɛ la, bɛkɛpɛ ye bɛkɛwula senle nu. Bɛhakye kɛ, kɛkala bɔbɔ, bɛziezie akuma mɔɔ bɛfa bɛadudu mbaka wɔ bɛ ndinli bo a.”
42003010	Menli ne mɔ bizale ye kɛ, “Ɛnee duzu a yɛyɛ a?”
42003011	Dwɔn buale bɛ kɛ, “Bɛmaa mɔɔ lɛ ndanlɛ nwiɔ la ɛva ko ɛmaa mɔɔ ɛnlɛ bie la, na mɔɔ lɛ aleɛ la nee ɔ gɔnwo mɔ ɛli.”
42003012	Adwuledievolɛma bie rale kɛ bɛba bɛamaa bɛazɔne bɛ, na bɛbizale Dwɔn kɛ, “Kilehilevolɛ, duzu a yɛyɛ a?”
42003013	Na ɔzele bɛ kɛ, “Bɛmmadie adwule mɔɔ ɛngɔ mɛla nu la.”
42003014	Sogyama bie noko bizale ye kɛ, “Na yɛdayɛ noko ɛ? Duzu a yɛyɛ a?” Dwɔn zele bɛ kɛ, “Bɛmmabɔ awie apo bɛdie ye ezukoa, anzɛɛ bɛmmato awie biala ɛzonle. Bɛmaa bɛ kunlu ɛdwo bɛ ezukoa mɔɔ bɛtua bɛ la anwo.”
42003015	Kɛmɔ ɛnee menli dɔɔnwo anye la Mɛzaya ne ɛralɛ zo la, bɛdwenlenle kɛ bekezɛ yemɔ a le Dwɔn.
42003016	Yemɔti Dwɔn zele bɛ kɛ, “Mame, mefa nzule a mesɔne bɛ a, na awie ɛlɛba mɔɔ ɔle kpole ɔtɛla me a. Sonla zɔhane mgbɔlaboa bɔbɔ, menfɛta kɛ menwɔzianyi zolɛ nyɛma. Na yemɔ, ɔbava Sunsum Nwuanzanwuanza ne nee senle a yeazɔne bɛ a.
42003017	Ɔlɛ ye akegyebɛ ɔ sa nu, ɔbava yeahegye ye ma. Ɔbazoa kpalɛ ne yeahɔgua ye bonwolo ne azo, na yeayela abonle ne wɔ senle ne mɔɔ ɛnnu ɛlɛ la anu.”
42003018	Dwɔn luale ndenle dɔɔnwo azo bɔle Edwɛkpa ne nolo hilele menli ne na ɔdule bɛ folɛ kɛ bɛhakyi bɛ subane.
42003019	Na Dwɔn hwile Hɛlɔdo mɔɔ le Galeli maanzinli zo neavolɛ la anyunlu, ɔluakɛ ɛnee Hɛlɔdo ɛgya ɔ diema aye. Raalɛ ne bɛfɛlɛ ye Hɛlɔdease; eza ɛnee Hɛlɔdo ɛyɛ ninyɛndane dɔɔnwo.
42003020	Ɛtane kpole bɔbɔ mɔɔ bo ɛhye mɔ amuala azo, mɔɔ Hɛlɔdo akee yɛle la a le kɛ ɔhyele Dwɔn ɔdole efiade.
42003021	Mɔɔ bɛzɔnenle menli ne amuala bɛwiele la, nzinlii bɛzɔnenle Gyisɛse ɔdaye noko, na mɔɔ ɔyɛ nzɛlɛlɛ la, anwuma bukele,
42003022	na Sunsum Nwuanzanwuanza ne le kɛ abubule la dwule ɔ nwo zo. Ɛnelɛ bie vi anwuma zele kɛ, “Wɔmɔ a ɛle me Ra mɔɔ mekulo wɔ kpalɛ a. Me nye die ɛ nwo kpole.”
42003023	Mɔɔ Gyisɛse bɔle ye gyima ne abo la ɛnee yeli ɛvolɛ kɛyɛ abulasa, na ɛnee menli ze kɛ Dwosefi ara ɔ. Dwosefi le Hilae ara.
42003024	Hilae le Matate ara, Matate le Livae ara, Livae le Mɛlekae ara, Mɛlekae le Gyanae ara, Gyanae le Dwosefi ara.
42003025	Dwosefi le Matatayase ara, Matatayase le Emɔso ara. Emɔso le Neehum ara, Neehum le Ɛselae ara, Ɛselae le Nagae ara.
42003026	Nagae le Meeyate ara, Meeyate le Matatayase ara, Matatayase le Semɛyɔn ara, Semɛyɔn le Dwosɛke ara, Dwosɛke le Dwoda ara.
42003027	Dwoda le Dwowanan ara, Dwowanan le Rilisa ara, Rilisa le Zɛlubabɛle ara, Zɛlubabɛle le Hyealeteɛle ara, Hyealeteɛle le Nilae ara.
42003028	Nilae le Mɛlekae ara, Mɛlekae le Adae ara, Adae le Kosam ara, Kosam le Ɛlemadam ara, Ɛlemadam le Ɛɛ ara,
42003029	Ɛɛ le Dwɔhyua ara, Dwɔhyua le Ɛleyizɛ ara, Ɛleyizɛ le Dwolem ara, Dwolem le Matate ara, Matate le Livae ara,
42003030	Livae le Semɛyɔn ara, Semɛyɔn le Dwuda ara, Dwuda le Dwosefi ara, Dwosefi le Dwonam ara, Dwonam le Yilayakem ara,
42003031	Yilayakem le Mɛlɛya ara, Mɛlɛya le Mina ara, Mina le Matata ara, Matata le Neetan ara, Neetan le Devidi ara.
42003032	Devidi le Gyɛsi ara, Gyɛsi le Obɛde ara, Obɛde le Bowaze ara, Bowaze le Salemɔn ara, Salemɔn le Nahyɔn ara.
42003033	Nahyɔn le Amenadabe ara, Amenadabe le Ademen ara, Ademen le Aanae ara, Aanae le Hɛzelɔn ara, Hɛzelɔn le Pɛlɛze ara, Pɛlɛze le Dwuda ara,
42003034	Dwuda le Gyekɔbo ara, Gyekɔbo le Ayezeke ara, Ayezeke le Ebileham ara, Ebileham le Tɛla ara, Tɛla le Neehɔ ara.
42003035	Neehɔ le Sɛlɛge ara, Sɛlɛge le Riliyu ara, Riliyu le Pɛlɛge ara, Pɛlɛge le Yibɛ ara, Yibɛ le Hyɛla ara.
42003036	Hyɛla le Keenan ara, Keenan le Aafazade ara, Aafazade le Hyɛm ara, Hyɛm le Nowa ara, Nowa le Leemɛke ara,
42003037	Leemɛke le Matusɛla ara, Matusɛla le Yinɔko ara, Yinɔko le Gyɛlɛde ara, Gyɛlɛde le Mahalɛli ara, Mahalɛli le Kinan ara,
42003038	Kinan le Yinɔhye ara, Yinɔhye le Sɛte ara, Sɛte le Adam ara, yɛɛ Adam le Nyamenle ara.
42004001	Gyisɛse vi Azule Dwɔdan ne anloa ziale rale la ɛnee Sunsum Nwuanzanwuanza ne ɛyi ye tɛkɛɛ. Sunsum ne vale ye hɔle fienemgbole ne anu
42004002	na abɔnsam zɔle ye nleanle kenle abulanla. Yeanli debie biala wɔ mekɛ zɔhane anu, yemɔti mɔɔ ɔwiele la ɛhɔne hunle ye.
42004003	Abɔnsam zele ye kɛ, “Saa wɔmɔ a ɛle Nyamenle Ara ne a, ɛnee maa bolɛ ɛhye ɛhakyi kpanwo.”
42004004	Gyisɛse buale ye kɛ, “Nyamenle Edwɛkɛ ne se, ‘Tɛ kpanwo angome a sonla di nyia ngoane a.’ ”
42004005	Abɔnsam vale ye hɔle anwuma na ɛkɛ ne ala ɔvale aleɛabo arelemgbunli maanle maanle kɔsɔɔti ɔhilele ye,
42004006	na ɔzele ye kɛ, “Mebava tumi ɛhye nee anwonyia ɛhye mɔ amuala meamaa wɔ. Bɛva bɛ muala bɛwula me sa nu, na mekola mefa memaa awie biala mɔɔ mekulo la.
42004007	Zɔhane ati saa ɛbɔ ɛ ti aze ɛmaa me, ɛsonle me a, ye kɔsɔɔti bayɛ wɔ ɛdeɛ.”
42004008	Gyisɛse buale ye kɛ, “Nyamenle Edwɛkɛ ne se, ‘Yeyɛ Awulae wɔ Nyamenle ne na sonle ɔdaye ɔ ngomekye.’ ”
42004009	Abɔnsam eza vale ye hɔle Gyɛlusalɛm na ɔvale ye ɔhɔziele Ɛzonlenlɛ Sua ne ati twɔɔnwo ne azo anwuma na ɔzele ye kɛ, “Saa ɛle Nyamenle Ara a, ɛnee gyakyi ɛ nwo te aze.
42004010	Ɔluakɛ Nyamenle Edwɛkɛ ne se, ‘Nyamenle kɛmaa ye soanvolɛma kɛnlea wɔ gyɛlɛɛnye.’
42004011	Eza bɛhɛlɛ ye kɛ, ‘Bɛbazɔ wɔ bɛ sa nu anwuma amaa wɔanva ɛ gyakɛ wɔamkpula bolɛ.’ ”
42004012	Gyisɛse buale kɛ, “Nyamenle Edwɛkɛ ne se, ‘Mmasɔ Awulae wɔ Nyamenle ne ɛnea.’ ”
42004013	Mɔɔ abɔnsam zɔle Gyisɛse nleanle wɔ adenle biala anu wiele la, ɔvile ɔ nwo ɛkɛ ne ɔhwenle ɔ nzi ekyii ɔhɔhendɛle mekɛ mɔɔ ɔkɛnyia Gyisɛse anwo adenle kpalɛ bieko la.
42004014	Gyisɛse ziale rale Galeli, na ɛnee Sunsum Nwuanzanwuanza ne tumi ne wɔ ɔ nwo. Ye nganeɛ dendenle hɔle maanle ne amuala anu.
42004015	Ɔhilehilele wɔ bɛ nyianu azua ne mɔ anu na awie biala yele ye ayɛlɛ.
42004016	Gyisɛse akee hɔle Nazalɛte, ɛleka mɔɔ bɛtetele ye la, ɔhɔle nyianu sua ne anu Ɛnwomenlelielɛ Kenle ne, kɛmɔ ɔyɛ ye dahuu la, na ɔdwazole kɛ ɔkenga Nyamenle Edwɛkɛ ne.
42004017	Bɛvale Nyamenle kpɔmanvolɛ Ayezaya nwoma ne bɛmanle ye. Ɔbukele ɛleka mɔɔ bɛhɛlɛ ye kɛ,
42004018	“Awulae Sunsum ne wɔ me nwo zo, ɔboalekɛ yekpa nu yeye me kɛ menva Edwɛkpa ne membɛlɛ ehyianvolɛma. Yezoa me kɛ membɔ fanwodi nwo nolo mengile bɛdabɛ mɔɔ bɛhye bɛ nuokɛ la, na memaa anyenzinliravolɛma ɛnwu debie. Menye bɛdabɛ mɔɔ bɛlɛsisi bɛ la menvi anwongyelelɛ nu,
42004019	na membɔ nolo kɛ mekɛ ɛdwu mɔɔ Awulae balie ye menli ngoane a.”
42004020	Gyisɛse wiele la, ɔbubule nwoma ne na ɔvale ɔmanle sonvolɛ ne na akee ɔdɛnlanle aze. Bɛdabɛ mɔɔ bɛwɔ nyianu sua ne anu la amuala hakyile bɛ nye wɔ ɔ nwo,
42004021	na ɔzele bɛ kɛ, “Ɛnɛ kenle ye Nyamenle Edwɛkɛ ɛhye ɛra nuhua, kɛmɔ bɛdabɛ bɛde ala la.”
42004022	Bɛ muala bɛ nye liele ɔ nwo na ye ɛdendɛlɛ bɔbɔ zinle bɛ nwo, na bɛzele kɛ, “Asoo tɛ Dwosefi ara ye ɛ?”
42004023	Na ɔzele bɛ kɛ, “Meze kɛ bɛbaha bɛahile me kɛ, ‘Ninsinli, ɛdawɔ yɛ ɛ nwo ayile!’ Eza bɛbaha bɛahile me kɛ, ‘Ninyɛne mɔɔ ɛyɛle wɔ Kapɛnayɛm la, yɛde bɛ nganeɛ wɔ ɛke, yemɔti yɛ bie maa yɛnlea.’ ”
42004024	Gyisɛse zɔle zo hanle kɛ, “Meka ko ɛhye meahile bɛ: Nyamenle kpɔmanvolɛ biala ɛnlɛ ɔ nyunlu wɔ ye sua zo.
42004025	“Bɛdie mɔɔ meka la. Ɔle nɔhalɛ kɛ Yilaegya mekɛ zo, ezule andɔ toonwo ɛvolɛ nsa siane nsia, na sane kpole zile maanle ne kpokpoti anu.
42004026	Mekɛ ne anu ɛnee ahunlanvolɛ mraalɛ dɔɔnwo wɔ Yizilayɛ, noko bɛanzoa Yilaegya wɔ biala anwo kɛ kunlanvolɛ raalɛ bie mɔɔ wɔ Zalɛfate mɔɔ wɔ Saedɛn maanzinli nu la ala.
42004027	Eza Nyamenle kpɔmanvolɛ Yilaehya mekɛ zo ɛnee kokobɛvolɛma dɔɔnwo wɔ Yizilayɛ maanle ye anu noko bɛammaa biala anwo anza kɛ Neeyaman mɔɔ vi Selea la ala.”
42004028	Mɔɔ bɛdabɛ mɔɔ bɛwɔ nyianu sua ne anu la dele ɛhye la, ɛya hunle bɛ kpole.
42004029	Bɛzɔle ye nu na bɛhwenlenle ye bɛvile suakpole ne azo bɛhɔle boka ne mɔɔ bɛhye suakpole ne zolɛ la abati kɛ bɛkavuandi ye bɛado kuma ne anu.
42004030	Na Gyisɛse luale bɛ avinli ɛkɛ ne ala hɔle ye ɛleka bie.
42004031	Akee Gyisɛse hɔle Galeli maanzinli nu suakpole bie mɔɔ bɛfɛlɛ ye Kapɛnayɛm la azo, na ɔhilehilele menli ne wɔ Ɛnwomenlelielɛ Kenle ne.
42004032	Ye ngilehilelɛ ne zinle bɛ nwo, ɔluakɛ ɔfa tumi a ɔtendɛ a.
42004033	Nrenya ko wɔ nyianu sua ne anu mɔɔ ɛnee sunsum ɛtane wɔ ɔ nwo a; na ɔdeanle nu ɔzele kɛ,
42004034	“Aa! Wɔmɔ Gyisɛse mɔɔ ɛvi Nazalɛte, kɛ yɛze wɔ ɛ? Wɔra kɛ ɛbazɛkye yɛ ɔ? Meze wɔ sonlazule. Wɔmɔ a ɛle Nyamenle Sonla ne mɔɔ anwo te la!”
42004035	Gyisɛse deanle sunsum ɛtane ne nu zele kɛ, “Yɛ koonwu na ɛvi ɔ nwo tu!” Sunsum ɛtane ne manle nrenya ne pɛle finle menli ne anyunlu ɛkɛ na ɔvile ɔ nwo ɔdule, noko nrenya ne anwo ambu ɛbonle.
42004036	Ɔyɛle bɛ muala azibɛnwo na bɛhanle bɛhilele bɛ nwo ngoko kɛ, “Duzu edwɛkɛ a le ɛhye? Nrenya ɛhye lɛ tumi ɔfa ɔtea sunsum ɛtane ne mɔ nu ɔmaa bɛfi menli nwo bɛtu.”
42004037	Na Gyisɛse nganeɛ dendenle hɔle maanzinli ne anu amuala.
42004038	Gyisɛse vile nyianu sua ne anu na ɔhɔle Saemɔn sua nu la, ɛnee ɛyɛlɛyɛlɛ gyi Saemɔn aye ɔ nli ne anwo, na bɛhanle bɛhilele Gyisɛse.
42004039	Ɔhɔle ɔhɔgyinlanle ye ɛkpa ne anwo na ɔzele kɛ ɛyɛlɛyɛlɛ ne vi ɔ nwo ɛdu. Ɔ nwo zale ɛkɛ ne ala, na ɔdwazole ɔkpondɛle debie ɔmanle bɛ.
42004040	Mɔɔ sɛnzɛne ne ɛlɛkɔ ahɔdɔ la, bɛdabɛ mɔɔ bɛlɛ agɔnwolɛma mɔɔ ewule ngakyile ɛha bɛ la vale bɛ rɛlɛle Gyisɛse, na ɔvale ɔ sa ɔguguale bɛ nwo zo ngoko ngoko, ɔyɛle bɛ muala ayile ɔmanle bɛ nwo zale.
42004041	Sunsum ɛtane ne mɔ noko vi menli dɔɔnwo anwo nriandile, na bɛdeɛdeanle nu kɛ, “Wɔmɔ a ɛle Nyamenle Ara ne a!” Gyisɛse duale sunsum ɛtane ne mɔ, yeamaa bɛandendɛ bieko, ɔluakɛ bɛze kɛ yemɔ a ɔle Mɛzaya ne a.
42004042	Aleɛ hyenle la, Gyisɛse vi sua ne azo hɔle ɛleka sulokoko bie. Menli ne kpondɛle ye na bɛnwunle ye la, bɛbɔle mɔdenle kɛ bɛnrɛmaa ɔnrɛvi sua ne azo bieko.
42004043	Na ɔzele bɛ kɛ, “Ɔwɔ kɛ mebɔ Edwɛkpa ne mɔɔ fane Nyamenle Belemgbunlililɛ ne anwo la nolo wɔ azua mɔɔ ɛha la azo noko, ɔluakɛ ɛhye ati yɛɛ Nyamenle zoanle me a.”
42004044	Yemɔti ɔhɔbɔle Edwɛkpa ne nolo wɔ nyianu azua ne mɔ mɔɔ wɔ Dwudiya maanzinli ne anu la amuala anu.
42005001	Kenle ko bie mɔɔ Gyisɛse gyi Ginazalɛte Tandane ne anloa la, menli dɔɔnwo rale ɔ nwo ɛkɛ ne kɛ bɛbadie Nyamenle edwɛkɛ ne; na bɛhyelele ɔ nwo zo kpalɛ.
42005002	Ɔnwunle nlɛne nwiɔ kɛ bɛgyigyi ɛvoleɛ ne na bɛ menle mɔ ɛdwu aze, bɛlɛnrinzinrinzi bɛ avonle ne mɔ anu.
42005003	Gyisɛse vole nlɛne ne mɔ ko, mɔɔ le Saemɔn ɛdeɛ la anu, na ɔzele Saemɔn kɛ ɔzuhu ye ɔhɔ azukunlu ekyii. Gyisɛse akee dɛnlanle aze wɔ ɛlɛne ne anu na ɔhilehilele menli ne.
42005004	Ɔ nloa penle la, ɔzele Saemɔn kɛ, “Ɛ nee ɛ sa zo ne mɔ bɛdu bɛ ɛlɛne ne bɛhɔ buma ne anu na bɛdo avonle ne bɛhye fɛlɛ.”
42005005	Saemɔn buale ye kɛ, “Kilehilevolɛ, sumunli nɔe, yɛyɛ gyima dedee, noko yɛangye fɛlɛ. Na kɛmɔ ɛdawɔ wɔha la, yɛbahɔ yɛahɔdo avonle ne.”
42005006	Bɛhɔdole avonle ne na bɛhyele fɛlɛ dɔɔnwo kpalɛ mɔɔ bɛ avonle ne anrɛɛ kpuke a.
42005007	Yemɔti bɛdole bɛ sa bɛvɛlɛle bɛ gɔnwo mɔ mɔɔ wɔ ɛlɛne ɛhendeɛ ne anu la kɛ bɛrɛla bɛraboa bɛ. Bɛrale la nlɛne nwiɔ ne yiyile tetɛkɛɛ mɔɔ ɛnee asɛɛ bɛwie sia a.
42005008	Mɔɔ Saemɔn Pita nwunle mɔɔ ɛzi la, ɔhotole Gyisɛse anyunlu ɛkɛ ne na ɔzele ye kɛ, “Awulae, twe ɛ nwo fi me nwo kɔ. Mele ɛtanevolɛ!”
42005009	Ɔlua fɛlɛ dɔɔnwo mɔɔ bɛhyele la ati, ɛzulolɛ kpole hanle Pita nee bɛdabɛ mɔɔ bɛwɔ ɛkɛ ne la amuala.
42005010	Zɔhane ala noko yɛɛ Saemɔn agɔnwo mɔ, Gyemise nee Dwɔn, mɔɔ le Zɛbɛdi amra ne mɔ, bɛdabɛ ɛzulolɛ hanle bɛ a. Gyisɛse zele Saemɔn kɛ, “Mmasulo, ɔvi ɛnɛ mɔɔ kɔ la ɛbahye menli wɔamaa Nyamenle.”
42005011	Bɛhwenle bɛ nlɛne ne mɔ aze, bɛgyakyile debie biala ɛkɛ, na bɛdoale Gyisɛse.
42005012	Mekɛ bie ɛnee Gyisɛse wɔ sua bie azo, na nrenya ko mɔɔ ɛnee kokobɛ ɛgua ɔ nwo amuala la wɔ ɛkɛ ne. Mɔɔ ɔnwunle Gyisɛse la ɔdule ɔdɔle ɔ gyakɛ anu na ɔbodole ye kɛ, “Awulae, saa ɔyɛ wɔ ɛhulolɛ a, ɛkola ɛmaa me nwo sa.”
42005013	Gyisɛse vale ɔ sa hanle ye na ɔzele ye kɛ, “Mekulo! Ɛ nwo ɛza!” Na ɛkɛ ne ala ɔ nwo zale.
42005014	Gyisɛse bɔle ɔ nloa kɛ ɔmmaka ɔkile awie biala, ɔzele ye kɛ, “Kɔ na kɔva ɛ nwo kile sɛlɛvolɛ ne, na bɔ wɔ anwonzalɛ azu ne mɔɔ Mosisi hyehyɛle dole ɛkɛ ne la fa kile kɛ ɛ nwo ɛza.”
42005015	Na Gyisɛse nganeɛ dendenle hɔle ndɛndɛ kpalɛ, na menli somaa ne ala pianle rale kɛ bɛbadie ye edwɛkɛ ne na yeayɛ bɛ ayile;
42005016	noko ɔyɛ a ɛnee yehwe ɔ nwo yehɔ ɛleka sulokoko bie yehɔzɛlɛ.
42005017	Kenle ko bie mɔɔ ɛnee Gyisɛse ɛlɛkilehile la, Falasiima bie nee mɛla kilehilevolɛma mɔɔ vi azua mɔɔ wɔ Galeli nee Dwudiya maanzinli ne mɔ anu nee Gyɛlusalɛm la radɛnlanle ɛkɛ ne bie. Nyamenle tumi ne rale Gyisɛse anwo zo na ɔyɛle wuleravolɛma ayile.
42005018	Menli bie vale nrenya bie mɔɔ ɛdwidwe la wɔ ɛkpa nu rale, na bɛbɔle mɔdenle kɛ bɛfa ye bɛawolo sua ne anu bɛahɔdo Gyisɛse anyunlu ɛkɛ ne.
42005019	Na kɛmɔ menli ne zonle la ati, bɛannyia adenle bɛangɔ sua ne anu. Yemɔti bɛvale ye bɛvole sua ne ati zo, bɛpɛle sua ne ati zo tokule na bɛvale ye nee ɛkpa ne mɔɔ ɔla zo la bɛdwulale ye aze wɔ menli ne avinli bɛdole ye Gyisɛse anyunlu ɛkɛ ne.
42005020	Gyisɛse nwunle menli ne mɔ diedi la, ɔzele nrenya ne mɔɔ ɛdwidwe la kɛ, “Me gɔnwo, bɛva wɔ ɛtane ne mɔ bɛhyɛ wɔ.”
42005021	Mɛla kilehilevolɛma nee Falasiima ne mɔ bɔle ɔ bo kɛ bɛka bɛahile bɛ nwo ngoko kɛ, “Nwane a le ɛhye mɔɔ ɔka munzule edwɛkɛ zɛhae a? Awie biala ɛngola ɛnva ɛtane ɛngyɛ kyesɛ Nyamenle angomekye.”
42005022	Gyisɛse nwunle bɛ adwenle na ɔzele bɛ kɛ, “Duzu ati a bɛdwenle ninyɛne ɛhye mɔ anwo ɛ?
42005023	Boni a ye ɛhanlɛ yɛ se a, kɛ ɛka kɛ, ‘Bɛva wɔ ɛtane ne mɔ bɛhyɛ wɔ,’ anzɛɛ ‘Dwazo na tia?’
42005024	Memaa bɛanwu kɛ medame Sonla Ra, melɛ tumi wɔ azɛlɛ ye azo kɛ mefa ɛtane mekyɛ.” Yemɔti ɔzele nrenya ne mɔɔ ɛdwidwe la kɛ, “Mese, dwazo, fa wɔ ɛkpa ne, na kɔ sua nu!”
42005025	Ɛkɛ ne ala nrenya ne dwazole, na wɔ bɛ muala bɛ nyunlu ɛkɛ ne, ɔvale ye ɛkpa ne mɔɔ ɔla zo la, na ɔyele Nyamenle ayɛlɛ ɔhɔle sua nu.
42005026	Ɔzinle bɛ muala bɛ nwo kpole, na bɛvale sulosulo bɛyele Nyamenle ayɛlɛ bɛzele kɛ, “Ɛnɛ yɛnwu ninyɛne ɛzulolɛ kpalɛ!”
42005027	Nzinlii Gyisɛse vindele alie nwo na ɔnwunle adwuledievolɛ bie mɔɔ bɛfɛlɛ ye Livae la kɛ ɔde ye gyima nu. Gyisɛse zele ye kɛ, “Bɛla maa yɛhɔ.”
42005028	Livae dwazole, ɔgyakyile debie biala ɛkɛ na ɔdoale ye.
42005029	Nzinlii Livae dole ɛkponle kpole bie wɔ ye sua nu ɛkɛ ne manle Gyisɛse, na adwuledievolɛma dɔɔnwo nee menli mɔɔ bɛdabɛ noko awie ɛmbu bɛ la hɔle ɛkponledolɛ ne abo.
42005030	Falasiima bie nee mɛla kilehilevolɛma bie mɔ mɔɔ boka Falasiima fane ne anwo la bizale Gyisɛse ɛdoavolɛma ne kɛ, “Duzu ati a bɛ nee adwuledievolɛma nee menli mɔɔ awie ɛmbu bɛ la to bɛ sa ɛyɛba ko anu ɛ?”
42005031	Gyisɛse buale bɛ kɛ, “Menli mɔɔ te kpɔkɛ la ɛngyia ninsinli nwo kɛ wuleravolɛma.
42005032	Bɛse membale kɛ mebavɛlɛ bɛdabɛ mɔɔ bɛkpazi la? Membale menli mɔɔ awie ɛmbu bɛ la ɛvɛlɛlɛ, amaa bɛanlu bɛ nwo.”
42005033	Menli bie bizale Gyisɛse kɛ, “Dwɔn ɛdoavolɛma ne ta kɛ bɛkye ɛhɔne na bɛsɛlɛ, Falasiima ɛdoavolɛma ne noko yɛ zɔhane ala; na wɔ ɛdoavolɛma ɛdeɛ dahuu bɛdi debie.”
42005034	Gyisɛse buale bɛ kɛ, “Bɛdwenle kɛ menli mɔɔ bɛkɛyia bɛ wɔ atɔfolɛ bo la kɛhye ɛhɔne wɔ mekɛ mɔɔ atɔfolɛ nrenya ne nee bɛ de la ɔ? Ɔnrɛyɛ zɔhane ɛlɛ.
42005035	Noko saa mekɛ dwu na bɛbaye atɔfolɛ nrenya ne wɔ bɛ nu a, ɛnee bɔ zo mɔɔ yedwu mɔɔ bɛbua bɛda a.”
42005036	Gyisɛse eza bule bɛ ɛrɛlɛ ɛhye: “Awie ɛnde tɛladeɛ fofolɛ ɛdanlɛ ɛnda tɛladeɛ dɛba nu; saa ɔyɛ ye zɔhane a, ɛnee yede fofolɛ ne mgbane, ɛdanlɛ fofolɛ ne bɔbɔ nee dɛba ne ɛnrɛyɛ ko.
42005037	Eza sonla biala ɛnva nwanye ndokuma ɛngua nwanye nwoma kodoku dɛba nu. Saa ɔyɛ ye zɔhane a, nwanye ndokuma ne kɛkpuke kodoku ne na nwanye ne kɛzɛkye.
42005038	Mɔɔ bɛyɛ la a le kɛ, bɛfa nwanye ndokuma bɛgua nwoma kodoku fofolɛ nu.
42005039	Eza bɔbɔ awie biala ɛnrɛnlo nwanye dɛba na nzinlii eza yeakpondɛ nwanye ndokuma bo zo. Mɔɔ ɔbaha la a le kɛ, ‘Dɛba ne le kpalɛ.’ ”
42006001	Ɛnwomenlelielɛ Kenle ko bie ɛnee Gyisɛse lua atoko ɛya bie anu. Ye ɛdoavolɛma ne bubule atoko ne bie lile.
42006002	Falasiima ne bie mɔ bizale bɛ kɛ, “Kɛmɔti a bɛlɛyɛ mɔɔ yɛ mɛla ne tua kɛ yɛmmayɛ ye wɔ Ɛnwomenlelielɛ Kenle ne la ɛ?”
42006003	Na Gyisɛse buale bɛ kɛ, “Asoo bɛtɛkengale mɔɔ Devidi yɛle wɔ mekɛ mɔɔ ɛhɔne hunle ye nee ye menli ne mɔ la?
42006004	Ɔhɔle Nyamenle sua ne anu na ɔhɔvale kpanwo ne mɔɔ bɛva bɛbɔ azu bɛmaa Nyamenle la, ɔlile bie na ɔvale bie ɔmanle ye menli ne mɔ lile. Noko yɛ mɛla ne tua kɛ awie gyɛne mmadi bie kyesɛ sɛlɛvolɛma ne mɔ ala.”
42006005	Na Gyisɛse dwulale ye edwɛkɛ ne kɛ, “Medame Sonla Ra, melɛ tumi wɔ Ɛnwomenlelielɛ Kenle ne azo.”
42006006	Ɛnwomenlelielɛ Kenle bieko Gyisɛse hɔle nyianu sua ne anu hɔhilehilele. Nrenya ko wɔ ɛkɛ ne mɔɔ ɔ sa fema ne ɛdwe a.
42006007	Mɛla kilehilevolɛma nee Falasiima bie mɔ ɛnee kpondɛ adenle alua zo adoa Gyisɛse la ati, bɛnleanle saa ɔkɛyɛ nrenya ne ayile wɔ Ɛnwomenlelielɛ Kenle ne a.
42006008	Gyisɛse nwunle bɛ adwenle na ɔzele nrenya ne mɔɔ asa ɛdwe la kɛ, “Dwazo bagyinla yɛ nyunlu ɛke.” Nrenya ne dwazole ragyinlanle ɛkɛ ne.
42006009	Gyisɛse zele bɛ kɛ, “Mebiza bɛ, duzu a yɛ mɛla ne maa nwolɛ adenle kɛ yɛyɛ wɔ Ɛnwomenlelielɛ Kenle ne a? Yɛyɛ ahunlunyele anzɛɛ yɛli ɛtane? Yɛlie sonla ngoane anzɛɛ yɛzɛkye ye?”
42006010	Akee ɔnleanle bɛ nyunlu ɔyiale na ɔzele nrenya ne kɛ, “Tenrɛ ɛ sa ne anu!” Nrenya ne denrɛle ɔ sa ne anu na ɔ sa ne yɛle kpalɛ bieko.
42006011	Ɛhye anwo ɛya hunle menli ne kpole na bɛvale mɔɔ bɛbava bɛayɛ Gyisɛse la anwo adwenle.
42006012	Mekɛ ne anu Gyisɛse hɔle boka bie azo kɛ ɔkazɛlɛ; na ɔzɛlɛle Nyamenle nɔe ne amuala.
42006013	Aleɛ hyenle la, ɔvɛlɛle ye ɛdoavolɛma ne amuala na ɔkpale bɛ nuhua bulu nee nwiɔ, na ɔvɛlɛle bɛ ɛzoanvolɛma.
42006014	Bɛmɛ a le: Saemɔn mɔɔ ɔmanle ye duma fofolɛ kɛ bɛfɛlɛ ye Pita la, nee ɔ diema Andelu; Gyemise nee Dwɔn, Felepe yɛɛ Baatɔlomiyu,
42006015	Mateyu nee Tɔmase, Afeɛse ara Gyemise nee Saemɔn mɔɔ le Maanle Kulovolɛ ne,
42006016	Gyemise ara Dwudase, yɛɛ Dwudase Yesekaleɔto, mɔɔ yele Gyisɛse manle la.
42006017	Gyisɛse nee ye ɛzoanvolɛma ne vi boka ne azo tolole, ɔ nee ye ɛdoavolɛma dɔɔnwo hɔgyinlanle ɛleka bie mɔɔ la aze fɛɛnye la. Menli dɔɔnwo kpalɛ noko mɔɔ bie mɔ vi Dwudiya maanzinli ne kodoka biala anu, nee bie mɔ mɔɔ vi Gyɛlusalɛm nee ɛnweanloa azua mɔɔ le Taya nee Saedɛn la azo rayiale ye wɔ ɛkɛ ne;
42006018	bɛrale kɛ bɛbadie ye na bɛamaa yeayɛ bɛ ayile. Bɛdabɛ mɔɔ sunsum ɛtane gyegye bɛ la noko rale, na ɔyɛle bɛ ayile.
42006019	Menli dɔɔnwo ne amuala pelele kɛ bɛkɛva bɛ sa bɛkɛha ye, ɔluakɛ ɛnee tumi vi ye nu ɛlɛyɛ bɛ muala ayile.
42006020	Gyisɛse manle ɔ nye zo nleanle ye ɛdoavolɛma ne na ɔzele kɛ, “Nyilalɛ ɛha bɛdabɛ ehyianvolɛma; Nyamenle bamaa bɛanyia ye belemgbunlililɛ ne.
42006021	“Nyilalɛ ɛha bɛdabɛ mɔɔ ɛhɔne ɛlɛku bɛ kɛkala la; Nyamenle bamaa bɛ ko ayi. “Nyilalɛ ɛha bɛdabɛ mɔɔ bɛlɛsu kɛkala la; Nyamenle bamaa bɛazele.
42006022	“Nyilalɛ ɛha bɛ, wɔ mekɛ mɔɔ menli kɛkpo bɛ, kɛyɛ bɛ aholoba, na bɛkɛze bɛ kɛ bɛle musuofoɔ, wɔ mame Sonla Ra me ti la!
42006023	Saa ɔba ye zɔhane a, bɛli fɛlɛko, bɛzi agole, na bɛmaa bɛ nye ɛlie, ɔboalekɛ Nyamenle ɛva nwolɛ ahatualɛ kpole bie ɛzie bɛ wɔ anwuma. Ɔluakɛ kɛ bɛ nlenya mɔ yɛle Nyamenle kpɔmanvolɛma mɔɔ lumua la ɛne.
42006024	“Noko akee munzule ɛha bɛdabɛ mɔɔ bɛnyia bɛ nwo kɛkala la, ɔluakɛ bɛmɛ, bɛli bɛ ti bɛwie.
42006025	“Munzule ɛha bɛdabɛ mɔɔ bɛ ko ɛyi kɛkala la, ɔluakɛ ɛhɔne bahu bɛ. “Munzule ɛha bɛdabɛ mɔɔ bɛlɛsele kɛkala la, ɔluakɛ bɛbazu bɛadedɛ bɛ nwo bonrane nu.
42006026	“Munzule ɛha bɛ kɛ menli muala kɛyileyila bɛ kosoɛ a, ɔluakɛ zɔhane ala a bɛ nlenya mɔ yɛle Nyamenle kpɔmanvolɛma alane ne mɔ a.
42006027	“Na meka meahile bɛdabɛ mɔɔ bɛlɛtie me la kɛ: Bɛhulo menli mɔɔ kpɔ bɛ la na bɛyɛ kpalɛ bɛmaa bɛ.
42006028	Bɛyileyila menli mɔɔ wa bɛ amonle la, na bɛzɛlɛ bɛmaa menli mɔɔ yɛ bɛ kpɔdekpɔde la.
42006029	Saa awie bɔ ɛ nzo ko anu a, kakyi ko ne noko maa ɔbɔ nu. Saa awie die wɔ anwuma tɛladeɛ ne a, fa bubu ne noko maa ye.
42006030	Awie biza wɔ debie na ɛlɛ bie a, maa ye bie, yɛɛ awie fa wɔ debie a, mmabiza ɔ bo zo bieko.
42006031	Mɔɔ ɛkpondɛ kɛ awie mɔ yɛ maa wɔ la, yɛ zɔhane ala maa bɛdabɛ noko.
42006032	“Na saa bɛkulo menli mɔɔ kulo bɛ la angome a, ɛnee duzu nyilalɛ a bɛnyia ye a? Ɛtanevolɛma bɔbɔ kulo menli mɔɔ kulo bɛ la.
42006033	Saa bɛyɛ kpalɛ bɛmaa menli mɔɔ yɛ kpalɛ maa bɛ la angome a, duzu nyilalɛ a bɛnyia ye a? Ɛtanevolɛma bɔbɔ, bɛdabɛ kɛ bɛyɛ ye ala la ɛne.
42006034	Saa bɛbɔ menli mɔɔ bɛ nye la bɛ nwo zo kɛ bɛkɛdua la angome bosea a, ɛnee duzu nyilalɛ a bɛnyia ye a? Ɛtanevolɛma bɔbɔ bɔ ɛtanevolɛma bosea na bɛdie bɛ ezukoa ne ala.
42006035	Kyɛkyɛ! Bɛhulo menli mɔɔ kpɔ bɛ la na bɛyɛ kpalɛ bɛmaa bɛ, bɛbɔ bɛ bosea, noko bɛmmamaa bɛ nye da kɛ bɛ sa kɛha ye, na Anwuma Anwuma Nyamenle ne bamaa bɛ nwolɛ ahatualɛ kpole, na yeavɛlɛ bɛ ɔ mra, ɔluakɛ ɔyɛ nyele ɔmaa anzeayɛlɛma nee angomedima amuala.
42006036	Bɛ Ze mɔɔ wɔ anwuma la se anwunvɔne, yemɔti bɛdabɛ noko bɛze anwunvɔne.
42006037	“Bɛmmabua awie mɔ ndɛne, na Nyamenle ambua bɛ ndɛne; bɛmmabua awie ewule fɔlɛ, na Nyamenle ambua bɛ ewule fɔlɛ. Bɛva ɛtane bɛhyɛ, na Nyamenle ava bɛ ɛtane ahyɛ bɛ.
42006038	Bɛmaa bɛ sa ɛdwu awie mɔ anwo zo, na Nyamenle asa adwu bɛdabɛ noko bɛ nwo zo. Nɔhalɛ, bɛkɛnyia ye dɔɔnwo kpalɛ mɔɔ kɛyi bɛ sa a, na ɔkɛbulu zolɛ bɔbɔ. Nzuzulɛ mɔɔ bɛkɛzuzu bɛkɛmaa awie mɔ la yɛɛ Nyamenle bazuzu amaa bɛdabɛ noko a.”
42006039	Na Gyisɛse bule bɛ ɛrɛlɛ ɛhye: “Anyenzinliravolɛ ɛnrɛhola ɛnrɛhile anyenzinliravolɛ ko noko adenle; saa ɔyɛ ye zɔhane a, bɛ mu nwiɔ bɛkɛgua kuma nu.
42006040	Ɛdoavolɛ ɛnle kpole ɛndɛla ye kilehilevolɛ, yɛɛ ɛdoavolɛ biala di munli wɔ ye ndetelɛ nu a, ɔyɛ kɛ ye kilehilevolɛ ne ala la.
42006041	“Duzu ati a ɛnwu mumunli ne mɔɔ la ɛ diema bie anye zo la, na ɛndwenle dubinli ne mɔɔ la ɛ nye zo la anwo ɛ?
42006042	Na duzu ati a ɛse ɛ diema kɛ, ‘Me diema, mebodo wɔ, maa menye mumunli ne mɔɔ la ɛ nye zo la,’ wɔ mekɛ mɔɔ dubinli la ɛdawɔ mumua ne ɛ nye zo la ɛ? Wɔmɔ nabalabanli, dumua ye dubinli ne wɔ ɛ nye zo, na wɔanwu debie kpalɛ, na wɔahola wɔaye mumunli ne mɔɔ la adiema ne anye zo la.
42006043	“Baka kpalɛ biala ɛnzo ma ɛtane, yɛɛ baka ɛtane ɛnzo ma kpalɛ.
42006044	Baka biala ma yɛɛ bɛfa bɛnwu ye a; bɛntete feege ma wɔ evileni zo, yɛɛ bɛntete vanye ma wɔ andɔma zo.
42006045	Sonlakpalɛ biala ninyɛne kpalɛ mɔɔ yezie bɛ wɔ ye ahonle nu la finde ye ɛbɛlabɔlɛ nu, yɛɛ sonlatane biala ninyɛndane mɔɔ yezie bɛ wɔ ye ahonle nu la finde ye ɛbɛlabɔlɛ nu. Ɔluakɛ mɔɔ ɛyi sonla ahonle nu tɛkɛɛ la yɛɛ ɔ nloa ka a.
42006046	“Kɛmɔti a bɛfɛlɛ me ‘Awulae, Awulae,’ noko bɛnyɛ mɔɔ menwɔze bɛ kɛ bɛyɛ la ɛ?
42006047	Awie mɔɔ ba me nwo na ɔtie me edwɛkɛ ne na ɔdi zolɛ la kɛ de la ɛne:
42006048	Ɔle kɛ nrenya bie mɔɔ ɛnee ɛlɛsi ye sua la, ɔpɛle kuma ne ɔmanle ɔhɔle kolaa na yeawula sua ne aze wɔ bolɛ zo. Ezule ne bule aze na ɔravale sua ne, na yeangola ye bu, ɔluakɛ bɛzile ye boɛ.
42006049	Na awie mɔɔ tie me edwɛkɛ ne na ɔnli zolɛ la le kɛ nrenya ne mɔɔ si ye sua ɛdeɛ ne la yeanwula ɔ bo aze kpalɛ la; ezule ne bule aze na ɔravale ye sua ne na ndɛndɛ ne ala ɔbule ɔguale ɔzɛkyele bɔkɔɔ, na ye azedɔlɛ ne yɛle ɛzulolɛ!”
42007001	Mɔɔ Gyisɛse hanle ɛhye mɔ amuala hilele menli ne mɔ na ɔwiele la, ɔhɔle Kapɛnayɛm.
42007002	Wulomu sogya kpanyinli bie mɔɔ wɔ ɛkɛ ne la lɛ ye sonvolɛ ko mɔɔ ɔkulo ye edwɛkɛ kpole kpalɛ a. Akɛlɛ ɛhye anwo ɛdo ye na ɔlɛdie adenle yeawu.
42007003	Mɔɔ sogya kpanyinli ne dele Gyisɛse nganeɛ la, ɔzoanle Dwuu mgbanyinli bie wɔ ɔ nwo lɔ kɛ bɛhɔzɛlɛ ye bɛmaa ɔrayɛ ye akɛlɛ ne ayile.
42007004	Mgbanyinli ne mɔ rale Gyisɛse anwo ɛkɛ ne na bɛbodole ye ɛsesebɛ kɛ, “Nrenya ɛhye fɛta wɔ moalɛ bɔkɔɔ.
42007005	Ɔkulo yɛ menli ne edwɛkɛ yɛɛ ɔdaye a ɔzile nyianu sua ne ɔmanle yɛ a.”
42007006	Yemɔti Gyisɛse nee bɛ hɔle. Na mɔɔ ɔka ekyii ɔdwu sua nu ɛkɛ ne la, Wulomu sogya kpanyinli ne zoanle ɔ gɔnwo mɔ manle bɛhɔyiale Gyisɛse na bɛzele ye kɛ, “Yɛmenle, mmafa ɛvɛlɛ ɛhye ɛto ɛ nwo zo na menfɛta kɛ wɔmɔ ɛkɛra me kpɔda ye abo.
42007007	Eza menea a medame bɔbɔ menfɛta kɛ menwɔra ɛ nyunlu. Zɔhane ati wɔmɔ ka ɛ nloa edwɛkɛ ne ala na me sonvolɛ ne anwo kɛza.
42007008	Melɛ sogyama bɔbɔ wɔ me bo ɛdeɛ, mɔɔ meka mekile bie kɛ, ‘Kɔ’ a, ɔkɔ; meka mekile bie noko kɛ, ‘Yɛ ɛhye’ a, ɔyɛ, noko medame mumua ne mewɔ tumi bo.”
42007009	Gyisɛse dele ɛhye la ɔzinle ɔ nwo; ɔhakyile ɔ nye wɔ menli dɔɔnwo ne mɔɔ doa ye la anwo na ɔzele kɛ, “Meka meahile bɛ kɛ metɛnwunle diedi kpole zɛhae bie ɛlɛ, bɔbɔ wɔ Yizilayɛma avinli.”
42007010	Menli mɔɔ bɛzoanle bɛ la ziale hɔle Wulomu sogya kpanyinli ne sua nu, na bɛhɔnwunle kɛ sonvolɛ ne ɛde kpɔkɛ.
42007011	Aleɛ hyenle la Gyisɛse hɔle suakpole bie mɔɔ bɛfɛlɛ ye Neeyen la azo. Ye ɛdoavolɛma ne nee menli dɔɔnwo nee ye a hɔle a.
42007012	Ɔhɔdwule sua ne kandiba la ɛnee bɛdo ɛlɔnwɔne na bɛ nee funli vi sua ne azo anuhɔlɛ kpole ne anu ɛlɛfinde. Ahenle mɔɔ ɛwu la le raalɛ kunlanvolɛ bie ara nrenya kokye, ɛhye ati ɛnee sua ne azo amra dɔɔnwo doa raalɛ ne.
42007013	Mɔɔ Awulae nwunle raalɛ ne la alɔbɔlɛ hunle ye, na ɔzele ye kɛ, “Mmasu.”
42007014	Akee ɔhɔvale ɔ sa ɔhanle ɛlɛka ne na bɛdabɛ mɔɔ bɛzo funli ne la gyinlanle na bɛzokoɛle. Gyisɛse zele kɛ, “Kpavolɛ! Mese, dwazo!”
42007015	Sonla ne mɔɔ ɛwu la dwazole dɛnlanle aze na ɔbɔle ɔ bo kɛ ɔtendɛ, na Gyisɛse vale ye manle ɔ nli.
42007016	Ɛzulolɛ hanle bɛdabɛ mɔɔ bɛwɔ ɛkɛ ne la amuala, na bɛyele Nyamenle ayɛlɛ bɛzele kɛ, “Nyamenle kpɔmanvolɛ kpole bie ɛvinde yɛ avinli! Nyamenle ɛra baboa ye menli.”
42007017	Gyima ɛhye mɔɔ Gyisɛse lile la nganeɛ hɔle Dwudiya maanle ne anu amuala, na ɔdwule maanle maanle mɔɔ bikye ye la kɔsɔɔti anu noko.
42007018	Dwɔn Sɔnevolɛ ne ɛdoavolɛma hanle ɛhye mɔ amuala hilele ye. Yemɔti ɔvɛlɛle ye ɛdoavolɛma ne mɔ nwiɔ
42007019	na ɔzoanle bɛ wɔ Awulae anwo ɛkɛ ne kɛ bɛhɔbiza ye kɛ, “Ɛnee wɔmɔ a ɛle ahenle ne mɔɔ ɛlɛba la, anzɛɛ yɛmaa yɛ nye ɛla awie fofolɛ ade ɔ?”
42007020	Na mɔɔ bɛhɔle Gyisɛse ɛkɛ ne la, bɛhanle kɛ, “Dwɔn Sɔnevolɛ ne zoanle yɛ kɛ yɛrabiza wɔ saa wɔmɔ a ɛle ahenle ne mɔɔ ɔdaye Dwɔn ɔhanle kɛ ɔbara la, anzɛɛ yɛmaa yɛ nye ɛla awie fofolɛ ade ɔ?”
42007021	Mekɛ zɔhane, Gyisɛse yɛle menli dɔɔnwo mɔɔ ɛnde kpɔkɛ nee bɛdabɛ mɔɔ ewulenzane wɔ bɛ nwo la ayile manle bɛdele kpɔkɛ, ɔdudule sunsum ɛtane ɔvile menli nwo na ɔdukuedukuele anyenzinliravolɛma dɔɔnwo anye.
42007022	Na ɔbuale Dwɔn ɛdoavolɛma ne kɛ, “Bɛzia bɛhɔ na bɛhɔha mɔɔ bɛnwu ye nee mɔɔ bɛde la amuala bɛhile Dwɔn: anyenzinliravolɛma nwu debie, abuburama tia, kokobɛvolɛma anwo sa, anzondiliravolɛma te edwɛkɛ, bɛdwazo menli mɔɔ ɛwu la bɛba ngoane nu, na bɛbɔ Edwɛkpa ne nolo bɛkile ehyianvolɛma.
42007023	Nyilalɛ ɛha bɛdabɛ mɔɔ medame ti bɛmkpo aze wɔ diedi nu la.”
42007024	Nzinlii mɔɔ menli mɔɔ Dwɔn zoanle bɛ la hɔle la, Gyisɛse bɔle ɔ bo kɛ ɔka Dwɔn anwo edwɛkɛ yeahile menli dɔɔnwo ne kɛ, “Mɔɔ bɛhɔle Dwɔn anwo ɛkɛ ne wɔ fienemgbole ne anu la, duzu a ɛnee bɛ nye la kɛ bɛkɛnwu ye a? Ndile mɔɔ anwoma ɛlɛkpusu ye la ɔ?
42007025	Duzu a bɛhɔle ye ɛnleanlɛ a? Sonla mɔɔ heda ɛdakpa la ɔ? Nɔhalɛ, bɛdabɛ mɔɔ bɛkeda ɛdakpa na bɛde anyelielɛ nu la wɔ arelemgbunli azua nu.
42007026	Bɛha bɛhile me ɛ, duzu a ɛnee akee bɛhɔle ye ɛnleanlɛ a? Nyamenle kpɔmanvolɛ ɔ? Ɔle zɔhane, noko bɛnwunle mɔɔ tɛla Nyamenle kpɔmanvolɛ bɔbɔ la.
42007027	Ɔluakɛ Dwɔn a Nyamenle Edwɛkɛ ne ka ye ɔ nwo kɛ, ‘Nyamenle se: Mebazoa ɛbɔfoɔ meamaa yealumua ɛ nyunlu na yeahɔziezie adenle ne yeamaa wɔ’ la.”
42007028	Na Gyisɛse hanle zɔle zolɛ kɛ, “Meka meahile bɛ, Dwɔn le kpole tɛla sonla biala mɔɔ bɛwo ye la; noko akee mɔɔ le ekyi kpalɛ wɔ Nyamenle Belemgbunlililɛ nu la le kpole tɛla ye.”
42007029	Menli mɔɔ dele ɛhye, nee adwuledievolɛma amuala lile fɛlɛko na bɛyele Nyamenle ayɛlɛ kɛ bɛdiele Dwɔn, bɛnlunle bɛ nwo na bɛmanle ɔzɔnenle bɛ a.
42007030	Noko Falasiima nee mɛla kilehilevolɛma ɛdeɛ, bɛkpole mɔɔ Nyamenle kpondɛ kɛ bɛyɛ la na bɛkpole kɛ bɛnrɛmaa Dwɔn ɛnrɛzɔne bɛ.
42007031	Gyisɛse zɔle ye edwɛkɛ ne azo zɛhae, “Duzu a menva adwuleso amra ye mendo nwo a? Kɛ bɛde la ɛne:
42007032	Bɛle kɛ ngakula mɔɔ ɛlɛdi nwɔhoa wɔ gua zo la. Bɛdede ye ekpunli ekpunli. Ekpunli ko tea nu se ko kɛ, ‘Yɛbɔle anyelielɛ edwɛne yɛmanle bɛ, na bɛanzi; yɛyele awolɛ, na bɛanlie zo.’
42007033	Dwɔn Sɔnevolɛ ne rale, ɔhyele ɛhɔne dahuu na ɔhyile nza la bɛse, ‘Ɔle ayɛne!’
42007034	Medame Sonla Ra noko mera, medi na meno a eza bɛse, ‘Nea ɛhye! Adidikpoku, nzanli nee adwuledievolɛma nee bɛdabɛ mɔɔ awie ɛmbu bɛ bie la agɔnwo!’
42007035	Noko, Nyamenle nrɛlɛbɛ ne amra ne mɔ nyɛleɛ maa bɛnwu kɛ ɔle nɔhalɛ.”
42007036	Falasiinli ko bie dole Gyisɛse ɛkponle. Gyisɛse hɔle na ɔdɛnlanle aze kɛ ɔdi debie.
42007037	Raalɛ bie wɔ sua ne azo mɔɔ bɔle ɛbɛla mgbane mgbane a. Ɔdele kɛ Gyisɛse wɔ Falasiinli ne sua nu la, ɔvale anatele mɔɔ wɔ toba mɔɔ bɛvale “alabaseta” bolɛ a bɛyɛle la anu la ko ɔhɔle ɛkɛ ne;
42007038	ɔhɔhotole Gyisɛse agyakɛ anu na ɔbɔle ɔ bo kɛ ɔsu yeava ɔ nye monle yeanrinzi ɔ gyakɛ nwiɔ ne anwo. Akee ɔvale ɔ ti enrinli ɔkyikyile, ɔvole ɔ gyakɛ anwo na ɔwolale anatele ne ɔguale nwo.
42007039	Mɔɔ Falasiinli ne mɔɔ yiale Gyisɛse la nwunle ɛhye la, ɔhanle ye ɔ ti akunlu kɛ, “Saa amgba nrenya ɛhye le Nyamenle kpɔmanvolɛ a, anrɛɛ ɔkɛnwu raalɛ holɛ ko mɔɔ ɛlɛfa ɔ sa aha ye la, na ɔkɛnwu ye ɛbɛla mgbane mgbane mɔɔ ɔbɔ la.”
42007040	Gyisɛse zele ye kɛ, “Saemɔn, melɛ edwɛkɛ meka meahile wɔ.” Saemɔn zele kɛ, “Kilehilevolɛ, ka kile me.”
42007041	Gyisɛse bɔle ɔ bo zɛhae: “Nrenya bie mɔɔ bɔ bosea la woale ɛkɛ, ɔlɛ kavolɛma nwiɔ. Ko tua ye etaku nna nna ɛya nnu, yɛɛ ko noko tua ye etaku nna nna abulanlu.
42007042	Kɛmɔ bɛannyia ye bɛandua la ati, ɔvale bɛ mu nwiɔ bɛ kakɛ ne ɔhyɛle bɛ. Na ɛnee ɛnea a, menli nwiɔ ɛhye, boni a kɛhulo nrenya ne edwɛkɛ kpalɛ a?”
42007043	Saemɔn buale kɛ, “Medie medi kɛ mɔɔ ɔvale ye kakɛ kpole ne ɔhyɛle ye la ɔ.” Gyisɛse zele ye kɛ, “Wɔbua ye bɔkɔɔ.”
42007044	Akee ɔhakyile ɔ nye wɔ raalɛ ne anwo ɛkɛ na ɔzele Saemɔn kɛ, “Wɔnwu raalɛ ɛhye? Membale wɔ sua nu ɛke la wɔammaa me nzule meanwowo me gyakɛ anwo, na yemɔ, yeva ɔ nye monle yewowo me gyakɛ anwo na yeva ɔ ti enrinli yekyikyi.
42007045	Wɔmɔ, wɔammiti me bie wɔanyɛ me akɔaba, na yemɔ, sumunli kɛ de la ɔtɛgyakyile me gyakɛ anwo ɛvolɛ.
42007046	Wɔanva ɔlivi nwole wɔanyɛ me ti zo, na yemɔ, yeva anatele yegua me gyakɛ anwo.
42007047	Ɛhye ati meka meahile wɔ kɛ, ɛhulolɛ kpole ne mɔɔ yehile la, kile kɛ bɛva ye ɛtane bebelebe ne bɛhyɛ ye. Mɔɔ bɛkɛva ekyi bɛkɛhyɛ ye la ɛhulolɛ le ekyi bie ala.”
42007048	Akee Gyisɛse zele raalɛ ne kɛ, “Bɛva wɔ ɛtane ne mɔ bɛhyɛ wɔ.”
42007049	Bɛdabɛ mɔɔ bɛdede ɛkponle ne anwo la bɔle ɔ bo kɛ bɛka ye bɛ ti anu kɛ, “Na nwane bɔbɔ a le ɛhye, mɔɔ ɔkola ɔfa ɛtane ɔkyɛ a?”
42007050	Na Gyisɛse zele raalɛ ne kɛ, “Kɔ anzonudwolɛ nu; wɔ diedi ɛlie wɔ ngoane.”
42008001	Nzinlii Gyisɛse hɔkpɔsale azua nee namunamu zo na ɔbɔle Edwɛkpa ne mɔɔ fane Nyamenle Belemgbunlililɛ ne nolo. Ɛdoavolɛma bulu nee nwiɔ ne nee ye hɔle.
42008002	Mraalɛ bie mɔɔ bɛdule sunsum ɛtane wɔ bɛ nwo, nee mɔɔ bɛyɛle bɛ anwonyane ayile la noko nee ye hɔle. Bɛmɛ a le Mɛle mɔɔ vi Magedala, mɔɔ ɔ nwo a bɛdule mbɔnsam nsuu ne la;
42008003	Twuza, mɔɔ le Hɛlɔdo suakunlu ɛkɛ ne abɔlɔba kpanyinli ne mɔɔ nea ye ninyɛne zo la aye ne mɔɔ bɛfɛlɛ ye Dwowana la, yɛɛ Susana nee mraalɛ dɔɔnwo bie mɔ. Mraalɛ ɛhye mɔ, bɛdabɛ bɛvale mɔɔ bɛlɛ ye la bɛboale Gyisɛse nee ye ɛdoavolɛma ne mɔ.
42008004	Menli dɔɔnwo vi azua azua ne mɔ azo rale Gyisɛse ɛkɛ ne, na mɔɔ menli ne mɔ yɛle dɔɔnwo kpalɛ la, Gyisɛse bule bɛ ɛrɛlɛ ɛhye:
42008005	“Nrenya bie hɔle kɛ ɔkagua ye ma. Mɔɔ ɔgua ma ne la, bie guale adenle nu, menli tietiale zolɛ, na nloma rasusole.
42008006	Bie guale awolɛ nu, na bɛfifile la, bɛnwosonle, ɔluakɛ azɛlɛ ne abo ɛnlɛ nzule.
42008007	Bie guale mbowule nu, na mbowule ne nyinle hedale bɛ nwo zo,
42008008	yɛɛ bie noko guale azɛlɛ kpalɛ zo, na bɛfifile bɛzole ma mɔnwo ɛya.” Gyisɛse dwulale ye edwɛkɛ ne kɛ, “Bɛdie, mɔɔ lɛ ɛnzonlɛ la ɛdie!”
42008009	Gyisɛse ɛdoavolɛma ne mɔ bizale ye ɛrɛlɛ ne abo,
42008010	na ɔbuale bɛ kɛ, “Bɛmɛ, Nyamenle ɛla ye belemgbunlililɛ ne anwo edwɛkɛ mɔɔ vea la ali wienyi ɛhile bɛ, na menli mɔɔ ɛha la bɛte ye wɔ mrɛlɛ nu, amaa bɛnea a bɛannwu ye, yɛɛ bɛtie a bɛande ɔ bo.
42008011	“Akee ɛrɛlɛ ne abo ɛne: Ma ne a le Nyamenle edwɛkɛ ne.
42008012	Mɔɔ guale adenle nu la gyi ɛkɛ ne maa bɛdabɛ mɔɔ bɛtie edwɛkɛ ne, na Abɔnsam baye edwɛkɛ ne wɔ bɛ ahonle nu, amaa bɛanlie bɛanli na bɛanyia ngoane la.
42008013	Ma ne mɔɔ guale awolɛ nu la a le bɛdabɛ mɔɔ bɛte edwɛkɛ ne a bɛfa fɛlɛko bɛdie noko ɔnwolowolo bɛ kpalɛ la. Bɛdie bɛdi wɔ mekɛ ekyi bie ala na kɛ sɔnea ba la ɛnee bɛkpo aze.
42008014	Ma ne mɔɔ guale mbowule nu la a le bɛdabɛ mɔɔ bɛtie edwɛkɛ ne, na bɛmaa ɛbɛlabɔlɛ nwo adwenleadwenle, anwonyia nee anyelielɛ fo keda edwɛkɛ ne azo la, ɛhye ati bɛ ma ɛnyɛ kpalɛ.
42008015	Ma ne mɔɔ guale azɛlɛ kpalɛ zo la a le bɛdabɛ mɔɔ saa bɛtie edwɛkɛ ne a bɛsɔ nu kpundii wɔ ahonle kpalɛ nu, na bɛfa abotane bɛyɛ tieyɛ bɛgyinla kpundii kɔkpula kɛ bɛkɛzo ma la.
42008016	“Sonla ɛnzɔ kɛnlaneɛ na ɔnva bondo ɔmbutu zolɛ, anzɛɛ ɔnva ɔnzie mgba bo; ɔfa ɔsie debie zo anwuma, amaa menli mɔɔ ba sua ne anu la anwu wienyi ne.
42008017	“Debie biala mɔɔ vea la bala ali wienyi; yɛɛ mɔɔ bɛheda zolɛ la anwo bala zolɛ.
42008018	“Zɔhane ati bɛdie ye boɛ, ɔboalekɛ mɔɔ lɛ bie la, ɔbanyia bie dɔɔnwo yeaboka nwolɛ, na mɔɔ ɛnlɛ bie la, ekyi ne bɔbɔ mɔɔ ɔdwenle kɛ ɔlɛ la, bɛbalie bɛavi ɔ sa nu.”
42008019	Gyisɛse ɔ nli nee ɔ mediema ne mɔ rale ɛleka mɔɔ ɔwɔ la, na kɛmɔ menli mɔɔ wɔ ɔ nwo ɛkɛ ne la zonle la ati, bɛangola bɛandwu ɔ nwo ɛkɛ ne.
42008020	Awie hanle hilele Gyisɛse kɛ, “Ɛ nli nee ɛ mediema ne mɔ gyi alie nwo lɔ, na bɛkulo kɛ bɛnwu wɔ.”
42008021	Gyisɛse zele bɛ kɛ, “Me nli nee me mediema a le bɛdabɛ mɔɔ bɛtie Nyamenle edwɛkɛ ne na bɛdi zolɛ la.”
42008022	Kenle ko Gyisɛse nee ye ɛdoavolɛma ne hɔvole ɛlɛne nu na ɔzele bɛ kɛ, “Bɛmaa yɛpɛ yɛhɔ tandane ne anzi lɔ.” Yemɔti bɛdule.
42008023	Mɔɔ bɛlɛkɔ la Gyisɛse lafele. Arɛlevilɛ nu ala ahumu kpole bie vale bɛ, na nzule bɔle ɔ bo kɛ ɔbu yeagua ɛlɛne ne anu. Ɛzulolɛ kpole hanle bɛdabɛ mɔɔ bɛwɔ ɛlɛne ne anu la.
42008024	Ɛdoavolɛma ne hɔdunwuele Gyisɛse na bɛzele kɛ, “Yɛmenle, Yɛmenle, yɛwie wu!” Gyisɛse dwazole na ɔdeanle ahumu ne nee azule ne mɔɔ ɛyɛ begyebegye la nu, na bɛguale diinyi, na maanle nu gyinlanle.
42008025	Akee ɔzele ye ɛdoavolɛma ne kɛ, “Bɛ diedi ne wɔ nienwu?” Na ɔyɛle bɛ azibɛnwo na bɛzulole, na bɛhanle bɛhilele bɛ nwo ngoko kɛ, “Duzu sonla a le ɛhye? Ɔtendɛ a anwoma nee azule bɔbɔ tie ye!”
42008026	Gyisɛse nee ye ɛdoavolɛma ne hɔdwule aze wɔ Gɛlasa maanle nu wɔ Galeli tandane ne anzi lɔ.
42008027	Gyisɛse dwule aze ala la, nrenya bie mɔɔ vi sua ne azo na sunsum ɛtane dɔɔnwo ɛva ye la yiale ye. Mekɛ dɔɔnwo mɔɔ ɛze la, nrenya ɛhye ɛngeda bie yɛɛ ɔmmo bie. Ɔnla sua nu, ye dabelɛ a le azie zo sɛka ne mɔ anu.
42008028	Mɔɔ ɔnwunle Gyisɛse la, ɔdeanle nu kpole bie, ɔradule ɔdɔle ɔ nyunlu na ɔhanle ye kpole kpalɛ kɛ, “Anwuma Anwuma Nyamenle Ara Gyisɛse, ɛ nee me lɛ bie ɔ? Mekpa wɔ kyɛlɛ, mmatea me!”
42008029	Ɔhanle ɛhye, ɔluakɛ ɛnee Gyisɛse ɛze sunsum ɛtane ne kɛ ɔvi ɔ nwo ɔdu. Mekɛ dɔɔnwo sunsum ɛtane zɛhae ɛvo nrenya ne ɛmaa bɛhye ye bɛdo sua nu, bɛgua ɔ sa nee ɔ gyakɛ nwɔnzɔnwɔnzɔ, noko sunsum ɛtane ne ɛmaa yebubu nwɔnzɔnwɔnzɔ ne na yeva ye yedɔ ɛbɔ nu wɔ fienemgbole ne anu.
42008030	Gyisɛse bizale ye kɛ, “Kɛ bɛfɛlɛ wɔ ɛ?” Nrenya ne buale kɛ, “Bɛfɛlɛ me ɛlɔne”, ɔluakɛ ɛnee sunsum ɛtane dɔɔnwo kpalɛ a gyi ɔ nwo a.
42008031	Sunsum ɛtane ne mɔ zɛlɛle Gyisɛse kɛ ɔmmagua bɛ azɛlɛ bo kuma kpole ne mɔɔ bɛfɛlɛ ye “abese” la anu.
42008032	Ɛnee agbolike kpolane bie bikye ɛleka mɔɔ bɛwɔ la, na bɛlɛdidi wɔ boka bie abati. Sunsum ɛtane ne mɔ bodole Gyisɛse kɛ ɔmaa bɛ adenle ɔmaa bɛhɔwolo agbolike ne mɔ, na Gyisɛse kponlenle zolɛ.
42008033	Sunsum ɛtane ne mɔ vile nrenya ne anwo na bɛhɔwolole agbolike ne mɔ, na agbolike ne mɔ pianle bɛ nwo vi boka ne abati radule guale tandane ne anu na bɛwule bɔkɔɔ.
42008034	Menli mɔɔ ka agbolike ne mɔ la nwunle mɔɔ zile la, bɛnriandile bɛhɔhanle ye wɔ sua ne azo bɛmanle ɔdwule menli mɔɔ wɔ namunamu ne mɔ mɔɔ zuozua ɛkɛ ne la amuala anzo nu.
42008035	Menli hɔle kɛ bɛkanlea mɔɔ ɛzi la. Bɛrale Gyisɛse anwo ɛkɛ ne la bɛnwunle nrenya ne mɔɔ bɛdule sunsum ɛtane ne mɔ wɔ ɔ nwo la kɛ ɔde Gyisɛse anwo ɛkɛ ne na ɔheda ɛdanlɛ, ye adwenle la ɛkɛ ne wienyi; na bɛzulole.
42008036	Bɛdabɛ mɔɔ bɛnwunle mɔɔ zile la hanle kɛ nrenya ne mɔɔ sunsum ɛtane ne wɔ ɔ nwo la zile dele kpɔkɛ la hilele menli ne.
42008037	Ɛzulolɛ kpole mɔɔ hanle Gɛlasa maanlema la manle bɛzele Gyisɛse kɛ ɔvi bɛ maanle ne anu ɔhɔ. Yemɔti Gyisɛse vole ɛlɛne nu kɛ ɔkɔ.
42008038	Nrenya ne mɔɔ mbɔnsam ne mɔ vi ɔ nwo dule la bodole Gyisɛse kɛ, “Maa me nee wɔ ɛhɔ.” Gyisɛse amkponle zolɛ na ɔzele ye kɛ,
42008039	“Sia kɔ sua nu na kɔha mɔɔ Nyamenle ɛyɛ ɛmaa wɔ la.” Nrenya ne ziale hɔle na ɔhɔhanle mɔɔ Gyisɛse ɛyɛ ɛmaa ye la amuala wɔ sua bɔdenle ne azo amuala.
42008040	Gyisɛse ziale ɔ nzi pɛle rale azule nzi nehae la, menli ne rayiale ye, ɔluakɛ ɛnee bɛ muala bɛlɛkendɛ ye.
42008041	Nrenya bie mɔɔ bɛfɛlɛ ye Gyeeyaelɛse la rale ɛkɛ ne. Nrenya ɛhye le sua ne azo nyianu sua ne neavolɛ. Ɔdule ɔdɔle Gyisɛse agyakɛ anu na ɔbodole ye kɛ ɔmaa bɛhɔ ye sua nu,
42008042	ɔluakɛ ɔ ra raalɛ kokye mɔɔ ɛli ɛvolɛ bulu nee nwiɔ la ɛlɛdie ewule awu. Gyisɛse nee nrenya ne bɛlɛkɔ la, menli dɔɔnwo doale ye na bɛhyelele ɔ nwo zo kpalɛ.
42008043	Raalɛ bie wɔ ɛlɔne ne anu mɔɔ mogya ɛdudu ye toonwo ɛvolɛ bulu nee nwiɔ, yezɛkye ye ezukoa muala wɔ ninsinlima asa anu, noko awie biala angola ye ayile yɛ a.
42008044	Ɔbɔle mɔdenle ɔralile Gyisɛse anzi na ɔvale ɔ sa ɔhanle ye tɛladeɛ ne anloa, na ɛkɛ ne ala mogya ne pɛle.
42008045	Na Gyisɛse bizale kɛ, “Nwane a ɛva ɔ sa ɛha me la?” Awie biala zale, na Pita zele kɛ, “Yɛmenle, ɛgyi menli avinli yɛɛ bɛhyele zo kpalɛ!”
42008046	Na Gyisɛse zele kɛ, “Awie ɛva ɔ sa ɛha me, ɔluakɛ mede ye me nu kɛ tumi vi me nuhua ɛhɔ.”
42008047	Raalɛ ne nwunle kɛ ɔfea ɔ nwo a ɔnyɛ boɛ, yemɔti ɔvale anwowozolɛ ɔradule ɔdɔle Gyisɛse agyakɛ anu, ɔkpale ye edwɛkɛ nwo ɛdanlɛ wienyi wɔ menli ɛwolaa ne anyunlu na ɔhanle deɛ mɔɔ yemɔti ɔvale ɔ sa ɔhanle ye, nee ɔ nwo mɔɔ ɛza ɛkɛ ne ala la noko.
42008048	Gyisɛse zele ye kɛ, “Me ra raalɛ, wɔ diedi ɛlie wɔ ngoane; kɔ anzonudwolɛ nu.”
42008049	Gyisɛse anloa wɔ ɛhye azo la, nrenya bie vi nyianu sua ne neavolɛ ne sua nu razele Gyeeyaelɛse kɛ, “Ɛ ra raalɛ ne ɛwu, yemɔti mmagyegye kilehilevolɛ ne.”
42008050	Gyisɛse dele edwɛkɛ ne na ɔzele Gyeeyaelɛse kɛ, “Mmasulo, wɔmɔ die di ala na ɔbade kpɔkɛ.”
42008051	Mɔɔ Gyisɛse dwule sua nu ɛkɛ ne la, yeamaa awie biala adenle yeamaa yeanwolo ɛkɛ ne kɛ Pita, Dwɔn nee Gyemise, yɛɛ kakula ne ɔ ze nee ɔ nli ala.
42008052	Ɛnee awie biala mɔɔ wɔ sua nu ɛkɛ ne la ɛlɛsu aye awolɛ wɔ kakula ne mɔɔ ɛwu la ati. Na Gyisɛse zele bɛ kɛ, “Bɛmmasu na kakula ne ɛtɛwule; ɔlɛdafe ala!”
42008053	Bɛ muala bɛzelele ye, ɔboalekɛ bɛze kɛ kakula ne ɛwu.
42008054	Na Gyisɛse zɔle kakula ne asa na ɔzele kɛ, “Kakula raalɛ, dwazo!”
42008055	Ɛkɛ ne ala ɛnwomenle ziale rale kakula ne nu bieko na ɔdwazole. Gyisɛse manle bɛmanle ye debie ɔlile.
42008056	Na ɔyɛle kakula ne awovolɛ ne azibɛnwo. Na ɔduale bɛ kɛ mɔɔ ɛzi la, bɛmmabɔ zolɛ bɛkile awie biala.
42009001	Mekɛ guale nu ekyii la, Gyisɛse vɛlɛle ɛdoavolɛma bulu nee nwiɔ ne na ɔmanle bɛ tumi kɛ bɛva bɛdu sunsum ɛtane ne mɔ na bɛyɛ ewule ngakyile ayile.
42009002	Akee ɔzoanle bɛ kɛ bɛhɔbɔ Nyamenle Belemgbunlililɛ ne nolo na bɛyɛ wuleravolɛma ayile;
42009003	na ɔzele bɛ kɛ, “Wɔ bɛ adendulɛ ne anu bɛmmafa debie biala mɔɔ le kɛ kpɔma anzɛɛ kodoku, aleɛ anzɛɛ ezukoa, yɛɛ bɛmmafa tɛladeɛ bieko bɛboka mɔɔ bɛwula la anwo.
42009004	Awuke biala mɔɔ bɛkɛlie bɛ nu la, bɛdɛnla ɛkɛ ne kɔkpula mekɛ mɔɔ bɛkɛvi sua ne azo la,
42009005	na ɛleka biala mɔɔ menli ne anlie bɛ la, bɛvi sua ne azo bɛhɔ na bɛkpokpo bɛ gyakɛ abo anwea ne bɛgua zolɛ bɛmaa ɔyɛ daselɛ ɔtia bɛ.”
42009006	Ɛdoavolɛma ne hɔle na bɛhɔkpɔsɛkpɔsale namunamu ne mɔ amuala azo, bɛbɔle Edwɛkpa ne nolo na bɛyɛle menli ayile.
42009007	Hɛlɔdo mɔɔ ɛnee le Galeli maanzinli zo neavolɛ la dele mɔɔ ɛlɛkɔ zolɛ la amuala, na ye adwenle zɛkyele. Ɔluakɛ ɛnee bie mɔ ɛlɛka kɛ, Dwɔn Sɔnevolɛ ne ɛzia ɛra ngoane nu.
42009008	Bie mɔ noko se Yilaegya ɛye ɔ nwo ɛhile, yɛɛ bie mɔ eza se mɔmoane Nyamenle kpɔmanvolɛma ne mɔ anu ko a ɛra ngoane nu bieko la.
42009009	Hɛlɔdo zele kɛ, “Memanle bɛpɛle Dwɔn ati, na nwane noko a le ɛhye mɔɔ bɛlɛka ye edwɛkɛ la?” Na ɔbɔle mɔdenle kɛ ɔkɛnwu Gyisɛse.
42009010	Ɛdoavolɛma ne ziale rale rahanle mɔɔ bɛyɛle la amuala bɛhilele Gyisɛse. Na ɔvale bɛ ɔ nee bɛ hɔle sua bie mɔɔ bɛfɛlɛ ye Bɛteseeyeda la azo.
42009011	Mɔɔ menli ne mɔ dele la, bɛdoale ye wɔ lɔ. Na ɔliele bɛ, ɔhanle Nyamenle Belemgbunlililɛ ne anwo edwɛkɛ ɔhilele bɛ, na ɔyɛle bɛdabɛ mɔɔ bɛnde kpɔkɛ la ayile.
42009012	Mɔɔ sɛnzɛne ne ɛlɛkɔ ahɔdɔ la, ɛdoavolɛma bulu nee nwiɔ ne rahanle hilele Gyisɛse kɛ, “Maa menli ye adenle maa bɛhɔ namunamu ne mɔ mɔɔ bikye ɛke la azo kɛ bɛkɛnyia dabelɛ nee aleɛ, ɔluakɛ kpɔkɛ ye anu ɛhwee ɛnle ɛke.”
42009013	Gyisɛse buale bɛ kɛ, “Bɛdabɛ bɛmaa bɛ debie bɛli.” Bɛbuale ye kɛ, “Yɛlɛ kpanwo ahunguma nnu nee fɛlɛ nwiɔ ala. Ɛkpondɛ kɛ yɛkɔtɔ aleɛ yɛmaa menli ɛwolaa ɛhye ɔ?”
42009014	Menli ne, saa ɛye ngakula nee mraalɛ nu a bɛkɛyɛ apenle nnu. Gyisɛse zele bɛ kɛ, “Bɛmaa menli ne ɛdɛnlɛdɛnla aze ekpunli ekpunli, ekpunli ko biala anu amra ɛyɛ abulanlu.”
42009015	Ɛdoavolɛma ne yɛle ye zɔhane na bɛmanle bɛ muala bɛdɛnlanle aze.
42009016	Gyisɛse vale kpanwo nnu ne nee fɛlɛ nwiɔ ne, ɔnleanle anwuma, ɔyɛle Nyamenle mo, ɔbubule nuhua, ɔvale ɔmanle ye ɛdoavolɛma ne kɛ bɛhyɛ bɛmaa menli ne mɔ.
42009017	Bɛ muala bɛlile debie bɛ ko yile, na bɛsesale ɔ bo zo ne ahɛndɛne bulu nee nwiɔ.
42009018	Kenle ko bie mɔɔ ɛnee Gyisɛse angome a ɛlɛyɛ nzɛlɛlɛ la, ye ɛdoavolɛma ne rale ɔ nwo ɛkɛ ne, na ɔbizale bɛ kɛ, “Menli se mame a le nwane?”
42009019	Bɛbuale ye kɛ, “Bie mɔ se wɔmɔ a le Dwɔn Sɔnevolɛ ne, bie mɔ noko se wɔmɔ a le Yilaegya, yɛɛ bie mɔ se mɔmoane Nyamenle kpɔmanvolɛma ne mɔ anu ko a ɛzia ɛra ngoane nu a.”
42009020	Na ɔbizale bɛ kɛ, “Na bɛdabɛ noko ɛ? Bɛse mame a le nwane?” Pita buale kɛ, “Wɔmɔ a ɛle Nyamenle Mɛzaya ne!”
42009021	Na Gyisɛse duale bɛ kɛ bɛmmaka ɛhye bɛkile awie biala.
42009022	Akee Gyisɛse zele bɛ kɛ, “Medame Sonla Ra, ɔwɔ kɛ menwu amaneɛ somaa na mgbanyima ne, sɛlɛvolɛ mgbanyinli ne, yɛɛ mɛla kilehilevolɛma ne mɔ kpo me. Bɛbahu me, na ye kenle nsa ne anzi Nyamenle badwazo me ara ngoane nu.”
42009023	Na ɔhanle ɔhilele bɛ muala kɛ, “Saa awie kpondɛ kɛ ɔ nee me dua a, ɛnee ɔkpo ɔ nwo, ɔva ye (amaneɛnwunlɛ) meanubaka ne ɔdo ɔ kɔme zo kenle biala, na ɔdoa me.
42009024	Ɔluakɛ awie biala mɔɔ pele ye ngoane nwo la minli ye, na awie biala mɔɔ kɛminli ye ngoane wɔ me ti la kɛlie ye ɛkɛla ngoane.
42009025	Saa sonla nyia ewiade ninyɛne muala na ɔminli ɔdaye mumua ne ɔ nwo anzɛɛ bɛko bɛfa ye a, ɛnee duzu nvasoɛ a ɔnyia ye a? Ɔnnyia ɛhwee!
42009026	Awie biala mɔɔ me nwo nee me ngilehilelɛ ne kɛyɛ ye nyiane wɔ ɛtane ewiade ye anu la, ɔdaye noko ɔ nwo bayɛ medame Sonla Ra nyiane wɔ mekɛ mɔɔ menwɔra anyunlunyia nee Selɛ ne nee Anwuma soanvolɛma nwuanzanwuanza ne anyunlunyia nu la.
42009027	Bɛhakye ɛhye! Bie mɔ wɔ ɛke mɔɔ bɛnrɛwu kɔkpula kɛ bɛkɛnwu kɛ Nyamenle belemgbunlililɛ ne ɛra la.”
42009028	Ɔhanle ɛhye mɔ ɔwiele na ye kenle mɔtwɛ ne anzi, Gyisɛse vale Pita, Dwɔn, yɛɛ Gyemise na ɔ nee bɛ hɔle boka bie azo kɛ ɔkazɛlɛ.
42009029	Mɔɔ ɔwɔ zo ɔlɛsɛlɛ la, ɔ nyunlu hakyile, na ye tɛladeɛ ne mɔɔ ɔwula la yɛle fufule nwohyee mɔɔ wowɔ ɛnyelɛ zo a.
42009030	Na nea, menli nwiɔ nee ye dendɛle, bɛmɛ a le Mosisi nee Yilaegya.
42009031	Bɛyele bɛ nwo bɛhilele wɔ anwuma anyunlunyia nu, na bɛ nee Gyisɛse hanle Nyamenle ngyehyɛlɛ ne mɔɔ fane Gyisɛse ewule mɔɔ ɔbawu Gyɛlusalɛm la anwo edwɛkɛ.
42009032	Mekɛ ne anu ɛnee Pita nee bɛdabɛ mɔɔ bɛwɔ ɔ nwo ɛkɛ ne la ɛlafe. Bɛdunwuele la bɛnwunle Gyisɛse anyunlunyia ne nee menli nwiɔ ne mɔɔ nee ye gyi ɛkɛ ne la.
42009033	Mɔɔ menli nwiɔ ne kpondɛ avi Gyisɛse anwo ɛkɛ ne ahɔ la, Pita zele Gyisɛse kɛ, “Yɛmenle, ɔle kpalɛ kɛ yɛwɔ ɛke a. Maa yɛbɔ nzeseɛ nsa, wɔ ɛdeɛ ko, Mosisi ɛdeɛ ko yɛɛ Yilaegya ɛdeɛ ko.” (Ɛnee Pita ɛnze edwɛkɛ mɔɔ ɔdaye mumua ne ɔlɛka la.)
42009034	Mɔɔ Pita anloa wɔ zolɛ ɔlɛtendɛ la, amungu rahedale bɛ nwo zo, na ɛzulolɛ hanle bɛ.
42009035	Ɛnelɛ bie vi amungu ne anu zele kɛ, “Me Ra mɔɔ mekpa nu meye ye la ɛne, bɛdie ye!”
42009036	Ɛnelɛ ne dendɛle wiele la, ɔhale Gyisɛse angome. Ɛdoavolɛma ne hanle bɛ nloa dole nu, na bɛanga mɔɔ bɛnwunle ye la anwo bie bɛangile awie biala wɔ mekɛ ne anu.
42009037	Aleɛ hyenle la Gyisɛse nee ɛdoavolɛma nsa ne vi boka ne azo tolole rale, na menli dɔɔnwo kpalɛ rayiale ye.
42009038	Nrenya bie vi menli ne anu deanle nu kɛ, “Kilehilevolɛ, mesɛlɛ wɔ, nea me ra nrenya ye maa me, me ra ala ɛne.
42009039	Sunsum ɛtane bie bawolo ye maa ɔteɛdea nu, ɔpɛ ɔfi, na ɔ nloa wu awubue, yɛɛ kɛ ɔgyi ɔ nwo ɔbodɛboda ye ala ɛne. Ɔngyakyi ye fee zɛhae.
42009040	Membodole wɔ ɛdoavolɛma ne mɔ kɛ bɛdu ye wɔ ɔ nwo bɛmaa me, noko bɛangola.”
42009041	Gyisɛse buale kɛ, “Bɛmɛ mɔɔ bɛnlɛ diedi na ɛvonlɛ ala a bɛfo a! Me nee bɛ ɛdɛnla ɔhɔkpula kenlenzu? Menyia bɛ nwo abotane ɔhɔkpula kenlenzu?” Na ɔzele nrenya ne kɛ, “Fa ɛ ra ne bɛla ɛke.”
42009042	Mɔɔ kakula ne ɛlɛba la, sunsum ɛtane ne manle ɔpɛle ɔfinle na ye mgbutike ne rale. Gyisɛse deanle sunsum ɛtane ne nu, ɔdule ye, ɔyɛle kakula ne ayile, na ɔvale ye ɔmanle ɔ ze.
42009043	Na Nyamenle tumi kpole ne yɛle menli dɔɔnwo ne amuala azibɛnwo. Mɔɔ ɛnee menli ne anye ɛha Gyisɛse anwo wɔ ye nwanwane ninyɛne mɔɔ ɔlɛyɛ la anwo la, ɔzele ye ɛdoavolɛma ne kɛ,
42009044	“Bɛmaa ɛhye ɛhɔ bɛ nzo nu! Bɛbaye medame Sonla Ra bɛawula menli sa nu.”
42009045	Na ɛdoavolɛma ne ande ɛhye abo. Bɛvale bɛveale bɛ, yemɔti bɛande ɔ bo, eza bɛzulole kɛ bɛkɛbiza ye mɔɔ ɔhanle la anwo bie.
42009046	Kpolerazulɛ radɔle ɛdoavolɛma ne avinli kɛ bɛkpondɛ kɛ bɛnwu bɛ nuhua ko mɔɔ le sonlakpole kpalɛ a.
42009047	Gyisɛse nwunle mɔɔ bɛlɛdwenledwenle nwolɛ la, yemɔti ɔzɔle kakula ko ɔziele ɔ nwo ɛkɛ ne,
42009048	na ɔzele bɛ kɛ, “Awie biala mɔɔ kɛlie kakula ɛhye wɔ me duma nu la, ɛlie medame; yɛɛ awie biala mɔɔ kɛlie me la, ɛlie ahenle mɔɔ zoanle me la noko. Ɔluakɛ mɔɔ le bɛ nuhua ekyi la a le sonlakpole kpalɛ wɔ bɛ avinli a.”
42009049	Ɛdoavolɛma ne ko mɔɔ bɛfɛlɛ ye Dwɔn la hanle hilele Gyisɛse kɛ, “Yɛmenle, yɛnwunle nrenya bie kɛ ɔlɛ wɔ duma ɔlɛtu mbɔnsam na yɛduale ye, ɔluakɛ ɔmboka yɛ nwo.”
42009050	Gyisɛse zele ye nee ɛdoavolɛma ne amuala kɛ, “Bɛmmatua ye, ɔluakɛ sonla mɔɔ ɛngyi bɛ la wɔ bɛ afoa.”
42009051	Mɔɔ ɛnee mekɛ asɛɛ ɛdwu kɛ Nyamenle fa Gyisɛse kɔ anwuma la, Gyisɛse zile ye ahonle kɛ akee ɔkɔ Gyɛlusalɛm.
42009052	Yemɔti ɔzoanle menli ɔmanle bɛlumuale ɔ nyunlu wɔ Samɛlea sua bie azo kɛ bɛhɔziezie ɛkɛ ne bɛmaa ye.
42009053	Na menli ne anlie ye, ɔluakɛ ɛnee yela ali wienyi kɛ ɔkɔ Gyɛlusalɛm.
42009054	Mɔɔ ye ɛdoavolɛma, Gyemise nee Dwɔn, nwunle ɛhye la bɛzele kɛ, “Awulae, ɛkulo kɛ yɛka yɛmaa senle vi anwuma bayela bɛ ɔ?”
42009055	Gyisɛse hakyile ɔ nwo na ɔhwile bɛ nyunlu [na ɔzele bɛ kɛ, “Bɛnze sunsum holɛ ko mɔɔ bɛle ye ɛdeɛ la, ɔluakɛ Medame Sonla Ra, meamba kɛ mebazɛkye menli ngoane, membale kɛ mebalie bɛ ngoane.”]
42009056	Na Gyisɛse nee ye ɛdoavolɛma ne hɔle sua fofolɛ zo.
42009057	Mɔɔ bɛlua adenle zo bɛlɛkɔ la, nrenya bie zele Gyisɛse kɛ, “Ɛleka biala mɔɔ ɛkɔ la me nee wɔ bahɔ.”
42009058	Gyisɛse zele ye kɛ, “Ɛzonlɛ lɛ bɛ mbɔne, yɛɛ nloma lɛ bɛ sane, na mame Sonla Ra, menlɛ ɛleka mɔɔ meto me ti a.”
42009059	Ɔzele awie ko noko kɛ, “Bɛla maa yɛhɔ.” Na sonla zɔhane zele ye kɛ, “Yɛmenle, maa menlumua mengɔnzie egya kolaa na meara.”
42009060	Gyisɛse buale ye kɛ, “Gyakyi menli mɔɔ ɛnde Nyamenle Edwɛkɛ ne abo la ati, bɛle kɛ avunli la maa bɛzie bɛ avunli. Wɔmɔ kɔ na kɔbɔ Nyamenle Belemgbunlililɛ ne nolo.”
42009061	Awie ko noko hanle hilele Gyisɛse kɛ, “Yɛmenle, mekulo kɛ me nee wɔ kɔ; noko maa menlumua mengɔngɛla me sua nu amra.”
42009062	Gyisɛse zele ye kɛ, “Awie biala mɔɔ kɛzɔ koanlɛ nu wɔ ye ɛya nu na ɔkɛtoto ɔ nye ɔ nzi la ɛnfɛta Nyamenle Belemgbunlililɛ ne.”
42010001	Nzinlii Awulae yele menli abulasuu nee nwiɔ noko na ɔzoanle bɛ nwiɔ nwiɔ ɔmanle bɛlumuale bɛhɔle sua biala azo nee ɛleka biala mɔɔ ɔdaye ɔbahɔ la.
42010002	Ɔzele bɛ kɛ, “Bɛyɔba ne ɛra dɔɔnwo, na gyimayɛvoma mɔɔ bu la le ekyi. Zɔhane ati bɛzɛlɛ kɛ egyinli menle ne kɛnyia gyimayɛvoma dɔɔnwo kɛmaa bɛkɛhɔbu bɛyɔba ne.
42010003	Bɛhɔ! Melɛsoa bɛ kɛ mboane mralɛ wɔ menli mɔɔ le kɛ bedi la avinli.
42010004	Bɛmmafa kodoku, yɛɛ bɛmmafa mgbɔlaboa; bɛmmagyinla bɛbiza awie biala ahye wɔ adenle nu.
42010005	Awuke biala mɔɔ bɛkɛwolo nu la, bɛlumua bɛze kɛ, ‘Nyamenle anzonudwolɛ ɛha awuke ye anu amra.’
42010006	Saa awie mɔɔ kpondɛ anzonudwolɛ la bie wɔ awuke ne anu a bɛ anzonudwolɛ ne nee ye badɛnla. Na saa bie ɛnle ɛkɛ ne a bɛ anzonudwolɛ ne bazia ara bɛ nwo.
42010007	Bɛmmadi tutɛnla. Bɛdɛnla awuke mɔɔ bɛkɛwolo nu na bɛkɛlie bɛ la anu ala, yɛɛ mɔɔ awuke ne anu amra kɛnyia ye kɛmaa bɛ la, bɛli na bɛnlo, ɔboalekɛ ɔwɔ kɛ gyimayɛvo biala nyia ye gyima nwo ahatualɛ.
42010008	Sua biala mɔɔ bɛkɛhɔ zo na bɛkɛlie bɛ la, debie biala mɔɔ menli ne kɛva kɛmaa bɛ la bɛli,
42010009	bɛyɛ wuleravolɛma mɔɔ wɔ sua ne azo la ayile, na bɛze menli mɔɔ wɔ ɛkɛ ne la kɛ, ‘Nyamenle Belemgbunlililɛ ne ɛbikye bɛ.’
42010010	Sua biala noko mɔɔ bɛkɛhɔ zo na bɛanlie bɛ la, bɛhɔ ye awɔdenle ne mɔ azo na bɛha kɛ,
42010011	‘Munzule ɛha bɛ; bɛ sua ye azo anwea bɔbɔ mɔɔ wɔ yɛ gyakɛ abo la yɛkpokpo yɛagua bɛ ti zo; noko bɛhakye kɛ Nyamenle Belemgbunlililɛ ne ɛbikye bɛ.’
42010012	Na meka meahile bɛ: Ndɛnebualɛ Kenle ne Nyamenle baze Sodɔmma amumuyɛ anwunvɔne dɔɔnwo adɛla sua zɔhane azo amra.
42010013	“Munzule ɛha bɛdabɛ mɔɔ bɛwɔ Koleezen la! Munzule ɛha bɛdabɛ mɔɔ bɛwɔ Bɛteseeyeda la! Ɔluakɛ nwanwane ninyɛne mgbole mɔɔ bɛyɛle wɔ bɛ azua ne mɔ azo la saa bɛyɛle bie wɔ Taya nee Saedɛn a, anrɛɛ menli ne dɛnlanle aze, hedale ɛrele na bɛbɔle nzonle bɛhilele kɛ bɛnlu bɛ nwo wɔ bɛ ɛtane nwo.
42010014	Yemɔti Ndɛnebualɛ Kenle ne Nyamenle baze Tayama nee Saedɛnema anwunvɔne dɔɔnwo adɛla bɛ.
42010015	Na bɛmɛ Kapɛnayɛmma! Bɛkpondɛ kɛ bɛmaa bɛ zo anwuma ɔ? Kyɛkyɛ, bɛbavuandi bɛ bɛagua Ɛbolɔ senle nu.”
42010016	Gyisɛse zele ye ɛdoavolɛma ne kɛ, “Sonla mɔɔ kɛdie bɛ la ɛdie me; sonla mɔɔ andie bɛ la andie me, yɛɛ mɔɔ andie me la andie ahenle mɔɔ zoanle me la.”
42010017	Abulasuu nee nwiɔ ne vale fɛlɛkolilɛ ziale rahanle hilele Gyisɛse kɛ, “Awulae, saa yɛbɔ wɔ duma yɛtendɛ yɛkile sunsum ɛtane ne mɔ bɔbɔ a bɛbɛlɛ bɛ nwo aze bɛtie yɛ!”
42010018	Gyisɛse buale bɛ kɛ, “Menwunle kɛ Seetan vi anwuma kɛ ɛsɛlɛmanye la ɛrade aze.
42010019	Na bɛdie! Memaa bɛ tumi wɔ Kpɔvolɛ ne anwo zo. Eza memaa bɛ tumi kɛ bɛtietia nwɔlɛ nee nyamenleakɛlɛ nwo zo na debie biala ɛnrɛyɛ bɛ.
42010020	Noko bɛmmadi fɛlɛko kɛ sunsum ɛtane ne mɔ tie bɛ a; bɛli fɛlɛko kɛ bɛhɛlɛ bɛ aluma wɔ anwuma.”
42010021	Mekɛ ne anu Sunsum Nwuanzanwuanza ne manle fɛlɛko yile Gyisɛse ahonle nu tɛkɛɛ na ɔhanle kɛ, “Egya, anwuma nee aze Awulae, meyɛ wɔ mo kɛ ninyɛne ɛhye mɔ mɔɔ wɔva wɔvea nrɛlɛbɛvolɛma nee nwomama la wɔye wɔhile menli mɔɔ ɛnze nwolɛ bie la. Ɛhɛe, Egya, ɛnee kɛ ɛkpondɛ kɛ ɔba ye la ɛne.
42010022	“Egya ɛva ninyɛne kɔsɔɔti ɛwula me sa nu. Awie biala ɛnze Ralɛ ne sonla holɛ kɛ Selɛ ne ala, yɛɛ awie biala ɛnze Selɛ ne sonla holɛ kɛ Ralɛ ne nee bɛdabɛ mɔɔ Ralɛ ne kulo kɛ ɔye ye ɔkile bɛ la ala.”
42010023	Akee Gyisɛse hakyile ɔ nwo wɔ ye ɛdoavolɛma ne anwo na ɔhanle ye ahane ɔhilele bɛ kɛ, “Bɛ nwo ɛyɛ moavolɛ kɛ bɛmɛ bɛnwu ninyɛne mɔɔ bɛnwu bɛ kɛkala la!
42010024	Meka meahile bɛ kɛ Nyamenle kpɔmanvolɛma nee arelemgbunli dɔɔnwo hulole kɛ anrɛɛ bɛkɛnwu mɔɔ bɛmɛ bɛnwu ye la, noko bɛannwu ye, anzɛɛ bɛkɛde mɔɔ bɛde la, noko bɛande.”
42010025	Mɛla kilehilevolɛ bie rale kɛ ɔbazɔ Gyisɛse yeanlea, na ɔbizale ye kɛ, “Kilehilevolɛ, duzu a menyɛ na meanyia ngoane mɔɔ ɛnlɛ awieleɛ a?”
42010026	Gyisɛse buale kɛ, “Duzu a bɛhɛlɛ ye wɔ mɛla ne anu a? Kɛ ɛsi ɛkile ɔ bo ɛ?”
42010027	Nrenya ne buale kɛ “Mɛla ne se, ‘Fa wɔ ahonle muala, wɔ ɛkɛla muala, wɔ anwosesebɛ muala, yɛɛ wɔ adwenle muala kulo Awulae wɔ Nyamenle ne’; na akee ‘Kulo ɛ gɔnwo kɛ ɛdawɔ ɛ nwo.’ ”
42010028	Gyisɛse zele ye kɛ, “Wɔbua ye boɛ; yɛ ye zɔhane ala na ɛkɛnyia ngoane mɔɔ ɛnlɛ awieleɛ.”
42010029	Na kɛmɔ mɛla kilehilevolɛ ne kpondɛ kɛ ɔbua ɔ nwo benle la ati, ɔbizale Gyisɛse kɛ, “Na me gɔnwo a le nwane?”
42010030	Gyisɛse buale ye kɛ, “Nrenya bie vi Gyɛlusalɛm ɛlɛtolo ahɔ Gyɛleko na ɔhɔdɔle nwule avinli. Bɛkpokpole ye, na bɛbole ye bɛmanle asɛɛ ɔwule bɔkɔɔ, na bɛgyakyile ye ɛkɛ ne bɛhɔle.
42010031	Na ɔrale kɛ sɛlɛvolɛ bie vale adenle ne azo, na mɔɔ ɔnwunle ye la, ɔbule ahane ɔhɔle.
42010032	Zɔhane ala yɛɛ nrenya bie mɔɔ vi Livae abusua ne anu la ɔdaye ɔvale adenle ne azo a, na ɔhɔvindele nrenya ne mɔɔ bɛbodɛboda ye la anwo zo. Ɔdaye noko ɔdole ɔ nye ɔnleanle ye na ɔbule foa ko ɔhɔle.
42010033	Akee Samɛleanli bie ɔdaye ɔvale adenle ne azo na ɔradole ye. Mɔɔ ɔnwunle ye la, alɔbɔlɛ hunle ye.
42010034	Ɔhɔle ɔ nwo ɛkɛ ne, ɔvale nwanye ɔnrinzinle ye nganlɛ ne mɔ anyunlu, ɔtotole nwole nu na ɔkyekyele; akee ɔvale ye ɔdɛnlanle ɔdaye ye ɛkpɔnwɔ ne azo na ɔ nee ye hɔle nyɛvolɛ sua bie anu na ɔnleanle ye gyɛlɛɛnye.
42010035	Aleɛ hyenle la ɔyele dwɛtɛ fufule nwiɔ ɔmanle nyɛvolɛ sua menle ne na ɔzele ye kɛ, ‘Nea ye gyɛlɛɛnye maa me, na kakɛ biala mɔɔ ɛkɛbɔ ye wɔ dwɛtɛ ɛhye anzi la, saa mesia meba a, mebadua meamaa wɔ.’ ” nwunle ye la... (10.33) [AV-95c]
42010036	Akee Gyisɛse dwulale ye edwɛkɛ ne kɛ, “Ɛnee menli nsa ye, ɛdawɔ ɛnea a bɛ nuhua boni a yɛle agɔnwolɛ manle nrenya ne mɔɔ dɔle nwule avinli la?”
42010037	Mɛla kilehilevolɛ ne buale kɛ, “Sonla ne mɔɔ hilele ahunlunyele manle ye la ɔ.” Gyisɛse zele kɛ, “Ɛdawɔ noko kɔ na kɔyɛ zɔhane ala.”
42010038	Gyisɛse nee ye ɛdoavolɛma ne tu adenle la, bɛrale namule bie azo, na raalɛ bie mɔɔ bɛfɛlɛ ye Maata la liele ye hɔle ye sua nu.
42010039	Maata lɛ ɔ diema raalɛ ko, bɛfɛlɛ ye Mɛle. Mɛle dɛnlanle Awulae agyakɛ abo ɛkɛ ne na ɔdiele ye ngilehilelɛ ne.
42010040	Gyima ne mɔɔ ɛnee Maata angome gyi nwo la somaa ti, ɔmanle ye adwenle bɔle nu. Yemɔti ɔhɔle Gyisɛse anwo ɛkɛ ne na ɔhanle ɔhilele ye kɛ, “Awulae, wɔnwu kɛ me diema raalɛ ye ɛgyakyi gyima ye ɛkpolo me ngome la? Ka kile ye maa ɔrazɔ me nu.”
42010041	Awulae buale ye kɛ, “Maata, Maata! Ninyɛne dɔɔnwo gyegye wɔ sɛkye wɔ adwenle.
42010042	Debie ko ala a hyia a, na Mɛle ɛkpa nu ɛva mɔɔ le kpalɛ la, na bɛnrɛlie ye ɔ sa nu ɛlɛ.”
42011001	Kenle ko Gyisɛse hɔle ɛleka bie kɛ ɔkayɛ nzɛlɛlɛ. Ɔwiele la, ye ɛdoavolɛma ne anu ko hanle hilele ye kɛ, “Awulae, kile yɛ kɛ bɛsi bɛyɛ nzɛlɛlɛ la, kɛmɔ Dwɔn hilele ye ɛdoavolɛma ne mɔ la.”
42011002	Gyisɛse zele bɛ kɛ, “Saa bɛyɛ nzɛlɛlɛ a bɛha ɛhye: ‘Egya, Wɔ duma ne anwo ɛde; wɔ belemgbunlililɛ ɛrɛla.
42011003	Maa yɛ kenle biala yɛ dahuu aleɛ.
42011004	Na fa yɛ ɛtane ne mɔ kyɛ yɛ, ɔluakɛ awie mɔɔ fo yɛ la, yɛfa yɛkyɛ ye. Na mmamaa yɛkɔ sɔnea nu.’ ”
42011005	Na Gyisɛse zele ye ɛdoavolɛma ne kɛ, “Saa bɛ nuhua bie lɛ ɔ gɔnwo na ɔkɔ ɔ nwo ɛkɛ ne alevinli mu nwiɔ avinli ɔkɔse ye kɛ, ‘Agɔnwolɛ, fɛne me kpanwo ahunguma nsa,
42011006	ɔluakɛ me gɔnwo bie vi adenle zo ɛra; menlɛ debie biala mɔɔ mefa meamaa ye a’
42011007	na ɔ gɔnwo ne fea ye sua ne anu bua ye kɛ, ‘Mmagyegye me! Bɛdo anlenkɛ ne anu dɛbadɛba, yɛɛ me nee me mra yɛla; menrɛhola dwazo na meamaa wɔ debie biala.’
42011008	Meka meahile bɛ: Saa anrɛɛ ɔnrɛdwazo ɔnrɛmaa wɔ kpanwo ne bie kɛmɔ ɛle agɔnwolɛ la ati bɔbɔ a, saa wɔanze ɛvɛlɛ na ɛkɔ zo ɛbiza ye a, ɔbadwazo yeamaa wɔ debie biala mɔɔ ɛhyia nwolɛ la.
42011009	“Yemɔti meka meahile bɛ: Bɛbiza, na bɛ sa kɛha ye; bɛkpondɛ, na bɛkɛnwu ye; bɛbɔ nu, na bɛkɛbuke anlenkɛ ne bɛkɛmaa bɛ.
42011010	Ɔluakɛ awie biala mɔɔ biza la asa ka ye, mɔɔ kpondɛ la nwu ye, yɛɛ bɛkɛdukue anlenkɛ ne bɛkɛmaa awie biala mɔɔ kɛbɔ nu la.
42011011	Bɛ nuhua boni yɛɛ saa ɔ ra biza ye fɛlɛ a, ɔkɛmaa ye ɛwɔlɛ a?
42011012	Anzɛɛ saa ɔbiza ye kolonvia a, ɔkɛmaa ye nyamenleakɛlɛ a?
42011013	Na saa bɛmɛ bɔbɔ mɔɔ bɛle ɛtanevolɛma la, bɛze kɛ ɔwɔ kɛ bɛfa ninyɛne kpalɛ bɛmaa bɛ mra a, ɛnee fane nyɛ yɛɛ Selɛ ne mɔɔ wɔ anwuma la ɛnrɛva Sunsum Nwuanzanwuanza ne ɛnrɛmaa bɛdabɛ mɔɔ bɛkɛbiza ye la ɛ?”
42011014	Mekɛ ne anu ɛnee Gyisɛse ɛlɛtu sunsum ɛtane bie mɔɔ le mumule la avi nrenya bie anwo. Ɔdule sunsum ɛtane ne la nrenya ne bɔle ɔ bo kɛ ɔtendɛ, na ɛhye zinle menli ɛwolaa ne anwo kpole,
42011015	na bɛ nuhua bie mɔ zele kɛ, “Ɔdua mbɔnsam kpanyinli ne mɔɔ bɛfɛlɛ ye Biyɛlezɛbɛle la anwo zo a ɔtu mbɔnsam ne mɔ a.”
42011016	Menli ne bie mɔ noko mɔɔ ɛnee kpondɛ kɛ bɛsɔ Gyisɛse bɛnea la hanle kɛ ɔyɛ nwanwane sɛkɛlɛneɛ mɔɔ kile kɛ Nyamenle die ye to nu la ɔhile bɛ.
42011017	Na Gyisɛse nwunle bɛ adwenle, na ɔzele bɛ kɛ, “Maanle biala mɔɔ anu kɛhyɛ nwiɔ la bɔ.
42011018	Yemɔti saa Seetan ɔdaye noko ye belemgbunlililɛ ne anu gyigya na bɛko bɛtia bɛ nwo a, ɛnee kɛ ɔkɛyɛ na yeagyinla ɛ? Bɛse medua Biyɛlezɛbɛle anwo zo a metu mbɔnsam a;
42011019	na saa adenle ɛhye azo a medua metu mbɔnsam a, ɛnee bɛmɛ, kɛ bɛ mra si tu bɛ mbɔnsam ɛ? Bɛdabɛ bɛ mra ne mɔ kile kɛ bɛvo!
42011020	Na saa medua Nyamenle tumi ne azo a metu mbɔnsam a, ɛnee ɛhye kile kɛ Nyamenle Belemgbunlililɛ ne ɛdwu bɛ nwo ɛke dɛbadɛba.
42011021	“Saa katakyie siezie ɔ nwo kɛ ɔsinza ye sua a, ɛnee ye ninyɛne mɔɔ ɔlɛ la amuala anwo le kɔlɔnwo.
42011022	Na saa awie mɔɔ anwo yɛ se tɛla ye la ba na ɔ nee ye bɛko na ɔfo ɔ nwo zo a, ɔsesa ye konle ninyɛne ne mɔɔ le ye nzuzuguazo la ɔkɔ na ɔ nee ye ɛlɔnema bɛkyɛ ninyɛne ne mɔɔ ɔwuale la.
42011023	“Awie mɔɔ ɛnle me afoa la tia me, yɛɛ mɔɔ ɛmboa ɛmmaa yɛnguohua la bɔ bɛ asande.”
42011024	Gyisɛse zɔle zolɛ hanle kɛ, “Saa sunsum ɛtane fi sonla nwo tu a, ɔduolua ɛleka reresee kɛ ɔkpondɛ ɛleka yealie ye ɛnwomenle, na saa yeannyia bie a, ɔka ɔkile ɔ nwo kɛ, ‘Mesia meahɔ me sua ne mɔɔ mevi nu menvindele la anu.’
42011025	Ɔsia ɔba na ɔbanwu kɛ bɛkpoɔkpoa nuhua bɛziezie nuhua, noko awie ɛnle nu a,
42011026	akee ɔfinde ɔkɔ na ɔkɔfa sunsum ɛtane nsuu mɔɔ le amumuyɛ tɛla ɔdaye mumua ne la ɔba na bɛbatɛnla ɛkɛ ne, na nzinlii sonla zɔhane gyinlabelɛ sɛkye kpalɛ tɛla alumua ne.”
42011027	Mɔɔ Gyisɛse hanle edwɛkɛ ɛhye la, raalɛ bie manle ɔ ne zo wɔ menli ne anu na ɔhanle kɛ, “Nyilalɛ ɛha raalɛ ne mɔɔ wole wɔ na ɔlile wɔ adane la!”
42011028	Na Gyisɛse buale kɛ, “Bɔbɔ, nyilalɛ ɛha bɛdabɛ mɔɔ bɛtie Nyamenle edwɛkɛ ne na bɛdi zolɛ la!”
42011029	Akee mɔɔ menli ne rabɔle yiale Gyisɛse la, ɔzele bɛ kɛ, “Adwuleso amra ye le ɛtanevolɛma! Bɛkpondɛ nyamenlezo sɛkɛlɛneɛ bɛanlea, na bɛnrɛnyia bie kyesɛ Dwona sɛkɛlɛneɛ ɛdeɛ ne ala.
42011030	Kɛmɔ Nyamenle kpɔmanvolɛ Dwona yɛle sɛkɛlɛneɛ manle Nenɛvɛma la, zɔhane ala yɛɛ medame Sonla Ra, mebayɛ sɛkɛlɛneɛ meamaa adwuleso amra noko a.
42011031	Ndɛnebualɛ Kenle ne Hyiba maanle nu Belemgbunli Raalɛ ne badwazo adoɔdoa adwuleso amra, ɔboalekɛ ɔvi ye maanle nu moa moa lɔ ɔdiale asɛɛ azɛlɛ ye foa ko na ɔradiele Sɔlɔmɔn nrɛlɛbɛ ngilehilelɛ ne; noko meka meahile bɛ, awie mɔɔ le kpole tɛla Sɔlɔmɔn la wɔ ɛke.
42011032	Ndɛnebualɛ Kenle ne, Nenɛvɛma badwazo adoɔdoa bɛmɛ adwuleso amra, ɔluakɛ mɔɔ bɛdele kɛ Dwona ɛlɛbɔ Nyamenle edwɛkɛ ne nolo la, bɛnlunle bɛ nwo wɔ bɛ ɛtane nwo; noko meka meahile bɛ, awie mɔɔ le kpole tɛla Dwona la wɔ ɛke!
42011033	“Awie biala ɛnzɔ kɛnlaneɛ na ɔnva bondo ɔmbutu zolɛ; ɔfa ɔsie kɛnlaneɛbaka zo anwuma, amaa bɛdabɛ mɔɔ bɛba sua ne anu la bɛanwu aze.
42011034	Ɛnyelɛ le sonlabaka ne kɛnlaneɛ. Saa zolɛ te nwaanye a, sonlabaka ne anu le wienyi, yɛɛ saa zolɛ le kisii a, sonlabaka ne anu le awozinli.
42011035	Zɔhane ati bɛnlea boɛ na mɔɔ maa wienyi wɔ bɛ nu la annu, na awozinli anva bɛ.
42011036	Ɔluakɛ saa bɛ sonlabaka ne anu le wienyi, mɔɔ awozinli ɛnle ye kodoka biala anu la a, yɛɛ ɔbada kɛ kɛnlaneɛ la a.”
42011037	Gyisɛse wiele tendɛ la, Falasiima bie dole ɛsalɛ vɛlɛle ye kɛ ɔrɛla ɔmaa bɛkpula bɛ sa. Yemɔti Gyisɛse hɔle na ɔhɔdɛnlanle ɛkponle ne anwo kɛ ɔdi debie.
42011038	Falasiinli ne nwunle kɛ Gyisɛse annrinzi ɔ sa anwo, kɛmɔ bɛ mɛla ne kile la na yeabɔ ɔ bo kɛ ɔdi debie, yemɔti ɔzinle ɔ nwo.
42011039	Na Awulae zele ye kɛ, “Bɛmɛ Falasiima, bɛkpuda bɛ kanrɛlɛ nee bɛ ɛyɛba nwo, noko bɛ ahonle ne mɔ anu, atisesebɛ nee ɛtane ngome ɛyi bɛ tetɛkɛɛ.
42011040	Ahɔnwɔne! Asoo tɛ Nyamenle mɔɔ yɛle nwolɛ ne la a yɛle ɔ kunlu ne noko a?
42011041	Bɛva mɔɔ ɛyi bɛ kanrɛlɛ ne mɔ nee bɛ ɛyɛba ne mɔ la bɛmaa ehyianvolɛma na debie biala anwo kɛde kɛmaa bɛ.
42011042	“Munzule ɛha bɛdabɛ Falasiima, ɔluakɛ bɛmɛ, bɛkyɛ aledonlɛ nya nya evuanlɛ mɔɔ le kɛ kabɛle nee nya nya evuanlɛ mɔɔ ɛha, mɔɔ bɛfa bɛto aleɛ la anu bulu bɛtu ko bɛmaa Nyamenle, na bɛbu bɛ nye bɛgua pɛlepɛlelilɛ nee Nyamenle anwo ɛhulolɛ zo. Ninyɛne nwiɔ ɛhye yɛɛ ɔwɔ kɛ bɛyɛ a, yɛɛ eza ɔnle kɛ bɛbu bɛ nye bɛgua alumua ɛdeɛ ne mɔ azo.
42011043	“Munzule ɛha bɛdabɛ Falasiima! Bɛmɛ, bɛkulo nyianu azua ne mɔ anu mbia ne mɔ mɔɔ wɔ ɔ nyunlu la azo ɛdɛnlanlɛ nee gua zo ahyebizalɛ mɔɔ menli bɔ bɛ ti aze abiza bɛ ahye la.
42011044	Munzule ɛha bɛ, ɔluakɛ bɛle kɛ aziezo sɛka mɔɔ bɛanyɛ ye nzonlɛ la, menli ɛnze la ati bɛtietia zolɛ na bɛmaa evinli ka bɛ.”
42011045	Mɛla kilehilevolɛma ne mɔ anu ko zele ye kɛ, “Kilehilevolɛ, saa ɛka ɛhye a, ɛnee wɔtia yɛ o!”
42011046	Gyisɛse buale kɛ, “Munzule ɛha bɛdabɛ mɛla kilehilevolɛma noko! Bɛmɛ, bɛkyekye adesoa ɛnlomboɛ mɔɔ bɛngola bɛ la bɛsoa menli, noko bɛndenrɛ bɛ sa ɛrɛlɛsɛka ko bɔbɔ bɛnzɔ nu bɛmmaa menli ne ɛnzoa adesoa zɔhane mɔ.
42011047	Munzule ɛha bɛ! Bɛmɛ, bɛyɛ sɛka ngɛnlɛma bɛmaa Nyamenle kpɔmanvolɛma ne mɔɔ bɛ nlenya mɔ hunle bɛ la.
42011048	Yemɔti bɛdi daselɛ, yɛɛ bɛ kunlu dwo mɔɔ bɛ nlenya mɔ yɛle la anwo, ɔluakɛ bɛ nlenya mɔ hunle Nyamenle kpɔmanvolɛma ne mɔ, yɛɛ bɛmɛ bɛdole bɛ nla ne mɔ.
42011049	Ɛhye ati a Nyamenle Nrɛlɛbɛ ne hanle la, ɔse: ‘Bɛbayɛ Nyamenle kpɔmanvolɛma nee bɛdabɛ mɔɔ mebazoa bɛ wɔ bɛ nwo la kpɔdekpɔde na bɛahu bie mɔ.’
42011050	Zɔhane ati bɛbadea adwuleso amra noko wɔ Nyamenle kpɔmanvolɛma kɔsɔɔti mɔɔ sumunli kɛ bɛbɔle ewiade la bɛhu bɛ la anwo,
42011051	ɔvi mekɛ mɔɔ bɛhunle Ebulu, bakpula Zɛkalaya, mɔɔ bɛhunle ye wɔ azukponle ne nee Ɛleka Nwuanzanwuanza ne avinli la anwo zo. Ɛhɛe, mese, bɛbadea adwuleso amra wɔ ɛhye mɔ amuala anwo.
42011052	“Munzule ɛha bɛdabɛ mɛla kilehilevolɛma! Bɛmɛ, bɛdo nrɛlɛbɛ sua ne anlenkɛ ne anu, bɛva ye sanvɛ ne bɛvea; bɛmɛ a bɛnrɛwolo nu, yɛɛ bɛnrɛmaa awie noko ɛnrɛwolo nu!”
42011053	Mɔɔ Gyisɛse vile ɛkɛ ne la, mɛla kilehilevolɛma ne nee Falasiima ne mɔ vale edwɛkɛbizalɛ zɔle ye na bɛgyegyele ye dɔɔnwo,
42011054	kɛ saa ɔ nloa kɛhoati a bɛazɔ ye nu.
42012001	Menli dɔɔnwo rabɔle yiale ye, mɔɔ ɛnee akee asɛɛ bɛlɛtietia bɛ nwo zo la, Gyisɛse lumuale dendɛle hilele ye ɛdoavolɛma ne mɔ kɛ, “Bɛnlea bɛ nwo boɛ wɔ Falasiima mgbɔvonle ne anwo, meka bɛ adalɛ nabalaba ngilehilelɛ ne
42012002	Debie biala mɔɔ bɛheda zolɛ la, bɛbadukue zolɛ, yɛɛ debie biala mɔɔ vea la bala ali.
42012003	Yemɔti, edwɛkɛ biala mɔɔ bɛha ye wɔ awozinli nu la, bɛbade ye ewia henlema, yɛɛ edwɛkɛ biala mɔɔ bɛdu ye azukue wɔ sua kunlu la, bɛbabɔ ye nolo wɔ sua ti zo.”
42012004	Akee ɔzele bɛ kɛ, “Me gɔnwo mɔ, meka meahile bɛ, bɛmmasulo bɛdabɛ mɔɔ bɛkola bɛku nwonane ye ala, na bɛngola bɛnzɛkye ɛkɛla ne la.
42012005	Mekile bɛ mɔɔ ɔwɔ kɛ bɛsulo ye la; bɛzulo Nyamenle, yemɔ yɛɛ ɔku sonla a ɔlɛ tumi ɔfuandi ye ɛkɛla ɔto senle ne mɔɔ ɛnnu ɛlɛ la anu a. Nɔhalɛ, meka meahile bɛ kɛ bɛzulo yemɔ.
42012006	“Bɛtɔne nyamenleakatiba nnu ɛkpɔsɛba nwiɔ! Noko Nyamenle anye ɛnvo nuhua ko bɔbɔ ɛlɛ.
42012007	Na bɛmɛ, bɛ ti enrinli bɔbɔ bɛdia ɔ muala. Yemɔti bɛmmasulo, ɔluakɛ bɛmɛ, bɛsonle bolɛ kpole bɛtɛla nyamenleakatiba kpolane!
42012008	“Meka meahile bɛ, awie biala mɔɔ kɛbɔ ye te wɔ bagua nu kɛ ɔle me ɛdeɛ la, medame Sonla Ra, mebayɛ ye zɔhane ala meamaa ye wɔ Nyamenle soanvolɛma anyunlu.
42012009	Zɔhane ala yɛɛ mɔɔ kɛhakyi ɔ nzi kɛzi me wɔ bagua nu la, medame Sonla Ra noko menwɔhakyi me nzi menwɔzi ye wɔ Nyamenle soanvolɛma anyunlu a.
42012010	“Awie biala mɔɔ kɛdendɛ kɛtia Sonla Ra ne la bɛkɛva ye ɛtane bɛkɛhyɛ ye. Na mɔɔ kɛha ɛtane kɛtia Sunsum Nwuanzanwuanza ne la bɛnrɛva bɛnrɛhyɛ ye.
42012011	“Saa bɛfa bɛ bɛkɔ kɛ bɛkali bɛ edwɛkɛ wɔ nyianu azua ne mɔ anu anzɛɛ amɛnladoma nee arelemgbunli nyunlu a, bɛmmadwenle mɔɔ bɛbaha anzɛɛ kɛ ɔkɛyɛ na bɛalie bɛ nwo la anwo.
42012012	Ɔluakɛ mekɛ ne anu, Sunsum Nwuanzanwuanza ne bahilehile bɛ mɔɔ ɔwɔ kɛ bɛka la.”
42012013	Nrenya ko mɔɔ wɔ menli dɔɔnwo ne anu la hanle hilele Gyisɛse kɛ, “Kilehilevolɛ, ka kile me diema ne maa ɔ nee me ɛhyɛ agya ninyɛne ne mɔɔ yɛ ze gyakyile yɛ la.”
42012014	Gyisɛse buale ye kɛ, “Me gɔnwo, nwane a manle me tumi kɛ membua ndɛne anzɛɛ mengyɛ bɛ mu nwiɔ bɛ agya ninyɛne memaa bɛ a?”
42012015	Na ɔzɔle zolɛ ɔzele menli ne amuala kɛ, “Bɛmmayɛ anyebolo wɔ adenle biala anu, ɔboalekɛ sonla ngoane ɛnle ye anwonyia anzɛɛ ye ezukoa kpole mɔɔ ɔlɛ la anu.”
42012016	Na Gyisɛse bule bɛ ɛrɛlɛ ɛhye: “Sukoavolɛ bie woale ɛkɛ mɔɔ ye egyinli nu aleɛ hyenle kpole kpalɛ a.
42012017	Na ɔbɔle ɔ bo ɔdwenlenle nwolɛ kɛ, ‘Menlɛ ɛleka mɔɔ mesie me aleɛ ɛwolaa ɛhye a. Duzu a menyɛ a?’
42012018	Na ɔzele ɔ nwo kɛ, ‘Ɛhye yɛɛ meyɛ a; megolo me bonwolo dɛba ne mɔ na measisi bie mgbole, na meava me aleɛ nee me ninyɛne ne mɔ amuala meagugua zolɛ.
42012019	Na akee meaze me nwo kɛ, Me ɛkɛla, ɛ ti ɛyɛ boɛ! Wɔnyia ninyɛne kpalɛ dɔɔnwo mɔɔ nee wɔ badwu ɛvolɛ dɔɔnwo a. Die wɔ ɛnwomenle, di, no, na die ɛ nye!’
42012020	Na Nyamenle zele ye kɛ, ‘Ɛle kɔnwɔne! Ɛnɛ nɔe ala bɛbaye wɔ ngoane ne bɛavi wɔ nuhua; na nwane a bava ninyɛne ɛhye mɔ amuala mɔɔ wɔva wɔzie wɔmaa ɛ nwo la a?’ ”
42012021	Na Gyisɛse dwulale ye edwɛkɛ ne kɛ, “Kɛ menli mɔɔ kuohua anwonyia maa bɛ nwo na bɛnle sukoavolɛma wɔ Nyamenle anyunlu la de la ɛne.”
42012022	Akee Gyisɛse zele ye ɛdoavolɛma ne kɛ, “Ɛhye ati meka meahile bɛ, bɛmmadwenle aleɛ mɔɔ bɛdi bɛanyia ngoane anzɛɛ ɛdanlɛ mɔɔ bɛkɛheda la anwo.
42012023	Ngoane hyia kpole kpalɛ tɛla aleɛ, yɛɛ sonlabaka hyia kpole kpalɛ tɛla ndanlɛ.
42012024	Bɛnlea ahɔhɔsɛlɛ: bɛnlua yɛɛ bɛmbu; bɛnlɛ bonwolo anzɛɛ ɛleka mɔɔ bɛsie bɛ ninyɛne a; Nyamenle a yɛne bɛ a. Bɛmɛ, bɛsonle bolɛ bɛtɛla nloma!
42012025	Bɛ nuhua boni a saa ɔdwenle dɔɔnwo wɔ ye ngoane nwo a, ɔkɛhola ɔkɛva kenle ekyi bɔbɔ ɔkɛgua ye ngoane mekɛ zo a?
42012026	Na saa nretee ɛhye bɔbɔ bɛngola ye yɛ a, ɛnee duzu ati a bɛdwenle ninyɛne mɔɔ ɛha la anwo ɛ?
42012027	Bɛnlea kɛ ɛhoayelɛ nu aloa si nyi la: bɛnyɛ gyima yɛɛ bɛnnwo ndanlɛ. Noko meka meahile bɛ kɛ Belemgbunli Sɔlɔmɔn, wɔ ye anyunlunyia mekɛ ne amuala anu, yeannyia ndanlɛ mɔɔ le ngɛnlɛma kɛ ndotolo ɛhye mɔ la anu ko bɔbɔ.
42012028	Nyamenle a keda ndile mɔɔ wɔ ɛbɔ nu, mɔɔ ɛnɛ fifi a, ɛhyema ɛnee bɛyela bɛ wɔ fonlomo nu la ndanlɛ a. Ɛnee bɛnea a ɔnrɛhola ɔnrɛheda bɛ ndanlɛ ɔ? Bɛ diedi le ekyi somaa!
42012029	“Yemɔti bɛmmamaa bɛ adwenle sɛkye wɔ mɔɔ bɛkɛli nee mɔɔ bɛkɛnlo la anwo.
42012030	(Ɔluakɛ bɛdabɛ mɔɔ bɛnze Nyamenle la a dwenledwenle ɛhye mɔ anwo a.) Bɛ Ze mɔɔ wɔ anwuma la ze kɛ bɛhyia ɛhye mɔ anwo.
42012031	Zɔhane ati, bɛmaa Nyamenle Belemgbunlililɛ ne ɛhyia bɛ, na ɔdaye noko ɔkɛva ɛhye mɔ ɔkɛmaa bɛ.
42012032	“Me mboane ekpunli ekyi, bɛmmasulo, ɔluakɛ bɛ Ze mɔɔ wɔ anwuma la kulo kɛ bɛnyia Belemgbunlililɛ ne.
42012033	Bɛdɔne mɔɔ bɛlɛ la amuala na bɛva ezukoa ne bɛmaa ehyianvolɛma. Bɛyɛ gya ahodoku mɔɔ ɛnzɛkye ɛlɛ la bɛmaa bɛ nwo, na bɛva bɛ anwonyia bɛzie ɛleka mɔɔ ɔnrɛminli ɛlɛ la, ɔboalekɛ awule asa ɛnrɛha ye, yɛɛ ɛlɛtɛba ɛnrɛhola ɛnrɛzɛkye ye.
42012034	Ɛleka mɔɔ bɛ anwonyia ne wɔ la, ɛkɛ ne yɛɛ bɛ ahonle noko wɔ a.
42012035	“Bɛziezie bɛ nwo bɛmaa debie biala mɔɔ kɛzi bɛ adenle nu la, na bɛmaa bɛ ahɛnlaneɛ ɛda
42012036	kɛ sonvolɛma mɔɔ ɛlɛkendɛ bɛ menle mɔɔ vi atɔfolɛlielɛ bo ɛlɛba la, amaa saa ɔba na ɔbabɔ anlenkɛ ne anu a, bɛadukue ye ndɛndɛ.
42012037	Nyilalɛ ɛha sonvolɛma mɔɔ mekɛ mɔɔ bɛ menle kɛra la ɔkɛrado bɛ kɛ bɛ nye gyi zo na bɛlɛkendɛ ye la. Nɔhalɛ, meka meahile bɛ kɛ ɔkɛmaa bɛkɛdɛnlɛdɛnla aze, ɔkɛkpa ɔkɛgua, na ɔkɛmaa bɛ debie.
42012038	Na saa ɔsia ɔba alevinli mu nwiɔ avinli o, anzɛɛ akɔlɛmɔleɛ o, na ɔbato bɛ zɔhane ala a, bɛ nyilalɛ le kpole.
42012039	Na bɛhakye ɛhye! Saa awuke menle ze mekɛ holɛ ko mɔɔ awule ne kɛva kɛra la a, anrɛɛ ɔnrɛmaa ye adenle ɔnrɛmaa ɔnrɛbu ɔnrɛra ye sua ne anu.
42012040	Zɔhane ala yɛɛ bɛdabɛ noko bɛziezie bɛ nwo a, ɔboalekɛ medame Sonla Ra, mebara bieko wɔ mekɛ mɔɔ bɛ nye ɛnla la.”
42012041	Pita bizale Gyisɛse kɛ, “Awulae, ɛbu ɛrɛlɛ ɛhye wɔamaa yɛdayɛ yɛ ngome anzɛɛ awie biala ɔ?”
42012042	Awulae buale kɛ, “Ɛnee nwane a le sonvolɛ mɔɔ di nɔhalɛ na ɔle nrɛlɛbɛvolɛ la? Yemɔ a le sonla ne mɔɔ ɔ menle kɛyɛ ye kpanyinli wɔ ye awuke ne anu kɛ ɔmaa sonvolɛma mɔɔ ɛha la aleɛ wɔ mekɛ ne anloa la.
42012043	Nyilalɛ ɛha sonvolɛ ne mɔɔ mekɛ mɔɔ ɔ menle kɛra sua nu la ɔkɛrado ye kɛ ɔlɛyɛ ɛhye la.
42012044	Nɔhalɛ, meka meahile bɛ kɛ, ɔ menle ne kɛmaa ɔkɛnlea ye ninyɛne kpokpoti azo.
42012045	Na saa sonvolɛ zɔhane ka kɛ, ‘Me menle bahyɛ na yeara,’ na ɔbɔ ɔ bo kɛ ɔbo sonvolɛma mɔɔ ɛha la, mrenya nee mraalɛ, na ɔdi, ɔno na ɔbo a,
42012046	ɔ menle ne bara wɔ mekɛ mɔɔ ɔnze na ɔ nye ɛnla la. Na ɔ menle ne kɛye ye ali kɛmaa ɔkɛhɔboka anzosesebɛma anwo.
42012047	“Sonvolɛ mɔɔ ze deɛ mɔɔ ɔ menle kpondɛ kɛ ɔyɛ, noko ɔnziezie ɔ nwo kɛ ɔyɛ mɔɔ ɔ menle kpondɛ la, bɛkɛbila ye empele kpalɛ kpalɛ.
42012048	Na sonvolɛ mɔɔ ɛnze mɔɔ ɔ menle kpondɛ, na ɔyɛ debie mɔɔ ɔwɔ kɛ bɛbila ye empele a, yemɔ bɛkɛbila ye ekyii bie ala. Sonla mɔɔ bɛkɛmaa ye ninyɛne dɔɔnwo la, bɛkɛlie ninyɛne dɔɔnwo wɔ ye ɛkɛ ne, yɛɛ mɔɔ bɛkɛva dɔɔnwo kpalɛ bɛkɛwula ɔ sa nu la, bɛkɛbiza ye bɛkɛlie dɔɔnwo kpalɛ bɛkɛvi ye ɛkɛ.
42012049	“Membale kɛ mebado senle wɔ azɛlɛ ye azo, yɛɛ me kunlu a anrɛɛ yezɔ dɛbadɛba.
42012050	Noko akee ɔwɔ kɛ mesɔ amaneɛnwunlɛ sa, na saa ɛhye ɛtɛsenle a me ti akunlu ɛtɛgyale!
42012051	Bɛdwenle kɛ menvale anzonudwolɛ membale ewiade ɔ? Meka meahile bɛ, tɛ anzonudwolɛ ɔ, na mgbakyemgbakye ɔ.
42012052	Ɔvi ɛnɛ mɔɔ kɔ la abusua ko mɔɔ menli nnu a wɔ nu la anu babu nwiɔ, na nwiɔ ne atia nsa ne.
42012053	Selɛma batia bɛ mra mrenya, yɛɛ mralɛ mrenya batia bɛ ze mɔ; ninlima batia bɛ mra mraalɛ, yɛɛ mralɛ mraalɛ batia bɛ nli mɔ; azebɛla batia ahileni na ahileni atia azebɛla.”
42012054	Gyisɛse eza zele menli ne kɛ, “Saa bɛnwu kɛ maanle nu ɛmunla sɛnzɛne adɔleɛ na ɔlɛfo yeara a, ɛnee bɛse, ‘Ezule badɔ’, na ɔyɛ zɔhane.
42012055	Mekɛ mɔɔ nyiakɛ anwoma ne kɛze kɛ ɔbɔ noko la, ɛnee bɛse, ‘Wuluwulu bara’, na ɔyɛ zɔhane.
42012056	Adalɛ nabalabama! Bɛkola bɛnwu azɛlɛ ye azo nee anwomanyunlu sɛkɛlɛneɛ ne mɔ abo bɛkile, na kɛmɔti a bɛngola bɛngile mekɛ ɛhye mɔɔ yɛwɔ nu la abo ɛ?
42012057	“Kɛmɔti a bɛdabɛ bɛ ngome bɛngola bɛmbua bɛ nwo ndɛne fɔɔnwo ɛ?
42012058	Saa sonla nee wɔ lɛ edwɛkɛ na ɔfa wɔ ɔkɔ suakunlu a, bɔ mɔdenle kɛ mɔɔ bɛtɛnyianle bɛtɛkɔle edwɛkɛ ne azo la, ɛ nee ye bɛkɛziezie edwɛkɛ ne wɔ adenle nu kolaa na bɛadwu lɔ, amaa yeanva wɔ yeangɔmaa ndɛnebuavolɛ ne, na ndɛnebuavolɛ ne aye wɔ awula kpolisima asa anu, na kpolisima ahɔdo wɔ efiade.
42012059	Na meka meahile bɛ, anrɛɛ bɛnrɛvi nu ɛlɛ, kyesɛ bɛtua bɛ kakɛ ne mɔɔ ndɛnebuavolɛ ne bule dole bɛ nwo zo la amuala mɔɔ ɛkpɔsɛba bɔbɔ ɛnga nu a.”
42013001	Mekɛ ne anu menli bie rahanle Galelima bie mɔɔ Paelɛte ɛmaa bɛhu bɛ wɔ mekɛ mɔɔ ɛnee bɛlɛbɔ azu bɛamaa Nyamenle la anwo edwɛkɛ hilele Gyisɛse.
42013002	Gyisɛse buale bɛ kɛ, “Kɛmɔ bɛhunle Galelima zɔhane mɔ wɔ adenle zɔhane anu la, ɛnee bɛdabɛ bɛnea a ɔkile kɛ bɛle ɛtanevolɛma kpole bɛtɛla Galelima mɔɔ ɛha la amuala ɔ?
42013003	Ɔnle zɔhane. Meka meahile bɛ, saa bɛdabɛ noko bɛanzia bɛanvi bɛ ɛtane ne mɔ anwo a, bɛ muala bɛbawu kɛ menli zɔhane mɔ ala la.
42013004	Na menli bulu nee mɔtwɛ ne mɔɔ sua tendenle ne bule guale bɛ nwo zo hunle bɛ wɔ Saelowam la noko ɛ? Bɛdabɛ bɛnea a, ɛnee ɛhye kile kɛ menli zɔhane mɔ le ɛtanevolɛma kpole tɛla menli mɔɔ wɔ Gyɛlusalɛm la ɔ?
42013005	Ɔnle zɔhane. Na meka meahile bɛ, saa bɛdabɛ noko bɛanzia bɛanvi bɛ ɛtane ne mɔ anwo a, bɛ muala bɛbawu kɛ menli zɔhane mɔ ala la.”
42013006	Akee Gyisɛse bule bɛ ɛrɛlɛ ɛhye. Ɔse, “Ɛnee nrenya bie lɛ feege baka wɔ ye vanye tola bie anu. Na ɔhɔle kɛ ɔkakpondɛ ma wɔ zolɛ na yeannyia bie.
42013007	Yemɔti ɔzele ye tola ne azo neavolɛ ne kɛ, ‘Nea, mekpɔla feege baka ye azo ɛvolɛ nsa kɛ mekpondɛ ma wɔ zolɛ na mennyia bie. Pɛ ye to aze! Ɔnle kɛ ɔgyinla ɛkɛ ne ɔsɛkye azɛlɛ ne mgbane!’
42013008	Na tola neavolɛ ne buale ye kɛ, ‘Yɛmenle, maa ɔgyinla ɛkɛ ne na yɛnlea ye ɛvolɛ ye noko; mebavuduvudu ɔ bo na meagugua ewula ɔ bo.
42013009	Na saa ɛvolɛ ne kadwu na ɔso a, ɔle kpalɛ; yeanzo noko a, yɛkɛpɛ ye yɛkɛdo.’ ”
42013010	Ɛnwomenlelielɛ Kenle ko bie ɛnee Gyisɛse ɛlɛkilehile wɔ nyianu sua bie anu.
42013011	Raalɛ ko wɔ ɛkɛ ne mɔɔ sunsum ɛtane vale ye la yedwu ɛvolɛ bulu nee mɔtwɛ, na yemaa ewule ɛdɔ ɔ nwo, yekpo kondokondo mɔɔ ɔngola ɔ nwo tenrɛ fee a.
42013012	Mɔɔ Gyisɛse nwunle ye la, ɔvɛlɛle ye na ɔzele ye kɛ, “Ɔmɔ, bɛye wɔ bɛvi wɔ anwonyane ne anu!”
42013013	Akee ɔvale ɔ sa ɔguale raalɛ ne anwo zo, na ɛkɛ ne ala ɔdenrɛle ɔ nwo fɔɔnwo na ɔyele Nyamenle ayɛlɛ.
42013014	Nyianu sua ne kpanyinli ne vale ɛya kɛ Gyisɛse ɛyɛ ayile wɔ Ɛnwomenlelielɛ Kenle ne a, na ɔzele menli mɔɔ wɔ ɛkɛ ne la kɛ, “Yɛlɛ kenle nsia mɔɔ ɔwɔ kɛ yɛfa yɛyɛ gyima a; yemɔti bɛrɛla kenle zɔhane mɔ bɛmaa bɛyɛ bɛ ayile, na bɛgyakyi Ɛnwomenlelielɛ Kenle ne bɛmaa ɔla ɛkɛ ne.”
42013015	Awulae buale ye kɛ, “Bɛmɛ nabalabama! Saa ɔdwu Ɛnwomenlelielɛ Kenle a bɛ biala sianyi ye ɛnlankɛ anzɛɛ asoaso ɔfa ye ɔkɔmaa ye nzule.
42013016	Na raalɛ ɛhye mɔɔ le Ebileham abo zo sonla, na Seetan ɛva ewule ɛkyekye ye toonwo ɛvolɛ bulu nee mɔtwɛ la, yɛɛ ɔnle kɛ bɛsianyi ye wɔ Ɛnwomenlelielɛ Kenle a?”
42013017	Ye mualɛ ne manle ye agbɔvolɛ ne mɔ amuala anyunlu guale aze, na menli ne amuala lile fɛlɛko wɔ nwanwane ninyɛne mgbole mɔɔ ɔyɛle la anwo.
42013018	Gyisɛse bizale kɛ, “Kɛ Nyamenle Belemgbunlililɛ ne si de ɛ? Duzu a menva mendo nwolɛ a?
42013019	Ɔle kɛ mɛsetade baka ma nretee bie mɔɔ awie vale luale ye tola nu la; ɔfifile, ɔnyinle ɔyɛle baka, na nloma yɛle bɛ sane wɔ ye ngane ne mɔ anu.”
42013020	Gyisɛse bizale bɛ bieko kɛ, “Duzu a menva Nyamenle Belemgbunlililɛ ne mendo nwolɛ a?
42013021	Ɔle kɛ mgbɔvonle mɔɔ raalɛ fa wula ɛdɔkɛ nu la. Ɔmaa ɛdɔkɛ ne amuala tu.”
42013022	Gyisɛse kpɔsale azua nee namunamu zo hilehilele menli ne, na ɛnee ɔlua zo ɔlɛkɔ Gyɛlusalɛm.
42013023	Awie bie bizale ye kɛ, “Yɛmenle, asoo ɔle nɔhalɛ kɛ menli ekyi bie ala a bɛbalie bɛ ngoane a?” Gyisɛse buale bɛ kɛ,
42013024	“Bɛbɔ mɔdenle bɛva anlenkɛ ekyi ne anu, ɔboalekɛ menli dɔɔnwo babɔ mɔdenle kɛ bɛfa nu, noko bɛnrɛhola.
42013025	Sua menle ne badwazo ado anlenkɛ ne anu, na saa bɛka alie nwo na bɛbɔ anlenkɛ ne anu bɛse kɛ, ‘Yɛmenle, tukue yɛ anlenkɛ ne!’ a, ɔkɛbua bɛ kɛ, ‘Menze ɛleka mɔɔ bɛvi a!’
42013026	Na bɛmɛ bɛbabua kɛ, ‘Yɛ nee wɔ lile, nlonle; ɛhilehilele wɔ yɛ sua zo.’
42013027	Na ɔbaze bɛ bieko kɛ, ‘Menze ɛleka mɔɔ bɛvi a. Bɛvi ɛkɛ ne bɛhɔ, amumuyɛma!’
42013028	-
42013029	Na akee mɔɔ bɛkɛnwu bɛ nlenya mɔ Ebileham, Ayezeke nee Gyekɔbo nee Nyamenle kpɔmanvolɛma ne mɔ mɔɔ bɛfa bɛ bɛtu bɛ nloa nu la amuala wɔ Nyamenle Belemgbunlililɛ ne anu, na menli vi aduduleɛ nee adɔleɛ, ɛbɔ nu nee nyevile nu ɛra ɛvoyia ne abo, na akee bɛye bɛmɛ bɛgua alie nwo nehane la, ɛkɛ ne yɛɛ bɛbazu na bɛadedɛ bɛ nwo bonrane nu a.
42013030	Bɛdabɛ mɔɔ kɛkala bɛli amozi la baralumua, na bɛdabɛ mɔɔ kɛkala bɛlumua la arali amozi.”
42013031	Mekɛ ne anu Falasiima bie rale Gyisɛse anwo ɛkɛ ne razele ye kɛ, “Ye ɛ nwo ɛke na kɔ ɛleka fofolɛ, ɔluakɛ Hɛlɔdo kpondɛ wɔ ahu wɔ.”
42013032	Gyisɛse buale bɛ kɛ, “Bɛhɔ na bɛhɔze musuofoɔ ne kɛ, melɛtu mbɔnsam, meayɛ ayile ɛnɛ nee ɛhyema, na ye kenle nsa ne azo menwɔwie me gyima ne.
42013033	Noko ɔwɔ kɛ mesɔ me adendulɛ ne azo ɛnɛ nee ɛhyema nee ye alehyenlɛ nu. Ɔnle kpalɛ kɛ bɛkɛhu Nyamenle kpɔmanvolɛ wɔ ɛleka gyɛne biala kyesɛ Gyɛlusalɛm ala.
42013034	“Gyɛlusalɛm, O Gyɛlusalɛm! Wɔhu Nyamenle kpɔmanvolɛma ne, wɔzi menli mɔɔ Nyamenle zoanle bɛ ɛ nwo la awolɛ! Fane dɔɔnwo yɛɛ mehulo kɛ anrɛɛ menwɔva me sa menwɔbɛla bɛmɛ Gyɛlusalɛmma kɛ akɔlɛ ɛdane fa ɔ mra fea ɔ ndɛba abo la; na bɛammaa me adenle.
42013035	Yemɔti bɛ sua ye badɔ mgbane. Meka meahile bɛ kɛ bɛnrɛnwu me, kɔkpula kɛ mekɛ ne kɛdwu mɔɔ bɛbadeɛdea nu bɛaze kɛ, ‘Nyilalɛ ɛha mɔɔ lua Awulae duma nu ɛlɛba la.’ ”
42014001	Ɛnwomenlelielɛ Kenle ko Gyisɛse hɔle kɛ ɔkakpula ɔ sa wɔ Falasii mgbanyima ne mɔ ko sua nu. Mekɛ ne anu ɛnee menli ɛlɛtɛ ye kpalɛ.
42014002	Nrenya bie mɔɔ mutulemutule ɛyɛ ye la rale Gyisɛse anwo ɛkɛ ne,
42014003	na Gyisɛse bizale mɛla kilehilevolɛma ne nee Falasiima ne mɔ kɛ, “Asoo yɛ mɛla ne tua ayileyɛlɛ wɔ Ɛnwomenlelielɛ Kenle ne, anzɛɛ ɔndua?”
42014004	Na bɛandɛ bɛ nloa anu. Yemɔti Gyisɛse vale nrenya ne na ɔyɛle ye ayile ɔmanle ɔhɔle.
42014005	Akee ɔbizale bɛ kɛ, “Bɛ nuhua boni yɛɛ saa ɔ ra nrenya anzɛɛ ye ɛnlankɛ tɔ bula nu Ɛnwomenlelielɛ Kenle ne a, ɛkɛ ne ala ɔnrɛye ye a?”
42014006	Na bɛangola ɛhye noko anloa ye.
42014007	Gyisɛse nwunle bɛdabɛ mɔɔ bɛdole ɛsalɛ bɛvɛlɛle bɛ la kɛ bie mɔ anye ɛbolo ɛlɛkpondɛ ɛleka kpalɛ adɛnla, yemɔti ɔbule bɛ muala ɛrɛlɛ ɛhye:
42014008	“Saa awie to ɔ sa fɛlɛ wɔ wɔ atɔfolɛlielɛ bo a, mmakɔtɛnla ɛleka kpalɛ ne. Ɔkɛyɛ kɛ bie a ɛnee bɛvɛlɛ awie mɔɔ lɛ dibile tɛla wɔ la,
42014009	na ahenle mɔɔ vɛlɛle yemɔ nee wɔmɔ la ɔwɔ kɛ ba na ɔbase wɔ kɛ, ‘Dwazo, fa ɛ bo zo ne maa sonla ɛhye.’ Ɛnee akee ɛlɛ nyiane ɛbahɔdɛnla bɛ nzi lɔ ebia zo.
42014010	Yemɔti saa bɛto ɛsalɛ bɛfɛlɛ wɔ a, kɔdɛnla bɛ nzi lɔ ɛleka bie, na saa mɔɔ vɛlɛle wɔ la ba a, yeaze wɔ kɛ, ‘Me gɔnwo, bɛla badɛnla ɛleka kpalɛ.’ Ɛhye kɛyɛ anyunlunyia kɛmaa wɔ wɔ menli mɔɔ nee wɔ de ɛkponle ne anwo la anyunlu.
42014011	Ɔluakɛ mɔɔ memaa ɔ nwo zo la Nyamenle bɛlɛ ye aze, yɛɛ mɔɔ bɛlɛ ɔ nwo aze la Nyamenle kpogya ye zo.”
42014012	Akee Gyisɛse zele nrenya ne mɔɔ dole ɛkponle ne la kɛ, “Saa ɛto ɛkponle ewiazo anzɛɛ nɔsolɛ nu a, mmafɛlɛvɛlɛ ɛ gɔnwo mɔ anzɛɛ ɛ mediema anzɛɛ wɔ mbusuafoɔ anzɛɛ wɔ kpalɛzo sukoavolɛma angome, ɔluakɛ bɛdabɛ noko bɛbavɛlɛ wɔ bie bɛazie wɔ ɛdeɛ ne abo zo.
42014013	Na saa ɛto ɛkponle a, fɛlɛvɛlɛ ehyianvolɛma, abuburama, bɛdabɛ mɔɔ bɛ sa anzɛɛ bɛ gyakɛ le azinli, yɛɛ anyenzinliravolɛma,
42014014	na Nyamenle kɛyila wɔ. Ɔluakɛ bɛmɛ, bɛdabɛ bɛnrɛhola bɛnrɛzie wɔ ɛdeɛ ne abo zo. Nyamenle ala a bazie ɔ bo zo amaa wɔ wɔ mekɛ mɔɔ menli kpalɛ ne mɔ vi ewule nu kɛdwazo la a.”
42014015	Menli mɔɔ de ɛkponle ne anwo la anu ko mɔɔ dele ɛhye la hanle hilele Gyisɛse kɛ, “Nyilalɛ ɛha bɛdabɛ mɔɔ bɛbadɛnla ɛkponledolɛ kpole ne abo wɔ Nyamenle Belemgbunlililɛ ne anu la!”
42014016	Gyisɛse zele ye kɛ, “Nrenya bie dole ɛkponle na ɔvɛlɛle menli dɔɔnwo.
42014017	Mɔɔ mekɛ ne dwule la, ɔzoanle ye sonvolɛma kɛ bɛhɔze bɛdabɛ mɔɔ yedo ɛsalɛ yevɛlɛ bɛ la kɛ, ‘Bɛrɛla na mewie debie biala yɛ.’
42014018	Na bɛ muala bɛbɔle ɔ bo kɛ bɛtwenlehwenle bɛ bo aze. Mɔɔ lumua la zele kɛ, ‘Medɔ me azɛlɛ bie na ɔwɔ kɛ mekɔnea. Yemɔti mmanyia ɛya.’
42014019	Ko noko ɔdaye ɔhanle kɛ, ‘Medɔ nlankɛ nwiɔ nwiɔ fane nnu na mekɔ meahɔnlea bɛ. Yemɔti mebodo wɔ mmanyia ɛya.’
42014020	Bieko noko zele kɛ, ‘Megya raalɛ, zɔhane ati menrɛhola ba.’
42014021	“Sonvolɛ ne ziale hɔbɔle ɔ menle ne amaneɛ. Awuke menle ne vale ɛya kpole na ɔzele ye sonvolɛ ne kɛ, ‘Maa ɔyɛ ndɛ, kɔ sua ye azo kpalɛ ne mɔ azo nee awɔdenle ne mɔ anu kɔsesa ehyianvolɛma, abuburama, anyenzinliravolɛma, yɛɛ bɛdabɛ mɔɔ bɛ sa nee bɛ gyakɛ le azinli la ɛ nee bɛ ɛrɛla.’
42014022	Yeangyɛ biala yɛɛ sonvolɛ ne ziale rale a na ɔrahanle ɔhilele ɔ menle ne kɛ, ‘Yɛmenle, mɔɔ ɛhanle la meyɛ ye zɔhane, noko ɛleka tɛbɔ ɛkɛ ne.’
42014023	Yemɔti awuke menle ne zele ye sonvolɛ ne kɛ, ‘Kɔ ademgbole ne mɔ nee ndenle ngyikyi ne mɔ anu na twe menli maa bɛrɛla bɛrayi me sua ye.
42014024	Na meka meahile bɛ, bɛdabɛ mɔɔ menlumuale menvɛlɛle bɛ a bɛamba la, me aleɛ ne nretee bɔbɔ ɛnrɛtia biala agye zo.’ ”
42014025	Kenle ko menli dɔɔnwo bie nee Gyisɛse lua bɛlɛkɔ la, ɔhakyile ɔ nwo ɔzele bɛ kɛ,
42014026	“Awie biala mɔɔ ba me nwo arayɛ me ɛdoavolɛ, na yeangulo me edwɛkɛ yeandɛla ɔ ze nee ɔ nli, ɔ ye nee ɔ mra, ɔ mediema mrenya nee mraalɛ nee ɔdaye mumua ne ɔ nwo la ɛnrɛhola ɛnrɛyɛ me ɛdoavolɛ.
42014027	Awie biala mɔɔ anzoa ye meanubaka ne anli me nzi la ɛnrɛhola ɛnrɛyɛ me ɛdoavolɛ.
42014028	“Saa bɛ nuhua bie kpondɛ kɛ ɔsi sua a, ɔdumua ɔtɛnla aze, ɔsese ye bolɛ, na ɔnea saa ɔlɛ ezukoa mɔɔ sa ye si la a.
42014029	Saa yeanyɛ ye zɔhane na ɔwula sua ne aze a, bie a ɛnee yeangola ye si. Saa bɛnwu ye zɛhae noko a bɛbazi ye amgbu kɛ
42014030	‘Nea, nrenya ɛhye sua ko mɔɔ ɔbɔle ɔ bo la, yeanwie ye si ɛlɛ!’
42014031	“Saa belemgbunli bie fa menli apenle bulu kɛ ɔ nee belemgbunli ko mɔɔ lɛ menli apenle abulanwiɔ la kaho a, ɔbalumua yeadɛnla aze yeadwenle nwolɛ saa ɔkɛhola ɔkɛgyinla belemgbunli zɔhane anyunlu wɔ konle nu a.
42014032	Saa ɔnea na ɔnrɛhola ye a, ɛnee mɔɔ belemgbunli zɔhane yɛ la a le kɛ, mɔɔ kpɔvolɛ ne wɔ moa moa, na ɔtɛnyianle ɔtɛdwule ɛkɛ ne la, ɔsoa ye kpɔmanvolɛ ɔmaa bɛkɔka bɛyɛ anzonudwolɛ ngyehyɛlɛ.”
42014033	Na Gyisɛse dwulale ye edwɛkɛ ne kɛ, “Zɔhane ala yɛɛ saa bɛ nuhua ko biala angyakyi debie biala mɔɔ ɔlɛ la anzi ɛlilɛ a, ɔnrɛhola ɔnrɛyɛ me ɛdoavolɛ a.
42014034	“Ngyenle sonle bolɛ, na saa ɔta a bɛngola bɛnyɛ ye menlemenle.
42014035	Bɛfa bɛyɛ debie biala a ɔnyɛ boɛ; bɛgua ye lɔ. Yemɔti mɔɔ lɛ ɛnzonlɛ la ɛdie!”
42015001	Kenle ko bie adwuledievolɛma dɔɔnwo nee menli mɔɔ awie ɛmbu bɛ la rale kɛ bɛbadie Gyisɛse anloa edwɛkɛ.
42015002	Na Falasiima ne nee mɛla kilehilevolɛma ne mɔ dendɛle bɛ nzo abo kɛ, “Nrenya ɛhye nee ɛtanevolɛma tu na ɔ nee bɛ to bɛ sa ɛyɛba ko anu.”
42015003	Yemɔti Gyisɛse bule bɛ ɛrɛlɛ ɛhye:
42015004	“Bɛ nuhua boni, yɛɛ saa ɔlɛ mboane ɛya, na ko minli a, ɔnrɛgyakyi abulahɔnla nee ngɔnla ne wɔ fienemgbole ne anu, na ɔnrɛhɔkpondɛ ko ne toonwo kɔkpula kɛ ɔkɛnwu ye la a?
42015005	Saa ɔnwu ye a, ɔdi fɛlɛko, na ɔfa ye ɔto ɔ kɔme zo,
42015006	ɔfa ye ɔba sua nu. Akee ɔfɛlɛvɛlɛ ɔ gɔnwo mɔ nee ye kpalɛzo amra, na ɔse bɛ kɛ, ‘Ɔyɛ me fɛ kɛ menwu me boane ne mɔɔ minlinle la. Bɛmaa yɛlie yɛ nye!’
42015007	Meka meahile bɛ kɛ zɔhane ala yɛɛ anyelielɛ kɛra anwuma lɔ wɔ ɛtanevolɛ ko mɔɔ kɛnlu ɔ nwo la anwo kɛdɛla menli abulahɔnla nee ngɔnla mɔɔ di boɛ na bɛngyia anlubɛnwo la a.
42015008	“Anzɛɛ saa raalɛ lɛ dwɛtɛ fufule bulu na ko minli a, duzu a ɔyɛ a? Ɔsɔ kɛnlaneɛ, ɔkpoɔkpoa ye sua ne anu, na ɔka ɔ nye aze ɔkpondɛ dedee kɔkpula kɛ ɔkɛnwu ye la.
42015009	Saa ɔnwu ye a, ɔfɛlɛvɛlɛ ɔ gɔnwo mɔ nee ye kpalɛzo amra, na ɔse bɛ kɛ, ‘Ɔyɛ me fɛ kɛ menwu me kpɔba ne mɔɔ minlinle la. Bɛmaa yɛlie yɛ nye!’
42015010	Meka meahile bɛ kɛ, zɔhane ala yɛɛ Nyamenle soanvolɛma di fɛlɛko wɔ ɛtanenli ko mɔɔ kɛnlu ɔ nwo la anwo a.”
42015011	Gyisɛse hɔle zolɛ hanle kɛ, “Nrenya ko wɔ ɛkɛ. Ɔlɛ mralɛ mrenya nwiɔ.
42015012	Bɛ nuhua ekyi ne hanle hilele ɔ ze kɛ, ‘Egya, fa me agyadeɛ ɛdeɛ maa me.’ Yemɔti ɔ ze hyɛle mɔɔ ɔlɛ la amuala anu nwiɔ manle ɔ mra nwiɔ ne.
42015013	Kenle ekyi guale nu la ralɛ nrenya kakula ne dɔnenle ye ninyɛne ɛdeɛ ne kɔsɔɔti na ɔvale ezukoa ne ɔbɔle ɔ nwo ɔhɔle maanle zo. Ɔhɔle la, ɔbɔle ɛbɛla mgbane mgbane na ɔzɛkyele ye ezukoa ne amuala.
42015014	Mɔɔ ɔwiele ye ezukoa ne di la ɛhɔne kpole bie zile maanle ne mɔɔ ɔwɔ nu la anu, na ɛnee akee noko ɛhwee ɛnle ɔ nwo.
42015015	Yemɔti ɔvale ɔ nwo ɔhɔbetanle mandimasema ne mɔ anu ko, na sonla zɔhane vale ye kɛ ɔhɔnlea agbolike wɔ ye ɛya nu.
42015016	Ɛhɔne hunle ye mɔɔ saa ɔnyianle agbolike ne mɔ aleɛ ne bie bɔbɔ a anrɛɛ ɔkɛli, noko yeannyia awie ammaa ye bie.
42015017	Nzinlii ye adwenle rale ɔ nwo na ɔzele kɛ, ‘Gyimayɛvoma mɔɔ wɔ egya gyima nu la di aleɛ maa ɔbo bɛ nwo zo, mame a mela ɛke mɔɔ ɛhɔne ɛlɛku me la!
42015018	Medwazo meahɔ egya anwo lɔ meahɔze ye kɛ, Egya, meyɛ ɛtane metia Nyamenle nee ɛdawɔ.
42015019	Menfɛta kɛ ɛkɛvɛlɛ me ɛ ra bɔbɔ; fa me yɛ wɔ ɛkpama ne mɔ anu ko.’
42015020	Yemɔti ɔdwazole na ɔzile nu kɛ ɔkɔ ɔ ze anwo lɔ. “Mɔɔ ɔkpukele moa moa lɔ mɔɔ ɔlɛba la ɔ ze nwunle ye, alɔbɔlɛ hunle ye kpole, na ɔnriandile ɔhɔyiale ye, ɔbɛkale ye, na ɔvole ɔ nloa anwo.
42015021	Ralɛ nrenya kakula ne hanle hilele ɔ ze kɛ, ‘Egya, meyɛ ɛtane metia Nyamenle nee ɛdawɔ. Kɛkala, menfɛta kɛ ɛkɛvɛlɛ me ɛ ra bieko.’
42015022	Na ɔ ze vɛlɛle ye sonvolɛma ne mɔ na ɔzele bɛ kɛ, ‘Bɛha bɛ nwo na bɛhɔva tɛladeɛ kpalɛ bɛrawula ye. Bɛva kpɔdelera bɛwula ɔ sa, na bɛva mgbɔlaboa bɛwula ye.
42015023	Akee bɛhɔva ɛnlankɛ ralɛ mɔɔ ɛlɔ kpalɛ la bɛrahu ye bɛmaa yɛlie yɛ nye.
42015024	Ɔluakɛ me ra ɛhye, mefa ye kɛ ɔwule, na kɛkala yera ngoane nu; ɔminlinle, na kɛkala menwu ye.’ Na bɛbɔle ɔ bo kɛ bɛdie bɛ nye.
42015025	“Mekɛ ne anu ɛnee ralɛ nrenya kpanyinli ne ɛhɔ ye ɛya nu. Na mɔɔ ɔlɛba na ɔbikyele ɔ ze awuke ne la, ɔdele edwɛne nee agolehanlɛ ne.
42015026	Yemɔti ɔvɛlɛle ɔ ze sonvolɛma ne mɔ mɔɔ wɔ sua nu ɛkɛ ne la anu ko na ɔbizale ye kɛ, ‘Duzu edwɛkɛ ɔ?’
42015027	Na ɔbuale ye kɛ, ‘Ɛ diema ne ɛzia ɛra sua nu, na ɛ ze ɛmaa bɛhu ɛnlankɛ ralɛ kyenlera ne mɔɔ ɛwie dɔ la yɛɛ bɛlɛdie bɛ nye a, ɔboalekɛ ɔ sa ɛha ye, ɔ nwo kɔlɔnwo, ɔte kpɔkɛ.’
42015028	“Ralɛ nrenya kpanyinli ne vale ɛya kpole, yemɔti yeangulo kɛ ɔkɛwolo awuke ne anu. Zɔhane ati ɔ ze vindele rabodole ye kɛ ɔrɛla sua nu.
42015029	Na ɔbuale ɔ ze kɛ, ‘Egya, mezonle wɔ kɛ akɛlɛ la toonwo a yeradwu ɛnɛ a, yɛɛ metɛtule ɛ nloa edwɛkɛ metɛtole ɛlɛ. Duzu a wɔva wɔmaa me a? Ɛtɛfale abɔnkye ralɛ nretee ko bɔbɔ ɛtɛmanle me kɛ menva me nee me gɔnwo mɔ yɛva yɛlie yɛ nye.
42015030	Na ɛ ra ɛhye mɔɔ ɛzɛkye wɔ agyadeɛ ne amuala wɔ tuutuuma anwo, na yezia yera sua nu la, wɔhu ɛnlankɛ ralɛ kyenlera ne mɔɔ ɛwie dɔ la wɔmaa ye.’
42015031	Na ɔ ze buale ye kɛ, ‘Me ra, wɔmɔ ɛ nee me a de ɛke dahuu a, yɛɛ debie biala mɔɔ melɛ la le wɔ ɛdeɛ.
42015032	Noko ɔwɔ kɛ yɛdie yɛ nye na yɛdi fɛlɛko ala, ɔboalekɛ, ɛ diema ye, ɔwule, yɛɛ yezia yera ngoane nu bieko a; ɔminlinle, yɛɛ yɛnwu ye a.’ ”
42016001	Gyisɛse zele ye ɛdoavolɛma ne mɔ kɛ, “Sukoavolɛ bie mɔɔ lɛ sonla mɔɔ nea ye gya zo la woale ɛkɛ. Bɛdoanle gyaneavolɛ ne bɛhilele ɔ menle ne kɛ ɔlɛsɛkye ye ezukoa ne.
42016002	Yemɔti nrenya sukoavolɛ ne vɛlɛle ye na ɔzele ye kɛ, ‘Duzu edwɛkɛ a metete ye ɛ nwo la? Bɛla babu me ninyɛne mɔɔ wɔ ɛ sa nu la anwo mgbonda kile me, ɔluakɛ ɔvi ɛnɛ mɔɔ kɔ la ɛnle me gyaneavolɛ bieko.’
42016003	Na gyaneavolɛ ne hanle ye ɔ ti akunlu kɛ, ‘Duzu a menyɛ a, ɔluakɛ me menle ɛlɛdie me gyima ye avi me sa nu? Ɛyazonlɛ a, menlɛ nwolɛ anwosesebɛ, asɛlɛ noko yɛ me nyiane.
42016004	Meze mɔɔ mebayɛ a, amaa saa bɛdie gyima ye wɔ me sa nu a me gɔnwo mɔ alie me wɔ bɛ azua nu.’
42016005	“Zɔhane ati ɔvɛlɛvɛlɛle ɔ menle ne kavolɛma ne mɔ ngoko ngoko na ɔbizale mɔɔ lumua la kɛ, ‘Wɔmɔ, ɛtua me menle ɛzɛ?’
42016006	Ɔbuale kɛ, ‘Nwole angola ɛya ko.’ Gyaneavolɛ ne hanle kɛ, ‘Wɔ mgbonda ne ɛne, tɛnla aze na kɛlɛ abulanlu.’
42016007	Akee ɔbizale ko noko kɛ, ‘Na ɛdawɔ noko ɛ, ɛtua ɛzɛ?’ Ɔbuale kɛ, ‘Abɛlɛ ahodoku apenle ko.’ Gyaneavolɛ ne hanle hilele ye kɛ, ‘Wɔ mgbonda ne ɛne, kɛlɛ ɛya mɔtwɛ.’
42016008	“Na nrenya sukoavolɛ ne hanvole gyaneavolɛ anyebolo ne wɔ ye nrɛlɛbɛ mɔɔ ɔbɔle ɔyɛle ye alane gyima ne la anwo, ɔluakɛ ɔnwunle kɛ ɛtane ewiade ye anu amra ze awule nwo nrɛlɛbɛ fa yɛ nwule ninyɛne nea bɛ nwo tɛla wienyi nu amra.”
42016009	Na Gyisɛse hɔle zo zele kɛ, “Yemɔti meka meahile bɛ, ezukoa ɛnle kpalɛ ɛdeɛ, noko anrɛɛ bɛva bɛ ezukoa nee bɛ anwonyia bɛdila agɔnwolɛ, amaa saa bɛkpo aze a, bɛalie bɛ wɔ awuke mɔɔ ɛmbɔ ɛlɛ la anu.
42016010	Sonla biala mɔɔ di nɔhalɛ wɔ debie nretee biala anwo la di nɔhalɛ noko wɔ ninyɛne mgbole nwo, yɛɛ sonla biala mɔɔ le awule wɔ debie nretee nwo la le awule wɔ ninyɛne mgbole nwo.
42016011	Na saa bɛngola bɛnli nɔhalɛ wɔ ewiade ye anyiabɛnwo nwo a, ɛnee kɛ ɔkɛyɛ na bɛava nɔhalɛ anwonyia ne bɛawula bɛ sa nu ɛ?
42016012	Saa bɛnli nɔhalɛ wɔ awie debie nwo a ɛnee nwane a kɛva mɔɔ le bɛdabɛ noko bɛ ɛdeɛ la kɛmaa bɛ a?
42016013	“Sonvolɛ biala ɛnrɛhola ɛmenlenlɛ nwiɔ sonle, ɔluakɛ ɔbakpɔ ko na yeahulo ko; ɔbali nɔhalɛ yeamaa ko na yeakpɔ ko. Zɔhane ala noko yɛɛ ɔde ɔmaa bɛ a, bɛnrɛhola Nyamenle nee ezukoa sonle.”
42016014	Falasiima ne mɔ dele ɛhye amuala la, bɛgolole Gyisɛse anwo, ɔboalekɛ bɛkulo ezukoa kpalɛ.
42016015	Gyisɛse zele bɛ kɛ, “Bɛmɛ, bɛle menli bie mɔɔ bu bɛ nwo wɔ menli nyunlu kɛ asɛɛ bɛdi pɛlepɛle, noko Nyamenle ze bɛ ahonle ne mɔ anu. Ɔluakɛ mɔɔ menli dwenle a ɔsonle bolɛ wɔ bɛ nye zo la le debie mgbane wɔ Nyamenle anye zo.
42016016	“Ɛnee Mosisi mɛla ne nee mɔɔ Nyamenle kpɔmanvolɛma hɛlɛle la gyi kpundii hɔkpulale mekɛ mɔɔ Dwɔn Sɔnevolɛ ne rale la; ɔvi mekɛ ne anu toonwo mɔɔ ɛrakpula ɛnɛ, mɔɔ bɛvale Edwɛkpa ne mɔɔ fane Nyamenle Belemgbunlililɛ ne anwo la nolobɔlɛ la, awie biala ɛlɛpele kɛ ɔkɛnyia ye.
42016017	Na ɔnyɛ se kɛ anwuma nee aze kɛpɛ nu kɛze, tɛla kɛ mɛla ne anu edwɛkɛkpɔkɛ nretee ko kɛminli a.
42016018	“Nrenya biala mɔɔ kɛbɔ ɔ ye ewole na ɔkɛgya raalɛ fofolɛ la ɛdo awuvolɛvalɛ mɛla ne; yɛɛ nrenya mɔɔ kɛgya raalɛ mɔɔ ɔ hu ɛbɔ ye ewole la ɛdo awuvolɛvalɛ mɛla ne.
42016019	“Nrenya sukoavolɛ bie woale ɛkɛ; ɔhedale ndanlɛ ngɛnlɛma mɔɔ awolɛ yɛ se la na ɔlile ɔ ti dahuu.
42016020	Nrenya ehyianli bie noko ɔdaye ɔwoale ɛkɛ, bɛfɛlɛ ye Lazalɛse. Nganlɛ ɛdudu ye, na bɛfa ye bɛbatɛnla sukoavolɛ ne anuhɔlɛ dahuu,
42016021	saa ɔkɛnyia mgbokpoloka ne mɔɔ vi sukoavolɛ ne ɛkponle ne azo gua aze la bie ɔkɛli a; na dahuu ahwea ne mɔ batafe ye nganlɛ ne mɔ anu.
42016022	“Nrenya ehyianli ne wule na anwuma soanvolɛma ravale ye ɛkɛla anyelielɛ nu hɔdole Ebileham akɛnra anu. Nzinlii, sukoavolɛ ne ɔdaye ɔwule na bɛziele ye.
42016023	Ɛbolɔ nehane, mɔɔ ɛnee ɔlɛnwu amaneɛ la, ɔmanle ɔ nye zo na ɔnwunle Ebileham wɔ moa moa lɔ na Lazalɛse de ɔ nwo ɛkɛ ne.
42016024	Yemɔti ɔdeanle nu ɔhanle kɛ, ‘Egya Ebileham, nwu me anwunvɔne, na soa Lazalɛse maa ɔva ɔ sa ɛrɛlɛsɛka ko ɔbɔ nzule nu na ɔva ɔrape me tafinlima azo, ɔluakɛ me ɛbolɛ ɛlɛte wɔ sendɔlɔra ye anu!’
42016025	“Na Ebileham zele ye kɛ, ‘Me ra, kakye kɛ mekɛ mɔɔ ɛde aze la ɛnyianle ɛbɛla nu ninyɛne kpalɛ ngome, yɛɛ Lazalɛse nyianle ninyɛne ɛtane ngome. Na kɛkala, wɔ ɛke, ɔ rɛle ɛkyekye, yɛɛ wɔmɔ ɛlɛnwu amaneɛ a.
42016026	Saa ɛtu ɛhye bɔbɔ ɛsie ahane a, eza kuma kpole bie la wɔ nee yɛ avinli, amaa awie angola anvi ɛke amba ɛ nwo lɔ, na awie noko vi nehane ara ɛke.’
42016027	Nrenya sukoavolɛ ne hanle kɛ, ‘Saa zɔhane ɛdeɛ a, ɛnee mesɛlɛ wɔ, soa Lazalɛse wɔ me sua nu ɛkɛ.
42016028	Melɛ mediema nnu wɔ ɛkɛ ne, maa ɔhɔbɔ bɛ kɔkɔ, amaa bɛdabɛ noko bɛamba abodelɛ ɛleka ɛhye.’
42016029	“Ebileham zele ye kɛ, ‘Bɛlɛ menli wɔ bɛ nwo lɔ ɛlɛkakyehakye bɛ Mosisi mɛla ne nee Nyamenle kpɔmanvolɛma ngilehilelɛ ne mɔ, na ɔwɔ kɛ ɛ mediema ne mɔ tie bɛ.’
42016030	Nrenya sukoavolɛ ne buale kɛ, ‘Egya Ebileham, ɔle kpalɛ ɛdeɛ, noko saa awie vi mɔwuamra anu dwazo kɔ kɔbɔ bɛ amaneɛ a, yɛɛ bɛkɛnlu bɛ nwo a.’
42016031	Na Ebileham zele kɛ, ‘Saa bɛnrɛdie menli mɔɔ ɛlɛkilehile bɛ Mosisi mɛla ne nee mɔɔ Nyamenle kpɔmanvolɛma ne hanle la a, ɛnee saa awie vi mɔwuamra anu dwazo kɔ bɔbɔ a, bɛnrɛdie ye.’ ”
42017001	Gyisɛse zele ye ɛdoavolɛma ne kɛ, “Ɔwɔ kɛ ninyɛne mɔɔ twehwe sonla kɔ ɛtane nu la sisi, na mɔɔ ɔkɛlua ɔ nwo zo ɔkɛzi la, ye gyakɔ.
42017002	Ɔle kpalɛ kɛ anrɛɛ bɛkɛdwe ɛdibolɛ kpole bɛkɛhenda ɔ kɔme na bɛkɛhɔdo ye nyevile nu tɛla kɛ ɔkɛmaa awie mɔɔ ye diedi wɔ me nu kɛ ngakula ɛhye mɔ la ko kɛyɛ ɛtane.
42017003	Yemɔti bɛnlea mɔɔ bɛyɛ la. “Saa ɛ diema fo wɔ a, tea ye, na saa ɔnu ɔ nwo a, fa ye ɛtane kyɛ ye.
42017004	Saa kenle ko bɔbɔ ɔfo wɔ fane nsuu, na ɔsia ɔba fane nsuu ɔbaka ɔkile wɔ kɛ, ‘Menlu me nwo’ a, ɔwɔ kɛ ɛfa ye ɛtane ɛkyɛ ye.”
42017005	Ɛzoanvolɛma ne hanle hilele Awulae kɛ, “Maa yɛ diedi ɛnyi.”
42017006	Awulae buale bɛ kɛ, “Saa bɛlɛ diedi mɔɔ ye kpole le kɛ ‘mɛsetade’ baka ma ekyi bie bɔbɔ la a, anrɛɛ bɛkɛhola bɛkɛha bɛkɛhile baka kpole ɛhye mɔɔ bɛfɛlɛ ye ‘sekamɔ’ la kɛ, ‘Tu kɔgyinla nyevile nu lɔ’ a, ɔkɛyɛ zɔhane.”
42017007	“Saa bɛ nuhua bie lɛ ye sonvolɛ wɔ ye egyinli nu anzɛɛ mɔɔ ka ye mboane na saa ɔvi ɛbɔ nu ɔba a, asoo ɔkɛze ye kɛ, ‘Ka ɛ nwo bɛla badɛnla aze di debie’ ɔ?
42017008	Kyɛkyɛ! Ɔbaze ye kɛ, ‘Siezie me aleɛ ne na kendɛ maa menli debie na mewie a wɔahɔli wɔ ɛdeɛ ne.’
42017009	Sonvolɛ ɛnfɛta moyɛlɛ wɔ mɔɔ ɔ menle kɛze ye kɛ ɔyɛ na yeyɛ la anwo.
42017010	Zɔhane ala yɛɛ bɛdabɛ noko saa bɛyɛ mɔɔ bɛkɛze bɛ kɛ bɛyɛ la amuala bɛwie a, bɛha kɛ, ‘Yɛle sonvolɛma mɔɔ yɛ nwo ɛnlɛ nvasoɛ a; yɛyɛ yɛ gyima mɔɔ ɔwɔ kɛ yɛyɛ la.’ ”
42017011	Mɔɔ Gyisɛse kɔ Gyɛlusalɛm la, ɔpenle Samɛlea nee Galeli ɛweɛne zo.
42017012	Na mɔɔ ɔka ekyii ɔdwu namule bie azo la, mrenya bulu mɔɔ le kokobɛvolɛma la yiale ye. Bɛgyinlanle moa moa
42017013	na bɛdeanle nu bɛzele kɛ, “Gyisɛse! Awulae! Nwu yɛ anwunvɔne.”
42017014	Gyisɛse nwunle bɛ la ɔzele bɛ kɛ, “Bɛhɔ na bɛva bɛ nwo bɛhɔhile sɛlɛvolɛma ne mɔ.” Mɔɔ bɛlua adenle zo bɛlɛkɔ la, bɛ nwo zale.
42017015	Na bɛ nuhua ko nwunle kɛ ɔ nwo ɛza, yemɔti ɔziale ɔ nzi, ɔyele Nyamenle ayɛlɛ.
42017016	na ɔradule ɔdɔle Gyisɛse agyakɛ anu mutule nu na ɔyɛle ye mo somaa. Nrenya ɛhye le Samɛleanli.
42017017	Gyisɛse hanle kɛ, “Menli bulu a menyɛle bɛ ayile a, na ngɔnla ne wɔ nienwu?
42017018	Duzu ati a ɛyɛvolɛ ye ala a ɛzia ɛra bayɛ Nyamenle mo a?”
42017019	Na Gyisɛse zele nrenya ne kɛ, “Dwazo kɔ; wɔ diedi ɛyɛ wɔ ayile.”
42017020	Falasiima bie bizale Gyisɛse kenle mɔɔ Nyamenle Belemgbunlililɛ ne kɛra la. Gyisɛse buale kɛ, “Nyamenle Belemgbunlililɛ ne ɛnrɛra ye mɔɔ awie anye dua ye a.
42017021	Awie ɛnrɛha kɛ, ‘Nea, yemɔ ɛne!’ anzɛɛ ‘Yemɔ a wɔ lɔ la!’ ɔboalekɛ Nyamenle Belemgbunlililɛ ne ɛra na ɔde bɛ ahonle nu.”
42017022	Akee ɔzele ye ɛdoavolɛma ne kɛ, “Mekɛ bara mɔɔ bɛ kunlu a anrɛɛ bɛkɛnwu Sonla Ra ne mekɛ ne anu kenle ko bɔbɔ, na bɛnrɛnwu ye.
42017023	Bie mɔ baze bɛ kɛ, ‘Nea, ɔwɔ nehane’ anzɛɛ ‘Nea, ɔwɔ ɛke!’ Noko bɛmmafinde kɛ bɛkanlea.
42017024	Kɛ ɛsɛlɛmanye si kpakye wienyi ta anwomanyunlu vi ɔ ti kɔkpula ɔ bo la, zɔhane ala yɛɛ medame Sonla Ra, mebara wɔ mekɛ ne anu a.
42017025	Noko ɔwɔ kɛ medumua menwu amaneɛ dɔɔnwo na adwuleso amra kpo me.
42017026	Kɛmɔ Nowa mekɛ zo ɔyɛle la, zɔhane ala yɛɛ medame Sonla Ra, me mekɛ zo ɔbayɛ a.
42017027	Awie biala hɔle zolɛ lile, nlonle; mraalɛ ɛgyalɛ nee agyalɛ ɛhɔlɛ liele ebia hɔkpulale kenle mɔɔ Nowa hɔvole ɛlɛne ne anu na ezule ne dɔle bule aze na ɔhunle bɛ muala la.
42017028	Ɔbayɛ kɛ Lɔɔto mekɛ zo ala la. Menli hɔle zolɛ lile, nlonle, bɛlile gua, bɛyɛle egyinli na bɛsisile azua.
42017029	Na kenle ko ne mɔɔ Lɔɔto vile Sodɔm la, Nyamenle manle senle nee sɔlefe vi anwuma dɔle kɛ ezule la rahunle bɛ muala.
42017030	Zɔhane ala yɛɛ kenle mɔɔ medame Sonla Ra, mebara la ɔbayɛ a.
42017031	“Kenle zɔhane, awie mɔɔ wɔ ye sua ti zo la mmadwu aze kɛ ɔkɔ ye sua ne anu yeahɔva ye ninyɛne; zɔhane ala yɛɛ mɔɔ wɔ ye ɛya nu la mmasia ba sua zo a.
42017032	Bɛhakye mɔɔ zile Lɔɔto aye ne anwo zo la!
42017033	Awie biala mɔɔ pele ye ngoane nwo la minli ye; na mɔɔ kɛminli ye ngoane wɔ mame me ti la kɛnyia ngoane mɔɔ ɛnlɛ awieleɛ.
42017034	Meka meahile bɛ, kenle ko ne nɔe ne, menli nwiɔ mɔɔ la ɛkpa ko azo la, bɛbava ko bɛahɔ bɛagyakyi ko.
42017035	Mraalɛ nwiɔ bahɔ abɛlɛ ɛdinlɛ wɔ ɛleka ko, bɛbava ko bɛahɔ bɛagyakyi ko. [
42017036	Menli nwiɔ bahɔ ɛya nu, bɛbava ko bɛahɔ bɛagyakyi ko.”]
42017037	Ɛdoavolɛma ne bizale ye kɛ, “Awulae, ɛnee nienwu ɔ?” Gyisɛse buale kɛ, “Ɛleka mɔɔ debie funli la la, ɛkɛ ne a mgbɔtɛ kuohua bɛ nloa a.”
42018001	Akee Gyisɛse bule ɛrɛlɛ ɛhye hilele ye ɛdoavolɛma ne mɔ vale hilele kɛ ɔwɔ kɛ bɛyɛ nzɛlɛlɛ dahuu na ɔnle kɛ bɛkpo aze.
42018002	Ɔse, “Ndɛnebuavolɛ bie woale suakpole bie azo. Ndɛnebuavolɛ ɛhye ɛnzulo Nyamenle yɛɛ ɔmbu sonla biala.
42018003	Kunlanvolɛ raalɛ bie noko wɔ sua ne azo; dahuu ɔkɔ ndɛnebuavolɛ ne ɛkɛ ɔfa ye edwɛkɛ ɔkɔto ɔ nyunlu kɛ, ‘Awie ɛlɛgyegye me, di me edwɛkɛ ye maa me.’
42018004	Mekɛ dɔɔnwo ne ala ɛnee ɔngulo kɛ ɔkɛboa raalɛ ne, na nzinlii ɔhanle ɔhilele ɔ nwo kɛ, ‘Menzulo Nyamenle, yɛɛ membu sonla bɔbɔ ɛdeɛ,
42018005	noko kɛ raalɛ kunlanvolɛ ɛhye ɛlɛsi agyegye me la, mebanlea ye edwɛkɛ ne meamaa ye, anrɛɛ ɔnrɛmaa me nwo ɛnrɛdɔ me.’ ”
42018006	Na Awulae vale zɔle zolɛ kɛ, “Bɛdie mɔɔ ndɛnebuavolɛ alane ne hanle a.
42018007	Asoo Nyamenle ɛnrɛli ɔdaye ye menli ne mɔɔ kpondɛ moalɛ na bɛtea bɛfɛlɛ ye nɔɔzo nee ewiazo la ati edwɛkɛ? Asoo ɔkɛhwenlehwenle ɔ bo aze wɔ bɛ moalɛ nwo?
42018008	Meka meahile bɛ, ɔkɛli bɛ edwɛkɛ ɔkɛmaa bɛ ndɛndɛ zo somaa. Na asoo saa medame Sonla Ra meba a, menwɔnwu awie mɔɔ ɔ rɛle wɔ Nyamenle anu la?”
42018009	Eza Gyisɛse bule ɛrɛlɛ ɛhye hilele bɛdabɛ mɔɔ bɛbu bɛ nwo na bɛmbu awie biala la.
42018010	Ɔse, “Menli nwiɔ bie hɔle Ɛzonlenlɛ Sua ne anu kɛ bɛkazɛlɛ; ko le Falasiinli yɛɛ ko le adwuledievolɛ.
42018011	“Falasiinli ne gyinlanle nzisi na ɔzɛlɛle kɛ, ‘Nyamenle, meyɛ wɔ mo kɛ membɔ apo, menli nzisi yɛɛ mendo awuvolɛvalɛ mɛla ne kɛ awie biala de la; meyɛ wɔ mo kɛ menle kɛ adwuledievolɛ ɛhye bɔbɔ mɔɔ wɔ lɔ la.
42018012	Dapɛne ko anu mekye ɛhɔne fane nwiɔ, yɛɛ mebu me ezukoa mɔɔ menyia ye la anu bulu metu ko memaa wɔ.’
42018013	“Na adwuledievolɛ ne gyinlanle ahane ɛleka bie, yeangulo kɛ ɔkɛkpogya ɔ ti zo bɔbɔ. Ɔvale ɔ sa ɔguale ye ɛbolɛ zo na ɔzele kɛ, ‘O Awulae Nyamenle, nwu me anwunvɔne na mele ɛtanevolɛ!’ ”
42018014	Na Gyisɛse vale zɔle zolɛ kɛ, “Meka meahile bɛ, adwuledievolɛ ne zɔle Nyamenle anye wɔ mekɛ mɔɔ ɔlɛkɔ sua nu la dɛlale Falasiinli ne. Ɔluakɛ awie biala mɔɔ memaa ɔ nwo zo la Nyamenle bɛlɛ ye aze, yɛɛ mɔɔ bɛlɛ ɔ nwo aze la Nyamenle kpogya ye zo.”
42018015	Menli bie vale bɛ mra rale kɛ Gyisɛse ɛva ɔ sa ɛgua bɛ nwo zo na ɔyila bɛ. Ɛdoavolɛma ne nwunle bɛ la bɛdendɛle bɛ.
42018016	Na Gyisɛse vɛlɛle ngakula ne mɔ wɔ ɔ nwo ɛkɛ ne na ɔzele kɛ, “Bɛgyakyi ngakula ne mɔ bɛmaa bɛrɛla me nwo, bɛmmatua bɛ, ɔboalekɛ bɛdabɛ mɔɔ bɛle kɛ ɛhye mɔ zɛhae la yɛɛ Nyamenle Belemgbunlililɛ ne le bɛ ɛdeɛ a.
42018017	Bɛhakye ɛhye, awie biala mɔɔ anyɛ ɔ nwo kɛ kakula anlie Nyamenle Belemgbunlililɛ ne ando nu la ɛnrɛnyia ye.”
42018018	Dwuu kpanyinli bie bizale Gyisɛse kɛ, “Kilehilevolɛ kpalɛ, duzu a menyɛ na meanyia ngoane mɔɔ ɛnlɛ awieleɛ a?”
42018019	Gyisɛse bizale ye kɛ, “Duzu ati a ɛse mele kpalɛ a? Awie biala ɛnle kpalɛ kɛ Nyamenle angomekye.
42018020	Ɛze mɛla ne mɔ: mmato awuvolɛvalɛ mɛla ne, mmayɛ kɔdiawu, mmadi daselɛ adalɛ, mmawua, di ɛ ze nee ɛ nli eni.”
42018021	Nrenya ne buale kɛ, “Sumunli me nretee ne ala yɛɛ menvale mɛla ɛhye mɔ azo ɛlilɛ a.”
42018022	Gyisɛse dele ɛhye la, ɔzele ye kɛ, “Yeha wɔ debie ko. Tɔne debie biala mɔɔ ɛlɛ la amuala na kyɛ ezukoa ne maa ehyianvolɛma, na ɛkɛnyia anwonyia wɔ Nyamenle anwo lɔ, na akee bɛla badoa me bo zo.”
42018023	Nrenya ne dele ɛhye la nyane hunle ye kpole, ɔluakɛ ɔle sukoavolɛ kpole.
42018024	Gyisɛse nleanle ye koonwu na ɔzele kɛ, “Ɔyɛ se ɔmaa bɛdabɛ mɔɔ bɛnyia bɛ nwo la kɛ bɛkɛnyia Nyamenle Belemgbunlililɛ ne a.
42018025	Ɔluakɛ ɔnyɛ se kɛ afunlumu kɛwolo agbuyia tokule nu tɛla kɛ sukoavolɛ kɛnyia Nyamenle Belemgbunlililɛ ne a.”
42018026	Menli mɔɔ dele mɔɔ Gyisɛse hanle la bizale kɛ, “Ɛnee nwane bɔbɔ a kɛnyia ngoane a?”
42018027	Gyisɛse buale kɛ, “Mɔɔ yɛ se maa sonla la ɛnyɛ se ɛmmaa Nyamenle.”
42018028	Na Pita zele kɛ, “Nea o, yɛgyakyi debie biala yɛɛ yɛdoa ɛbo zo o!”
42018029	Gyisɛse zele bɛ kɛ, “Ɛhɛe, ɔle zɔhane, noko bɛdie: Awie biala mɔɔ ɛgyakyi ye sua, ɔ ye nee ɔ mediema, ye awovolɛ anzɛɛ ɔ mra wɔ Nyamenle Belemgbunlililɛ ne ati la
42018030	banyia ye mɔnwo wɔ mekɛ ɛhye ala anu nee ngoane mɔɔ ɛnlɛ awieleɛ, wɔ mekɛ mɔɔ bara la anu.”
42018031	Gyisɛse vale ɛdoavolɛma bulu nee nwiɔ ne hɔle ahane na ɔzele bɛ kɛ, “Bɛdie! Yɛlɛkɔ Gyɛlusalɛm, na ɛkɛ ne yɛɛ debie biala mɔɔ Nyamenle kpɔmanvolɛma hɛlɛle wɔ medame Sonla Ra me nwo la bayɛ zɔhane a.
42018032	Bɛbaye me bɛawula menli mɔɔ ɛnle Dwuuma la asa anu, na bɛbazi me amgbu, bɛayɛ me aholoba na bɛatoto nyɛlɛ me nyunlu.
42018033	Bɛbabila me mbaka na bɛahu me, na ye kenle nsa ne anzi, mebadwazo meara ngoane nu.”
42018034	Ɛdoavolɛma ne ande ninyɛne ɛhye mɔ biala abo; bɛvale edwɛkɛ ne anwo ndelebɛbo bɛveale bɛ, yemɔti bɛannwu mɔɔ Gyisɛse ɛlɛka la anzi.
42018035	Mɔɔ Gyisɛse bikyele Gyɛleko la, ɛnee anyenzinliravolɛ bie de adehane ne ɛlɛsɛlɛzɛlɛ ninyɛne,
42018036	na ɔdele menli dɔɔnwo ne mɔɔ ɛlɛse la ane la, ɔbizale kɛ, “Duzu ɔ?”
42018037	Bɛbuale ye kɛ, “Gyisɛse mɔɔ vi Nazalɛte la a ɛlɛse a.”
42018038	Na ɔdeanle nu ɔzele kɛ, “Gyisɛse, Devidi ara! Nwu me anwunvɔne!”
42018039	Menli mɔɔ lumua la deɛdeanle ye nu na bɛzele ye kɛ ɔyɛ koonwu; na akee ɔdeanle nu kpole kpalɛ kɛ, “Devidi ara, nwu me anwunvɔne!”
42018040	Yemɔti Gyisɛse gyinlanle na ɔzele kɛ, “Bɛva nrenya anyenzinliravolɛ ne bɛrɛla.” Mɔɔ ɔrale la, Gyisɛse bizale ye kɛ,
42018041	“Duzu a ɛkulo kɛ meyɛ memaa wɔ a?” Na ɔbuale kɛ, “Yɛmenle, mekulo kɛ menwu debie bieko.”
42018042	Na Gyisɛse zele ye kɛ, “Nwu debie! Wɔ diedi ɛyɛ wɔ ayile.”
42018043	Na ɛkɛ ne ala ɔnwunle debie, na ɔdoale Gyisɛse ɔyele Nyamenle ayɛlɛ. Mɔɔ menli dɔɔnwo ne nwunle ɛhye la, bɛ muala bɛyele Nyamenle ayɛlɛ.
42019001	Gyisɛse hɔle Gyɛleko na ɔlɛpɛ nu sua ne azo.
42019002	Adwuledievolɛ kpanyinli bie noko wɔ sua ne azo mɔɔ ɛnyia ɔ nwo kpole a; bɛfɛlɛ ye Zakeɛse.
42019003	Nrenya ɛhye bɔle mɔdenle kɛ ɔkɛnwu Gyisɛse sonla holɛ na kɛmɔ ɔle adwola na menli ne zonle la ati ɛnee ɔnnwu ye.
42019004	Yemɔti ɔnriandile ɔlumuale ɛlɔne ne anyunlu na ɔhɔvole baka bie mɔɔ bɛfɛlɛ ye “sekamɔ” la azo saa ɔkɛnwu ye a, ɔluakɛ ɛkɛ ne ala a Gyisɛse bape a.
42019005	Gyisɛse dwule ɛkɛ ne la, ɔdole ɔ nye anwuma na ɔzele Zakeɛse kɛ, “Zakeɛse, ka ɛ nwo dwu aze, na ɛnɛ mebazokoɛ wɔ.”
42019006	Ndɛndɛ ne ala Zakeɛse dwule aze na ɔvale fɛlɛkolilɛ kpole ɔliele Gyisɛse.
42019007	Menli mɔɔ nwunle ye la amuala dendɛle bɛ nzo abo kɛ, “Akee ɛtanenli ɛhye sua nu a nrenya ye ɛhɔ kazokoɛ a!”
42019008	Na Zakeɛse dwazole na ɔhanle ɔhilele Awulae kɛ, “Awulae, mebabu me ninyɛne mɔɔ melɛ la anu nwiɔ na meava ko meamaa ehyianvolɛma, na saa meli awie ndunlumi a, mebadua ye kakɛ mɔnwo nna.”
42019009	Gyisɛse zele ye kɛ, “Ɛnɛ kenle ye, bɛlie wɔ ngoane, ɛdawɔ noko ɛle Ebileham anlɔnra.
42019010	Ɛhye ala ati yɛɛ medame Sonla Ra membale a. Membale kɛ mebakpondɛ bɛdabɛ mɔɔ bɛminli la na mealie bɛ ngoane.”
42019011	Menli mɔɔ ɛnee ɛlɛtie edwɛkɛ ɛhye mɔ la zuzule ye bɛ ti anu kɛ, kɛmɔ bɛbikye Gyɛlusalɛm la, Nyamenle Belemgbunlililɛ ne asɛɛ ɛra ɛwie. Yemɔti Gyisɛse bule bɛ ɛrɛlɛ ɛhye.
42019012	Ɔse, “Nrenya bie mɔɔ lɛ duma la yɛle kɛ ɔkɔ maanle zo moa moa yeamaa bɛazie ye belemgbunli na akee yeazia yeara sua nu.
42019013	Mɔɔ ɔbanyia nwo la, ɔvɛlɛle ye sonvolɛma bulu ne, ɔmanle ko biala sɔnvɛlɛ ko na ɔzele bɛ kɛ, ‘Menle ɛke, yemɔti bɛva ezukoa ɛhye bɛli gua bɛnlea mɔɔ bɛkɛnyia ye nwolɛ la.’
42019014	Kɛmɔ ɔdaye ye maanle ne anu amra kpɔ ye la ati, bɛdule menli bɛmanle bɛhɔzele kɛ, ‘Yɛngulo kɛ nrenya ɛhye di yɛ belemgbunli.’
42019015	“Noko bɛziele nrenya ne belemgbunli na ɔziale ɔrale sua nu. Ɔradwule ala la, ɔmanle bɛvɛlɛvɛlɛle ye sonvolɛma ne kɛ bɛrabu bɛ mgbonda bɛmaa ɔnwu nvasoɛ mɔɔ bɛnyianle ye la.
42019016	Mɔɔ lumua la rale rahanle kɛ, ‘Yɛmenle, menyia sɔnvɛlɛ bulu meboka wɔ ɛdeɛ ko ne mɔɔ ɛvale ɛmanle me la anwo.’
42019017	Belemgbunli ne zele ye kɛ, ‘Mo, ɛle sonvolɛ kpalɛ! Kɛmɔ wɔli nɔhalɛ wɔ ninyɛne ngyikyi nwo la, mebamaa wɔanlea azuamgbole bulu azo.’
42019018	Mɔɔ tɔ zo nwiɔ la rahanle kɛ, ‘Yɛmenle, menyia sɔnvɛlɛ nnu meboka ko ne mɔɔ ɛvale ɛmanle me la anwo.’
42019019	Belemgbunli ne zele ye kɛ, ‘Ɛdawɔ noko ɛbanlea azuamgbole nnu azo.’
42019020	“Sonvolɛ ko noko rale na ɔrahanle kɛ, ‘Yɛmenle, wɔ sɔnvɛlɛ ko ne ɛne; membɔle ye duku nloa menziele.
42019021	Mesulo wɔ, ɔboalekɛ ɛle sonla mɔɔ ɛ ti yɛ se; ɛfa mɔɔ ɛnle wɔ ɛdeɛ la yɛɛ ɛbu mɔɔ wɔanlua la.’
42019022	Belemgbunli ne zele ye kɛ, ‘Wɔmɔ sonvolɛ ɛhye, ɛnle kpalɛ! Mefa ɛdawɔ ɛ nloa edwɛkɛ meabua wɔ ndɛne. Ɛse me kɛ me ti yɛ se, mefa mɔɔ ɛnle me ɛdeɛ yɛɛ mebu mɔɔ tɛ me a menluale la.
42019023	Duzu ati a wɔanva me ezukoa ne wɔangɔndo bange ɛ? Anrɛɛ mera la, mehɔlie me ezukoa ne boka nwolɛ nzinwo ne amuala.’
42019024	“Na ɔzele menli mɔɔ gyigyi ɛkɛ ne la kɛ, ‘Bɛlie sɔnvɛlɛ ko ne wɔ ɔ sa nu bɛva bɛmaa mɔɔ lɛ bulu ne la.’
42019025	Bɛzele ye kɛ, ‘Yɛmenle, yemɔ, ɔlɛ sɔnvɛlɛ bulu dɛba.’
42019026	Na ɔbuale bɛ kɛ, ‘Meka meahile bɛ: Mɔɔ lɛ bie la, bɛmaa ye bie dɔɔnwo bɛboka mɔɔ ɔlɛ la anwo; na mɔɔ ɛnlɛ bie la, ekyi ne bɔbɔ mɔɔ ɔlɛ la, bɛdie ye wɔ ɔ sa nu.
42019027	Akee me agbɔvolɛ ne mɔ mɔɔ se bɛngulo kɛ medi bɛ belemgbunli la, bɛva bɛ bɛrɛla bɛrahu bɛ wɔ me nyunlu ɛke!’ ”
42019028	Gyisɛse hanle ɛhye na akee ɔlumuale bɛ nyunlu kɛ ɔkɔ Gyɛlusalɛm.
42019029	Ɔbikyele Bɛtefagyi nee Bɛtani, wɔ Ɔlivi Boka ne azo la, ɔzoanle ye ɛdoavolɛma ne nwiɔ ɔmanle bɛlumuale ɔ nyunlu,
42019030	na ɔzele bɛ kɛ, “Bɛhɔ namule ne mɔɔ wɔ bɛ nyunlu lɔ la azo. Saa bɛdwu ɛkɛ ne a, bɛkɛnwu asoaso ralɛ mɔɔ awie ɛtɛtɛnlanle zo ɛlɛ la kɛ ɔhenda ɛkɛ; bɛzianyi ye bɛrɛla.
42019031	Saa awie biza bɛ kɛ duzu ati a bɛlɛsianyi ye a, bɛze ye kɛ, ‘Awulae ɛhyia nwolɛ.’ ”
42019032	Bɛhɔle na bɛhɔnwunle debie biala, kɛmɔ Gyisɛse hanle hilele bɛ la.
42019033	Mɔɔ bɛlɛsianyi asoaso ne la, ɔ menle mɔ bizale bɛ kɛ, “Duzu ati a bɛlɛsianyi asoaso ne ɛ?”
42019034	Ɛdoavolɛma ne buale kɛ, “Awulae ɛhyia nwolɛ.”
42019035	Na bɛvale asoaso ne bɛrɛlɛle Gyisɛse. Akee bɛsesɛle bɛ ndanlɛ wɔ asoaso ne azo na bɛmanle Gyisɛse dɛnlanle zolɛ.
42019036	Na mɔɔ ɔlɛkɔ la, bɛsesɛle ndanlɛ azɛlɛ nwo bɛmanle ɔluale zolɛ.
42019037	Ɔbikyele Gyɛlusalɛm wɔ Ɔlivi Boka ne ndololeɛ nu la, ye ɛdoavolɛma bebelebe ne bɔle ɔ bo vale fɛlɛkolilɛ yɛle Nyamenle mo yele ye ayɛlɛ wɔ ninyɛne mgbole ne mɔ mɔɔ bɛnwunle bɛ la ati,
42019038	na bɛzele kɛ, “Nyamenle ɛyila belemgbunli ne mɔɔ lua Awulae duma nu ɛlɛba la! Anzonudwolɛ wɔ anwuma na anyunlunyia ɛha Nyamenle!”
42019039	Falasiima mɔɔ wɔ menli ne anu la bie mɔ zele Gyisɛse kɛ, “Kilehilevolɛ, maa wɔ ɛdoavolɛma ne ɛmua bɛ nloa!”
42019040	Gyisɛse buale kɛ, “Meka meahile bɛ, saa bɛmua bɛ nloa bɔbɔ a, awolɛ bɔbɔ kɛdeɛdea nuhua.”
42019041	Gyisɛse bikyele Gyɛlusalɛm na ɔnwunle sua ne la, ɔzunle,
42019042	na ɔzele kɛ, “Anrɛɛ ɛnɛ kenle ye bɔbɔ wɔahola wɔanwu deɛ mɔɔ maa anzonudwolɛ la! Na kɛkala ɛdeɛ, ɛnrɛhola ɛnrɛnwu ye!
42019043	Mekɛ bara mɔɔ wɔ kpɔvolɛma bapɛ ɛ bo kuma ayia; bɛbadua wɔ adenle, na bɛvi ɛbɔ nu nee ɛnweazo bɛaraholo ɛ nwo zo.
42019044	Bɛbagologolo wɔ bɛagua na bɛazɛkye menli mɔɔ wɔ zolɛ la amuala; bɛnrɛgyakyi bolɛ ko bɔbɔ wɔ ɔ bo zo ne, ɔboalekɛ wɔannwu mekɛ ne mɔɔ Nyamenle rale kɛ ɔbalie wɔ ngoane la.”
42019045	Akee Gyisɛse wolole Ɛzonlenlɛ Sua ne anu, na ɔbɔle ɔ bo kɛ ɔfoa gualilɛma ne mɔ,
42019046	na ɔzele bɛ kɛ, “Bɛhɛlɛ ye wɔ Nyamenle Edwɛkɛ ne anu kɛ, Nyamenle se, ‘Bɛbavɛlɛ me Ɛzonlenlɛ Sua ne Nzɛlɛlɛ Sua!’ Na bɛmɛ, bɛhakyi ye nwule fealeka.”
42019047	Kenle biala Gyisɛse kilehile wɔ Ɛzonlenlɛ Sua ne anu. Sɛlɛvolɛ mgbanyinli ne, mɛla kilehilevolɛma ne, yɛɛ mgbanyima ne mɔ kpondɛle kɛ bɛkɛhu ye,
42019048	na bɛannyia nwolɛ adenle, ɔboalekɛ ɛnee menli ne amuala kulo kɛ bɛtie ye, amaa ye edwɛkɛ ne kpɔkɛ ko bɔbɔ andɛla bɛ nzo.
42020001	Kenle ko Gyisɛse wɔ Ɛzonlenlɛ Sua ne anu ɔlɛkilehile na ɔbɔ Edwɛkpa ne nolo la, sɛlɛvolɛ mgbanyinli ne, mɛla kilehilevolɛma ne, yɛɛ mgbanyima ne mɔ
42020002	rabizale ye kɛ, “Ka kile yɛ, duzu tumi a ɛlɛ, kɛ ɔwɔ kɛ ɛyɛ ninyɛne ɛhye mɔ a? Nwane a manle wɔ tumi ne a?”
42020003	Gyisɛse buale bɛ kɛ, “Bɛmaa medame noko membiza bɛ edwɛkɛ ko. Bɛha bɛhile me,
42020004	Dwɔn Sɔnevolɛ ne tumi ne mɔɔ ɔvale ɔzɔnenle menli la, ɔvi Nyamenle anzɛɛ sonla?”
42020005	Bɛbɔle ɔ bo kɛ bɛsu bɛ nwo kpolera kɛ, “Duzu edwɛkɛ a yɛha a? Saa yɛka kɛ, ‘Ɔvi Nyamenle’ a, ɔkɛha kɛ, ‘Ɛnee duzu ati a bɛanlie Dwɔn bɛanli a?’
42020006	Saa yɛka noko kɛ, ‘Ɔvi sonla’ a, menli ɛwolaa ye mɔɔ wɔ ɛke la amuala kɛzi yɛ awolɛ, ɔboalekɛ bɛdie bɛto nu kɛ Dwɔn le Nyamenle kpɔmanvolɛ.”
42020007	Yemɔti bɛbuale ye kɛ, “Yɛnze ɛleka mɔɔ ye tumi ne vi a.”
42020008	Na Gyisɛse zele bɛ kɛ, “Ɛnee medame noko menrɛha tumi holɛ ko mɔɔ mefa meyɛ ninyɛne ɛhye mɔ la menrɛhile bɛ.”
42020009	Akee Gyisɛse bule menli ne ɛrɛlɛ ɛhye kɛ, “Nrenya bie hyele ye tola na ɔluale vanye ma wɔ nu. Ɔvale ɔmanle abunsama na ɔhɔle maanle zo ɔhɔhyɛle kpalɛ.
42020010	Ɛbuhenle ne dwule la, ɔzoanle ye sonvolɛ ko ɔmanle ɔhɔzele abunsama ne kɛ bɛva ye ɛkpɔ ɛdeɛ bɛmaa ɔrɛlɛ ye. Na abunsama ne bole ye na bɛmanle ɔlɛle ɔ sa mgbane ɔhɔle.
42020011	Yemɔti ɔzoanle sonvolɛ fofolɛ, na ɔdaye noko bɛbole ye, bɛzale ye, na bɛmanle ɔlɛle ɔ sa mgbane ɔhɔle.
42020012	Akee ɔzoanle ye sonvolɛ ne mɔɔ tɔ zo nsa la, na abunsama ne bodɛbodale ye, na bɛvuandinle ye bɛdole tola ne anzi lɔ.
42020013	Na tola menle ne zele kɛ, ‘Duzu a menyɛ a? Mesoa medame me ra ye mɔɔ mekulo ye la; medie medi kɛ bɛkɛli ye eni!’
42020014	Na mɔɔ abunsama ne nwunle ye la, bɛhanle bɛhilele bɛ nwo ngoko kɛ, ‘Ɛya menle ne ara ne ɛne. Bɛmaa yɛhu ye na ye agyadeɛ ne ɛyɛ yɛ ɛdeɛ.’
42020015	Yemɔti bɛvuandinle ye bɛdole ɛya ne anzi lɔ na bɛhunle ye.” Gyisɛse bizale bɛ kɛ, “Ɛnee akee duzu a tola menle ne kɛyɛ abunsama ne ɛ?
42020016	Ɔkɛrahu abunsama ne mɔ amuala, na ɔkɛva ɛya ne ɔkɛwula abunsama fofolɛ asa anu.” Menli ne mɔ dele ɛhye la, bɛzele kɛ, “Kyɛkyɛ, ɔnrɛyɛ ye zɔhane.”
42020017	Gyisɛse nleanle bɛ koonwu na ɔbizale bɛ kɛ, “Ɛnee akee kɛ Nyamenle Edwɛkɛ ɛhye abo se ɛ? ‘Bolɛ ne mɔɔ suasivoma ne kpole la, ɛrayɛ bolɛ mɔɔ anwo hyia kpole kpalɛ a.’
42020018	“Awie biala mɔɔ kɛdɔ bolɛ zɔhane azo la, ɔbatete nzokanzoka; yɛɛ saa ɔtɔ awie anwo zo a, ɔbabɛtɛ ye kɛ tata.”
42020019	Mɛla kilehilevolɛma ne nee sɛlɛvolɛ mgbanyinli ne mɔ yɛle kɛ bɛkye Gyisɛse ɛkɛ ne ala, ɔboalekɛ bɛze kɛ ɔbule ɛrɛlɛ ne ɔtiale bɛ; noko akee bɛzulole menli ne anye.
42020020	Yemɔti bɛtetɛle ye. Bɛmanle menli bie ndoloboa bɛmanle bɛyɛle bɛ nwo kɛ asɛɛ bɛdi nɔhalɛ, na bɛzoanle bɛ kɛ bɛhɔdo Gyisɛse abɛla bɛbizebiza ye edwɛkɛ, amaa saa ɔ nloa fo a bɛahye ye na bɛava ye bɛahɔmaa Wulomu Amɛnlado ne ali ye edwɛkɛ.
42020021	Menli ɛhye mɔ zele Gyisɛse kɛ, “Kilehilevolɛ, yɛze kɛ mɔɔ ɛka nee mɔɔ ɛkilehile la le fɔɔnwo. Yɛze kɛ wɔmɔ ɛnnea sonla nyunlu yɛɛ ɛndie menli ngehaleɛ, na ɛkilehile Nyamenle ɛhulolɛdeɛ ne nɔhalɛ nu.
42020022	Ka kile yɛ, asoo yɛ mɛla ne tua kɛ yɛmmatua adwule yɛmaa Wulomu Maanle Maanle Belemgbunli ne anzɛɛ ɔwɔ kɛ yɛtua?”
42020023	Na Gyisɛse nwunle bɛ agyiba ne anzi na ɔzele bɛ kɛ,
42020024	“Bɛva dwɛtɛ fufule bɛrɛla bɛmaa menea. Nwane nvoninli nee ye duma a wɔ zolɛ la?” Bɛzele ye kɛ, “Wulomu Maanle Maanle Belemgbunli ne ɔ.”
42020025	Yemɔti Gyisɛse zele bɛ kɛ, “Ɛnee mɔɔ le Wulomu Maanle Maanle Belemgbunli ne ɛdeɛ la, bɛdua bɛmaa ye, na bɛdua mɔɔ le Nyamenle noko ɛdeɛ la bɛmaa ye.”
42020026	Gyisɛse nyelebɛnloa ne zinle bɛ nwo, yemɔti bɛ sa anga ye wɔ debie biala anu wɔ menli ne anyunlu ɛkɛ ne, na bɛhanle bɛ nloa bɛdole nu.
42020027	Akee Sadusiima bie noko rale Gyisɛse ɛkɛ ne. Menli ɛhye mɔ se sonla wu a bɛnrɛdwazo ye bɛnrɛra ngoane nu. Bɛbizale Gyisɛse kɛ,
42020028	“Kilehilevolɛ, Mosisi hɛlɛle mɛla ɛhye manle yɛ, ɔse: ‘Saa nrenya wu na ɔgyakyi ɔ ye mɔɔ ɔ nee ye anwo la a, ɔwɔ kɛ ɔ diema gya kunlanvolɛ raalɛ ne, na ɔ nee ye wo mralɛ maa ɔ diema ne mɔɔ ɛwu la.’
42020029	Na mediema nsuu bie ɛnee wɔ ɛkɛ. Bɛ nuhua kpanyinli ne gyale raalɛ na ɔ nee ye anwo yɛɛ ɔwule a.
42020030	Adiema ne mɔɔ tɔ zo nwiɔ la gyale raalɛ ne,
42020031	eza mɔɔ tɔ zo nsa la gyale ye. Zɔhane ala yɛɛ bɛdabɛ nsuu ne amuala bɛyɛle a. Bɛ biala nee ye anwo na yeawu.
42020032	Nzinlii raalɛ ne ɔdaye ɔwule.
42020033	Ɛnee akee kenle mɔɔ mɔwuamra kɛdwazo kɛra ngoane nu la, boni aye ɔ? Bɛdabɛ nsuu ne amuala bɛgyale ye bie.”
42020034	Gyisɛse buale bɛ kɛ, “Adwuleso mrenya nee mraalɛ gya bɛ nwo,
42020035	na mrenya nee mraalɛ mɔɔ anwo fɛta Nyamenle Belemgbunlililɛ ne la, saa mekɛ ne dwu na bɛdwazo bɛ bɛfi ewule nu a bɛngya bɛ nwo.
42020036	Bɛbayɛ kɛ anwuma soanvolɛma la na bɛnrɛwu ɛlɛ. Bɛle Nyamenle amra, ɔboalekɛ bɛdwazo bɛ bɛvi ewule nu.
42020037	Mosisi noko kile nu wienyi kɛ bɛdwazo mɔwuamra bɛba ngoane nu. Nyamenle Edwɛkɛ ne mɔɔ fane ɛbɔ ne mɔɔ ɛnee ɛlɛsɔ la anwo la, Mosisi ka kɛ Awulae le ‘Ebileham Nyamenle, Ayezeke Nyamenle, yɛɛ Gyekɔbo Nyamenle.’
42020038	Ɛhye kile kɛ ɔle teasema Nyamenle, ɔnle bɛdabɛ mɔɔ bɛwu la Nyamenle; ɔluakɛ ɔ nye zo a bɛ muala bɛde ngoane nu.”
42020039	Mɛla kilehilevolɛma ne bie mɔ zele kɛ, “Kilehilevolɛ, wɔ nyelebɛnloa ne le kpalɛ bɔkɔɔ!”
42020040	Na ɔvi kenle ko ne bɛangola ye kpuyia bieko biza.
42020041	Gyisɛse bizale bɛ kɛ, “Kɛmɔti a bɛka kɛ Mɛzaya ne bayɛ Devidi anlɔnra ɛ?
42020042	Ɔluakɛ Devidi mumua ne ka ye wɔ Edwɛndolɛ Buluku ne anu kɛ, ‘Awulae zele me Awulae kɛ, tɛnla me fema zo ɛke,
42020043	kɔkpula kɛ menwɔva wɔ kpɔvolɛma menwɔyɛ ɛ gyakɛ abo ebia.’
42020044	Saa Devidi vɛlɛle ye ‘Awulae’ a, ɛnee kɛ ɔsi mɔɔ Mɛzaya ne yɛ ye anlɔnra ɛ?”
42020045	Gyisɛse akee zele ye ɛdoavolɛma ne mɔ wɔ menli ne amuala anyunlu ɛkɛ ne kɛ,
42020046	“Bɛnlea boɛ wɔ mɛla kilehilevolɛma ne anwo; bɛmɛ, mɔɔ bɛkulo la a le adɛladeɛ ndendenle ɛwulalɛ, gua zo ɛkpɔsalɛ nee menli mɔɔ bɔ bɛ ti aze abiza bɛ ahye wɔ gua nu la; bɛkulo nyianu azua nu mgbanyinli ɛleka nee ɛkponledolɛ bo ɛleka kpalɛ ne mɔ ɛdɛnlanlɛ.
42020047	Bɛbɛlɛbɛla ahunlanvolɛ mraalɛ bɛbɔ bɛ awuke ne mɔ, na akee bɛakpati bɛayɛ nwolɛ nzɛlɛlɛ ndendenle. Bɛ ndeanlɛ bayɛ kpole kpalɛ!”
42021001	Gyisɛse dole ɔ nye na ɔnwunle kɛ sukoavolɛma lɛ bɛ ahyɛlɛ ninyɛne ɛlɛgua Ɛzonlenlɛ Sua ne gya ɛlɛka ne anu.
42021002	Eza ɔnwunle kɛ kunlanvolɛ raalɛ ehyianli ko noko lɛ ɛkpɔsɛba nwiɔ ɛlɛgua gya ne anu.
42021003	Gyisɛse zele kɛ, “Meka meahile bɛ, kunlanvolɛ raalɛ ehyianli ne ɛva mɔɔ le kpole la ɛgua gya ne anu ɛdɛla bɛ kɔsɔɔti.
42021004	Ɔluakɛ bɛdabɛ kɔsɔɔti, mɔɔ bɛlɛ la anwo nvasoɛ ne bie a bɛvale bɛraguale nu a, na raalɛ kunlanvolɛ ne, yemɔ, ye kpokpoti ne ala a yeva yeragua nu la.”
42021005	Ɛdoavolɛma ne bie mɔ hanle Ɛzonlenlɛ Sua ne anwo edwɛkɛ, ye kɛnlɛma, awolɛ ngɛnlɛma mɔɔ bɛvale bɛzile nee azubɔdeɛ mɔɔ bɛvale bɛmanle Nyamenle la. Na Gyisɛse zele kɛ,
42021006	“Ɛhye mɔ amuala mɔɔ bɛnwu bɛ la, mekɛ bara mɔɔ bolɛ ko bɔbɔ ɛnrɛla bolɛ zo a; bɛbagologolo bɛ muala bɛagua aze.”
42021007	Bɛbizale ye kɛ, “Kilehilevolɛ, kenlenzu a ɛhye mɔ bazi a? Duzu debie a bazi ahile kɛ mekɛ ɛdwu mɔɔ ɛhye mɔ si a?”
42021008	Gyisɛse zele kɛ, “Bɛnlea boɛ; bɛmmamaa bɛbɛlɛbɛla bɛ. Ɔluakɛ menli dɔɔnwo balua me duma nu ara na bɛaraze bɛ kɛ, ‘Mame a mele Kelaese ne a,’ na eza bɛaha kɛ, ‘Mekɛ ne ɛbikye.’ Na bɛmmatoa bɛ.
42021009	Saa bɛte konle nee nzakadolɛ nganeɛ a, bɛmmasulo; ɔwɔ kɛ ninyɛne ɛhye mɔ dumua sisi, na bɛngile kɛ awieleɛ ne ɛbikye.”
42021010	Ɔzɔle zolɛ ɔhanle kɛ, “Maanle maanle baho atia bɛ nwo, yɛɛ arelemgbunli badwazo arelemgbunli nwo zo.
42021011	Azɛlɛ bakpusu, ɛhɔne nee ewule ngakyile bara ɛleka dɔɔnwo, sɛkɛlɛneɛ mgbole nee ninyɛne ɛzulolɛ ngakyile basisi anwomanyunlu.
42021012	Bɛbahyehye bɛ, bɛayɛ bɛ kpɔdekpɔde, bɛbaye bɛ bɛamaa bɛali bɛ edwɛkɛ wɔ bɛ nyianu azua ne mɔ anu na bɛagua bɛ efiade; bɛbava bɛ bɛahɔgyinla arelemgbunli nee maanle mgbanyima nyunlu wɔ me ti kolaa na ɛhye mɔ asisi.
42021013	Mekɛ ne anu yɛɛ ɔwɔ kɛ akee bɛbɔ Edwɛkpa ne nolo a.
42021014	Bɛzie bɛ adwenle koonwu, bɛmmadwenle mɔɔ bɛbaha bɛalie bɛ nwo la anwo;
42021015	ɔboalekɛ mebamaa bɛ nrɛlɛbɛ nee edwɛkɛ agbɔkɛ meamaa bɛaha na bɛ kpɔvolɛma biala ɛnrɛhola bɛ nyunlu gyinla yeye bɛ nloa azo.
42021016	Bɛ awovolɛma nee bɛ mediema, bɛ mbusuafoɔ nee bɛ gɔnwo mɔ baye bɛ amaa, yɛɛ bɛbahu bɛ bie mɔ.
42021017	Ɔlua me ti, awie biala bakpɔ bɛ.
42021018	Na bɛ ti enrinli ko bɔbɔ ɛnrɛminli.
42021019	Bɛgyinla kpundii, na bɛkɛnyia ngoane.”
42021020	“Na saa bɛnwu kɛ ɛlɔnema ɛbɔ ɛyia Gyɛlusalɛm a, ɛnee bɛnwu ye kɛ ɔnrɛhyɛ biala na bɛazɛkye ye.
42021021	Saa ɔba ye zɛhae a, bɛdabɛ mɔɔ bɛwɔ Dwudiya la ɛnriandi ɛhɔ awoka ne mɔ azo lɔ; bɛdabɛ mɔɔ bɛwɔ suakpole ne azo la ɔwɔ kɛ fi ɛkɛ, yɛɛ bɛdabɛ mɔɔ bɛhɔ namule nu la mmaba suakpole ne azo.
42021022	Ɔluakɛ mekɛ ne le ‘Ndeanlɛ Mekɛ’ mɔɔ bamaa mɔɔ Nyamenle Edwɛkɛ ne ka la ayɛ nɔhalɛ a.
42021023	Mekɛ ne anu, mraalɛ mɔɔ ɛva ɛkolɛ nee mɔɔ via mraalɛ la, bɛ gyakɔ! Nyanenwunlɛ ɛzulolɛ kpole kpalɛ bara azɛlɛ ye azo, na Nyamenle ndeanlɛ ne bara menli ɛhye mɔ anwo zo.
42021024	Bie mɔ badɔ dadeɛ nloa, bɛbahye bie mɔ nuokɛ bɛ nee bɛ ahɔ maanɔne; menli mɔɔ ɛnze Nyamenle la barava Gyɛlusalɛm azɛlɛ ye adɛnla zo kɔkpula kɛ bɛ mekɛ kɛdwu la.
42021025	“Sɛkɛlɛneɛ ɛzulolɛ basisi sɛnzɛne ne, siane ne nee nwɔlɔra ne mɔ anyunlu. Maanle maanle arɛle babɔ, na bɛ ti akunlu azɛkye nyevile ne ɛzɛkyelɛ nee ye ɛhululɛ nwo.
42021026	Ɛzulolɛ ngome bamaa menli nye zo abulu wɔ mekɛ mɔɔ bɛlɛkendɛ mɔɔ bazi aleɛabo amra anwo zo la, ɔluakɛ bɛbadudu anwumaneamra bɛavi bɛ ndenle ne mɔ azo.
42021027	Na akee bɛbanwu medame, Sonla Ra kɛ melua amungu ne anu, melɛ tumi nee anyunlunyia kpole melɛba.
42021028	Mɔɔ ninyɛne ɛhye mɔ kɛbɔ ɔ bo kɛ bɛsisi la, anrɛɛ bɛmaa bɛ nye zo bɛnlea maanle nu, ɔboalekɛ ɛnee bɛ ngoanelielɛ ne ɛbikye.”
42021029	Akee Gyisɛse bule bɛ ɛrɛlɛ ɛhye: “Bɛnlea feege baka ne nee mbaka mɔɔ ɛha la kɔsɔɔti.
42021030	Mekɛ mɔɔ bɛkɛbɔ ɔ bo kɛ bɛyeye nya fofolɛ la ɛnee bɛze kɛ wawaa ɛbikye.
42021031	Zɔhane ala yɛɛ mekɛ mɔɔ bɛkɛnwu kɛ ninyɛne ɛhye mɔ ɛlɛsisi la, ɛnee bɛnwu ye kɛ Nyamenle Belemgbunlililɛ ne ɛbikye a.
42021032	“Bɛhakye kɛ ninyɛne ɛhye mɔ basisi kolaa na menli mɔɔ kɛkala de aze la amuala awie wu.
42021033	Anwuma nee aze bapɛ nu aze, na me nloa edwɛkɛ ɛdeɛ ɔnrɛpɛ nu ɛlɛ.”
42021034	“Bɛnlea bɛ nwo boɛ! Bɛmmamaa anyelielɛ dɔɔnwo, nza ɛbolɛ nee ɛbɛla ye anu ɛvɛlɛvɛlɛ di bɛ adwenle somaa, anrɛɛ Ndɛnebualɛ Kenle ne ɛralɛ kɛli bɛ nvunu kɛhye bɛ kɛ ɛhane;
42021035	ɔluakɛ ɔbara awie biala mɔɔ wɔ aleɛabo la anwo zo.
42021036	Zɔhane ati bɛzinza na bɛzɛlɛ dahuu na bɛanyia anwosesebɛ bɛali ninyɛne ɛhye mɔ mɔɔ basisi la anwo zo konim, na bɛahola medame Sonla Ra, me nyunlu gyinla.”
42021037	Gyisɛse vale mekɛ ɛhye hilehilele wɔ nyianu sua ne anu, na ye nɔsolɛ nu yeahɔla Ɔlivi Boka ne azo.
42021038	Nwonlomɔ biala menli ne amuala yia ye wɔ nyianu sua ne anu kɛ bɛbadie ye edwɛkɛ.
42022001	Mɔɔ Angye Ɛvoyia ne, mɔɔ ye ko ne ala a le Akpabɛnwo Ɛvoyia ne la bikyele la,
42022002	sɛlɛvolɛ mgbanyinli ne nee mɛla kilehilevolɛma ne mɔ bɔle adwenle kɛ bɛfa adenle bie azo kɛ bɛ sa kɛha Gyisɛse bɛkɛhu ye bɛkɛvea, ɔluakɛ bɛsulo menli ne.
42022003	Seetan wolole Dwudase, mɔɔ eza bɛfɛlɛ ye Yesekaleɔto na ɔle ɛdoavolɛma bulu nee nwiɔ ne anu ko la.
42022004	Yemɔti ɔhɔle na ɔ nee sɛlɛvolɛ mgbanyinli ne nee Ɛzonlenlɛ Sua ne sinzavolɛma mgbanyinli ne mɔ hɔdwenlenle nwolɛ kɛ ɔkɛzi ɔkɛyɛ na yeaye Gyisɛse yeamaa bɛ la.
42022005	Ɛhye yɛle bɛ fɛ, na bɛbɔle ɛwɔkɛ kɛ bɛkɛmaa ye ezukoa.
42022006	Dwudase kponlenle zolɛ na ɔbɔle ɔ bo kɛ ɔkpondɛ mekɛ kpalɛ yeaye Gyisɛse yeamaa bɛ mɔɔ menli ne ɛnrɛde nwolɛ bie a.
42022007	Angye Ɛvoyia ne dwule na ɔwɔ kɛ bɛku mboane mɔɔ bɛfa bɛado Akpabɛnwo Ɛvoyia aleɛ ne la,
42022008	Gyisɛse zoanle Pita nee Dwɔn kɛ, “Bɛhɔ bɛhɔziezie yɛ Akpabɛnwo Ɛvoyia aleɛ ne bɛmaa yɛli.”
42022009	Bɛbizale ye kɛ, “Nienwu a ɛkulo kɛ yɛsiezie ye a?”
42022010	Ɔzele bɛ kɛ, “Bɛhɔ suakpole ne azo na bɛ nee nrenya bie mɔɔ zo nzule wɔ buakɛ nu la bayia. Bɛdoa ye bɛ nee ye ɛhɔ awuke ne mɔɔ ɔkɛwolo nu la anu,
42022011	na bɛze awuke menle ne kɛ, ‘Kilehilevolɛ ne se, ekpumgbunli ne boni anu a me nee me ɛdoavolɛma ne bali Akpabɛnwo Ɛvoyia aleɛ ne a?’
42022012	Na ɔkɛhile bɛ ekpumgbunli kpole bie wɔ ɛbolɔnsam ne azo mɔɔ bɛziezie nuhua a, na ɛkɛ ne yɛɛ bɛziezie aleɛ ne a.”
42022013	Na ɛdoavolɛma ne hɔle na bɛhɔnwunle ye, kɛmɔ Gyisɛse hanle hilele bɛ ala la, na bɛzieziele Akpabɛnwo Ɛvoyia aleɛ ne.
42022014	Mekɛ ne dwule la, Gyisɛse nee ye ɛdoavolɛma ne dɛnlanle aze wɔ ɛkponle nwo,
42022015	na ɔzele bɛ kɛ, “Mɔɔ mekpondɛ ye ɛsesebɛ ɛsesebɛ a le kɛ me nee bɛ kɛli Akpabɛnwo Ɛvoyia aleɛ ɛhye kolaa na meazɔ me nyanenwunlɛ sa!
42022016	Ɔluakɛ meka meahile bɛ kɛ, menrɛli ye bieko kɔkpula kɛ ye kpɔkɛ mɔɔ ɔgyi zo la ɛli munli wɔ Nyamenle Belemgbunlililɛ nu.”
42022017	Akee Gyisɛse vale dwora ne, ɔyɛle Nyamenle mo, na ɔzele kɛ, “Bɛlie ɛhye bɛnlo.
42022018	Ɔluakɛ meka meahile bɛ, ɔvi ɛnɛ mɔɔ kɔ la menrɛnlo vanye ma nu nzule bieko kɔkpula kɛ Nyamenle Belemgbunlililɛ ne kɛra la.”
42022019	Akee ɔvale kpanwo, ɔyɛle Nyamenle mo, ɔbubule nuhua, ɔvale ɔmanle bɛ na ɔzele kɛ, “Ɛhye a le me nwonane ne [mɔɔ bɛva bɛmaa bɛ la. Anrɛɛ bɛyɛ ɛhye bɛva bɛhakye me.”
42022020	Zɔhane ala noko yɛɛ mɔɔ bɛwiele debie di la, ɔvale dwora ne ɔmanle bɛ na ɔhanle kɛ, “Dwora ɛhye mɔɔ bɛlɛno nu la a le Nyamenle ngyekyeleɛ fofolɛ ne mɔɔ bɛva me mogya ne bɛzɔ ɔ nloa la; bɛlie bɛnlo.]
42022021	“Na bɛnlea, sonla ne mɔɔ ye me amaa la nee me de ɛkponle ye anwo ɛke!
42022022	Na medame Sonla Ra mebawu, kɛmɔ Nyamenle ɛhyehyɛ ala la, na munzule doa sonla ne mɔɔ ye me amaa la!”
42022023	Yemɔti bɛbɔle ɔ bo kɛ bɛbizebiza bɛ nwo kɛ bɛ nuhua boni a bayɛ deɛ ɛhye a.
42022024	Kpolerazulɛ dɔle ɛdoavolɛma ne avinli mɔɔ fane bɛ nuhua mɔɔ le kpole kpalɛ wɔ bɛ nu la anwo.
42022025	Na Gyisɛse zele bɛ kɛ, “Aleɛabo arelemgbunli kile tumi wɔ bɛ menli nwo zo, yɛɛ menli mɔɔ lɛ dibile la maa bɛfɛlɛ bɛ ‘nyeleyɛvolɛma.’
42022026	Na bɛmɛ, asolo bɛ, ɔwɔ kɛ bɛ nuhua kpole kpalɛ ne yɛ ɔ nwo kakula nretee, yɛɛ ɔwɔ kɛ mɔɔ gyi bɛ ti la yɛ ɔ nwo kɛ sonvolɛ.
42022027	Mɔɔ tɛnla aze di debie, yɛɛ mɔɔ sonle mɔɔ ɛlɛdi debie la, boni a le kpole a? Mɔɔ tɛnla aze la ɔ. Na mame, me nee bɛ de kɛ mesonle bɛ.
42022028	“Bɛ nee me ɛdɛnla ɛhyɛ wɔ me sɔnea ne mɔ anu;
42022029	yemɔti kɛmɔ Egya ɛmaa me tumi kɛ menli belemgbunli la, zɔhane ala noko yɛɛ bɛbayɛ a.
42022030	Bɛ nee me badɛnla me ɛkponle nwo, bɛali debie na bɛanlo wɔ me Belemgbunlililɛ ne anu, na bɛbadɛnlɛdɛnla arelemgbunli mbia zo bɛabua mbusua bulu nee nwiɔ ne ndɛne.”
42022031	Akee Gyisɛse zele Pita kɛ, “Saemɔn, Saemɔn! Tie! Seetan ɛnyia adenle kɛ ɔsɔ bɛ muala yeanlea, na yeakpa bɛ nu yeaye kpalɛ ne yeavi ɛtane ne anu kɛ ɛyazonlɛnli kpa abɛlɛ nu la.
42022032	Na mezɛlɛ memaa wɔmɔ Saemɔn, amaa wɔ diedi amkpo aze. Na saa ɛsia ɛba me nwo bieko a, si ɛ mediema ne mɔ ahonle.”
42022033	Pita buale kɛ, “Awulae, meziezie me nwo kɛ saa ewule nu o, efiade nla nu o, me nee wɔ kɛhɔ!”
42022034	Gyisɛse zele ye kɛ, “Pita, meka meahile wɔ, ɛnɛ nɔe, mɔɔ akɔlɛ kabɔ la ɛnee wɔha ye fane nsa kɛ ɛnze me.”
42022035	Akee Gyisɛse bizale ye ɛdoavolɛma ne kɛ, “Ɛkenle mɔɔ menzoanle bɛ mɔɔ bɛanva ezukoa kodoku, adendulɛ kodoku, anzɛɛ mgbɔlaboa la, asoo bɛhyianle debie nwo?” Bɛbuale kɛ, “Kyɛkyɛ, yeangyia ɛhwee nwo.”
42022036	Gyisɛse zele bɛ kɛ, “Na kɛkala, mɔɔ lɛ ezukoa kodoku anzɛɛ adendulɛ kodoku la ɛva; yɛɛ mɔɔ ɛnlɛ dadeɛ la ɛdɔne ye tɛladeɛ ne na ɔdɔ bie.
42022037	Ɔluakɛ meka meahile bɛ, ɔwɔ kɛ mɔɔ Nyamenle Edwɛkɛ ne ɛha ye wɔ me nwo la yɛ nɔhalɛ. Ɔse, ‘Bɛdianle ye bɛbokale maamɔvoma anwo,’ ɔboalekɛ mɔɔ bɛhɛlɛle mɔɔ fane me nwo la ɛlɛba arape zolɛ.”
42022038	Ɛdoavolɛma ne zele ye kɛ, “Awulae, nea, yɛlɛ dadeɛ nwiɔ wɔ ɛke!” Ɔbuale bɛ kɛ, “Yeyɛ boɛ!”
42022039	Gyisɛse vile suakpole ne azo na ɔhɔle Ɔlivi Boka ne azo, kɛmɔ ɔyɛ ye dɛba ne ala la, na ye ɛdoavolɛma ne doale ye.
42022040	Ɔdwule ɛkɛ ne la, ɔzele bɛ kɛ, “Bɛzɛlɛ na bɛangɔ ngyegyelɛ nu.”
42022041	Akee ɔvile bɛ nwo ɛkɛ ne ɔhɔle ɔ nyunlu ekyii na ɔhotole ɔzɛlɛle kɛ,
42022042	“Egya, saa ɔyɛ wɔ ɛhulolɛ a, ye nyanenwunlɛ dwora ɛhye fi me nloa; tɛ me ɛhulolɛdeɛ ɔ, na wɔ ɛhulolɛdeɛ ɛyɛ ɛkɛ.” [
42022043	Nyamenle soanvolɛma vi anwuma rale na bɛramanle ye anwosesebɛ.
42022044	Ɔvale nyane kpole kpalɛ ɔzɛlɛle ɛsesebɛ ɛsesebɛ, na ɛhɛlɛnra mɔɔ dule ye la le kɛ mogya ndɔkɛ tetele guale aze.]
42022045	Ɔwiele nzɛlɛlɛ ne yɛ la, ɔdwazole ɔrale ye ɛdoavolɛma ne mɔ anwo ɛkɛ na ɔnwunle kɛ nyane dɔɔnwo mɔɔ ɛlɛku bɛ la ɛmaa bɛlafe.
42022046	Na ɔzele bɛ kɛ, “Duzu ati a bɛlɛdafe ɛ? Bɛdwazo na bɛzɛlɛ na bɛangɔ ngyegyelɛ nu.”
42022047	Gyisɛse anloa wɔ zo ɔlɛtendɛ la yɛɛ ɛlɔne vindele ɛkɛ ne a. Dwudase mɔɔ le bulu nee nwiɔ ne anu ko la li bɛ nyunlu. Ɔbikyele Gyisɛse na ɔvole ɔ nloa anwo.
42022048	Na Gyisɛse bizale ye kɛ, “Dwudase, ɛfo me nloa anwo wɔaye medame Sonla Ra wɔamaa ɔ?”
42022049	Ɛdoavolɛma mɔɔ wɔ Gyisɛse anwo ɛkɛ ne la nwunle mɔɔ ɛlɛba arazi la, bɛzele kɛ, “Awulae, yɛva yɛ dadeɛ ne yɛho ɔ?”
42022050	Ɛkɛ ne ala bɛ nuhua ko hwenle dadeɛ pɛle sɛlɛvolɛ kpanyinli ne sonvolɛ ne anzo fema ne.
42022051	Na Gyisɛse zele bɛ kɛ, “Yeyɛ boɛ!” Na ɔvale ɔ sa ɔhanle nrenya ne anzo ɔyɛle ye ayile.
42022052	Akee Gyisɛse zele sɛlɛvolɛ mgbanyinli ne nee Ɛzonlenlɛ Sua ne neavolɛ mgbanyinli ne nee mgbanyima ne mɔ mɔɔ hɔle kɛ bɛkahye ye la kɛ, “Na ɔhyia kɛ bɛkɛva dadeɛ nee ahoholombaka bɛkɛra me ɛhyelɛ ɔ?
42022053	Dahuu me nee bɛ a wɔ Ɛzonlenlɛ Sua ne anu a, na bɛangola bɛangye me. Na awozinli nu tumi ne ɛdwazo, yemɔti bɛ mekɛ ne ala ɛne!”
42022054	Bɛhyele Gyisɛse bɛ nee ye hɔle Sɛlɛvolɛ Kpanyinli ne sua nu; na Pita doale bɛ nanamogya.
42022055	Ɛnee menli bie ɛwuda senle wɔ suakunlu ɛkɛ ne na bɛde nwolɛ, na Pita hɔdɛnlanle bɛ nwo ɛkɛ ne.
42022056	Mɔɔ sonvolɛ mbɛlɛra ne mɔ anu ko nwunle ye kɛ ɔde senle ne anwo la, ɔnleanle ye koonwu na ɔzele kɛ, “Nrenya ɛhye noko nee Gyisɛse a lua a!”
42022057	Pita zale na ɔzele kɛ, “Ɔmɔ, menze ye bɔbɔ!”
42022058	Ɔ nzi hyɛle ekyii la, nrenya bie ɔdaye ɔranwunle Pita na ɔzele kɛ, “Ɛdawɔ noko ɛboka bɛ nwo!” Pita zele kɛ, “Ayi, memboka nwo!”
42022059	Kɛyɛ dɔnehwele ko anzi nrenya ko ɔdaye ɔrahanle ye ndinlizo kɛ, “Ɔle nɔhalɛ bɔkɔɔ kɛ nrenya ɛhye nee Gyisɛse a lua a; ɔle Galelinli!”
42022060	Na Pita buale kɛ, “Yɛmenle, menze mɔɔ ɛlɛka la anwo bie fee!” Na ɛkɛ ne ala, mɔɔ ɛnee ɔ nloa wɔ zolɛ ɔlɛtendɛ la, akɔlɛ bɔle.
42022061	Awulae hakyile ɔ nye nleanle Pita, na Pita hakyele Awulae edwɛkɛ ne mɔɔ ɔhanle kɛ, “Mɔɔ akɔlɛ kabɔ la, ɛnee wɔha ye fane nsa kɛ ɛnze me” la.
42022062	Na Pita vindele hɔzunle alɔbɔlɛ ɛzunlɛ.
42022063	Menli mɔɔ ɛnee ɛlɛsinza Gyisɛse la zile ye amgbu na bɛbole ye.
42022064	Bɛkyekyele ɔ nye na bɛlile ye ahodomgbole. Bɛbɔ ye na bɛabiza ye kɛ, “Nwane a bɔle wɔ a? Ye ahenle!”
42022065	Na bɛhanle edwɛkɛ ɛtane ɛtane dɔɔnwo bɛtietiale ye.
42022066	Mɔɔ maanle nu tetele la, mgbanyima ne, sɛlɛvolɛ mgbanyinli ne, yɛɛ mɛla kilehilevolɛma ne mɔ yiale nu na bɛvale Gyisɛse bɛraziele ayia ne anyunlu.
42022067	Bɛbizale ye kɛ, “Ka maa yɛdie bie, wɔmɔ a ɛle Mɛzaya ne ɔ?” Gyisɛse buale kɛ, “Saa meka a, bɛnrɛlie me bɛnrɛli,
42022068	yɛɛ mebiza bɛ edwɛkɛ a, bɛnrɛye me ɔ nloa.
42022069	Na ɔvi ɛnɛ mɔɔ kɔ la medame Sonla Ra, mebadɛnla Tumivolɛ Nyamenle ne asa fema zo.”
42022070	Bɛ muala bɛhanle kɛ, “Ɛnee wɔmɔ a ɛle Nyamenle Ara ne a?” Ɔbuale bɛ kɛ, “Ɛhɛe, yemɔ ala a bɛdabɛ bɛha la.”
42022071	Na bɛhanle kɛ, “Yɛngyia alasevolɛ biala! Yɛdayɛ mumua ne yɛde ɔ nloa edwɛkɛ!”
42023001	Menli ne amuala dwazole na bɛvale Gyisɛse bɛhɔle Paelɛte anyunlu,
42023002	na bɛbɔle ɔ bo kɛ bɛtoɔdoa ye kɛ, “Yɛhyele nrenya ɛhye kɛ ɔlɛsɛkye yɛ menli ne mɔ adwenle, ɔse bɛmmatua adwule bɛmaa Maanle Maanle Belemgbunli ne na eza ɔkilehile kɛ ɔdaye mumua ne ɔle Kelaese, belemgbunli bie.”
42023003	Na Paelɛte bizale ye kɛ, “Wɔmɔ a ɛle Dwuuma belemgbunli ne la ɔ?” Gyisɛse buale kɛ, “Yemɔ ala a wɔha la.”
42023004	Paelɛte zele sɛlɛvolɛ mgbanyinli ne nee menli dɔɔnwo ne kɛ, “Mennwu ɛtane biala mɔɔ nrenya ye ɛyɛ a.”
42023005	Na bɛ nye bolole ɛsesebɛ bɛzele kɛ, “Ɔlɛfa ye ngilehilelɛ ne yeamaa menli ne ado nzaka wɔ Dwudiya amuala. Ɔbɔle ɔ bo wɔ Galeli yɛɛ yeradwu ɛke a.”
42023006	Paelɛte dele ɛhye la, ɔbizale kɛ, “Na nrenya ɛhye le Galelinli ɔ?”
42023007	Na mɔɔ ɔdele ɔ bo kɛ Gyisɛse vi maanzinli ne mɔɔ Hɛlɔdo a nea zo la anu la, ɔmanle bɛvale ye bɛhɔmanle Hɛlɔdo; mekɛ ne anu ɛnee Hɛlɔdo ɔdaye yera Gyɛlusalɛm.
42023008	Hɛlɔdo nwunle Gyisɛse la ɔlile fɛlɛko kpole, ɔluakɛ ɛnee yede ye nganeɛ na dɛba dɛba ye amuala ɔkpondɛ kɛ ɔnwu ye. Eza ɔ nye la kɛ ɔkɛnwu Gyisɛse kɛ ɔlɛyɛ nwanwane debie.
42023009	Yemɔti Hɛlɔdo bizebizale Gyisɛse edwɛkɛ dɔɔnwo, na Gyisɛse ambua ye.
42023010	Sɛlɛvolɛ mgbanyinli ne nee mɛla kilehilevolɛma ne mɔ zile gyinlanle, bɔle bɛ nyunlu bile, totonle Gyisɛse ɛzonle mgbole.
42023011	Hɛlɔdo nee ye ɛlɔnema ne noko golole Gyisɛse anwo na bɛzile ye amgbu. Bɛvale tɛladeɛ kɛnlɛma bie mɔɔ arelemgbunli ala a wula la bie bɛwulale ye, na ɔzianenle ye ɔhɔmanle Paelɛte.
42023012	Ɔvi kenle ko ne ala Paelɛte nee Hɛlɔdo yɛle agɔnwolɛ, ɔluakɛ ɛnee bɛ mu nwiɔ bɛnga.
42023013	Paelɛte vɛlɛle sɛlɛvolɛ mgbanyinli ne, mgbanyima ne mɔ yɛɛ ɛlɔne ne amuala manle bɛyiale,
42023014	na ɔzele bɛ kɛ, “Bɛvale nrenya ɛhye bɛrɛlɛle me kɛ ɔlɛsɛkye menli adwenle. Kɛkala, mebizebiza ye edwɛkɛ wɔ bɛ nyunlu ɛke, na mennwu debie biala mɔɔ tia ye wɔ edwɛkɛ mɔɔ bɛha bɛdo ɔ nwo zo la anwo a.
42023015	Hɛlɔdo ɔdaye yeambua ye fɔlɛ, ɔluakɛ yeziane ye yerɛlɛ yɛ. Ɔtɛyɛle debie biala mɔɔ fɛta ewule a.
42023016	Yemɔti memaa bɛabila ye mbaka na meagyakyi ye meamaa yeahɔ.” [
42023017	Akpabɛnwo Ɛvoyia ne dwu a ɔwɔ kɛ Paelɛte gyakyi sonla ko mɔɔ bɛdo ye efiade la maa bɛ.]
42023018	Menli ne amuala deɛdeanle nuhua zele kɛ, “Ku ye! Ye Balabase maa yɛ!”
42023019	(Balabase, ɔlua nzaka mɔɔ bɛdole wɔ suakpole ne azo, nee ye kɔdiawu ti yɛɛ bɛhyele ye bɛdole efiade a.)
42023020	Ɛnee Paelɛte kpondɛ kɛ ɔgyakyi Gyisɛse, yemɔti ɔdendɛle ɔhilele menli ne bieko.
42023021	Na bɛdeɛdeanle nuhua bieko kɛ, “Bɔ ye meanubaka nu! Bɔ ye meanubaka nu!”
42023022	Paelɛte hanle ye fane nsa ne azo hilele bɛ kɛ, “Na duzu ɛtane a nrenya ye ɛyɛ a? Mennwu debie biala mɔɔ yeyɛ mɔɔ fɛta ewule a. Yemɔti memaa bɛabila ye mbaka na meagyakyi ye.”
42023023	Na bɛhɔle zolɛ bɛdeɛdeanle nuhua ɛsesebɛ kɛ ɔwɔ kɛ bɛbɔ Gyisɛse meanubaka nu, na nzinlii bɛlile konim.
42023024	Yemɔti Paelɛte buale Gyisɛse ndɛne, kɛmɔ bɛkpondɛ la.
42023025	Ɔyele sonla ne mɔɔ ɔlua ye kɔdiawu nee ye maamɔlɛ nzakadolɛ zo bɛdole ye efiade na bɛse bɛkpondɛ ye la ɔmanle bɛ, na ɔvale Gyisɛse ɔmanle bɛ kɛ mɔɔ bɛkulo la, bɛyɛ.
42023026	Sogyama ne vale Gyisɛse hɔle. Mɔɔ bɛkɔ la, bɛ nee nrenya bie mɔɔ bɛfɛlɛ ye Saemɔn mɔɔ vi Saelin la yiale kɛ ɔvi ye namule zo ɔlɛba suakpole ne azo. Bɛhyele ye nuokɛ na bɛvale meanubaka ne bɛzoale ye kɛ ɔli Gyisɛse anzi.
42023027	Menli dɔɔnwo kpalɛ doale Gyisɛse. Mraalɛ mɔɔ ɛnee ɛlɛsu ye ye ye awolɛ la noko boka nwo.
42023028	Na Gyisɛse hakyile ɔ nye wɔ bɛ nwo na ɔzele bɛ kɛ, “Gyɛlusalɛm mraalɛ! Bɛmmasu me, bɛzu bɛ nwo nee bɛ mra.
42023029	Ɔluakɛ mekɛ ɛlɛba mɔɔ menli baze kɛ, ‘Mraalɛ mɔɔ le mota, mɔɔ anwo mralɛ, yɛɛ bɛtɛnoanle ngakula nyɛfolɛ ɛlɛ la ati ɛyɛ boɛ!’
42023030	Mekɛ ne anu, menli baze awoka mgbole kɛ, ‘Bɛdu bɛgua yɛ nwo zo!’ Na bɛaze awoka ngyikyi kɛ, ‘Bɛva yɛ bɛvea!’
42023031	Ɔluakɛ saa bɛyɛ ninyɛne ɛhye mɔ wɔ mekɛ mɔɔ baka ne le amolɛ la a, ɛnee saa baka ne wu a, duzu a bɛkɛyɛ a?”
42023032	Bɛvale menli nwiɔ mɔɔ le maamɔvoma la bɛbokale Gyisɛse anwo bɛhɔle kɛ bɛkahu bɛ.
42023033	Mɔɔ bɛdwule ɛleka bie mɔɔ bɛfɛlɛ ye “Etile Kanrɛlɛ” la, bɛbɔle Gyisɛse meanubaka nu wɔ ɛkɛ ne, yemɔ yɛɛ maamɔvoma nwiɔ ne, ko wɔ ye fema zo yɛɛ ko noko wɔ ye bɛne zo.
42023034	Na Gyisɛse zele kɛ, “Egya, fa bɛ ɛtane kyɛ bɛ! Bɛnze mɔɔ bɛlɛyɛ la.” Bɛguale ye adɛladeɛ ne mɔ anwo nzeleba na bɛhyɛle.
42023035	Mekɛ mɔɔ menli ne gyi ɛkɛ ne ɛlɛnea la ɛnee Dwuu mgbanyima ne mɔ mɔɔ wɔ bɛ nu la ɛlɛsi ye amgbu kɛ, “Se ɔliele awie mɔ ngoane o; saa yemɔ a ɔle Mɛzaya ne mɔɔ Nyamenle ɛkpa nu ɛye ye la amgba a, bɛmaa ɔlie ɔ nwo ngoane ɔmaa yɛnlea!”
42023036	Sogyama ne bɛdabɛ bɛzile ye amgbu; bɛhɔle ɔ nwo ɛkɛ ne na bɛvale nwanye ɛnwonle bie bɛmanle ye,
42023037	na bɛzele kɛ, “Saa wɔmɔ a ɛle Dwuuma belemgbunli ne a ɛnee die ɛ nwo ɛ!”
42023038	Bɛhɛlɛle debie bɛbɔle ɔ ti zo anwuma kɛ, “Dwuuma belemgbunli ne ɛne.”
42023039	Maamɔvoma ne mɔ mɔɔ ɛnee bɛbɔ bɛ meanubaka nu la anu ko dendɛle tiale Gyisɛse kɛ, “Tɛ wɔmɔ a ɛle Kelaese ne la ɔ? Die ɛ nwo na die yɛdayɛ noko ɛ!”
42023040	Na ko ne hwile ɔ nyunlu zele kɛ, “Wɔmɔ ɛnzulo Nyamenle? Bɛbua wɔ ewule fɔlɛ kɛ ɔdaye ala la.
42023041	Na yɛmɛ yɛ ɛdeɛ ne le fɔɔnwo, ɔboalekɛ mɔɔ yɛyɛ la yɛɛ bɛlɛtua yɛ nwolɛ kakɛ a; na yemɔ, ɔtɛyɛle ɛtane biala.”
42023042	Akee ɔhanle ɔhilele Gyisɛse kɛ, “Yɛmenle Gyisɛse, saa ɛdi wɔ belemgbunli ne a kakye me.”
42023043	Gyisɛse zele ye kɛ, “Mebɔ wɔ ɛwɔkɛ kɛ, ɛnɛ kenle ye, me nee wɔ bahɔ Paladaese.”
42023044	-
42023045	Kɛyɛ sɛnzɛngyinla yɛɛ ewia ne nlunle a, na awozinli hedale maanle ne amuala azo toonwo ewiazo dɔne nsa. Ɛzonlenlɛ Sua ne anu mgbɛnu ɛdanlɛ ne dele sinli nwiɔ.
42023046	Na Gyisɛse deanle nu kpole kɛ, “Egya! Me ɛkɛla wɔ ɛ sa nu!” Ɔhanle ɛhye na ɔwule.
42023047	Sogya kpanyinli ne nwunle mɔɔ ɛzi la, na ɔyele Nyamenle ayɛlɛ ɔhanle kɛ, “Amgba, nrenya ne ati anu fufule!”
42023048	Menli dɔɔnwo ne mɔɔ rale ɛkɛ ne kɛ bɛbanlea bie la nwunle mɔɔ zile la, bɛbɔle bɛ sa ati na bɛziale bɛhɔle.
42023049	Manivolɛma mɔɔ ze Gyisɛse, nee mraalɛ ne mɔ mɔɔ doale ye vi Galeli rale la gyinlanle ahane moa moa nleanle mɔɔ ɛlɛkɔ zolɛ la.
42023050	-
42023051	Nrenya bie wɔ ɛkɛ, bɛfɛlɛ ye Dwosefi. Ɔvi Arelematia mɔɔ wɔ Dwudiya maanzinli nu la. Nrenya ne le sonlakpalɛ, ɔdi nɔhalɛ na ɔlɛkendɛ Nyamenle Belemgbunlililɛ ne ɛralɛ. Ɔboka Ayiama ne anwo, noko yeanlie bɛ kpɔkɛbɔlɛ ne nee mɔɔ bɛyɛle la yeando nu.
42023052	Ɔhɔle Paelɛte ɛkɛ ne na ɔhɔzɛlɛle ye Gyisɛse funli ne.
42023053	Ɔdwulale funli ne aze, ɔvale lenen ɛdanlɛ ɔkyekyele funli ne na ɔvale ye ɔdole nla bie mɔɔ bɛpɛ ye wɔ bolɛ bie anu na bɛtɛsiele awie biala nu la anu.
42023054	Kenle ne le Yalɛ, na Ɛnwomenlelielɛ Kenle ne ɛbikye.
42023055	Mraalɛ ne mɔ mɔɔ nee Gyisɛse vi Galeli rale la nee Dwosefi hɔle hɔnwunle sɛka ne nee kɛ bɛzile bɛziele ye la.
42023056	Akee bɛziale bɛhɔle sua nu bɛhɔkpondɛle alufuanlɛ nee sakyeɛ evuanlɛ mɔɔ bɛfa bɛakpokpa funli ne la. Akee bɛliele bɛ ɛnwomenle wɔ Ɛnwomenlelielɛ Kenle ne, kɛmɔ mɛla ne se la.
42024001	Molɛ nwonlomɔ mangyee ne ala mraalɛ ne mɔ vale bɛ alufuanlɛ ne mɔɔ bɛyɛle la hɔle sɛka ne azo.
42024002	Bɛnwunle kɛ bɛhundo bolɛ ne bɛvi nla ne anloa,
42024003	yemɔti bɛwolole nuhua, na bɛannwu Awulae Gyisɛse funli ne.
42024004	Bɛ adwenle yɛle bɛ kpomgbondee, na arɛlevilɛ nu ala mrenya nwiɔ mɔɔ wula adɛladeɛ nwohyee la ragyinlanle bɛ nwo ɛkɛ ne.
42024005	Ɛzulolɛ hanle bɛ la ati, bɛbutubutule bɛ nye aze, na menli ne mɔ bizale bɛ kɛ, “Duzu ati a bɛlɛkpondɛ mɔɔ de aze la wɔ mɔwuamra anu ɛ?
42024006	Ɔnle ɛke, bɛdwazo ye. Bɛhakye mɔɔ ɔhanle ɔhilele bɛ wɔ mekɛ mɔɔ ɛnee ɔwɔ Galeli la. Ɔhanle kɛ, Luk 9.22; 18.31-33
42024007	‘Ɔwɔ kɛ bɛye Sonla Ra ne bɛwula ɛtanevolɛma asa anu, na bɛbɔ ye meanubaka nu bɛku ye; na ye kenle nsa ne anzi ɔdwazo ɔba ngoane nu.’ ”
42024008	Mraalɛ ne mɔ hakyele ye edwɛkɛ ne,
42024009	bɛvi sɛka ne azo bɛziale bɛhɔle, na bɛhɔhanle edwɛkɛ ne bɛhilele bulu nee ko ne nee bɛdabɛ mɔɔ bɛha la amuala.
42024010	Mraalɛ ne mɔ a le Mɛle mɔɔ vi Magedala la, Dwowana, yɛɛ Gyemise ɔ nli Mɛle. Bɛmɛ yɛɛ mraalɛ ɛhendeɛ ne mɔ mɔɔ nee bɛ lua la a hanle edwɛkɛ ne hilele ɛzoanvolɛma ne mɔ a.
42024011	Na ɛzoanvolɛma ne dwenlenle kɛ mɔɔ mraalɛ ne mɔ hanle la le adalɛ, yemɔti bɛanlie bɛ bɛanli. [
42024012	Na Pita dwazole na ɔnriandile ɔhɔle sɛka ne azo. Ɔbutule ɔnleanle nla ne anu, na ɔnwunle kɛ lenen ndanlɛ ne mɔɔ bɛvale bɛkyekyele funli ne la gua nu na yeannwu debie gyɛne bieko. Mɔɔ ɛzi la yɛle ye azibɛnwo kpole na ɔziale ɔhɔle sua nu.]
42024013	Kenle ko ne ala ɛnee Gyisɛse ɛdoavolɛma nwiɔ bie ɛlɛkɔ sua bie mɔɔ bɛfɛlɛ ye Ɛmeeyɛse la azo; ɔ nee Gyɛlusalɛm bɛ avinli kɛyɛ kilomita bulu nee ko,
42024014	na ɛnee bɛlɛdi bɛ adwelie wɔ ninyɛne mɔɔ ɛsisi la anwo.
42024015	Mɔɔ bɛ nloa wɔ zo na bɛlɛsuzu mɔɔ ɛzi la anwo la, Gyisɛse ɔdaye mumua ne ɔbikyele bɛ na ɔ nee bɛ luale nwolɛ.
42024016	Bɛnwunle ye, noko bɛannwu ye sonla holɛ.
42024017	Na Gyisɛse zele bɛ kɛ, “Duzu a bɛlɛka nwolɛ edwɛkɛ wɔ adenle ye anu la?” Alɔbɔlɛ ngome manle bɛgyinlanle,
42024018	na bɛ nuhua ko mɔɔ bɛfɛlɛ ye Kiliopase la bizale ye kɛ, “Ɛ ngomekye ala yɛɛ ɛle ɛyɛvolɛ wɔ Gyɛlusalɛm a, mɔɔ ɛnze edwɛkɛ mɔɔ ɛzi nehane kenle nsa ye la ɔ?”
42024019	Ɔbizale bɛ kɛ, “Duzu edwɛkɛ?” Bɛbuale ye kɛ, “Edwɛkɛ mɔɔ ɛzi Gyisɛse mɔɔ vi Nazalɛte la anwo zo la.” Akee bɛvale bɛzɔle zolɛ kɛ, “Nrenya ɛhye le Nyamenle kpɔmanvolɛ, yɛɛ wɔ Nyamenle nee menli kɔsɔɔti anyunlu, ɔhilele kɛ tumi wɔ ye edwɛkɛhanlɛ nee ye nyɛleɛ nu.
42024020	Yɛ sɛlɛvolɛ mgbanyinli nee mgbanyima ne mɔ yele ye manle bɛbule ye ewule fɔlɛ, na bɛbɔle ye meanubaka nu.
42024021	Ɛnee yɛ nye la kɛ yemɔ yɛɛ ɔbarakpɔne Yizilayɛma a! Yeanga ɛhye angome, edwɛkɛ ne zile la ɛnɛ le kenle nsa.
42024022	Mraalɛ bie noko mɔɔ wɔ yɛ avinli la yɛɛ akee dule yɛ kunlu bɔbɔ a. Bɛhɔle sɛka ne azo nwonlomɔ mangyee ne,
42024023	na bɛannwu ye funli ne. Bɛziale bɛrahanle kɛ bɛnwunle anwuma soanvolɛ bie mɔɔ ɛha ɛhile bɛ kɛ ɔde ngoane nu a.
42024024	Yɛ bie mɔ noko hɔle sɛka ne azo la bɛhɔnwunle ye, kɛmɔ mraalɛ ne mɔ hanle la, na ɔdaye mumua ne ɛdeɛ, bɛannwu ye.”
42024025	Na Gyisɛse zele bɛ kɛ, “Bɛdabɛ, bɛle ahɔnwɔne kpalɛ. Duzu ati a bɛngola bɛnlie mɔɔ Nyamenle kpɔmanvolɛma ɛha nwolɛ edwɛkɛ la amuala bɛnli ɛ?
42024026	Asoo bɛnnwu ye kɛ ɔwɔ kɛ Mɛzaya ne nwu amaneɛ ɛhye mɔ amuala na yeahɔ ye anyunlunyia ne anu?”
42024027	Akee Gyisɛse bɔle ɔ bo vile Mosisi mbuluku ne mɔ nee mɔɔ Nyamenle kpɔmanvolɛma ɛha na bɛhɛlɛ wɔ Nyamenle Edwɛkɛ ne anu wɔ ɔ nwo la azo na ɔhilehilele nu ɔhilele bɛ.
42024028	Bɛbikyele sua ne mɔɔ bɛkɔ zo la azo la, Gyisɛse yɛle kɛ ɔpɛ nuhua yeahɔ;
42024029	na bɛzele ye kɛ, “Maa yɛhɔla na mekɛ ne ɛhɔ, aleɛ ɛlɛdwo.” Yemɔti Gyisɛse nee bɛ hɔle sua nu.
42024030	Ɔ nee bɛ dɛnlanle aze kɛ bɛdi debie la, ɔvale kpanwo ne, ɔyilale zolɛ, ɔbubule nuhua na ɔvale ɔmanle bɛ.
42024031	Ɛkɛ ne ala bɛ nye zo dele na bɛnwunle ye sonla holɛ, na eza ɛkɛ ne ala ɔminliminlinle bɛ nye zo.
42024032	Na bɛhanle bɛhilele bɛ nwo ngoko kɛ, “Mekɛ mɔɔ ɔlɛtendɛ wɔ adenle ne anu na ɔlɛkilehile yɛ Nyamenle Edwɛkɛ ne anu la ɛnee ɔle kɛ asɛɛ bɛwuda senle yɛ ahonle nu la.”
42024033	Na ɛkɛ ne ala bɛdwazole na bɛziale bɛhɔle Gyɛlusalɛm. Bɛhɔdwule la ɛnee ɛdoavolɛma bulu nee ko ne nee menli mɔɔ nee bɛ wɔ ɛkɛ ne la ɛyia nu
42024034	na bɛlɛka kɛ, “Amgba, Awulae ɛdwazo! Yeye ɔ nwo yehile Saemɔn!”
42024035	Na menli nwiɔ ne mɔɔ vi Ɛmeeyɛse la noko hanle edwɛkɛ mɔɔ zile adenle ne anu, nee kɛ bɛzile bɛnwunle Awulae sonla holɛ wɔ mekɛ mɔɔ ɔbubule kpanwo ne ɔmanle bɛ la hilele ɛdoavolɛma ne mɔ.
42024036	Mɔɔ bɛ nloa wɔ zolɛ bɛlɛka ɛhye mɔ anwo bie la, Awulae mumua ne ragyinlanle bɛ avinli [na ɔzele bɛ kɛ, “Anzonudwolɛ ɛha bɛ.”]
42024037	Ɛzulolɛ kpole hanle bɛ na bɛdwenlenle kɛ bɛnwu nwomenle.
42024038	Na Gyisɛse zele bɛ kɛ, “Duzu ati a ɛzulolɛ ɛha bɛ a? Duzu ati a bɛ ti akunlu ɛyɛ bɛ kesee ɛ?
42024039	Bɛnlea me sa nee me gyakɛ, na bɛnwu ye kɛ medame mumua ne ɛne. Bɛsosɔ me na bɛnlea, ɔluakɛ nwomenle ɛnlɛ nwonane nee mbowule, kɛmɔ bɛnwu me kɛ melɛ la.” [
42024040	Mɔɔ ɔhanle ɛhye ɔwiele la, ɔvale ɔ sa nee ɔ gyakɛ ɔhilele bɛ.]
42024041	Noko fɛlɛko kpole nee azibɛnwo ammaa bɛanlie bɛanli. Yemɔti ɔbizale bɛ kɛ, “Bɛlɛ aleɛ wɔ ɛke ɔ?”
42024042	Na bɛmanle ye fɛlɛ sinli mɔɔ bɛze la,
42024043	na ɔlile ye bɛ nyunlu ɛkɛ ne.
42024044	Akee ɔzele bɛ kɛ, “Ɛhye mɔ a le ninyɛne mɔɔ menganle nwolɛ edwɛkɛ mengilele bɛ wɔ mekɛ mɔɔ ɛnee me nee bɛ de la: debie biala mɔɔ bɛhɛlɛ ye wɔ Mosisi mɛla ne anu, nee mɔɔ wɔ Nyamenle kpɔmanvolɛma, nee Edwɛndolɛ mbuluku ne mɔ anu mɔɔ fane me nwo la kpokpoti ɔwɔ kɛ yɛ nɔhalɛ.”
42024045	Akee ɔbukele bɛ adwenle ɔmanle bɛdele Nyamenle Edwɛkɛ ne abo,
42024046	na ɔzele bɛ kɛ, “Mɔɔ bɛhɛlɛ bɛdo ɛkɛ ne la ɛne: Ɔwɔ kɛ Mɛzaya ne nwu amaneɛ na ye kenle nsa ne anzi bɛdwazo ye bɛfi mɔwuamra anu.
42024047	Akee bɛbɔ ɔ bo wɔ Gyɛlusalɛm ɛke bɛva me duma bɛbɔ anlubɛnwo nolo bɛhile maanle maanle kɔsɔɔti, na saa bɛdie bɛdi a, Nyamenle ava bɛ ɛtane ahyɛ bɛ.
42024048	Bɛmɛ a bɛdi ninyɛne ɛhye mɔ anwo daselɛ a.
42024049	Medame mumua ne mebazoa deɛ mɔɔ Egya vale bɔle ɛwɔkɛ la wɔ bɛ nwo. Bɛdɛnla suakpole ɛhye azo ɛke kɔkpula kɛ tumi vi anwuma kɛra bɛ nwo zo la.”
42024050	Akee Gyisɛse nee bɛ vi suakpole ne azo hɔle mɔɔ asɛɛ bɛdwu Bɛtani la, na ɔmanle ɔ sa zo ɔyilale bɛ.
42024051	Mɔɔ ɔyila bɛ la, ɔdele ɔ nwo ɔvile bɛ nwo [na bɛvale ye bɛhɔle anwuma.]
42024052	Ɛzoanvolɛma ne mɔ zonlenle ye na bɛvale fɛlɛkolilɛ kpole bɛziale bɛhɔle Gyɛlusalɛm,
42024053	na bɛhɔle Ɛzonlenlɛ Sua ne anu dahuu bɛhɔyɛle Nyamenle mo.
43001001	Mekɛ mɔɔ bɛkabɔ ewiade la, ɛnee Edwɛkɛ ne wɔ ɛkɛ; Edwɛkɛ ne nee Nyamenle a wɔ ɛkɛ a, na Edwɛkɛ ne le Nyamenle.
43001002	Mɔlebɛbo ne amuala ɛnee Edwɛkɛ ne nee Nyamenle a wɔ ɛkɛ a.
43001003	Ɔ nwo zo yɛɛ Nyamenle luale yɛle ninyɛne kɔsɔɔti a; bɛangoati ye bɛanyɛ debie biala mɔɔ wɔ aleɛabo amuala la.
43001004	Ngoane kɔsɔɔti vi Edwɛkɛ ne anu a ba a, na ngoane ɛhye a le menli wienyi ne a.
43001005	Wienyi ne ta awozinli nu, na awozinli ɛngola ɛngye ye.
43001006	Nyamenle zoanle nrenya bie mɔɔ bɛfɛlɛ ye Dwɔn la,
43001007	manle ɔrahanle wienyi ne anwo edwɛkɛ ɔhilele menli, amaa bɛ kɔsɔɔti bɛade nrɛlaleɛ ne na bɛalie bɛali.
43001008	Tɛ yemɔ a ɔle wienyi ne; ɔrale kɛ ɔbaha wienyi ne anwo edwɛkɛ.
43001009	Edwɛkɛ ne a le nɔhalɛ wienyi ne mɔɔ ta menli kɔsɔɔti anwo zo na ɔba ewiade la.
43001010	Ɛnee Edwɛkɛ ne wɔ ewiade ye. Nyamenle luale ɔ nwo zo a bɔle ewiade a, noko ewiade amra ɛnze ye.
43001011	Ɔrale ɔdaye ye maanle nu, na ye menli ne anlie ye.
43001012	Bie mɔ dɔɔnwo liele ye na bɛliele ye bɛlile; ɛhye ati ɔmanle bɛ adenle kɛ bɛyɛ Nyamenle amra,
43001013	mɔɔ bɛanlua nwonane nee mogya ngyehyɛlɛ zo a bɛwole bɛ na bɛarayɛ Nyamenle amra a, ɔluakɛ Nyamenle ɔdaye a ɔle bɛ ze a.
43001014	Edwɛkɛ ne rayɛle sonla mɔɔ ɛlolɛ nee nɔhalɛ ɛyi ye tɛkɛɛ a, na ɔ nee yɛ dɛnlanle. Yɛnwunle ye anyunlunyia mɔɔ ɔnyianle ye kɛ ɔle Selɛ ne Ara kokye la.
43001015	Dwɔn hanle ɔ nwo edwɛkɛ. Ɔse, “Ɛhye a le mɔɔ menganle ɔ nwo edwɛkɛ kɛ, ‘Ɔli me nzi ɔlɛba, na ɔle sonlakpole ɔtɛla me la, ɔboalekɛ bɛkawo me la ɛnee ɔwɔ ɛkɛ.’ ”
43001016	Ye ɛlolɛ bebelebe ne ati, yeyila yɛ muala kɔsɔɔti, na ɔyila yɛ dahuu.
43001017	Nyamenle luale Mosisi anwo zo vale mɛla ne rɛlɛle yɛ, na ɛlolɛ nee nɔhalɛ luale Gyisɛse Kelaese anwo zo a rale a.
43001018	Awie biala ɛtɛnwunle Nyamenle ɛlɛ. Ralɛ ne ala mɔɔ ɔdaye ko ne ala a ɔle Nyamenle, na ɔde Selɛ ne anwo ɛkɛ ne la, yemɔ yɛɛ ɛmaa yɛnwu ye a.
43001019	Dwuu mgbanyima mɔɔ wɔ Gyɛlusalɛm la zoanle sɛlɛvolɛma nee Livaema bie mɔ wɔ Dwɔn ɛkɛ kɛ bɛhɔbiza ye kɛ, “Wɔmɔ a le nwane?”
43001020	Dwɔn anva anvea bɛ na ɔkpale nwolɛ ɛdanlɛ wienyi kɛ, “Tɛ mame a mele Mɛzaya ne a.”
43001021	Bɛbizale ye kɛ, “Ɛnee wɔmɔ a le nwane? Wɔmɔ a ɛle Yilaegya ɔ?” Dwɔn buale bɛ kɛ, “Kyɛkyɛ, tɛ yemɔ a le me.” Bɛbizale ye kɛ, “Wɔmɔ a ɛle Nyamenle kpɔmanvolɛ ne ɔ?” Ɔbuale kɛ, “Kyɛkyɛ.”
43001022	Bɛzele ye kɛ, “Ɛnee kile yɛ wɔ sonlazule. Ɔluakɛ ɔwɔ kɛ yɛfa mualɛ yɛkɔmaa menli mɔɔ zoanle yɛ la. Duzu a ɛka ye wɔ ɛ nwo a?”
43001023	Dwɔn buale kɛmɔ Nyamenle kpɔmanvolɛ Ayezaya hanle la: “Mame a mele ɛnelɛ ne mɔɔ ɛlɛtea nu wɔ ɛsɛlɛ ne anu, ‘Bɛdenrɛdenrɛ adenle ne bɛmaa Awulae ɛlua nu!’ la.”
43001024	Menli mɔɔ rale la, Falasiima a zoanle bɛ a.
43001025	Bɛbizale Dwɔn kɛ, “Saa tɛ wɔ a ɛle Mɛzaya ne, Yilaegya anzɛɛ Nyamenle kpɔmanvolɛ ne a, ɛnee duzu ati a ɛsɔne menli a?”
43001026	Dwɔn buale kɛ, “Mame mefa nzule a mesɔne a, na ko bie gyi bɛ avinli ɛkɛ ne mɔɔ bɛnze ye a.
43001027	Yemɔ, ɔli me nzi ɔlɛba, na menfɛta kɛ menwɔzianyi ye mgbɔlaboa zo nyɛma bɔbɔ.”
43001028	Ɛhye mɔ amuala zile Bɛtani, Azule Dwɔdan ne anloa mɔɔ di kɔ aduduleɛ, ɛleka mɔɔ Dwɔn ɛlɛsɔne menli la.
43001029	Aleɛ hyenle la Dwɔn nwunle kɛ Gyisɛse ɛlɛba ɛleka mɔɔ ɔwɔ la na ɔhanle kɛ, “Bɛnlea, Nyamenle Boaneralɛ ne mɔɔ ɔbava yeabɔ azu yeaye ewiade amra ɛtane yeahɔ la ɛne!
43001030	Ɛhye a ɛnee melɛka ye edwɛkɛ mɔɔ menganle kɛ ‘Nrenya bie li me nzi ɛlɛba na ɔle sonlakpole ɔtɛla me la, ɔboalekɛ mɔɔ bɛkawo me la ɛnee ɔwɔ ɛkɛ.’
43001031	Ɛnee menze ye sonlazule, noko membale kɛ mebava nzule meazɔne menli amaa Yizilayɛma anwu ye.”
43001032	Daselɛ mɔɔ Dwɔn lile la ɛne. Ɔse, “Menwunle kɛ Sunsum ne vi anwuma ɛlɛdwu ɔ nwo zo kɛ abubule la, na ɔrazinzele ɔ nwo zo.
43001033	Ɛnee menze kɛ yemɔ ɔ; noko Nyamenle ne mɔɔ zoanle me kɛ menva nzule menzɔne la zele me kɛ, ‘Ɛbanwu kɛ Sunsum ne ɛrazinze nrenya bie anwo zo; sonla zɔhane a le sonla ne mɔɔ ɔbava Sunsum Nwuanzanwuanza ne yeazɔne la.’
43001034	Na mese, menwu ye, na meka meahile bɛ kɛ, nrenya ɛhye, yemɔ a ɔle Nyamenle Ara ne a.”
43001035	Ye alehyenlɛ nu ɛnee Dwɔn nee ye ɛdoavolɛma nwiɔ gyi ɛkɛ ne ko ne ala,
43001036	na bɛnwunle kɛ Gyisɛse ɛlɛse. Na Dwɔn hanle kɛ, “Bɛnlea, Nyamenle Boaneralɛ ne ɛne!”
43001037	Ɛdoavolɛma nwiɔ ne dele la bɛgyakyile ye ɛkɛ bɛdoale Gyisɛse.
43001038	Gyisɛse dole ɔ nye na ɔnwunle kɛ bɛdoa ye la, ɔbizale bɛ kɛ, “Bɛkpondɛ duzu?” Bɛbuale kɛ, “Relabae, nienwu ɛleka yɛɛ ɛde a?” (Relabae abo a le “Kilehilevolɛ”)
43001039	Ɔbuale bɛ kɛ, “Bɛrɛla bɛranlea.” Yemɔti bɛ nee ye hɔle sua nu na bɛhɔnwunle ɛleka mɔɔ ɔde la, na bɛ nee ye dɛnlanle kenle ko ne. (Mekɛ ne anu ɛnee bɛbɔ nɔsolɛ dɔne nna.)
43001040	Bɛ mu nwiɔ mɔɔ bɛdele Dwɔn edwɛkɛ ne, na bɛdoale Gyisɛse la anu ko a le Andelu, mɔɔ le Saemɔn Pita adiema ne.
43001041	Na ndɛndɛ ne ala Andelu hɔkpondɛle ɔ diema Saemɔn na ɔzele ye kɛ, “Yɛnwu Mɛzaya ne.” (Mɛzaya abo a le Kelaese.)
43001042	Na ɔ nee Saemɔn bɛrale Gyisɛse ɛkɛ. Gyisɛse nleanle Pita koonwu na ɔzele ye kɛ, “Wɔmɔ a ɛle Saemɔn, mɔɔ le Dwɔn ara ne. Bɛbavɛlɛ wɔ Sifase.” (“Sifase” yemɔ ala a le “Pita” na ɔ bo a le “Bodane”.)
43001043	Aleɛ hyenle la Gyisɛse yɛle kɛ ɔkɔ Galeli. Ɔnwunle Felepe na ɔzele ye kɛ, “Bɛla maa yɛhɔ!”
43001044	(Felepe vi Bɛteseeyeda, Andelu nee Pita sua zo.)
43001045	Felepe hɔkpondɛle Natanayɛle na ɔzele ye kɛ, “Yɛnwu sonla ne mɔɔ Mosisi hɛlɛle ɔ nwo edwɛkɛ wɔ mɛla ne anu, na Nyamenle kpɔmanvolɛma noko hɛlɛle ɔ nwo edwɛkɛ la. Yemɔ a le Gyisɛse, Dwosefi mɔɔ vi Nazalɛte la ara ne.”
43001046	Natanayɛle bizale ye kɛ, “Asoo debie kpalɛ bie kola fi Nazalɛte finde?” Felepe buale kɛ, “Bɛla banlea.”
43001047	Mɔɔ Gyisɛse nwunle kɛ Natanayɛle ɛlɛba la, ɔzele kɛ, “Bɛnlea, Yizilayɛnli kpalɛ mɔɔ ɛnze adalɛ bɔ la ɛne!”
43001048	Natanayɛle bizale ye kɛ, “Na ɛze me nienwu?” Gyisɛse buale kɛ, “Menwunle wɔ wɔ mekɛ mɔɔ ɛnee ɛde feege baka ne abo la kolaa na Felepe aravɛlɛ wɔ.”
43001049	Natanayɛle hanle kɛ, “Kilehilevolɛ, wɔmɔ a ɛle Nyamenle Ara ne. Wɔmɔ a ɛle Yizilayɛ Belemgbunli ne a!”
43001050	Gyisɛse buale ye kɛ, “Kɛmɔ meha kɛ menwunle wɔ wɔ mekɛ mɔɔ ɛnee ɛde feege baka ne abo la ati yɛɛ wɔlie wɔli a. Ɛbanwu nwanwane ninyɛne mgbole mɔɔ tɛla ɛhye a!”
43001051	Na ɔhanle ɔhilele bɛ muala kɛ, “Meka nɔhalɛ ne meahile bɛ: bɛbanwu kɛ anwuma ɛbuke na Sonla Ra ne ati, Nyamenle soanvolɛma ɛlɛfo dwu.”
43002001	Ye kenle nwiɔ ne anzi bɛliele atɔfolɛ bie wɔ Kana sua zo, wɔ Galeli maanzinli nu. Gyisɛse ɔ nli wɔ ɛkɛ ne bie,
43002002	yɛɛ bɛdole ɛsalɛ bɛvɛlɛle Gyisɛse nee ye ɛdoavolɛma ne mɔ noko.
43002003	Mɔɔ bɛnlonle nwanye ne na ɔwiele la, Gyisɛse ɔ nli zele ye kɛ, “Bɛ nwanye ɛwie.”
43002004	Gyisɛse buale ye kɛ, “Ɔmɔ, mmaka mɔɔ ɔwɔ kɛ meyɛ la ɛkile me, me mekɛ ɛtɛdwule.”
43002005	Gyisɛse ɔ nli zele sonvolɛma ne mɔ kɛ, “Mɔɔ ɔkɛha ɔkɛhile bɛ biala la, bɛyɛ.”
43002006	Dwuuma lɛ ɛzonlenlɛ nu ngyehyɛlɛ bie mɔɔ fane ɛnluanlɛ nwo. Debie zɛhae ati bolɛ dwora nsia wɔ awuke ne anu, ko biala kola di nzule litili ɛya ko.
43002007	Gyisɛse zele soanvolɛma ne mɔ kɛ, “Bɛsesa nzule bɛgua dwora ne mɔ anu bɛmaa bɛyi tetɛkɛɛ.” Na bɛyɛle ye zɔhane.
43002008	Ɔhanle ɔhilele bɛ kɛ, “Akee bɛza nzule ne bie bɛhɔmaa mɔɔ ɛlɛnea atɔfolɛlielɛ ne azo la.” Bɛzale bie bɛhɔle,
43002009	na ɔzɔle nzule ne mɔɔ ɛnee ɛhakyi nwanye la bie ɔnleanle la, ɛnee ɔngola ɔnnwu ɛleka mɔɔ nwanye ne vi a (sonvolɛma ne mɔ mɔɔ sesale nzule ne la bɛmɛ bɛze); yemɔti ɔvɛlɛle atɔfolɛ nrenya ne
43002010	na ɔzele ye kɛ, “Awie biala die atɔfolɛ a, ɔdumua ɔye ye nwanye kpalɛ ne ɔfinde, na mɔɔ bɛkɛbo ekyii la akee yeava nwanye mɔɔ anwo ɛngyia la yeara. Na wɔ ɛdeɛ ne, yeanyɛ zɔhane. Wɔva kpalɛ ne wɔzie dedee yeradwu bekezɛ!”
43002011	Gyisɛse yɛle nwanwane gyima ɛhye mɔɔ lumua la wɔ Kana mɔɔ wɔ Galeli la; ɛkɛ ne yɛɛ ɔyele ye anyunlunyia ne ɔhilele a, na ye ɛdoavolɛma ne mɔ liele ye lile.
43002012	Ɛhye anzi, Gyisɛse nee ɔ nli, ɔ mediema ne mɔ, yɛɛ ye ɛdoavolɛma ne mɔ hɔle Kapɛnayɛm hɔdɛnlanle ɛkɛ ne mekɛ ekyi.
43002013	Ɛnee Dwuuma Akpabɛnwo Ɛvoyia ne asɛɛ ɛdwu, yemɔti Gyisɛse hɔle Gyɛlusalɛm.
43002014	Ɔhɔdole kɛ menli ɛlɛdi nlankɛ, mboane, yɛɛ mɔlɔnoma gua wɔ Ɛzonlenlɛ Sua ne anu, na eza menli dede ɛkponle nwo ɛlɛsenza ezukoa.
43002015	Gyisɛse vale nyɛma yɛle empele na ɔvale ɔvoanle nane ne mɔ, mboane nee nlankɛ kɔsɔɔti, ɔvile Ɛzonlenlɛ Sua ne anu; akee ɔbutubutule ɛkponle ne mɔ mɔɔ bɛlɛfa bɛazenza ezukoa la ɔmanle ezukoa ne zandele sua ne anu,
43002016	na ɔzele bɛdabɛ mɔɔ bɛtɔne mɔlɔnoma ne la kɛ, “Bɛva bɛ bɛvinde! Bɛmmafa Egya sua ne bɛyɛ gua nu!”
43002017	Ye ɛdoavolɛma ne hakyele kɛ Nyamenle Edwɛkɛ ne ɛha ɛdo ɛkɛ ne kɛ, “Nyamenle, wɔ sua ne anwo ɛhulolɛ sɔ kɛ senle la wɔ me nu.”
43002018	Dwuu mgbanyima ne mɔ ziale rale na bɛrabizale ye kɛ, “Duzu nwanwane nyɛleɛ yɛɛ ɛkɛhola ɛkɛyɛ ɛkɛhile kɛ ɛlɛ adenle ɛyɛ ɛhye mɔ a?”
43002019	Gyisɛse buale kɛ, “Bɛbubu Ɛzonlenlɛ Sua ɛhye bɛgua na mebava kenle nsa meazi ye bieko.”
43002020	Bɛbizale ye kɛ, “Ɛzonlenlɛ Sua ɛhye mɔɔ yɛvale ɛvolɛ abulanla nee nsia a yɛzile la, wɔmɔ ɛfa kenle nsa wɔazi?”
43002021	Na Ɛzonlenlɛ Sua ne mɔɔ ɛnee Gyisɛse ɛlɛka nwolɛ edwɛkɛ la a le ɔdaye mumua ne ye sonlabaka ne.
43002022	Yemɔti mɔɔ bɛdwazole ye bɛvile ewule nu la, ye ɛdoavolɛma ne hakyele kɛ yeha ɛhye ɛlɛ, na bɛliele Nyamenle Edwɛkɛ ne nee mɔɔ Gyisɛse hanle la noko bɛlile.
43002023	Akpabɛnwo Ɛvoyia ne anu ɛnee Gyisɛse wɔ Gyɛlusalɛm, na bɛdabɛ dɔɔnwo mɔɔ bɛnwunle gyima mgbole mɔɔ ɔlile la liele ye lile.
43002024	Na Gyisɛse anva ɔ nwo ando awie biala anwo zo, ɔboalekɛ ɔze bɛ kɔsɔɔti kpalɛ.
43002025	Yeangyia kɛ awie kɛha sonla nwo edwɛkɛ kɛhile ye, ɔboalekɛ ɔdaye mumua ne ɔze mɔɔ wɔ sonla biala ahonle nu la.
43003001	Nrenya bie wɔ ɛkɛ, bɛfɛlɛ ye Nekɔdimɛse. Ɔle Dwuu mgbanyima ne mɔ ko yɛɛ ɔboka fane ne mɔɔ bɛfɛlɛ ye Falasii la anwo.
43003002	Kenle ko nɔɔzo ɔhɔle Gyisɛse ɛkɛ ne na ɔzele ye kɛ, “Relabae, yɛze kɛ wɔmɔ a ɛle kilehilevolɛ mɔɔ Nyamenle ɛzoa wɔ a. Awie biala ɛnrɛhola nwanwane ninyɛne mgbole mɔɔ ɛlɛyɛ la bie yɛ kyesɛ Nyamenle nee ye lua.”
43003003	Gyisɛse buale ye kɛ, “Meka nɔhalɛ meahile wɔ: awie biala ɛnrɛnwu Nyamenle Belemgbunlililɛ ne kyesɛ bɛwo ye fofolɛ.”
43003004	Nekɔdimɛse bizale ye kɛ, “Kɛ ɔkɛyɛ na sonla mɔɔ ɛwie nyi la bɛawo ye fofolɛ ɛ? Ɔnrɛhola ɔ nli akunlu wolo ɔnrɛmaa bɛnrɛwo ye fofolɛ!”
43003005	Gyisɛse buale kɛ, “Meka nɔhalɛ ne meahile wɔ: kyesɛ bɛfa nzule nee Sunsum Nwuanzanwuanza ne bɛsɔne sonla anrɛɛ ɔnrɛnwu Nyamenle Belemgbunlililɛ ne ɛlɛ.
43003006	Mɔɔ bɛkɛlua nwonane ne azo bɛkɛwo ye la le nwonane, yɛɛ mɔɔ bɛkɛlua Sunsum ne azo bɛkɛwo ye la le sunsum.
43003007	Mmamaa ɔyɛ wɔ ɛzulolɛ kɛ meha kɛ, ‘Ɔwɔ kɛ bɛwo wɔ fofolɛ’ a.
43003008	Anwoma ne bɔ kɔ ɛleka mɔɔ ɔkulo la; ɛte ɔ ne, na ɛnze ɛleka mɔɔ ɔvi ɔba a, yɛɛ ɛnze ɛleka mɔɔ ɔkɔ a. Zɔhane ala yɛɛ awie biala mɔɔ bɛkɛwo ye Sunsum nu la de a.”
43003009	Nekɔdimɛse bizale ye kɛ, “Kɛ ɔkɛyɛ na ɛhye ayɛ zɔhane ɛ?”
43003010	Gyisɛse buale ye kɛ, “Ɛle Yizilayɛ kilehilevolɛ kpole zɛhae, noko ɛnze ɛhye?
43003011	Meka nɔhalɛ meahile wɔ: yɛka mɔɔ yɛnwu ye na yɛbɔ mɔɔ yɛde la nolo, noko bɛ biala ɛnlie yɛ edwɛkɛ ne ɛndo nuhua.
43003012	Saa meka ninyɛne mɔɔ wɔ ewiade ye anu la anwo edwɛkɛ mekile bɛ na bɛnlie bɛnli a, ɛnee saa meka anwuma lɔ edwɛkɛ mekile bɛ a kɛ ɔkɛyɛ na bɛalie bɛali ɛ?
43003013	Awie biala noko ɛtɛkɔle anwuma lɔ kɛ Sonla Ra ne mɔɔ vi anwuma lɔ rale la ala.”
43003014	Kɛmɔ Mosisi manle kɔbele ɛwɔlɛ ne zo wɔ baka zo wɔ ɛsɛlɛ ne anu la, zɔhane ala yɛɛ bɛbamaa Sonla Ra ne zo a,
43003015	amaa awie biala mɔɔ kɛlie ye kɛli la anwu na yeanyia ngoane mɔɔ ɛnlɛ awieleɛ.
43003016	Ɔluakɛ Nyamenle hulole ewiade amra kpole kpalɛ la ati yɛɛ ɔvale Ɔ Ra kokye ne ɔmanle a, amaa awie biala mɔɔ kɛlie ye kɛli la anwu na yeanyia ngoane mɔɔ ɛnlɛ awieleɛ.
43003017	Ɔluakɛ Nyamenle anzoa Ɔ Ra ne wɔ ewiade ye kɛ ɔrabua menli mɔɔ wɔ nu la ndɛne, na ɔralie ewiade amra ngoane.
43003018	Mɔɔ kɛlie Ralɛ ne kɛli la bɛnrɛbua ye ndɛne, na mɔɔ anlie ye anli la, bɛbua ye ndɛne dɛbadɛba, ɔboalekɛ yeanlie Nyamenle Ara kokye ne yeanli.
43003019	Kɛ ndɛnebualɛ ne de la ɛne: wienyi ne ɛra ewiade ye na bɛ ninyɛndane ti, menli kulo awozinli tɛla wienyi ne.
43003020	Awie biala mɔɔ yɛ ninyɛndane la kyi wienyi ne yɛɛ ɔnrɛlua nu ɛlɛ, ɔboalekɛ ɔnrɛhulo kɛ ɔkɛye ye nyɛleɛ ɛtane ne mɔ ɔkɛhile.
43003021	Na mɔɔ di nɔhalɛ la kɔ wienyi ne anu, amaa wienyi ne ada agua ye gyima kpalɛ mɔɔ ɔlile la azo ahile kɛ ɔbɛlɛle ɔ nwo aze ɔmanle Nyamenle.
43003022	Ɛhye anzi, Gyisɛse nee ye ɛdoavolɛma ne hɔle Dwudiya maanzinli nu. Ɔlile kenle ekyi wɔ ɛkɛ ne na ɔzɔnenle menli.
43003023	Mekɛ ne anu ɛnee Dwɔn noko ɛlɛsɔne menli wɔ Enɔn mɔɔ bikye Salem la, ɔboalekɛ nzule dɔɔnwo wɔ ɛkɛ, na menli dɔɔnwo hɔle ɔ nwo ɛkɛ manle ɔzɔnenle bɛ.
43003024	(Mekɛ ne anu ɛnee bɛtɛtole Dwɔn efiade.)
43003025	Dwɔn ɛdoavolɛma ne bie mɔ bɔle ɔ bo kɛ bɛ nee Dwuuma bie mɔ su kpolera wɔ ɛzonlenlɛ nu ɛnluanlɛ nwo.
43003026	Yemɔti bɛhɔle Dwɔn ɛkɛ ne na bɛbizale ye kɛ, “Kilehilevolɛ, ɛkakye nrenya ne mɔɔ ɛnee nee wɔ wɔ azule Dwɔdan ne anzi lɔ, mɔɔ ɛhanle ɔ nwo edwɛkɛ la ɔ? Kɛkala ɔlɛsɔne menli, na awie biala asɛɛ ɛlɛkɔ ye ɛkɛ.”
43003027	Dwɔn buale kɛ, “Awie biala ɛnrɛnyia ɛhwee kyesɛ Nyamenle fa maa ye.
43003028	Bɛdabɛ bɛdi daselɛ kɛ menganle kɛ, ‘Tɛ me a mele Mɛzaya ne, na bɛzoanle me kɛ menlumua ɔ nyunlu.’
43003029	Atɔfolɛ nrenya ne a le mɔɔ gya atɔfolɛ ne la, saa atɔfolɛ nrenya ne agɔnwo ne mɔɔ gyi ahane la te atɔfolɛ nrenya ne ane a, ɔ nye die. Me fɛlɛkolilɛ ne, ye munlililɛ kɛ de la ɛne.
43003030	Ɔwɔ kɛ ɔyɛ sonlakpole ɔtɛla me, na meyɛ ekyi.”
43003031	Sonla mɔɔ vi anwuma ba la le sonlakpole tɛla bɛ muala; mɔɔ vi ewiade ye anu la le ewiade ɛdeɛ yɛɛ ɔka ewiade edwɛkɛ, na sonla mɔɔ vi anwuma la bo ɔ muala azo.
43003032	Ɔka mɔɔ yenwu ye nee mɔɔ yede la, noko awie biala ɛndie ye edwɛkɛ.
43003033	Mɔɔ die ye edwɛkɛ ne to nu la kile maa bɛnwu kɛ Nyamenle le nɔhalɛ.
43003034	Mɔɔ Nyamenle ɛzoa ye la ka Nyamenle anloa edwɛkɛ, ɔboalekɛ Nyamenle maa ye Sunsum ne yi ye tɛkɛɛ.
43003035	Selɛ ne kulo Ɔ Ra ne, na yeva ninyɛne muala yewula ɔ sa nu.
43003036	Awie biala mɔɔ die Ralɛ ne di la lɛ ngoane mɔɔ ɛnlɛ awieleɛ, na mɔɔ kɛkpo kɛ ɔnrɛlie Ralɛ ne ɔnrɛli la ɛnrɛnyia ngoane mɔɔ ɛnlɛ awieleɛ la ɛlɛ, Nyamenle ndeanlɛ ne wɔ ɔ nwo zo dahuu.
43004001	Falasiima ne dele kɛ Gyisɛse ɛlɛnyia menli dɔɔnwo azɔne bɛ, yeava bɛ yeayɛ ɛdoavolɛma adɛla Dwɔn.
43004002	(Nɔhalɛ mɔɔ wɔ nu la a le kɛ Gyisɛse ɔdaye mumua ne yeanzɔne awie biala; ye ɛdoavolɛma ne mɔ a zɔnenle menli a.)
43004003	Yemɔti mɔɔ Gyisɛse dele mɔɔ bɛlɛkeha la, ɔvile Dwudiya ɔziale ɔhɔle Galeli.
43004004	Ɔkɔ la ɔvale Samɛlea maanzinli nu.
43004005	Ɔradwule Samɛlea sua bie mɔɔ bɛfɛlɛ ye Saekaa la azo. Ɛkɛ ne nee ɛleka mɔɔ Gyekɔbo vale ye azɛlɛ ne manle ɔ ra Dwosefi la anwa biala.
43004006	Gyekɔbo bula ne wɔ ɛkɛ ne ala, na kɛmɔ ɛnee Gyisɛse ɛvɛ la ati, ɔdɛnlanle bula ne azo. Mekɛ ne kɛyɛ sɛnzɛngyinla.
43004007	Samɛlea raalɛ bie rale kɛ ɔbado bula ne bie, na Gyisɛse zele ye kɛ, “Maa me nzule ne bie meno.”
43004008	(Mekɛ ne anu ɛnee ye ɛdoavolɛma ne ɛhɔ sua zo kadɔ aleɛ.)
43004009	Raalɛ ne buale ye kɛ, “Ɛle Dwuunli, mele Samɛleanli. Kɛ ɔyɛ mɔɔ ɛlɛsɛlɛ me nzule ɛ?” (Dwuunli ɛnrɛva ɔ sa ɛnrɛha ɛyɛba anzɛɛ dwora mɔɔ Samɛleanli ɛli nu anzɛɛ ɛnlo nu la ɛlɛ.)
43004010	Gyisɛse buale kɛ, “Saa ɛze kɛ Nyamenle ahyɛlɛdeɛ ne si de, nee ahenle mɔɔ ɛlɛsɛlɛ wɔ nzule ne la a, anrɛɛ wɔbiza ye wɔmaa yemaa wɔ ngoane nzule.”
43004011	Raalɛ ne zele kɛ, “Yɛmenle, na ɛnlɛ bokiti, yɛɛ bula ye noko anu kɔ. Na ɛnee nienwu yɛɛ ɛnyia ngoane nzule ne a?
43004012	Yɛ nlenya Gyekɔbo a manle yɛ bula ɛhye a, yɛɛ yemɔ, ɔ mra yɛɛ ye nyɛmoa nlonle nuhua nzule. Na ɛkpondɛ wɔaha kɛ wɔmɔ ɛle sonlakpole ɛtɛla Gyekɔbo ɔ?”
43004013	Gyisɛse buale kɛ, “Awie biala mɔɔ no nzule ɛhye bie la, nzuhɔne bahu ye bieko,
43004014	na mɔɔ kɛnlo nzule ne mɔɔ mebava meamaa ye la bie la, nzuhɔne ɛnrɛhu ye ɛlɛ. Nzule ne mɔɔ mebava meamaa ye la bahakyi nzubula wɔ ye nu mɔɔ bamaa ye ngoane nzule nee ngoane mɔɔ ɛnlɛ awieleɛ a.”
43004015	Raalɛ ne buale kɛ, “Yɛmenle, maa me nzule ɛhye bie maa meno na nzuhɔne angu me bieko na eza meara ɛke kɛ mebaza nzule.”
43004016	Gyisɛse zele ye kɛ, “Kɔvɛlɛ ɛ hu na ɛ nee ye bɛrɛla.”
43004017	Raalɛ ne buale kɛ, “Mengya nrenya.” Gyisɛse zele ye kɛ, “Saa ɛse ɛngya nrenya a ɛnee ɛle nɔhalɛ.
43004018	Ɔluakɛ ɛdawɔ mumua ne wɔhɔ agyalɛ nnu, yɛɛ nrenya ne bɔbɔ mɔɔ ɛ nee ye de kɛkala la, tɛ ɛ hu ɔ. Wɔha nɔhalɛ bɔkɔɔ.”
43004019	Raalɛ ne zele kɛ, “Yɛmenle, menea wɔ a ɛle Nyamenle kpɔmanvolɛ.
43004020	Me nlenya mɔ Samɛleama zonlenle Nyamenle wɔ boka ye azo, na bɛmɛ Dwuuma bɛse Gyɛlusalɛm ala a le ɛleka mɔɔ ɔwɔ kɛ bɛsonle Nyamenle a.”
43004021	Gyisɛse zele ye kɛ, “Ɔmɔ, die me di, mekɛ bara mɔɔ menli ɛnrɛzonle Selɛ ne wɔ boka ye azo anzɛɛ wɔ Gyɛlusalɛm a.
43004022	Nɔhalɛ, bɛmɛ Samɛleama, bɛnze mɔɔ bɛsonle ye la, na yɛmɛ Dwuuma, yɛze mɔɔ yɛsonle ye la. Ɔboalekɛ ngoanelielɛ kɛra a ɔvi Dwuuma.
43004023	Na mekɛ ne ɛlɛba, yɛɛ yedwu bɔbɔ, mɔɔ ɛzonlenlɛma kpalɛ ne bazonle Selɛ ne wɔ sunsum nu nee nɔhalɛ nu a. Ɔluakɛ kɛ Selɛ ne kpondɛ kɛ bɛsonle ye la ɛne.
43004024	Nyamenle le Sunsum, yemɔti ɔwɔ kɛ bɛdabɛ mɔɔ bɛsonle ye la bɛsonle ye wɔ sunsum nu nee nɔhalɛ nu.”
43004025	Raalɛ ne hanle kɛ, “Meze kɛ Mɛzaya ne mɔɔ bɛfɛlɛ ye Kelaese ne la bara. Saa ɔba a, ɔbaha mɔɔ ɔwɔ ɛkɛ ne la amuala yeahile yɛ.”
43004026	Gyisɛse buale ye kɛ, “Medame a me nee wɔ ɛlɛtendɛ la.”
43004027	Mekɛ ne anu ala yɛɛ Gyisɛse ɛdoavolɛma ne ziale rale a, na ɔyɛle bɛ azibɛnwo kpole kɛ ɔ nee raalɛ ɛlɛtendɛ a. Na bɛ nuhua biala angola ambiza raalɛ ne kɛ, “Duzu yɛɛ ɛkpondɛ a?” na bɛabiza Gyisɛse kɛ, “Duzu ati a ɛ nee raalɛ ne ɛlɛtendɛ a?”
43004028	Na raalɛ ne gyakyile ye nzule buakɛ ne ɛkɛ, ɔziale ɔhɔle na ɔhɔhanle ɔhilele sua ne azo amra kɛ,
43004029	“Bɛrɛla bɛranlea awie bie mɔɔ ɛha debie biala mɔɔ meyɛ la ɛhile me a. Asoo tɛ yemɔ a ɔle Mɛzaya ne?”
43004030	Yemɔti menli dule twi, bɛvi sua ne azo bɛrale ɛleka mɔɔ Gyisɛse wɔ la.
43004031	Mekɛ ne anu ɛnee ɛdoavolɛma ne gua zo ɛlɛkpa Gyisɛse kyɛlɛ kɛ, “Kilehilevolɛ, bakpula ɛ sa!”
43004032	Na ɔbuale bɛ kɛ, “Melɛ aleɛ medi mɔɔ bɛnze a.”
43004033	Yemɔti ɛdoavolɛma ne mɔ bɔle ɔ bo kɛ bɛbizebiza bɛ nwo kɛ, “Ɛnee awie ɛrɛlɛ ye aleɛ ɔ?”
43004034	Gyisɛse zele bɛ kɛ, “Me aleɛ a le kɛ menwɔli mɔɔ zoanle me la ɛhulolɛdeɛ zo na menwɔwie gyima mɔɔ ɔvale ɔmanle me kɛ menyɛ la yɛ.
43004035	Bɛmɛ bɛse, ‘Yeha siane nna na ɛbuhenle ne adwu.’ Na meka meahile bɛ kɛ bɛdo bɛ nye bɛnlea ɛya nu lɔ boɛ; nzoleɛ ɛbolo, na yedwu mɔɔ ɔwɔ kɛ bɛbu a.
43004036	Mɔɔ bu bɛyɔba ne la bɛtua ye kakɛ na ɔsoa nzoleɛ ne ɔkɔ ngoane mɔɔ ɛnlɛ awieleɛ la anu, amaa mɔɔ dua nee mɔɔ bu la abɔ nu ali fɛlɛko.
43004037	Ɛrɛlɛ ne le nɔhalɛ bɔkɔɔ, ‘Ko dua na ko bu.’
43004038	Mezoa bɛ kɛ bɛhɔva bɛyɔba wɔ ɛya mɔɔ bɛanyɛ nuhua gyima la anu; awie mɔ gyɛne a yɛle nuhua gyima a, na bɛmɛ, bɛnyia menli zɔhane mɔ anwo nvasoɛ.”
43004039	Samɛleama dɔɔnwo mɔɔ wɔ sua ne azo la liele Gyisɛse lile, ɔboalekɛ raalɛ ne lile daselɛ kɛ, “Yeha debie biala mɔɔ meyɛ la yehile me.”
43004040	Yemɔti mɔɔ Samɛleama rale Gyisɛse anwo ɛkɛ ne la, bɛzɛlɛle ye kɛ ɔ nee bɛ ɛradɛnla, na ɔ nee bɛ dɛnlanle kenle nwiɔ.
43004041	Bie mɔ dɔɔnwo noko liele ye lile wɔ ɔ nloa edwɛkɛ ti,
43004042	na bɛhanle bɛhilele raalɛ ne kɛ, “Kɛkala, tɛ mɔɔ ɛhanle la ati yɛɛ ɛmaa yɛlie ye yɛli a. Yɛlie ye yɛli, ɔluakɛ yɛdayɛ noko yɛde ɔ nloa edwɛkɛ yɛ nzo nu na yɛnwu kɛ amgba yemɔ a ɔle ewiade Ngoanedievolɛ ne a.”
43004043	Gyisɛse lile kenle nwiɔ wɔ ɛkɛ ne la, ɔvile ɛkɛ ne na ɔhɔle Galeli,
43004044	ɔluakɛ Gyisɛse ɔdaye mumua ne yeha ye ɛlɛ kɛ, “Nyamenle kpɔmanvolɛ biala ɛnlɛ ɔ nyunlu wɔ ɔdaye ye maanle nu.”
43004045	Na mɔɔ ɔdwule Galeli la, menli mɔɔ wɔ ɛkɛ ne la liele ye gyɛlɛɛnye, ɔluakɛ Akpabɛnwo Ɛvoyia ne mɔɔ bɛlile wɔ Gyɛlusalɛm la, bɛhɔle bie na bɛnwunle debie biala mɔɔ ɔyɛle wɔ ɛvoyia ne abo la.
43004046	Akee Gyisɛse ziale hɔle Galeli sua ne mɔɔ bɛfɛlɛ ye Kana la azo bieko, ɛleka mɔɔ ɔhakyile nzule ne nwanye la. Arane abɔlɔba bie wɔ ɛkɛ mɔɔ ɔ ra wɔ Kapɛnayɛm na ɔnde kpɔkɛ a.
43004047	Ɔdele kɛ Gyisɛse vi Dwudiya ɛra Galeli la ɔhɔle ɔ nwo ɛkɛ ne na ɔzɛlɛle ye kɛ ɔmaa bɛhɔ Kapɛnayɛm na ɔhɔyɛ ɔ ra ne ayile, ɔluakɛ asɛɛ yewu.
43004048	Gyisɛse zele ye kɛ, “Bɛmɛ, bɛ biala ɛnrɛlie ɛnrɛli ɛlɛ kyesɛ bɛnwu nwanwane sɛkɛlɛneɛ mgbole bie.”
43004049	Abɔlɔba ne hanle kɛ, “Yɛmenle, mesɛlɛ wɔ, maa yɛhɔ na me ra ne kɛwu.”
43004050	Gyisɛse zele ye kɛ, “Kɔ na ɛ ra ne ɛde kpɔkɛ.” Nrenya ne liele Gyisɛse edwɛkɛ ne lile, na ɔhɔle.
43004051	Ɔlua adenle zo mɔɔ ɔlɛkɔ la, ye sonvolɛma nee ye yiale na bɛhanle kɛ, “Ɛ ra ne ɛde kpɔkɛ.”
43004052	Ɔbizale bɛ mekɛ mɔɔ ɔ ra ne dele kpɔkɛ la, na bɛhanle kɛ, “Anoma ewiazo dɔne ko yɛɛ ɛyɛlɛyɛlɛ ne dule a.”
43004053	Nrenya ne hakyele kɛ zɔhane mekɛ ne anu ala yɛɛ Gyisɛse hanle hilele ye kɛ, “Ɛ ra ne ɛde kpɔkɛ” a. Yemɔti ɔ nee ye sua nu amra amuala liele lile.
43004054	Ɛhye a le nwanwane gyima kpole mɔɔ tɔ zolɛ nwiɔ mɔɔ Gyisɛse vi Dwudiya rale Galeli la ɔyɛle a.
43005001	Ɛhye anzi Gyisɛse hɔle Gyɛlusalɛm wɔ mekɛ mɔɔ ɛnee Dwuuma ɛlɛdi bɛ Nyamenle ɛzonlenlɛ ɛvoyia bie la.
43005002	Wɔ Gyɛlusalɛm “Mboane Anuhɔlɛ” ne anloa, nzubula bie wɔ ɛkɛ ne, ɔlɛ kpɔda nnu wɔ nwolɛ, bɛfɛlɛ nzubula ne wɔ Hibulu aneɛ nu “Bɛtezata.”
43005003	Menli dɔɔnwo mɔɔ ɛnde kpɔkɛ la gugua kpɔda ne mɔ abo, anyenzinliravolɛma, abuburama, yɛɛ bɛdabɛ mɔɔ bɛ foa ko ɛdwe la amuala. [Bɛlɛkendɛ bɛamaa bɛakpoto azule ne,
43005004	ɔboalekɛ ɔdwu mekɛ ne bie a, Nyamenle soanvolɛ dwu azule ne anu kpoto ye. Saa ɔyɛ ye zɔhane a, wuleravolɛ biala mɔɔ kɛlumua kɛhɔdɔ nuhua la anwo sa bɔkɔɔ.]
43005005	Nrenya bie wɔ nzubula ne anloa mɔɔ ye ewule ne hanle ye la ye ɛvolɛ abulasa nee mɔtwɛ ɛ.
43005006	Gyisɛse nwunle ye la, ɛnee yenwu kɛ ɔ nwo dole ye la ɛhyɛ kpalɛ; yemɔti ɔbizale ye kɛ, “Ɛkulo kɛ ɛte kpɔkɛ ɔ?”
43005007	Nrenya ne buale kɛ, “Yɛmenle, menlɛ awie wɔ ɛke mɔɔ saa bɛkpoto azule ne a ɔfa me ɔto nu a; mekɛ biala mɔɔ menwɔbɔ mɔdenle kɛ mekadɔ nu la, ɛnee sonla fofolɛ ɛlumua me nyunlu ɛhɔdɔ nu.”
43005008	Gyisɛse zele ye kɛ, “Dwazo, fa wɔ ɛkpa ne na kɔ.”
43005009	Ɛkɛ ne ala nrenya ne dele kpɔkɛ; ɔvale ye ɛkpa ne na ɔhɔle. Kenle mɔɔ ɛhye zile la le Ɛnwomenlelielɛ Kenle.
43005010	Yemɔti Dwuu mgbanyima ne zɔle nrenya ne mɔɔ bɛyɛ ye ayile la nu na bɛzele ye kɛ, “Ɛnɛ le Ɛnwomenlelielɛ Kenle, yemɔti ɔtia yɛ mɛla ne kɛ ɛkɛzoa wɔ ɛkpa ne.”
43005011	Nrenya ne buale kɛ, “Sonla ne mɔɔ yɛle me ayile la a zele me kɛ, ‘Fa wɔ ɛkpa ne na kɔ’ a.”
43005012	Bɛbizale ye kɛ, “Ɛnee nwane a ɔdaye yeze wɔ kɛ ɛva wɔ ɛkpa ne na ɛhɔ a?”
43005013	Na nrenya ne mɔɔ bɛyɛ ye ayile ne la ɛnze Gyisɛse sonla holɛ, ɔluakɛ ɛnee menli dɔɔnwo wɔ ɛkɛ, yɛɛ Gyisɛse noko ɛvinde ɛhɔ.
43005014	Nzinlii, Gyisɛse nwunle nrenya ne wɔ Ɛzonlenlɛ Sua ne anu na ɔzele ye kɛ, “Nea o, kɛkala wɔde kpɔkɛ. Gyakyi wɔ ɛtane ne mɔ anzi ɛlilɛ, anrɛɛ mɔɔ kɛzi ɛ nwo zo la kɛbo zolɛ.”
43005015	Nrenya ne hɔle na ɔhɔhanle ɔhilele Dwuu mgbanyima ne mɔ kɛ Gyisɛse a yɛle ye ayile a.
43005016	Ɛhye ati bɛbɔle ɔ bo kɛ bɛyɛ Gyisɛse kpɔdekpɔde kɛ yeyɛ ayile wɔ Ɛnwomenlelielɛ Kenle a.
43005017	Gyisɛse buale bɛ kɛ, “Egya yɛ gyima kenle biala, yemɔti ɔwɔ kɛ medame noko meyɛ gyima.”
43005018	Edwɛkɛ ɛhye akee manle Dwuu mgbanyima ne nyianle adwenle kɛ ɔwɔ kɛ bɛku ye bɛye ye ɛkɛ, ɔluakɛ tɛ kɛ yetia Ɛnwomenlelielɛ Kenle ne mɛla ne angome ɔ, na eza ɔse Nyamenle le Ɔ Ze, na ɔlua adenle ɛhye azo yehile kɛ ɔ nee Nyamenle bɛsɛ.
43005019	Yemɔti Gyisɛse zele bɛ kɛ, “Meka nɔhalɛ ne meahile bɛ: Ralɛ ne angome ɛnli ɔ ti anwo ɛnyɛ debie biala; ɔyɛ mɔɔ ɔkɛnwu kɛ Selɛ ne ɛlɛyɛ la ala angome. Mɔɔ Selɛ ne yɛ la, yɛɛ Ralɛ ne ɔdaye ɔyɛ a.
43005020	Ɔluakɛ Selɛ ne kulo Ralɛ ne, yɛɛ ɔkile ye mɔɔ ɔdaye mumua ne ɔlɛyɛ la amuala. Ɔbahile ye ninyɛne mgbole bɔbɔ mɔɔ tɛla ɛhye mɔ la yeamaa yeayɛ, na ɔbayɛ bɛ muala azibɛnwo.
43005021	Kɛmɔ Selɛ ne dwazo mɔwuamra na ɔmaa bɛ ngoane la, zɔhane ala yɛɛ Ralɛ ne ɔdaye ɔmaa awie biala mɔɔ ɔkulo kɛ ɔmaa ye ngoane la ngoane a.
43005022	Selɛ ne ɔdaye mumua ne ɔmbua awie ndɛne. Yemaa Ralɛ ne tumi biala kɛ ɔbua ndɛne,
43005023	amaa menli kɔsɔɔti ali Ralɛ ne eni, kɛmɔ bɛdi Selɛ ne eni la. Awie biala mɔɔ ɛnli Ralɛ ne eni la, ɛnli Selɛ ne mɔɔ zoanle ye la eni.
43005024	“Meka nɔhalɛ ne meahile bɛ: Mɔɔ kɛdie me edwɛkɛ na ɔkɛlie mɔɔ zoanle me la kɛli la lɛ ngoane mɔɔ ɛnlɛ awieleɛ. Bɛnrɛbua ye ndɛne, na ɔvi ewule nu yera ngoane nu.
43005025	Meka nɔhalɛ ne meahile bɛ: mekɛ ɛlɛba, yɛɛ yera bɔbɔ, mɔɔ mɔwuamra bade Nyamenle Ara ne ane, na bɛdabɛ mɔɔ bɛkɛde la bɛbadwazo bɛ bɛara ngoane nu.
43005026	Kɛmɔ Selɛ ne a le ngoanemaavolɛ la, zɔhane ala yɛɛ yeyɛ Ralɛ ne ngoanemaavolɛ a.
43005027	Eza yemaa Ralɛ ne tumi kɛ ɔbua ndɛne, ɔboalekɛ yemɔ a ɔle Sonla Ra ne a.
43005028	Bɛmmamaa ɛhye yɛ bɛ azibɛnwo; mekɛ ɛlɛba mɔɔ mɔwuamra amuala bade ɔ ne wɔ bɛ nla ne mɔ anu,
43005029	na bɛvi bɛ nla ne mɔ anu bɛbavinde: bɛdabɛ mɔɔ bɛlile boɛ la badwazo na bɛanyia ngoane mɔɔ ɛnlɛ awieleɛ, na bɛdabɛ mɔɔ bɛlile ɛtane la badwazo na bɛabua bɛ ewule fɔlɛ.”
43005030	“Menva me tumi menyɛ debie biala; mebua me ndɛne kɛmɔ Nyamenle kɛze me la, yemɔti me ndɛnebualɛ ne le fɔɔnwo, ɔboalekɛ mempele menyɛ mɔɔ medame mekulo la, na meyɛ mɔɔ ahenle mɔɔ zoanle me la kpondɛ la.
43005031	“Saa me ngome medi me nwo daselɛ a, mɔɔ menwɔha la bɛdie bɛto nu a ɔnyɛ boɛ.
43005032	Na awie ko wɔ ɛkɛ ne mɔɔ di me nwo daselɛ a, yɛɛ meze kɛ mɔɔ ɔka ye me nwo la le nɔhalɛ.
43005033	Bɛzoanle menli bɛmanle bɛhɔle Dwɔn anwo ɛkɛ ne, na ɔhanle nɔhalɛ ne anwo edwɛkɛ ɔhilele bɛ.
43005034	Tɛ kɛ asɛɛ mekpondɛ sonla daselɛ la ati ɔ; meka ɛhye amaa bɛalie bɛ ngoane.
43005035	Dwɔn le kɛ kɛnlaneɛ la, ɔzɔle na ɔdale, noko bɛ nye liele ye wienyi ne anu mekɛ ekyi bie ala.
43005036	Melɛ dasevolɛ kpole bie mɔɔ ka me nwo edwɛkɛ kpalɛ tɛla mɔɔ Dwɔn hanle la. Gyima ne mɔɔ meyɛ, gyima ne mɔɔ Selɛ ne ɛva ɛmaa me kɛ menyɛ la, yemɔ a di me daselɛ kpalɛ na ɔkile kɛ Selɛ ne a zoanle me a.
43005037	Eza Selɛ ne mɔɔ zoanle me la ɔdaye ɔdi me daselɛ. Bɛtɛtele ɔ ne ɛlɛ, yɛɛ bɛtɛnwunle ɔ nyunlu ɛlɛ.
43005038	Bɛnva ye edwɛkɛ ne bɛnzie bɛ ahonle nu, ɔluakɛ bɛnlie mɔɔ zoanle ye la bɛnli.
43005039	Bɛmɛ, bɛsukoa Nyamenle Edwɛkɛ ne, ɔluakɛ bɛdwenle kɛ nuhua yɛɛ bɛkɛnwu ngoane mɔɔ ɛnlɛ awieleɛ ne a. Nyamenle Edwɛkɛ mumua ne ɔdaye ɔka me nwo edwɛkɛ.
43005040	Noko akee bɛkpo kɛ bɛnrɛra me nwo ɛkɛ na bɛanyia ngoane.
43005041	“Tɛ menli ayɛlɛyelɛ yɛɛ mekpondɛ a.
43005042	Bɛmɛ, meze bɛ, meze kɛ bɛnlɛ Nyamenle anwo ɛhulolɛ nretee zɛhae wɔ bɛ ahonle nu.
43005043	Egya tumi nu yɛɛ melua mɔɔ membale a, na bɛmɛ, bɛanlie me; na saa awie gyɛne ɔdaye ɔfa ye tumi ɔba a, bɛbalie ye.
43005044	Bɛkpondɛ kɛ bɛkanvo bɛ ngome bɛ nwo ngoko ngoko, na bɛmpele bɛnlie nganvolɛ bɛnvi Nyamenle kokye ne ɛkɛ ne, na ɛnee kɛ ɔkɛyɛ na bɛalie me bɛali ɛ?
43005045	Bɛmmadwenle nwolɛ kɛ mame a mebadoa bɛ meahile Egya a. Mosisi mɔɔ bɛ nye la ɔ nwo zo la a badoa bɛ a.
43005046	Saa bɛliele Mosisi bɛlile a anrɛɛ bɛlie medame noko bɛli; ɔboalekɛ ɔhɛlɛle me nwo edwɛkɛ.
43005047	Na kɛmɔ bɛnlie mɔɔ ɔhɛlɛle la bɛanli la, kɛ ɔkɛyɛ na bɛalie mɔɔ meka la bɛali ɛ?”
43006001	Ɛhye anzi Gyisɛse pɛle hɔle Galeli Tandane ne, mɔɔ eza bɛfɛlɛ ye Taebilease Tandane la anzi lɔ.
43006002	Menli dɔɔnwo doale ye, ɔluakɛ bɛnwu kɛ ye ayileyɛlɛ si de nwanwane la.
43006003	Gyisɛse nee ye ɛdoavolɛma ne hɔle boka bie azo na bɛdɛnlanle aze.
43006004	Mekɛ ne anu ɛnee Dwuuma Akpabɛnwo Ɛvoyia ne ɛbikye.
43006005	Gyisɛse manle ɔ nye zo na ɔnwunle kɛ menli dɔɔnwo ɛlɛba ɔ nwo ɛkɛ ne, yemɔti ɔzele Felepe kɛ, “Nienwu a yɛkɛnyia aleɛ yɛkɛdɔ yɛkɛmaa menli ɛwolaa ɛhye a?”
43006006	(Ɔhanle ɛhye ɔvale ɔzɔle Felepe ɔnleanle; na ɛnee ɔze mɔɔ ɔdaye mumua ne ɔbayɛ la.)
43006007	Felepe buale kɛ, “Amaa awie biala anyia ekyi bɔbɔ ali la, ɔwɔ kɛ yɛnyia kpanwo mɔɔ bo dwɛtɛ fufule ɛya nwiɔ.”
43006008	Ye ɛdoavolɛma ne mɔ anu ko, Saemɔn Pita adiema Andelu hanle kɛ,
43006009	“Kakula nrenya ko wɔ ɛke mɔɔ lɛ abɛlɛ kpanwo ngunguma nnu nee fɛlɛ nwiɔ a. Na ɛhye ɛnrɛdwu bɛ ɛleka bie.”
43006010	Gyisɛse zele bɛ kɛ, “Bɛmaa menli ne mɔ ɛdɛnlɛdɛnla aze.” (Ndile mondonloo dɔɔnwo bie wɔ ɛkɛ.) Yemɔti bɛmanle menli ne amuala dɛnlɛdɛnlanle aze; bɛ nloa dwu menli kɛyɛ apenle nnu.
43006011	Gyisɛse vale kpanwo ne, ɔyɛle Nyamenle mo, na ɔhyɛle ɔmanle menli ne mɔ. Ɔvale fɛlɛ ne na ɔyɛle zɔhane ala, na awie biala nyianle bie lile manle ɔ ko yile.
43006012	Mɔɔ awie biala ako yile la, Gyisɛse zele ye ɛdoavolɛma ne mɔ kɛ, “Bɛsesa ɔ bo zo ne mɔɔ ɛha la, bɛmmamaa yɛsɛkye ye.”
43006013	Yemɔti bɛsesale, na kpanwo nnu ne mɔɔ menli ne lile la, ɔ bo zo ne mɔɔ hale la yile ahɛndɛne bulu nee nwiɔ.
43006014	Mɔɔ menli ne nwunle nwanwane gyima kpole ɛhye mɔɔ Gyisɛse ɛli la bɛhanle kɛ, “Nɔhalɛ, ɛhye a le Nyamenle kpɔmanvolɛ ne mɔɔ bara ewiade la!”
43006015	Gyisɛse nwunle kɛ bɛkpondɛ bɛahye ye ɛkɛ ne ala bɛazie belemgbunli la ati, ɔhwenle ɔ nwo na ɔdaye ɔ ngome ɔhɔle awoka ne mɔ azo lɔ bieko.
43006016	Mɔɔ aleɛ ne ɛlɛmua nwo la, Gyisɛse ɛdoavolɛma ne tolole rale tandane ne anloa,
43006017	bɛvole ɛlɛne nu na bɛziale bɛ nzi kɛ bɛpɛ bɛadɔ Kapɛnayɛm. Aleɛ dwole kpalɛ la, ɛnee Gyisɛse ɛtɛbale.
43006018	Mekɛ ne anu ɛnee anwoma kpole bie ɛdwazo na azule ne ɛlɛtu ɛsesebɛ.
43006019	Ɛdoavolɛma ne hanle ɛlɛne ne hɔle kilomita kɛyɛ nnu anzɛɛ nsia la yɛɛ bɛnwunle kɛ Gyisɛse ɛlɛtia azule ne anye ara ɛlɛne ne anwo a. Bɛ ahonle dule kpole
43006020	na Gyisɛse zele bɛ kɛ, “Bɛmmasulo, na medame ɔ!”
43006021	Bɛmanle ɔvole ɛlɛne ne anu, na ɛkɛ ne ala ɛlɛne ne hɔnwenle aze wɔ ɛleka mɔɔ ɛnee bɛ nye gyi kɛ bɛkɔ la.
43006022	Aleɛ hyenle la menli dɔɔnwo ne mɔɔ Gyisɛse ati bɛhale tandane ne anzi lɔ la nwunle kɛ ɛlɛne ko pɛ a ɛnee wɔ ɛkɛ ne a. Bɛze noko kɛ Gyisɛse anvo ɛdoavolɛma ne mɔ ɛlɛne ne anu, na bɛdule bɛgyakyile ye.
43006023	Nzinlii nlɛne gyɛne vi Taebilease rale ɛleka mɔɔ Gyisɛse vale kpanwo ne na ɔyɛle mo ɔvale ɔmanle menli ne lile la.
43006024	Yemɔti mɔɔ menli ne nwunle kɛ Gyisɛse ɛnle ɛkɛ, yɛɛ ye ɛdoavolɛma ne noko ɛhɔ la, bɛdabɛ noko bɛvale nlɛne mɔɔ rale la na bɛpɛle bɛrale Kapɛnayɛm kɛ bɛkakpondɛ ye.
43006025	Menli ne nwunle Gyisɛse wɔ tandane ne anzi nehae la, bɛbizale ye kɛ, “Kilehilevolɛ, na kenlenzu a ɛrale ɛke a?”
43006026	Gyisɛse buale bɛ kɛ, “Meka nɔhalɛ ne meahile bɛ: Bɛlile kpanwo ne na bɛ ko yile la ati yɛɛ bɛlɛkpondɛ me bo zo a, na tɛ kɛ asɛɛ bɛdele me nwanwane gyima mgbole mɔɔ menyɛle la abo la ati ɔ.
43006027	Bɛmmayɛ gyima bɛkpondɛ aleɛ mɔɔ ɛngyɛ na azɛkye la; bɛyɛ gyima bɛkpondɛ aleɛ mɔɔ fa bɛ kɔ ngoane mɔɔ ɛnlɛ awieleɛ la anu la. Aleɛ ɛhye yɛɛ medame Sonla Ra, mebava meamaa bɛ a, ɔboalekɛ Nyamenle Selɛ ne ɛlie me ɛdo nu na yemaa me tumi kɛ menyɛ ye zɔhane.”
43006028	Bɛbizale ye kɛ, “Duzu yɛɛ yɛyɛ na yɛahola yɛayɛ gyima mɔɔ Nyamenle kpondɛ la a?”
43006029	Gyisɛse zele bɛ kɛ, “Gyima mɔɔ Nyamenle kpondɛ kɛ bɛyɛ la a le kɛ bɛkɛlie mɔɔ ɔzoanle ye la bɛkɛli.”
43006030	Bɛbizale ye kɛ, “Duzu nwanwane gyima yɛɛ ɛkɛyɛ ɛkɛhile yɛ na yɛalie wɔ yɛali a? Duzu debie a ɛkɛyɛ a?
43006031	Yɛ nlenya mɔ lile aleɛ ne mɔɔ bɛfɛlɛ ye mana la wɔ ɛsɛlɛ ne azo, kɛmɔ Nyamenle Edwɛkɛ ne se la, ‘Ɔmanle bɛ aleɛ mɔɔ vi anwuma la bɛlile.’ ”
43006032	Gyisɛse zele bɛ kɛ, “Meka nɔhalɛ ne meahile bɛ: tɛ Mosisi a vale aleɛ ne mɔɔ vi anwuma la manle bɛ a; Egya a maa bɛ aleɛ kpalɛ mɔɔ vi anwuma la a.
43006033	Ɔluakɛ aleɛ ne mɔɔ Nyamenle fa maa bɛ la a le sonla ne mɔɔ vi anwuma ɛdwu aze na ɔmaa ewiade amra ngoane mɔɔ ɛnlɛ awieleɛ la.”
43006034	Bɛzele ye kɛ, “Yɛmenle, maa yɛ aleɛ ɛhye bie kenle biala.”
43006035	Gyisɛse buale bɛ kɛ, “Mame a mele ngoane kpanwo ne a. Mɔɔ kɛra me nwo la, ɛhɔne ɛnrɛhu ye ɛlɛ, yɛɛ mɔɔ kɛlie me kɛli la, nzuhɔne ɛnrɛhu ye ɛlɛ.
43006036	Kɛkala, meka meahile bɛ kɛ bɛnwu me, noko bɛnrɛlie bɛnrɛli.
43006037	Awie biala mɔɔ Egya bava ye amaa me la bara me nwo. Awie biala mɔɔ kɛra me nwo la menrɛvoa ye,
43006038	ɔboalekɛ mevi anwuma membale kɛ mebayɛ mɔɔ zoanle me la ɛhulolɛdeɛ, na meamba kɛ mebali me ti anwo.
43006039	Mɔɔ zoanle me la kpondɛ kɛ meyɛ ɛhye, amaa meamminli mɔɔ yeva yemaa me la bie, na meava bɛ muala meara ngoane nu wɔ mekɛ ne mɔɔ li awieleɛ la.
43006040	Ɔluakɛ mɔɔ Egya kpondɛ la a le kɛ, bɛdabɛ mɔɔ bɛkɛnwu Ralɛ ne na bɛkɛlie ye bɛkɛli la kɛnyia ngoane mɔɔ ɛnlɛ awieleɛ; na mebadwazo bɛ meara ngoane nu wɔ mekɛ mɔɔ li awieleɛ la.”
43006041	Dwuuma ne mɔ bɔle ɔ bo kɛ bɛtendɛ Gyisɛse bɛ nzo abo, ɔboalekɛ yeha kɛ, “Mame a mele kpanwo ne mɔɔ vi anwuma rale la.”
43006042	Na bɛhanle kɛ, “Tɛ Dwosefi ara Gyisɛse ɛhye ɔ? Yɛze ɔ ze nee ɔ nli. Adenle boni azo a ɔlua mɔɔ ɔka kɛ ɔvi anwuma a yera a?”
43006043	Gyisɛse zele bɛ kɛ, “Bɛgyakyi bɛ nzo abo ɛdendɛlɛ ne.
43006044	Awie biala ɛnrɛhola ɛnrɛra me nwo, kyesɛ Selɛ ne mɔɔ zoanle me la twe ye bɛlɛ me; na mebadwazo ye meara ngoane nu wɔ mekɛ ne mɔɔ li awieleɛ la.
43006045	Nyamenle kpɔmanvolɛma hɛlɛle kɛ, ‘Nyamenle a kilehile menli kɔsɔɔti a.’ Awie biala mɔɔ te Selɛ ne ane na ɔtietia ɔ gyakɛ abo zo la ba me ɛkɛ.
43006046	Ɛhye ɛngile kɛ awie biala ɛnwu Selɛ ne; mɔɔ vi Nyamenle ɛkɛ ne rale la a le sonla mɔɔ ɛnwu Selɛ ne a.
43006047	Meka nɔhalɛ ne meahile bɛ: Mɔɔ kɛlie kɛli la lɛ ngoane mɔɔ ɛnlɛ awieleɛ.
43006048	Mame a mele ngoane kpanwo ne a.
43006049	Bɛ nlenya mɔ lile mana wɔ ɛsɛlɛ ne azo, na bɛwule.
43006050	Kpanwo ne mɔɔ vi anwuma ba la le aleɛ mɔɔ awie biala mɔɔ kɛli bie la ɛnrɛwu ɛlɛ a.
43006051	Mame a mele ngoane kpanwo ne mɔɔ vi anwuma rale la. Mɔɔ kɛli kpanwo ɛhye bie la badɛnla ngoane nu dahuu. Kpanwo ne mɔɔ mefa meamaa ye la a le me nwonane ye mɔɔ meva memaa la, amaa ewiade anyia ngoane.”
43006052	Ɛhye vale kpolera kpole radole Dwuuma ne mɔ avinli na bɛbizale kɛ, “Kɛ sonla ɛhye si ava ye nwonane amaa yɛali ɛ?”
43006053	Gyisɛse zele bɛ kɛ, “Meka nɔhalɛ ne meahile bɛ: Saa bɛanli medame Sonla Ra me nwonane, bɛanno me mogya a bɛnrɛnyia ngoane mɔɔ ɛnlɛ awieleɛ.
43006054	Mɔɔ kɛli me nwonane ne bie na ɔkɛnlo me mogya ne bie la lɛ ngoane mɔɔ ɛnlɛ awieleɛ, na mebadwazo ye meara ngoane nu wɔ mekɛ mɔɔ li awieleɛ la.
43006055	Ɔluakɛ me nwonane ne a le aleɛ kpalɛ ne a, yɛɛ me mogya ne a le nzule kpalɛ ne a.
43006056	Sonla mɔɔ di me nwonane na ɔno me mogya la de me nu, yɛɛ medame mede ye nu.
43006057	Egya mɔɔ zoanle me la de aze, yɛɛ ɔdaye ɔ ti melɛ ngoane. Zɔhane ala yɛɛ mɔɔ kɛva me kɛli la, medame me ti ɔkɛnyia ngoane a.
43006058	Ɛhye a le kpanwo ne mɔɔ vi anwuma rale la; ɔnle kɛ mana ne mɔɔ bɛ nlenya mɔ lile a nzinlii bɛwule la. Mɔɔ kɛli kpanwo ɛhye bie la kenyia ngoane mɔɔ ɛnlɛ awieleɛ.”
43006059	Gyisɛse hanle ɛhye wɔ mekɛ mɔɔ ɛnee ɔlɛkilehile wɔ Kapɛnayɛm nyianu sua ne anu la.
43006060	Menli ne mɔɔ doa ye la anu dɔɔnwo dele ɛhye mɔɔ ɔhanle la na bɛhanle kɛ, “Ngilehilelɛ ɛhye yɛ se. Nwane a kɛhola ɛhye azo di a?”
43006061	Awie anga angile Gyisɛse, noko ɔnwunle mɔɔ menli mɔɔ doa ye la ɛlɛka ye bɛ nzo abo wɔ ɛhye anwo la; yemɔti ɔzele bɛ kɛ, “Ɛhye kpondɛ amaa bɛakpo aze ɔ?
43006062	Na saa akee bɛnwu Sonla Ra ne kɛ ɔlɛkɔ anwuma, ɛleka mɔɔ ɔvi ɔrale la ɛ?
43006063	Mɔɔ maa ngoane la a le Nyamenle Sunsum ne; sonla anwosesebɛ ɛngola ɛnyɛ ɛhwee. Edwɛkɛ ne mɔɔ meha mehile bɛ la a le Nyamenle Sunsum mɔɔ maa ngoane la.
43006064	Noko bɛ bie mɔ ɛnlie ɛnli.” (Mɔlebɛbo ne amuala ɛnee Gyisɛse ze bɛdabɛ mɔɔ bɛnrɛlie bɛnrɛli, nee sonla mɔɔ baye ye amaa la.)
43006065	Na ɔvale ɔzɔle zolɛ kɛ, “Ɛhye ati a menganle mengilele bɛ kɛ awie biala ɛnrɛhola ɛnrɛra me nwo kyesɛ Selɛ ne ɛva ye ɛrɛlɛ me la.”
43006066	Ɛhye ati, menli mɔɔ doa ye la anu dɔɔnwo ziale bɛ nzi na bɛangola bɛ nee ye anlua bieko.
43006067	Zɔhane ati Gyisɛse bizale ye ɛdoavolɛma bulu nee nwiɔ ne kɛ, “Na bɛdabɛ noko ɛ, bɛkɛhulo kɛ bɛkɛhɔ ɔ?”
43006068	Saemɔn Pita buale ye kɛ, “Awulae, nwane ɛkɛ a yɛkɔ a? Wɔmɔ a ɛlɛ edwɛkɛ mɔɔ maa ngoane mɔɔ ɛnlɛ awieleɛ a.
43006069	Kɛkala yɛlie yɛli, na yɛze kɛ wɔmɔ a ɛle Nwuanzanwuanza Ko ne mɔɔ vi Nyamenle ɛkɛ ɛra a.”
43006070	Gyisɛse buale kɛ, “Bɛmɛ bulu nee nwiɔ ye, se memkpale nu menyele bɛ o? Noko bɛ nuhua ko le musuɔfoɔ!”
43006071	Ɛnee ɔlɛka Dwudase mɔɔ le Saemɔn Yesekaleɔto ara ne edwɛkɛ. Ɔluakɛ ɛnee Dwudase le bulu nee nwiɔ ne anu ko bɔbɔ ɛdeɛ, noko ɔdaye ala a ɔbaye ye yeamaa a.
43007001	Ɛhye anzi, Gyisɛse hɔle akpɔsa wɔ Galeli maanzinli nu. Yeangulo kɛ ɔkɛhɔ Dwudiya, ɔluakɛ ɛnee Dwuu mgbanyima ne mɔ ɛlɛtɛ ye wɔ ɛkɛ ne ahu ye.
43007002	Mɔɔ Dwuuma Belandane Bo Ɛdɛnlanlɛ Ɛvoyia ne bikyele la,
43007003	Gyisɛse amediema mrenya ne mɔ zele ye kɛ, “Kɔ Dwudiya ɛ, amaa menli mɔɔ doa wɔ la anwu wɔ nwanwane gyima mɔɔ ɛlɛdi la.
43007004	Awie biala mɔɔ kpondɛ kɛ menli nwu ye kpalɛ la ɛnvea ye ninyɛne ɛyɛlɛ nwo. Kɛmɔ ɛlɛyɛ ɛhye mɔ la, ɛnee ɛbɔneko ɛngɔ ɛmaa ewiade amra amuala ɛnwu wɔ!”
43007005	(Nea, ɔ mediema ne mɔ bɔbɔ ɛnlie ye ɛnli.)
43007006	Gyisɛse zele bɛ kɛ, “Me mekɛ kpalɛ ne ɛtɛdwule. Bɛmɛ, mekɛ biala le kpalɛ maa bɛ.
43007007	Ɛtane ewiade ye ɛmkpɔ bɛ, na mame, ɔkpɔ me, ɔluakɛ meka mekile ye dahuu kɛ ye ndenle ne mɔ ɛnle kpalɛ.
43007008	Bɛmɛ bɛhɔ bɛ ɛvoyialilɛ ne. Na mame, menrɛhɔ, ɔboalekɛ me mekɛ kpalɛ ne ɛtɛdwule.”
43007009	Ɔhanle ɛhye na ɔdɛnlanle Galeli.
43007010	Mɔɔ Gyisɛse amediema ne mɔ hɔle ɛvoyialilɛ ne la, nzinlii ɔdaye noko ɔhɔle, noko yeanye ɔ nwo yeangile, ɔveale ɔ nwo.
43007011	Mekɛ ne anu ɛnee Dwuu mgbanyima ne mɔ ɛlɛkpondɛ ye ɛsesebɛ wɔ ɛvoyia ne abo, na bɛbizale kɛ, “Ɔwɔ nienwu?”
43007012	Menli dɔɔnwo mɔɔ rale ɛvoyialilɛ ne bie la hanle ɔ nwo edwɛkɛ huhuhuhu dɔɔnwo. Bie mɔ se, “Ɔle sonla kpalɛ.” Bie mɔ noko se, “Ɔnle sonlakpalɛ, ɔlɛyɛ menli ne koasea.”
43007013	Noko biala angola anye ɔ nyunlu anga ɔ nwo edwɛkɛ baguase, ɔboalekɛ bɛsulo Dwuu mgbanyima ne mɔ.
43007014	Mɔɔ bɛlile ɛvoyia ne dedee na ɔhɔdwule ye avinli bie la, Gyisɛse hɔle Ɛzonlenlɛ Sua ne anu, na ɔbɔle ɔ bo kɛ ɔkilehile.
43007015	Ye ngilehilelɛ ne zinle Dwuu mgbanyima ne mɔ anwo kpole manle bɛhanle kɛ, “Na kenlenzu a sonla ɛhye zukoale ye nwoma ye, mɔɔ ɔtɛkɔle sukulu ɛlɛ, noko ɔze debie kpole zɛhae a?”
43007016	Gyisɛse buale bɛ kɛ, “Mɔɔ melɛkilehile la ɛnle me ti anwo ngilehilelɛ. Ɔvi Nyamenle ne mɔɔ zoanle me la ɛkɛ.
43007017	Mɔɔ kɛboɔboa ɔ nwo kɛ ɔyɛ mɔɔ Nyamenle kpondɛ la banwu kɛ mɔɔ melɛkilehile la vi Nyamenle ɛkɛ anzɛɛ medame me ti anwo ngilehilelɛ ɔ.
43007018	Awie mɔɔ di ɔ ti anwo kilehile la kpondɛ ɔdaye ɔ ngome ɔ nyunlu. Mɔɔ kpondɛ anyunlunyia maa mɔɔ zoanle ye la ka nɔhalɛ ne, yɛɛ nvonleɛ biala ɛnle ye nu.
43007019	Tɛ Mosisi a vale mɛla ne rɛlɛle bɛ la ɔ? Noko bɛ nuhua ko biala ɛnli mɛla ne azo. Duzu ati a bɛkpondɛ kɛ bɛku me ɛ?”
43007020	Ɛlɔne ne buale kɛ, “Ɛnlɛ ɛ sa! Nwane a ɛlɛkpondɛ wɔ ahu wɔ a?”
43007021	Gyisɛse buale kɛ, “Nwanwane gyima kpole ko pɛ mɔɔ menyɛle la ɛzi bɛ muala bɛ nwo.
43007022	Se Mosisi hanle kɛ bɛyɛ bɛ mra mrenyanu nzonlɛ la ati, (noko tɛ Mosisi bɔbɔ a bɔle ɔ bo a, bɛ nlenya mɔ a bɔle ɔ bo a) saa ɔdwu Ɛnwomenlelielɛ Kenle bɔbɔ a, bɛyɛ.
43007023	Na saa bɛyɛ kakula nrenya mrenyanu nzonlɛ wɔ Ɛnwomenlelielɛ Kenle na bɛndo Mosisi mɛla ne a, ɛnee duzu ati yɛɛ bɛva me nwo ɛya kɛ meyɛ sonla ayile memaa ɔ nwo ɛza wɔ Ɛnwomenlelielɛ Kenle ɛ?
43007024	Anrɛɛ bɛmmanea sonla nyunlu bɛbua ye ndɛne, bɛbua ndɛne wɔ ye adenle zo.”
43007025	Menli mɔɔ vi Gyɛlusalɛm ɛkɛ ne la bie mɔ hanle kɛ, “Asoo tɛ nrenya ne mɔɔ bɛlɛkpondɛ ye bɛahu ye la ɛne?
43007026	Nea! ɔlɛtendɛ bagua nu, noko awie biala ɛngola ɛnga edwɛkɛ biala ɛntia ye! Ɛnee mgbanyima ne mɔ akee ɛlie ɛdo nu kɛ yemɔ a ɔle Mɛzaya ne ɔ?
43007027	Saa Mɛzaya ne ba a, awie biala ɛnrɛnwu ɛleka mɔɔ ɔvi a. Noko nrenya ɛhye, yɛze ɛleka mɔɔ ɔvi la.”
43007028	Mɔɔ Gyisɛse ɛlɛkilehile wɔ Ɛzonlenlɛ Sua ne anu la ɔhanle ye kpole kpalɛ kɛ, “Asoo amgba bɛze me yɛɛ bɛze ɛleka mɔɔ mevi la? Meamba me ti anwo adenle. Mɔɔ zoanle me la le nɔhalɛ. Bɛmɛ bɛnze ye,
43007029	na mame meze ye, ɔboalekɛ mevi ɔ nwo lɔ a membale a yɛɛ ɔdaye a ɔzoanle me a.”
43007030	Yemɔti bɛyɛle kɛ bɛkye ye, noko awie angola anzɔ ye nu, ɔboalekɛ ɛnee ye mekɛ ne ɛtɛdwule.
43007031	Menli dɔɔnwo mɔɔ wɔ ɛlɔne ne anu la liele ye lile na bɛhanle kɛ, “Asoo Mɛzaya ne ba a, ɔbayɛ nwanwane gyima mgbole yeadɛla mɔɔ nrenya ɛhye ɛyɛ la?”
43007032	Falasiima dele mɔɔ menli ne ɛlɛka ye huhuhuhu wɔ Gyisɛse anwo la, yemɔti bɛ nee sɛlɛvolɛ mgbanyinli ne mɔ yɛle adwenle na bɛzoanle kɛ bɛhɔhye ye bɛrɛla.
43007033	Gyisɛse zele bɛ kɛ, “Me nee bɛ badɛnla mekɛ ekyi bie ala na akee meahɔ mɔɔ zoanle me la anwo lɔ.
43007034	Bɛbakpondɛ me, na bɛnrɛnwu me, ɔluakɛ ɛleka mɔɔ mekɔ la bɛnrɛhola ɛkɛ ne kɔ.”
43007035	Dwuu mgbanyima ne hanle ye wɔ bɛ nwo ɛkɛ ne kɛ, “Ɛnee nienwu ɛleka a ɔkɔ mɔɔ yɛkpondɛ ye a yɛnrɛnwu ye a? Ɛnee ɔkɔ Giliki azuamgbole ne mɔ bie azo ɛleka mɔɔ Dwuuma bie mɔ wɔ la yeahɔhilehile Gilikima ɔ?
43007036	Ɔse, ‘Bɛbakpondɛ me, na bɛnrɛnwu me’, yɛɛ eza ɔse, ‘Bɛnrɛhola ɛleka mɔɔ melɛkɔ la kɔ.’ Ɛnee duzu edwɛkɛ a ɔkpondɛ yeaha a?”
43007037	Kenle mɔɔ li awieleɛ wɔ ɛvoyia ne ɛlilɛ nu la hyia kpole. Kenle ko zɔhane Gyisɛse dwazole na ɔhanle ye kpole kpalɛ kɛ, “Mɔɔ nzuhɔne ɛlɛku ye la ɛrɛla me ɛkɛ ɛranlo nzule.
43007038	Kɛmɔ Nyamenle Edwɛkɛ ne se la, ‘Mɔɔ die me di la, ngoane azudenle vi ye ahonle nu baze.’ ”
43007039	Gyisɛse hanle ɛhye wɔ Sunsum ne mɔɔ menli mɔɔ die ye di la banyia ye la anwo. Mekɛ ne anu ɛnee bɛtɛfale Sunsum ne bɛtɛmanle, ɔboalekɛ ɛnee bɛtɛdwazole Gyisɛse bɛtɛbale ye anyunlunyia ne anu.
43007040	Menli mɔɔ wɔ ɛlɔne ne anu la anu dɔɔnwo dele mɔɔ ɔhanle la, na bɛzele kɛ, “Amgba, nrenya ɛhye a le Nyamenle Kpɔmanvolɛ ne!”
43007041	Bie mɔ noko se, “Yemɔ a ɔle Mɛzaya ne.” Eza bie mɔ noko se, “Mɛzaya ne vi Galeli ɛnrɛra.
43007042	Nyamenle Edwɛkɛ ne se Mɛzaya ne bayɛ Belemgbunli Devidi dehelɛ, yɛɛ bɛbawo ye wɔ Bɛtelɛhɛm, ɛleka mɔɔ Devidi dɛnlanle la.”
43007043	Ɛhye ati mgbakyelɛ ralale menli ne avinli wɔ Gyisɛse ati.
43007044	Bie mɔ yɛle kɛ bɛkye ye, noko awie biala angola anzɔ ye nu.
43007045	Ɛzonlenlɛ Sua ne sinzavolɛma mɔɔ sɛlɛvolɛ mgbanyinli nee Falasiima ne mɔ zoanle bɛ kɛ bɛhɔhye Gyisɛse la ziale rale, na bɛbizale bɛ kɛ, “Duzu ati a bɛangye ye bɛamba ɛ?”
43007046	Bɛbuale bɛ kɛ, “Awie biala ɛtɛtendɛle kɛ nrenya ɛhye tendɛ la.”
43007047	Falasiima ne bizale bɛ kɛ, “Bɛmaa yeyɛ bɛdabɛ noko koasea ɔ?
43007048	Asoo bɛnwu kɛ mgbanyima ne mɔ bie anzɛɛ Falasiima bie bɔbɔ ɛlie ye ɛli?
43007049	Na ɛlɔne ne die ye di, ɔboalekɛ bɛ nuhua ko bɔbɔ ɛnze Mosisi mɛla ne, yemɔti abule kpalɛ a ɛbu bɛ a!”
43007050	Nekɔdimɛse ɛnee wɔ ɛkɛ ne bie, ɔle sonla mɔɔ ɛhɔ Gyisɛse anwo ɛlɛ a. Ɔzele bɛ kɛ,
43007051	“Yɛ mɛla ne kile kɛ saa yɛtɛtele sonla anloa anu edwɛkɛ, yɛtɛnwunle mɔɔ yeyɛ la a, yɛmbu ye ewule fɔlɛ.”
43007052	Bɛbizale ye kɛ, “Ɛnee ɛdawɔ noko ɛvi Galeli ɔ? Kɔvedevede Nyamenle Edwɛkɛ ne anu kpalɛ nea kɛ saa ɛkɛnwu kɛ Nyamenle kpɔmanvolɛ ko bɔbɔ vi Galeli ɛvinde a!”
43008001	Akee awie biala hɔle sua nu, na Gyisɛse hɔle Ɔlivi Boka ne azo.
43008002	Aleɛ hyenle nwonlomɔ mangyee ne la, ɔziale ɔhɔle Ɛzonlenlɛ Sua ne anu. Menli ne amuala rabɔle yiale ye na ɔdɛnlanle aze kɛ ɔkilehile bɛ.
43008003	Mɛla kilehilevolɛma ne nee Falasiima vale raalɛ bie mɔɔ bɛhɔhye ye kɛ ɔlɛto awuvolɛvalɛ mɛla ne la rale na bɛvale ye bɛziele bɛ avinli ɛkɛ ne.
43008004	Bɛzele Gyisɛse kɛ, “Kilehilevolɛ, raalɛ ɛhye, yɛhyele ye kɛ nrenya ɛlɛfa ye awuvolɛ.
43008005	Wɔ yɛ mɛla ne anu, Mosisi ɛhile kɛ ɔwɔ kɛ bɛsi raalɛ zɔhane awolɛ dedee bɛmaa ɔwu. Na kɛ ɛse ɛ?”
43008006	Bɛhanle ɛhye bɛdole ye abɛla, amaa bɛanyia bie bɛagyinla zolɛ bɛahɔdoa ye. Na Gyisɛse hanle ɔ nwo aze na ɔvale ɔ sa ɔhɛlɛhɛlɛle azɛlɛ ne anwo.
43008007	Bɛhɔle zolɛ bɛbizebizale Gyisɛse kpuyia, na ɔdenrɛle ɔ nwo na ɔzele bɛ kɛ, “Bɛ nuhua biala mɔɔ ɔnea a ɔtɛyɛle ɛtane ɛlɛ la ɛlumua ɛdo bolɛ ɛbɔ raalɛ ye.”
43008008	Ɔhanle ɛhye la eza ɔhanle ɔ nwo aze na ɔhɛlɛhɛlɛle azɛlɛ ne anwo.
43008009	Menli ne dele ɛhye la, bɛbɔle ɔ bo, ɔvi bɛ mgbanyinli ne mɔ anwo zo, bɛhɔle ngoko ngoko dedee bɛwiele kɔ bɔkɔɔ. Ɔhale Gyisɛse nee raalɛ ne angome wɔ ɛkɛ ne.
43008010	Gyisɛse denrɛle ɔ nwo na ɔbizale raalɛ ne kɛ, “Ɔmɔ, na menli ne mɔ wɔ nienwu? Ko bɔbɔ anga ambua wɔ ewule fɔlɛ ɔ?”
43008011	Raalɛ ne buale kɛ, “Yɛmenle, ko bɔbɔ anga o!” Gyisɛse zele ye kɛ, “Ɛnee medame noko membua wɔ ewule fɔlɛ. Kɔ, na mmayɛ ɛtane bieko.”]
43008012	Gyisɛse dendɛle hilele Falasiima ne bieko kɛ, “Mame a mele ewiade wienyi ne a. Awie biala mɔɔ kɛdoa me bo zo la kɛnyia ngoane nu wienyi ne, ɔnrɛlua awozinli nu ɛlɛ.”
43008013	Falasiima ne zele ye kɛ, “Kɛkala, akee ɛlɛdi ɛ nwo daselɛ, mɔɔ wɔha la ɛndo ɛhwee.”
43008014	Gyisɛse buale kɛ, “Saa medi me nwo daselɛ bɔbɔ a, mɔɔ meka la le nɔhalɛ, ɔboalekɛ meze ɛleka mɔɔ mevi membale a, yɛɛ meze ɛleka mɔɔ melɛkɔ la. Bɛmɛ, bɛnze ɛleka mɔɔ mevi membale a yɛɛ bɛnze ɛleka mɔɔ melɛkɔ a.
43008015	Bɛmɛ bɛnea sonla nyunlu na bɛabua ye ndɛne, na mame membua ndɛne.
43008016	Na saa mebua ndɛne bɔbɔ a anrɛɛ me ndɛnebualɛ bayɛ fɔɔnwo, ɔluakɛ tɛ me ngome a melua a; Selɛ ne mɔɔ zoanle me la boka me nwo.
43008017	Bɛhɛlɛ ye wɔ bɛ mɛla ne anu kɛ saa dasevolɛma nwiɔ anloa yɛ ko a, ɛnee mɔɔ bɛkɛha la le nɔhalɛ.
43008018	Medi me nwo daselɛ yɛɛ Selɛ ne mɔɔ zoanle me la di me nwo daselɛ.”
43008019	Bɛbizale ye kɛ, “Ɛ ze ne wɔ nienwu?” Gyisɛse buale bɛ kɛ, “Bɛnze me, yemɔti bɛnze Egya. Saa bɛze me a anrɛɛ bɛze Egya noko.”
43008020	Gyisɛse hanle ɛhye mɔ amuala wɔ mekɛ mɔɔ ɛnee ɔlɛkilehile wɔ Ɛzonlenlɛ Sua ne anu, wɔ ɛleka mɔɔ azubɔlɛ nlɛka ne mɔ gyigyi la. Na awie biala angola ye kye, ɔboalekɛ ɛnee ye mekɛ ɛtɛdwule.
43008021	Gyisɛse hanle hilele bɛ bieko kɛ, “Mebahɔ; bɛbakpondɛ me, na bɛbawu bɛala bɛ ɛtane ne mɔ anu. Bɛnrɛhola ɛleka mɔɔ melɛkɔ la kɔ.”
43008022	Yemɔti Dwuu mgbanyima ne mɔ hanle kɛ, “Ɔse, ‘Bɛnrɛhola ɛleka mɔɔ melɛkɔ la kɔ.’ Ɛnee ɔkpondɛ yeaze kɛ ɔkahu ɔ nwo ɔ?”
43008023	Gyisɛse buale kɛ, “Bɛmɛ bɛvi azɛlɛ ye azo, na mame mevi anwuma. Bɛvi ewiade ɛhye anu, na mame menvi ewiade ye anu.
43008024	Ɛhye ati yɛɛ meha mehile bɛ kɛ bɛbawu bɛala bɛ ɛtane ne mɔ anu la. Saa bɛanlie bɛanli kɛ, ‘Medame a le Medame’ a bɛbawu bɛala bɛ ɛtane ne mɔ anu bɔkɔɔ.”
43008025	Bɛbizale ye kɛ, “Ɛdawɔ a le nwane?” Gyisɛse buale kɛ, “Kɛmɔ melumua meha mehile bɛ ala la.
43008026	Melɛ edwɛkɛ dɔɔnwo meka ye bɛ nwo, yɛɛ melɛ dɔɔnwo mebua bɛ nwolɛ ndɛne. Mɔɔ zoanle me la le nɔhalɛ yɛɛ mɔɔ menwɔde menwɔvi ye ɛkɛ ne la a meka mekile ewiade a.”
43008027	Bɛande ɔ bo kɛ Selɛ ne anwo edwɛkɛ a Gyisɛse ɛlɛka ahile bɛ a.
43008028	Yemɔti Gyisɛse zele bɛ kɛ, “Saa bɛmaa medame Sonla Ra zo wɔ meanubaka ne azo anwuma a yɛɛ bɛkɛnwu kɛ ‘Medame a le Medame’ a; na bɛanwu kɛ menva me ngome me tumi menyɛ debie, na meka mɔɔ Selɛ ne kɛhilehile me la ala.
43008029	Eza mɔɔ zoanle me la nee me lua. Ɔtɛgyakyile me, ɔluakɛ dahuu meyɛ mɔɔ ɔkpondɛ la.”
43008030	Bɛdabɛ dɔɔnwo mɔɔ bɛdele kɛ Gyisɛse ɛlɛka ɛhye mɔ la liele ye lile.
43008031	Yemɔti Gyisɛse zele Dwuuma mɔɔ liele ye lile la kɛ, “Saa bɛkɔ zolɛ bɛdi me ngilehilelɛ zo a, ɛnee bɛle me ɛdoavolɛma amgba;
43008032	bɛbanwu nɔhalɛ ne, na nɔhalɛ ne bamaa bɛanyia bɛ ti.”
43008033	Bɛbuale ye kɛ, “Yɛle Ebileham abo zo amra, yɛɛ yɛtɛyɛle awie biala ngɛkɛlɛ ɛlɛ. Na kɛ ɔyɛ mɔɔ ɛse yɛkɛnyia yɛ ti ɛ? Duzu edwɛkɛ a ɛkpondɛ wɔaha a?”
43008034	Gyisɛse zele bɛ kɛ, “Meka nɔhalɛ ne meahile bɛ: Awie biala mɔɔ kɛyɛ ɛtane la le ɛtane akɛlɛ.
43008035	Akɛlɛ ɛmbɔ abusua ne bie dahuu, na dehelɛ boka abusua ne anwo dahuu.
43008036	Saa Ralɛ ne yɛ bɛ alehelɛ a, ɛnee bɛle alehelɛ amgba.
43008037	Meze kɛ bɛle Ebileham abo zo amra. Noko kɛmɔ bɛnlie me ngilehilelɛ ne bɛndo nu la ati, bɛkpondɛ kɛ bɛku me.
43008038	Meka mɔɔ Egya ɛhilehile me la, yɛɛ bɛdabɛ bɛyɛ mɔɔ bɛ ze ɛha ɛhile bɛ la.”
43008039	Bɛbuale ye kɛ, “Yɛ ze a le Ebileham.” Gyisɛse zele bɛ kɛ, “Saa amgba ala bɛ ze a le Ebileham a, anrɛɛ bɛyɛ mɔɔ bɛ ze yɛle la bie.
43008040	Mɔɔ meyɛ la amuala a le kɛ menwɔha nɔhalɛ ne mɔɔ mede mevi Nyamenle ɛkɛ ne la menwɔhile bɛ. Noko bɛkpondɛ me bɛahu me. Ebileham anyɛ ɛhye!
43008041	Bɛlɛyɛ mɔɔ bɛ ze kpalɛ ne yɛle la bie!” Bɛbuale ye kɛ, “Yɛnle arelazinli mralɛ; yɛ ze ala a le Nyamenle. Yɛle ɔ mra kpalɛ kpalɛ.”
43008042	Gyisɛse zele bɛ kɛ, “Saa amgba bɛ ze a le Nyamenle a, anrɛɛ bɛkulo me, ɔboalekɛ mevi Nyamenle anwo lɔ a membale a. Meamba me ti anwo adenle. Ɔdaye a ɔzoanle me a.
43008043	Duzu ati a bɛnde mɔɔ melɛka la abo ɛ? Ɔboalekɛ bɛngulo kɛ bɛtie me nrɛlaleɛ ne la ati ɔ.
43008044	Bɛ ze kpalɛ ne a le Abɔnsam. Ɔ mra a le bɛ, yɛɛ bɛlɛyɛ mɔɔ bɛ ze kpalɛ ne kulo la. Ɔbɔ ɔ bo amuala la ɛnee ɔle kɔdiawu. Yeanli nɔhalɛ ɛlɛ, ɔboalekɛ nɔhalɛ nretee zɛhae ɛnle ye nu. Saa ɔbɔ adalɛ a ɛnee ɔlɛyɛ mɔɔ ɔwɔ kɛ ɔyɛ la, ɔboalekɛ ɔle alane, yɛɛ ɔle adalɛ kɔsɔɔti bɛ ze.
43008045	Mame meka nɔhalɛ ne, na ɛhye ati noko yɛɛ bɛnlie me bɛnli a.
43008046	Bɛ nuhua boni a kɛzi ɔ kɛnra kɛha kɛ medi ɛtane nwo fɔlɛ a?
43008047	Mɔɔ vi Nyamenle ɛkɛ ne la tie Nyamenle edwɛkɛ ne. Bɛmɛ, bɛnvi Nyamenle ɛkɛ, na ɛhye ati yɛɛ bɛduodua bɛ nzo kɛ bɛnrɛdie Nyamenle edwɛkɛ ne a.”
43008048	Dwuuma ne zele Gyisɛse kɛ, “Saa yɛka kɛ ɛle Samɛleanli na ɛlɛ ayɛne a ɛnee yɛbɔ adalɛ ɔ?”
43008049	Gyisɛse buale kɛ “Menlɛ ayɛne. Medi Egya eni, na bɛmɛ bɛngulo kɛ bɛdi me eni.
43008050	Memkpondɛ anyunlunyia memmaa me nwo. Awie wɔ ɛkɛ ne mɔɔ yemɔ a anyunlunyia ne le ye ɛdeɛ a, na yemɔ a bua me benle a.
43008051	Meka nɔhalɛ ne meahile bɛ: Mɔɔ kɛli me edwɛkɛ zo la ɛnrɛwu ɛlɛ.”
43008052	Dwuuma ne zele ye kɛ, “Akee yɛnwu ye bɔkɔɔ kɛ ɛlɛ ayɛne kpole kpalɛ! Ebileham wule, yɛɛ Nyamenle kpɔmanvolɛma wule, noko wɔmɔ ɛse, ‘Mɔɔ kɛli me edwɛkɛ zo la ɛnrɛwu ɛlɛ.’
43008053	Yɛ ze Ebileham bɔbɔ wule; ɛngola ɛnga kɛ ɛle kpole ɛtɛla Ebileham, na kɛ ɛse ɛ? Nyamenle kpɔmanvolɛma noko wule. Na ɛdwenle kɛ ɛle duzu?”
43008054	Gyisɛse buale kɛ, “Saa me ngome mewula me nwo anyunlunyia a, ɛnee me anyunlunyia ɛndo ɛhwee. Ahenle mɔɔ wula me anyunlunyia la a le Egya, mɔɔ yemɔ a bɛse ɔle bɛ Nyamenle la.
43008055	Bɛtɛnwunle ye ɛlɛ, na mame meze ye. Saa meka kɛ menze ye a, ɛnee mebɔ adalɛ kɛ bɛdabɛ la. Meze ye, yɛɛ medi ye edwɛkɛ zo.
43008056	Bɛ ze Ebileham lile fɛlɛko kɛ ɔkɛnwu me ɛralɛ kenle ne, yɛɛ ɔnwunle ye na ɔlile nwolɛ fɛlɛko.”
43008057	Dwuuma ne zele ye kɛ, “Ɛdawɔ mumua ne ɛtɛdile ɛvolɛ abulanlu bɔbɔ, noko ɛse ɛnwunle Ebileham?”
43008058	Gyisɛse buale bɛ kɛ, “Meka nɔhalɛ ne meahile bɛ: Mɔɔ bɛkawo Ebileham la, ɛnee bɛfɛlɛ me ɛtease.”
43008059	Bɛsesale awolɛ kɛ bɛto bɛazi ye, na Gyisɛse veale ɔ nwo na ɔvile Ɛzonlenlɛ Sua ne anu ɔhɔle.
43009001	Gyisɛse kpɔsa kpɔsa la, ɔnwunle nrenya bie mɔɔ bɛkawo ye la ɛnee ɔ nye ɛzi la.
43009002	Ye ɛdoavolɛma ne bizale ye kɛ, “Kilehilevolɛ, nwane ɛtane ti a bɛwole nrenya ɛhye anyenzinliravolɛ a? Ɔdaye mumua ne ye ɛtane ti anzɛɛ ye awovolɛ ɛtane ti ɔ?”
43009003	Gyisɛse buale kɛ, “Ye anyenzinlira ne ɛnvane ɔdaye ye ɛtane anzɛɛ ye awovolɛ ɛtane mɔɔ bɛyɛ la anwo. Bɛwole ye anyenzinlira amaa menli anwu kɛ Nyamenle tumi ne ɛlɛyɛ gyima wɔ ye nu.
43009004	Alehyenlɛ ye wɔ zo la, ɔwɔ kɛ yɛkɔ zolɛ yɛyɛ mɔɔ zoanle me la gyima ne; aledwolɛ ɛlɛba mɔɔ awie ɛngola ɛnyɛ gyima a.
43009005	Mewɔ ewiade ye anu ala la, medame a mele ewiade ye wienyi ne a.”
43009006	Gyisɛse hanle ɛhye la, ɔdole nyɛlɛ azɛlɛ nwo, ɔvale ɔfɔtɔle ndɛtɛlɛ, ɔvale ndɛtɛlɛ ne ɔkpudale nrenya ne anye
43009007	na ɔzele ye kɛ, “Kɔ kɔnrinzi ɛ nyunlu wɔ nzubula ne mɔɔ bɛfɛlɛ ye Saelowam la anu.” (Saelowam abo a le “Ɛzoanlɛ”.) Nrenya ne hɔle hɔnrinzinle ɔ nyunlu wɔ nzubula ne anu, na ɔkara la ɛnee ɔnwu debie.
43009008	Ye kpalɛ zo amra nee menli mɔɔ ɛnwu ye ɛlɛ kɛ ɔde ɔlɛsɛlɛzɛlɛ la bizale kɛ, “Asoo tɛ nrenya ne mɔɔ tɛnla sɛlɛzɛlɛ la ɛne?”
43009009	Bie mɔ zele kɛ, “Ɔdaye ɔ,” Bie mɔ noko hanle kɛ, “Kyɛkyɛ, tɛ ye ɔ, ɔzɔho ye ala.” Nrenya mumua ne hanle kɛ, “Medame ɔ.”
43009010	Bɛbizale ye kɛ, “Kɛ ɔyɛle mɔɔ ɛ nye ne dukuele ɛ?”
43009011	Ɔbuale kɛ, “Nrenya ne mɔɔ bɛfɛlɛ ye Gyisɛse la fɔtɔle ndɛtɛlɛ vale kpudale me nye na ɔzele me kɛ, ‘Kɔnrinzi ɛ nyunlu wɔ Saelowam ne anu’; na mengɔnyɛle ye zɔhane yɛɛ me nye ne dukuele a.”
43009012	Bɛbizale ye kɛ, “Na nrenya zɔhane wɔ nienwu?” Ɔbuale kɛ, “Menze.”
43009013	Bɛvale nrenya ne mɔɔ ɛnee ɔ nye ɛzi la bɛhɔmanle Falasiima ne.
43009014	Kenle ko ne mɔɔ Gyisɛse fɔtɔle ndɛtɛlɛ ne vale dukuele nrenya ne anye la le Ɛnwomenlelielɛ Kenle.
43009015	Falasiima ne eza bizale nrenya ne adenle mɔɔ ɔlua zo mɔɔ ɔ nye ne dukuele la. Ɔzele bɛ kɛ, “Ɔvale ndɛtɛlɛ ɔyɛle me nye, na menrinzinle la yɛɛ menwunle debie a.”
43009016	Falasiima ne bie mɔ hanle kɛ, “Sonla mɔɔ yɛle ɛhye la ɛnvi Nyamenle ɛkɛ, ɔboalekɛ ɔnli Ɛnwomenlelielɛ Kenle mɛla ne azo.” Bie mɔ noko hanle kɛ, “Na kɛ ɔkɛyɛ na sonla mɔɔ le ɛtanenli la ayɛ nwanwane gyima mɔɔ le zɛhae ɛ?” Na menli ne lile abunwiɔ.
43009017	Yemɔti Falasiima ne bizale nrenya ne bieko kɛ, “Ɛse ɔdaye yɛɛ ɔdukuele ɛ nye a, ɛnee duzu edwɛkɛ a ɛka ye wɔ ɔ nwo a?” Ɔbuale kɛ, “Ɔle Nyamenle kpɔmanvolɛ.”
43009018	Dwuu mgbanyima ne mɔ anlie ando nu kɛ ɛnee ɔle anyenzinliravolɛ yɛɛ bɛdukue ɔ nye a. Yemɔti bɛvɛlɛle ye awovolɛ
43009019	na bɛbizale bɛ kɛ, “Asoo bɛ ra nrenya ne mɔɔ bɛse bɛwole ye la ɛnee ɔ nye ɛzi la ɛne, na kɛ ɔyɛle mɔɔ ɛnɛ ɔnwu debie ɛ?”
43009020	Ye awovolɛ ne buale kɛ, “Yɛmɛ yɛze kɛ yɛ ra nrenya ne ɛne, yɛɛ yɛze kɛ yɛwole ye la ɛnee ɔ nye ɛzi.
43009021	Na yɛnze kɛ ɔyɛle mɔɔ ɛnɛ ɔkola ɔnwu debie a, yɛɛ yɛnze ahenle mɔɔ dukuele ɔ nye a. Ɔdaye yenyi; bɛbiza ye, na ɔkola ɔye ɔ nloa.”
43009022	Ye awovolɛ ne hanle ɛhye, ɔluakɛ bɛsulo Dwuu mgbanyima ne mɔ. Dwuu mgbanyima ne mɔ ɛbɔ kpɔkɛ kɛ awie biala mɔɔ kɛha kɛ Gyisɛse le Mɛzaya la, bɛkɛye ye bɛkɛvi nyianu sua ne anu.
43009023	Ɛhye ati a ye awovolɛ ne hanle kɛ, “Yenyi na bɛbiza ye” la.
43009024	Eza bɛvɛlɛle nrenya ne mɔɔ bɛwole ye anyenzinliravolɛ la bieko na bɛzele ye kɛ, “Nea Nyamenle anyunlu na ka nɔhalɛ ne! Yɛze kɛ nrenya ɛhye mɔɔ dukuele ɛ nye ne la le ɛtanenli.”
43009025	Nrenya ne buale kɛ, “Saa ɔle ɛtanenli o, saa ɔnle ɛtanenli o, menze. Debie ko ala yɛɛ meze a; yemɔ a le kɛ, ɛnee me nye ɛzi, na kɛkala menwu debie.”
43009026	Bɛbizale ye kɛ, “Kɛ ɔzile ɔdukuele ɛ nye ne ɛ?”
43009027	Ɔbuale bɛ kɛ, “Se meha mehile bɛ dɛba, na bɛande. Duzu ati a bɛkpondɛ kɛ meka ye bieko ɛ? anzɛɛ bɛkulo kɛ bɛyɛ ye ɛdoavolɛma ɔ?”
43009028	Bɛbɔle nrenya ne aholoba kɛ, “Wɔmɔ a ɛle ye ɛdoavolɛ a, na yɛmɛ yɛle Mosisi ɛdoavolɛma.
43009029	Yɛze kɛ Nyamenle dendɛle hilele Mosisi; sonla ɛhye, yɛnze ɛleka mɔɔ ɔvi a.”
43009030	Nrenya ne buale kɛ, “Edwɛkɛ ɛzulolɛ kpalɛ! Bɛnze ɛleka mɔɔ ɔvi a, noko yehola yedukue me nye.
43009031	Yɛze kɛ Nyamenle ɛndie ɛtanevolɛma, ɔtie bɛdabɛ mɔɔ bɛbu ye bie na bɛyɛ mɔɔ ɔkpondɛ kɛ bɛyɛ la.
43009032	Sumunli kɛ aloa bɔle la yɛtɛtele kɛ awie ɛdukue sonla mɔɔ bɛwole ye anyenzinliravolɛ la anye ɛlɛ.
43009033	Saa nrenya ɛhye ɛnvi Nyamenle ɛkɛ ne a, anrɛɛ ɔnrɛhola ɔnrɛli gyima mɔɔ le zɛhae la ɛlɛ.”
43009034	Bɛbuale ye kɛ, “Ɛdawɔ mɔɔ bɛwole wɔ na bɛtetele wɔ wɔ ɛtane nu la, ɛkulo kɛ ɛkilehile yɛmɛ ɔ?” Na bɛvoanle ye bɛvile nyianu sua ne anu.
43009035	Gyisɛse dele kɛ bɛvoa nrenya ne bɛvi nyianu sua ne anu la, ɔkpondɛle ye ɔnwunle ye na ɔbizale ye kɛ, “Asoo ɛdie Sonla Ra ne ɛdi?”
43009036	Nrenya ne buale ye kɛ, “Yɛmenle, na yemɔ a le nwane, amaa mealie ye meali?”
43009037	Gyisɛse zele ye kɛ, “Wɔnwu ye dɛbadɛba, na yemɔ ala a nee wɔ ɛlɛtendɛ la.”
43009038	Nrenya ne zele kɛ, “Awulae, medie medi somaa!” Akee ɔhotole Gyisɛse agyakɛ anu ɛkɛ na ɔzonlenle ye.
43009039	Na Gyisɛse zele ye kɛ, “Membale ewiade kɛ mebabua ndɛne, amaa bɛdabɛ mɔɔ bɛ nye ɛzi la anwu debie, na bɛdabɛ mɔɔ bɛnwu debie la anye azi.”
43009040	Falasiima bie mɔ mɔɔ ɛnee wɔ ɛkɛ ne la dele mɔɔ ɔhanle la na bɛbizale ye kɛ, “Ɛnee ɛkpondɛ wɔaze kɛ yɛdayɛ noko yɛ nye ɛzi ɔ?”
43009041	Gyisɛse buale kɛ, “Saa bɛ nye ɛzi a, anrɛɛ bɛnli fɔlɛ, na kɛmɔ bɛdabɛ bɛse bɛnwu debie la, bɛ fɔlɛlilɛ doa bɛ.”
43010001	Gyisɛse zele bɛ kɛ, “Meka nɔhalɛ ne meahile bɛ: Awie mɔɔ ɛlɛkɔ mboane tunli ne anu na yeanlua anlenkɛ ne anu, na ɔkɛvo bane ne la le awule, ɔle kɔdiawu.
43010002	Sonla ne mɔɔ fa anlenkɛ ne anu kɔ nuhua la a le mboaneneavolɛ ne a.
43010003	Anlenkɛ sinzavolɛ ne tukue ye anlenkɛ ne; mboane ne mɔ te ɔ ne, ɔfa boane ko biala duma ɔfɛlɛ ye na ɔfa bɛ ɔfinde ɔkɔ adidi.
43010004	Saa ɔfa bɛ ɔfinde a ɔdi bɛ nyunlu na mboane ne adoa ye, ɔluakɛ bɛze ɔ ne.
43010005	Bɛnrɛdoa awie gyɛne biala; bɛnriandi ye, ɔluakɛ bɛnze ɔ ne.”
43010006	Gyisɛse bule ɛrɛlɛ ɛhye, na bɛande mɔɔ ɔlɛka yeahile bɛ la abo.
43010007	Yemɔti Gyisɛse hanle ye bieko kɛ, “Meka nɔhalɛ ne meahile bɛ: Mame a mele anlenkɛ ne mɔɔ bɛfa nu bɛkɔ mboane tunli ne anu la.
43010008	Awie mɔ gyɛne mɔɔ lumuale me nyunlu rale la le nwule nee ahɔdiawu, na mboane ne mɔ andie bɛ ne.
43010009	Mame a mele anlenkɛ ne; mɔɔ kɛlua me nwo zo kɛhɔ nu la kɛnyia ngoane mɔɔ ɛnlɛ awieleɛ. Ɔbawolo nu na yeavinde yeahɔkpondɛ aleɛ.
43010010	Awule sonla biala ba kɛ ɔbawua, yeahu, na yeazɛkye mboane ne mɔ. Mera amaa bɛanyia ngoane, na bɛanyia ye molozo.
43010011	“Mame a mele mboaneneavolɛ kpalɛ ne a. Mboaneneavolɛ kpalɛ ne fa ye ngoane to aze maa ye mboane ne.
43010012	Awie mɔɔ bɛkɛbɔ ye ɛkpa, mɔɔ mboane ne ɛnle ye ɛdeɛ, na ɔnle mboaneneavolɛ kpalɛ la, saa ɔnwu nane kpole anwo ɛzulolɛ bie mɔɔ le kɛ bedi la a, ɔnriandi ɔgyakyi mboane ne mɔ, yemɔti bɛdi ne babɔ mboane ne anu na ɔbɔ bɛ asande.
43010013	Ɛkpanli ne nriandi kɔ, ɔluakɛ yemɔ, bɛbɔle ye ɛkpa ala, mboane ne mɔ edwɛkɛ ɛnyɛ ye edwɛkɛ.
43010014	-
43010015	Mame a mele mboaneneavolɛ kpalɛ ne a. Kɛmɔ Selɛ ne ze me na meze Selɛ ne la, zɔhane ala yɛɛ meze me mboane ne na bɛdabɛ noko bɛze me a; yɛɛ mekponle zolɛ kɛ menwɔwu menwɔmaa bɛ.
43010016	Me mboane ne mɔ bie ɛnle mboane tunli ye anu. Ɔwɔ kɛ mekpondɛ bɛ bo zo; bɛbade me ne, na bɛ muala bɛbayɛ mboane ekpunli ko mɔɔ bɛ neavolɛ ko a.
43010017	“Selɛ ne kulo me, ɔluakɛ mekponle zolɛ kɛ menwɔva me ngoane menwɔdo aze, amaa meazia meava ye bieko.
43010018	Awie ɛngola ɛnye me ngoane. Medame me ngome a mekola megyakyi nu a. Melɛ adenle mekola mefa memaa, yɛɛ melɛ adenle mefa me debie bieko. Mɔɔ Egya ɛhyehyɛ ɛmaa me kɛ ɔwɔ kɛ meyɛ la ɛne.”
43010019	Edwɛkɛ ɛhye manle Dwuuma ne lile abunwiɔ.
43010020	Bɛ nuhua dɔɔnwo hanle kɛ, “Ɔlɛ ayɛne! Ɔlɛsɛ; duzu ati a bɛkɛdie ye ɛ?”
43010021	Bie mɔ noko hanle kɛ “Sonla mɔɔ lɛ ayɛne la ɛnrɛdendɛ kɛmɔ ɔlɛtendɛ la. Kɛ sonla zɛhae si yɛ tukue anyenzinliravolɛma anye ɛ?”
43010022	Ɛyɛlɛ mekɛ ne dwule la ɛnee bɛlɛdi Ɛzonlenlɛ Sua ne Ɛnluanlɛ Ɛvoyia ne wɔ Gyɛlusalɛm.
43010023	Gyisɛse ɛnee lua Sɔlɔmɔn Kpɔda ne abo wɔ Ɛzonlenlɛ Sua ne anu.
43010024	Dwuuma bɔle yiale ye na bɛbizale ye kɛ, “Na ɛmaa yɛ nye agyinla ahɔdwu kenlenzu? Saa wɔmɔ a ɛle Mɛzaya ne a ɛnee ka ye wienyi kile yɛ.”
43010025	Gyisɛse buale bɛ kɛ, “Meha mehile bɛ dɛba, na bɛanlie me bɛanli, Gyima mɔɔ Egya maa meyɛ la di me daselɛ,
43010026	na bɛnlie bɛnli, ɔboalekɛ bɛmboka me mboane ne anwo.
43010027	Me mboane ne tie me ne; meze bɛ, yɛɛ bɛtoa me bo zo.
43010028	Memaa bɛ ngoane mɔɔ ɛnlɛ awieleɛ, yemɔti bɛnrɛwu ɛlɛ, yɛɛ awie ɛnrɛhola ɛnrɛlie bɛ ɛnrɛvi me sa nu.
43010029	Egya mɔɔ vale bɛ manle me la le kpole tɛla awie biala, yemɔti awie biala ɛnrɛhola ɛnrɛlie bɛ ɛnrɛvi Egya asa anu.
43010030	Selɛ ne nee medame yɛle ko.”
43010031	Dwuuma ne eza sesale awolɛ kɛ bɛtoto bɛazi ye.
43010032	Gyisɛse bizale bɛ kɛ, “Selɛ ne ɛmaa meli gyima kpalɛ dɔɔnwo memaa bɛ; na nuhua ne boni ati yɛɛ bɛkpondɛ kɛ bɛsi me nwolɛ awolɛ a?”
43010033	Dwuuma ne buale kɛ, “Yɛnzi wɔ awolɛ kɛ wɔyɛ gyima kpalɛ la ati ɔ, yɛsi wɔ awolɛ kɛ wɔha munzule edwɛkɛ! Ɛle sonla ala, noko ɛlɛyɛ ɛ nwo Nyamenle!”
43010034	Gyisɛse buale kɛ, “Bɛhɛlɛ ye wɔ bɛdabɛ bɛ mɛla ne anu kɛ Nyamenle se, ‘Bɛdabɛ, bɛle nyamenlema!’
43010035	Yɛze kɛ mɔɔ Nyamenle Edwɛkɛ ne ka la le nɔhalɛ dahuu, na saa Nyamenle ɛvɛlɛ bɛdabɛ mɔɔ bɛhanle ye edwɛkɛ ne bɛhilele bɛ la kɛ bɛle nyamenlema a,
43010036	ɛnee mame mɔɔ Selɛ ne ɛnlea nu ɛye me, na yezoa me wɔ ewiade ye anu la, saa meka kɛ mele Nyamenle Ara a, ɛnee munzule ne mɔɔ mebɔ la a le boni?
43010037	Saa menyɛ Selɛ ne gyima a ɛnee bɛmmadie me bɛdi ɛ!
43010038	Na saa meyɛ Selɛ ne gyima ne na bɛnlie me bɛnli bɔbɔ a, bɛlie me gyima ne bɛdo nu, amaa bɛanwu ye wienyi kɛ Egya de me nu yɛɛ medame mede Egya nu.”
43010039	Bɛyɛle ye bieko kɛ bɛkye ye, na ɔvile bɛ sa.
43010040	Gyisɛse eza pɛle hɔle Azule Dwɔdan ne anzi lɔ, ɛleka mɔɔ Dwɔn lumuale zɔnenle menli la na ɔdɛnlanle ɛkɛ.
43010041	Menli dɔɔnwo hɔle ɔ nwo ɛkɛ. Bɛse, “Dwɔn anyɛ nwanwane gyima mgbole biala, noko edwɛkɛ biala mɔɔ ɔhanle wɔ nrenya ɛhye anwo la le nɔhalɛ.”
43010042	Na bɛdabɛ dɔɔnwo mɔɔ bɛwɔ ɛkɛ ne la liele ye lile.
43011001	Nrenya bie anwo dole ye wɔ Bɛtani. Bɛfɛlɛ ye Lazalɛse. Mɛle nee ɔ diema raalɛ Maata bɛ sua zo a le Bɛtani.
43011002	(Mɛle ɛhye a wolale nwole evuanlɛ ne guale Awulae agyakɛ anwo na ɔvale ɔ ti enrinli ɔkyikyile la, yɛɛ ɔ diema nrenya a le Lazalɛse ɛhye mɔɔ ɛnde kpɔkɛ la.)
43011003	Mediema mraalɛ ne mɔ zoanle manle bɛhɔzele Gyisɛse kɛ, “Awulae, ɛ gɔnwo kpalɛ ne ɛnde kpɔkɛ.”
43011004	Mɔɔ Gyisɛse asa hanle nrɛlaleɛ ne la ɔhanle kɛ, “Anwondolɛ ɛhye ɛnrɛmaa Lazalɛse ɛnrɛwu. Nyamenle anyunlunyia ti yɛɛ ɛhye ɛzi a, na ɔbayɛ debie mɔɔ ɔlua zolɛ Nyamenle Ara ne ɔdaye ɔbanyia anyunlunyia a.”
43011005	Gyisɛse kulo Maata nee ɔ diema Mɛle nee Lazalɛse edwɛkɛ kpole.
43011006	Noko mɔɔ ɔdele Lazalɛse anwondolɛ nrɛlaleɛ ne la, ɔzile aze kenle nwiɔ wɔ ɛleka mɔɔ ɔwɔ la.
43011007	Na akee ɔhanle ɔhilele ye ɛdoavolɛma ne kɛ, “Bɛmaa yɛzia yɛ nzi yɛhɔ Dwudiya.”
43011008	Ɛdoavolɛma ne zele ye kɛ, “Kilehilevolɛ, ɔtɛkyɛle biala yɛɛ Dwuuma ne yɛle kɛ bɛsi wɔ awolɛ a; na eza wɔyɛ wɔ adwenle kɛ ɛkɔ lɔ bieko ɔ?”
43011009	Gyisɛse buale bɛ kɛ, “Dɔnehwele bulu nee nwiɔ a wɔ alehyenlɛ ko anu a. Yemɔti saa sonla tudu agyakɛ wɔ alehyenlɛ nu a ɔmkpula, ɔboalekɛ maanle nu le wienyi.
43011010	Na saa ɔtudu agyakɛ wɔ aledwolɛ nu a ɔkpulokpula, ɔboalekɛ awozinli ne ɛmmaa ɔnnwu aze.”
43011011	Gyisɛse hanle ɛhye na ɔvale ɔzɔle zolɛ kɛ, “Yɛ gɔnwo Lazalɛse ɛlafe, na mekɔ meahɔdunwue ye.”
43011012	Ɛdoavolɛma ne buale kɛ, “Awulae, saa yelafe a, ɛnee ɔbadunwue!”
43011013	Gyisɛse ɛnee kpondɛ aze kɛ Lazalɛse ɛwu, na bɛmɛ bɛdwenlenle nafelɛ kpalɛ nwo.
43011014	Yemɔti Gyisɛse hanle ye wienyi hilele bɛ kɛ, “Lazalɛse ɛwu,
43011015	na bɛmɛ ti, ɔyɛ me fɛ kɛ menle lɔ a, amaa bɛalie bɛali. Bɛmaa yɛhɔ ɛleka mɔɔ ɔwɔ la.”
43011016	Tɔmase (mɔɔ eza bɛfɛlɛ ye Nda la) zele ɔ gɔnwo mɔ ɛdoavolɛma ne mɔ kɛ, “Bɛmaa yɛ nee Kilehilevolɛ ne ɛhɔ na saa ewule bɔbɔ a yɛ nee ye ɛhɔwu.”
43011017	Mɔɔ Gyisɛse radwule la, ɔnwunle kɛ Lazalɛse ɛwu, bɛzie ye na yeli kenle nna.
43011018	Bɛtani mɔɔ kɔ Gyɛlusalɛm la le “kilomita” kɛyɛ nsa,
43011019	yemɔti Dwuuma dɔɔnwo ɛra kɛ bɛbakyekye Maata nee ɔ diema Mɛle arɛle wɔ bɛ diema nrenya ne ewule ne anwo.
43011020	Maata dele kɛ Gyisɛse ɛlɛba la, ɔhɔle ɔhɔyiale ye adenle. Mɛle angɔ bie.
43011021	Maata hanle hilele Gyisɛse kɛ, “Awulae, saa ɛwɔ ɛke a, anrɛɛ me diema nrenya ne anwu!
43011022	Na eza meze kɛ, kɛkala bɔbɔ, debie biala mɔɔ ɛkɛbiza Nyamenle la, ɔkɛyɛ ɔkɛmaa wɔ.”
43011023	Gyisɛse zele ye kɛ, “Ɛ diema nrenya ne badwazo ara ngoane nu.”
43011024	Maata buale kɛ, “Meze kɛ ɔbadwazo yeara ngoane nu wɔ mekɛ ne mɔɔ li awieleɛ la anu.”
43011025	Gyisɛse zele ye kɛ, “Mame a mele ewudwazo ne nee ngoane ne a. Mɔɔ kɛlie me kɛli la, saa ɔwu bɔbɔ a ɔkɛnyia ngoane;
43011026	yɛɛ mɔɔ de aze na ɔdie me ɔdi la ɛnrɛwu ɛlɛ. Ɛdie ɛhye ɛdi ɔ?”
43011027	Maata buale kɛ, “Ɛhɛe, Awulae! Medie medi kɛ wɔmɔ a ɛle Mɛzaya ne, Nyamenle Ara ne mɔɔ ɔwɔ kɛ ba ewiade la.”
43011028	Maata hanle ɛhye la, ɔziale ɔhɔle na ɔhɔdule ɔ diema Mɛle azukue kɛ, “Kilehilevolɛ ne ɛra na yebiza wɔ.”
43011029	Mɛle dele la, ɔdwazole na ɔnriandile ɔhɔyiale Gyisɛse.
43011030	(Ɛnee Gyisɛse ɛtɛdwule sua ne azo, na ɔtɛbɔ ɛleka mɔɔ Maata hɔyiale ye la.)
43011031	Dwuuma mɔɔ ɛnee wɔ sua nu ɛkɛ ne ɛlɛkyekye Mɛle arɛle la nwunle kɛ yezi yemaa ɔ nwo zo na ɔlɛnriandi yeahɔ la, bɛdwenlenle kɛ ɔlɛkɔ ɔ diema ne sɛka zo lɔ yeahɔzu. Yemɔti bɛdoale ye.
43011032	Mɛle dwule ɛleka mɔɔ Gyisɛse wɔ na ɔnwunle ye la, ɔdule ɔdɔle ɔ gyakɛ anu na ɔzele kɛ, “Awulae, saa ɛwɔ ɛke a, anrɛɛ me diema nrenya ne anwu.”
43011033	Gyisɛse nwunle kɛ Mɛle ɛlɛsi azu, na Dwuuma mɔɔ nee ye ɛra la ɛlɛsu la, nyane kpole hanle ye manle alɔbɔlɛ hunle ye.
43011034	Ɔbizale bɛ kɛ, “Nienwu a bɛdole ye a?” Bɛzele ye kɛ, “Awulae, bɛla banlea.”
43011035	Gyisɛse zunle.
43011036	Yemɔti menli mɔɔ wɔ ɛkɛ ne la hanle kɛ, “Nea, amgba ɔkulo ye edwɛkɛ kpalɛ!”
43011037	Na bie mɔ hanle kɛ, “Se anrɛɛ ɔtukuedukue anyenzinliravolɛma anye o! Duzu ati a yeanlie Lazalɛse yeanvi ewule nu a?”
43011038	Gyisɛse lile nyane kpole bieko na ɔhɔle nla ne anwo. Nla ne le bolɛ bɔne yɛɛ bɛvale bolɛ bɛnyinle ɔ nloa.
43011039	Gyisɛse zele bɛ kɛ, “Bɛye bolɛ ne!” Maata, mɔɔ le nrenya ne mɔɔ ɛwu la adiema raalɛ ne zele kɛ, “Awulae, yebɔ! Bɛziele ye la ɛnɛ le kenle nna!”
43011040	Gyisɛse zele ye kɛ, “Metɛkanle metɛkilele wɔ kɛ saa ɛdie ɛdi a ɛkɛnwu kɛ Nyamenle anyunlunyia ne si de la ɔ?”
43011041	Bɛhundole bolɛ ne bɛyele ye ɛkɛ. Gyisɛse nleanle anwuma na ɔhanle kɛ, “Egya, meyɛ wɔ mo somaa kɛ wɔdie me a.
43011042	Meze kɛ dahuu ɛtie me edwɛkɛ, na melɛka ɛhye wɔ menli mɔɔ kɛkala wɔ ɛke la ati, amaa bɛalie bɛali kɛ ɛdawɔ a ɛzoanle me a.”
43011043	Ɔhanle ɛhye la, ɔdeanle nu kpole ɔzele kɛ, “Lazalɛse, dwazo bɛla!”
43011044	Nrenya ne mɔɔ ɛwu la vindele rale, na ndanlɛ mɔɔ bɛvale bɛkyekyele ye funli ne la kyekye ɔ sa, ɔ gyakɛ nee ɔ da. Gyisɛse zele bɛ kɛ, “Bɛzianyizianyi ye na bɛmaa ɔhɔ.”
43011045	Dwuuma dɔɔnwo mɔɔ rale Mɛle ɛkpɔlalɛ la nwunle mɔɔ Gyisɛse ɛyɛ la, na bɛliele ye bɛlile.
43011046	Na bie mɔ ziale hɔle Falasiima ɛkɛ ne na bɛhɔhanle mɔɔ Gyisɛse ɛyɛ la bɛhilele bɛ.
43011047	Yemɔti Falasiima ne nee sɛlɛvolɛ mgbanyima ne mɔ yiale Ayiama ne na bɛhanle kɛ, “Duzu bɔbɔ yɛɛ akee yɛyɛ a? Nea nwanwane gyima mɔɔ akee nrenya ne ɛlɛyɛ la!
43011048	Saa yɛmaa ɔkɔ zolɛ ɔyɛ a, awie biala balie ye ali, na Wulomu arane ne bava ɛya na yearazɛkye yɛ Ɛzonlenlɛ Sua ye nee yɛ maanle ye amuala.”
43011049	Ɛvolɛ ne anu Sɛlɛvolɛ Kpanyinli ne, mɔɔ bɛfɛlɛ ye Kayafase la zele bɛ kɛ, “Bɛdabɛ, bɛnze ɛhwee!
43011050	Yemɔti bɛnze kɛ ɔle kpalɛ kɛ sonla ko kɛwu kɛmaa maanle ne tɛla kɛ yɛ maanle ne amuala kɛbɔ ɔ?”
43011051	Nɔhalɛ, ɔ nye ɛnla nwo yɛɛ ɔhanle ɛhye a, na kɛmɔ yemɔ a ɛvolɛ ne anu ɔle Sɛlɛvolɛ Kpanyinli la, ɛnee ɔlɛka mɔɔ Nyamenle ɛye ɛhile ye la kɛ ɔwɔ kɛ Gyisɛse wu maa Dwuuma amuala,
43011052	yɛɛ tɛ Dwuuma angome bɔbɔ, na kɛ ɔkɛva Nyamenle amra mɔɔ ɛde ɛkponde ewiade amuala la kɔsɔɔti ɔkarabɔ nu ɔkɛyɛ bɛ menli ko.
43011053	Ɔvi kenle ko zɔhane, Dwuu mgbanyima ne mɔ yɛle ngyehyɛlɛ kɛ ɔwɔ kɛ bɛku Gyisɛse.
43011054	Yemɔti Gyisɛse anye ɔ nwo anlua Dwudiya maanzinli ne anu, na ɔvile ɛkɛ ne ɔhɔle ɛleka bie mɔɔ bikye ɛsɛlɛ ne azo la, wɔ sua bie mɔɔ bɛfɛlɛ ye Yifelaem la azo; ɛkɛ ne yɛɛ ɔ nee ye ɛdoavolɛma ne dɛnlanle a.
43011055	Dwuuma Akpabɛnwo Ɛvoyia ne ɛbikye, na menli dɔɔnwo vi namunamu ne mɔ azo ɛra Gyɛlusalɛm kɛ bɛbanlua bɛ nwo kolaa na ɛvoyia ne adwu.
43011056	Mekɛ ne anu ɛnee bɛlɛkpondɛ Gyisɛse, yemɔti mɔɔ bɛyiale Ɛzonlenlɛ Sua ne anu la, bɛbizebizale bɛ nwo kɛ, “Kɛ ɔde ɛ? Asoo ɔkɛhola ɛvoyia ye bie ba ɔ?”
43011057	Sɛlɛvolɛ mgbanyima ne nee Falasiima ɛva ɛdo gua kɛ saa awie biala ze ɛleka mɔɔ Gyisɛse vea la a, ɔraha, amaa bɛahɔhye ye.
43012001	Mɔɔ ɔhale kenle nsia na Akpabɛnwo Ɛvoyia ne adwu la, Gyisɛse hɔle Bɛtani. Bɛtani a Lazalɛse vi a. Lazalɛse ɛhye a wule mɔɔ Gyisɛse dunwuele ye la.
43012002	Bɛdole Gyisɛse ɛkponle wɔ ɛkɛ ne, na Maata boka bɛdabɛ mɔɔ bɛzonlenle la anwo, yɛɛ Lazalɛse noko nee Gyisɛse a de ɛkponle ne anwo a.
43012003	Mɛle vale nwole evuanlɛ bie mɔɔ ye bolɛ yɛ se kpalɛ na bɛfɛlɛ ye “naade” la toba kpole ko mɔɔ kɛyɛ litili ko la rawolale guale Gyisɛse agyakɛ anwo, na ɔvale ɔ ti enrinli ɔkyikyile. Nwole ne evuanlɛ vale sua ne anu amuala.
43012004	Gyisɛse ɛdoavolɛma ne anu ko, mɔɔ bɛfɛlɛ ye Dwudase Yesekaleɔto mɔɔ yele Gyisɛse manle la hanle kɛ,
43012005	“Duzu ati a bɛandɔne nwole ye kɛyɛ dwɛtɛ fufule ɛya nsa na bɛanva ezukoa ne bɛamboa ehyianvolɛma ɛ?”
43012006	Tɛ kɛ asɛɛ ɔdwenle ehyianvolɛma anwo somaa la ati a ɔhanle ɛhye a, na ɔle awule, eza kɛmɔ ɔdaye a ɔsie bɛ gya ne la, ɔyɛ a ɔto ɔ sa nu.
43012007	Na Gyisɛse zele kɛ, “Bɛgyakyi raalɛ ne! Me ɛzielɛ ti a yeyɛ ɛhye a.
43012008	Bɛmɛ bɛ nee ehyianvolɛma de dahuu, na mame bɛ nee me ɛnrɛdɛnla dahuu.”
43012009	Dwuuma dɔɔnwo kpalɛ dele kɛ Gyisɛse wɔ Bɛtani la, bɛhɔle ɛkɛ ne. Tɛ Gyisɛse angome ati a bɛhɔle a, na eza bɛhɔle kɛ bɛkanlea Lazalɛse mɔɔ Gyisɛse dwazole ye vile ewule nu la.
43012010	Zɔhane ati sɛlɛvolɛ mgbanyinli ne mɔ vale adwenle kɛ bɛku Lazalɛse noko,
43012011	ɔluakɛ ɔdaye ɔ ti yɛɛ Dwuuma dɔɔnwo ɛlɛgyakyi bɛ mgbanyima dɛba ne anzi ɛlilɛ na bɛalie Gyisɛse bɛali a.
43012012	Aleɛ hyenle la menli dɔɔnwo mɔɔ rale Akpabɛnwo Ɛvoyia ne ɛlilɛ ne bie la dele kɛ Gyisɛse ɛlɛba Gyɛlusalɛm.
43012013	Yemɔti bɛvale mrɛlakɛ bɛhɔyiale ye adenle, bɛdeɛdeanle nu kɛ, “Bɛye Nyamenle ayɛlɛ! Nyamenle ɛyila mɔɔ lua Awulae duma nu ɛlɛba la! Nyamenle ɛyila Yizilayɛ belemgbunli ne!”
43012014	Gyisɛse dɛnlanle asoaso zo, kɛmɔ Nyamenle Edwɛkɛ ne se la. Ɔse,
43012015	“Suakpole Zayɔn, mmasulo! Wɔ belemgbunli ne de asoaso zo ɛlɛba.”
43012016	Mekɛ ne anu ye ɛdoavolɛma ne ande ɛhye abo; na mɔɔ bɛdwazole Gyisɛse anyunlunyia nu bɛvile ewule nu la, bɛhakyele kɛ Nyamenle Edwɛkɛ ne ɛha ɛhye wɔ ɔ nwo, na bɛmɛ yɛɛ bɛyɛle ɛhye bɛmanle ye a.
43012017	Menli mɔɔ ɛnee wɔ ɛkɛ ne a Gyisɛse vɛlɛle Lazalɛse vile ye nla ne anu, na ɔdwazole ye ɔvile ewule nu la hɔhanle mɔɔ bɛnwunle ye la.
43012018	Ɛhye ati menli dɔɔnwo rayiale ye adenle, ɔboalekɛ bɛdele kɛ ɔdaye a yeyɛ nwanwane sɛkɛlɛneɛ mɔɔ le zɛhae la a.
43012019	Na Falasiima ne hanle hilele bɛ nwo kɛ, “Bɛnwu kɛ yɛangola ɛhwee yɛ ɛ! Nea kɛ ewiade amuala ɛdu doa ye ɛ!”
43012020	Gilikima bie boka menli mɔɔ hɔle Gyɛlusalɛm kɛ bɛkazonle la anwo wɔ mekɛ mɔɔ bɛdi ɛvoyia ne la.
43012021	Bɛrale Felepe anwo ɛkɛ ne na bɛzele ye kɛ, “Yɛmenle, yɛkulo kɛ yɛnwu Gyisɛse.” (Felepe vi Bɛteseeyeda mɔɔ wɔ Galeli maanzinli nu la.)
43012022	Felepe hɔhanle hilele Andelu, na bɛ mu nwiɔ bɛhɔhanle bɛhilele Gyisɛse.
43012023	Gyisɛse buale kɛ, “Mekɛ akee ɛdwu kɛ bɛkɛwula medame Sonla Ra anyunlunyia kpole a.
43012024	Meka nɔhalɛ ne meahile bɛ: Abɛlɛ ma ko anwo ɛnrɛzo dɔɔnwo kyesɛ bɛdua na ɔkpɔlɔ. Saa ɔkpɔlɔ a, ɔfifi na ɔso ma dɔɔnwo.
43012025	Mɔɔ ye ngoane hyia ye la baminli ye, na mɔɔ ye ngoane ɛngyia ye wɔ ewiade ɛhye anu la banyia ngoane mɔɔ ɛnlɛ awieleɛ.
43012026	Awie mɔɔ kpondɛ kɛ ɔsonle me la ɔwɔ kɛ toa me bo zo, amaa ɛleka mɔɔ mewɔ la, me sonvolɛ ne ɔdaye yeara ɛkɛ ne, yɛɛ Egya bawula mɔɔ sonle me la anyunlunyia.
43012027	“Nyane ɛha me kpole; na duzu edwɛkɛ a menga a? Asoo menga ye kɛ, ‘Egya, mmamaa mekɛ zɔhane to me’ ɔ? Kyɛkyɛ, ɛhye ala ati a membale a; membale kɛ meba mearazɔ nyane sa wɔ zɔhane mekɛ ne anu.
43012028	Egya, maa anyunlunyia ɛha wɔ duma ne.” Ɔhanle ɛhye la, ɛnelɛ bie vi anwuma zele kɛ, “Mewula ye anyunlunyia dɛba, na mebawula ye bieko.”
43012029	Ɛlɔne mɔɔ gyi ɛkɛ ne la dele ɛnelɛ ne na bɛhanle kɛ, “Ɔhulule kɛ ezule!” Bie mɔ noko hanle kɛ, “Nyamenle soanvolɛ ɛdendɛ ɛhile ye!”
43012030	Na Gyisɛse zele bɛ kɛ, “Tɛ me ti a ɛnelɛ ɛhye rale a, na bɛdabɛ bɛ ti ɔ.
43012031	Mekɛ ɛdwu mɔɔ akee ɔwɔ kɛ bɛbua ewiade ndɛne a; akee bɛbadu Seetan mɔɔ sie ɛtane ewiade ɛhye la bɛavi ɛkɛ.
43012032	Na mame, saa bɛmaa me zo wɔ azɛlɛ ye azo a, mebahwe menli kɔsɔɔti meamaa me nwo.”
43012033	(Ɔhanle ɛhye ɔvale ɔhilele ewule holɛ ko mɔɔ ɔbawu la.)
43012034	Ɛlɔne ne bizale ye kɛ, “Yɛ mɛla ne ka kile yɛ kɛ Mɛzaya ne ɛnrɛwu ɛlɛ. Na duzu ati a ɛse ɔwɔ kɛ bɛmaa Sonla Ra ne zo a? Nwane a le Sonla Ra ɛhye?”
43012035	Gyisɛse buale kɛ, “Wienyi ne nee bɛ badɛnla mekɛ ekyi. Yemɔti bɛva wienyi ne bɛhɔdwu, amaa awozinli anva bɛ, ɔluakɛ mɔɔ dua awozinli nu la ɛnnwu ɛleka mɔɔ ɔlɛkɔ la.
43012036	Zɔhane ati bɛlie wienyi ne bɛli wɔ mekɛ mɔɔ ɔ nee bɛ de la, amaa bɛayɛ wienyi nu menli.” Gyisɛse hanle ɛhye la, ɔhɔveale.
43012037	Ɔluakɛ yeyɛ nwanwane sɛkɛlɛneɛ dɔɔnwo ɛhye mɔ yemaa bɛnwu bɛ ɛdeɛ, noko bɛanlie ye bɛanli,
43012038	amaa mɔɔ Nyamenle kpɔmanvolɛ Ayezaya hanle la ayɛ nɔhalɛ kɛ, “Awulae, na awie liele wɔ edwɛkɛ ne mɔɔ yɛhanle la lile ɔ? Na Awulae yele ye tumi ne hilele awie ɔ?”
43012039	Yemɔti bɛangola bɛanlie Gyisɛse bɛanli, ɔboalekɛ Ayezaya eza hanle kɛ,
43012040	“Nyamenle ɛzi bɛ nye na yemaa bɛsolo, amaa bɛ nye annwu debie na bɛ nzo ade edwɛkɛ, na bɛahakyi bɛara me nwo kɛ menyɛ bɛ ayile.”
43012041	Ayezaya hanle ɛhye, ɔluakɛ ɔnwunle Gyisɛse anyunlunyia ne dɛba yɛɛ ɔhanle ɔ nwo edwɛkɛ a.
43012042	Noko bɔbɔ, Dwuu mgbanyima ne mɔ anu dɔɔnwo liele Gyisɛse lile; na Falasiima ati bɛangola nwolɛ edwɛkɛ ka bagua nu anrɛɛ bɛkɛye bɛ ali bɛkɛvi nyianu sua ne anu.
43012043	Bɛkulo menli nganvolɛ bɛtɛla Nyamenle nganvolɛ.
43012044	Gyisɛse manle ɔ ne zo hanle kɛ, “Sonla mɔɔ die me di la ɛnlie me ngome ɛnli na ɔdie mɔɔ zoanle me la noko ɔdi.
43012045	Mɔɔ ɛnwu me la ɛnwu mɔɔ zoanle me la.
43012046	Mera kɛ mame a mele ewiade wienyi ne a, amaa mɔɔ kɛlie me kɛli la anga awozinli nu.
43012047	Sonla mɔɔ kɛde me edwɛkɛ ne na yeanli zolɛ la, menrɛbua ye ewule fɔlɛ. Meamba kɛ mebabua ewiade ewule fɔlɛ; membale kɛ mebalie ye.
43012048	Na mɔɔ kɛkpo me na yeanlie me edwɛkɛ ne la lɛ mɔɔ babua ye ewule fɔlɛ a. Edwɛkɛ ne mɔɔ meha la yɛɛ babua ye ewule fɔlɛ wɔ mekɛ ne mɔɔ li awieleɛ la a.
43012049	Ɔle zɔhane, ɔboalekɛ tɛ medame me tumi zo a medua metendɛ a. Selɛ ne mɔɔ zoanle me la a kile me mɔɔ ɔwɔ kɛ meka la a;
43012050	yɛɛ meze kɛ ye edwɛkɛ ne maa sonla ngoane mɔɔ ɛnlɛ awieleɛ. Yemɔti mɔɔ Selɛ ne ɛha ɛhile me la, yemɔ yɛɛ meka a.”
43013001	Gyisɛse nwunle kɛ akee mekɛ ɛdwu mɔɔ ɔwɔ kɛ ɔfi ewiade ɛhye anu na ɔkɔ Selɛ ne anwo lɔ a. Mekɛ ne anu ɛnee aleɛ kye a bɛkɛli Akpabɛnwo Ɛvoyia ne. Yehulo bɛdabɛ mɔɔ bɛle ye ɛdeɛ wɔ ewiade ye anu la dahuu, yɛɛ yehulo bɛ yehɔ awieleɛ.
43013002	Gyisɛse nee ye ɛdoavolɛma ne dɛnlanle aze nɔsolɛ nu kɛ bɛdi debie. Abɔnsam noko ɛbɔ kpɔkɛ ɛwie kɛ ɔwɔ kɛ Dwudase, Saemɔn Yesekaleɔto ara ne ye Gyisɛse maa.
43013003	Gyisɛse ze kɛ Selɛ ne ɛmaa ye tumi bɔkɔɔ; ɔze kɛ ɔdaye Gyisɛse, ɔvi Nyamenle anwo lɔ a ɔrale a na eza ɔbazia yeahɔ Nyamenle anwo lɔ.
43013004	Yemɔti ɔvile ɛkponle ne anwo ɔdwazole, ɔkpale ɔguale, na ɔvale tohulu ɔpɛle ɔ bo.
43013005	Akee ɔvale nzule ɔguale kyɛnze kpole bie anu na ɔbɔle ɔ bo kɛ ɔnrinzi ye ɛdoavolɛma ne agyakɛ anwo. Ɔnrinzi ɔwie a ɛnee yeva tohulu ne mɔɔ pɛ ɔ bo la yekyikyi.
43013006	Ɔradwule Saemɔn Pita anwo zo la, Pita bizale Gyisɛse kɛ, “Awulae, na akee wɔmɔ yɛɛ ɛnrinzi me gyakɛ anwo a?”
43013007	Gyisɛse buale ye kɛ, “Ɛnrɛde mɔɔ melɛyɛ la abo kɛkala, na nzinlii ɛbade ɔ bo.”
43013008	Pita zele ye kɛ, “Menrɛmaa ɛnrɛnrinzi me gyakɛ anwo kenle bie maanle nu!” Gyisɛse buale ye kɛ, “Saa meanrinzi ɛ gyakɛ anwo a ɛnee ɛnle me ɛdoavolɛ bieko.”
43013009	Saemɔn Pita zele ye kɛ, “Awulae, ɛnee noko mmanrinzi me gyakɛ anwo ala! Nrinzi me sa anwo nee me ti zo amuala noko!”
43013010	Gyisɛse zele ye kɛ, “Mɔɔ ɛbia la anwo le bɔkɔbɔkɔ na ɔngyia kɛ ɔkɛbia bieko. Debie mɔɔ ɔwɔ kɛ ɔyɛ la a le kɛ ɔnrinzi ɔ gyakɛ anwo ala. Bɛ muala bɛ nwo le bɔkɔbɔkɔ. Sonla ko ala yɛɛ anwo ɛnle bɔkɔbɔkɔ a.”
43013011	Ɛnee Gyisɛse ze sonla mɔɔ baye ye amaa la, ɛhye ati a ɔhanle kɛ, “Bɛ muala bɛ nwo le bɔkɔbɔkɔ, sonla ko ala a anwo ɛnle bɔkɔbɔkɔ a.”
43013012	Gyisɛse wiele bɛ gyakɛ anwo nrinzi la, ɔwulale ye tɛladeɛ ne na ɔziale ɔhɔdɛnlanle ɔ bo zo ne wɔ ɛkponle ne anwo, na ɔbizale bɛ kɛ, “Asoo bɛte mɔɔ meyɛ ye kɛkala la abo?
43013013	Bɛfɛlɛ me Kilehilevolɛ nee Awulae, na ɔle kpalɛ kɛ bɛkɛvɛlɛ me zɔhane a, ɔluakɛ mele zɔhane.
43013014	Mele bɛ Awulae nee bɛ Kilehilevolɛ, noko menrinzinrinzi bɛ gyakɛ anwo. Bɛdabɛ noko bɛnrinzinrinzi bɛ gyakɛ anwo ngoko ngoko.
43013015	Meyɛ ndonwo ɛhye mehile bɛ, amaa bɛdabɛ noko bɛayɛ ye zɔhane ala.
43013016	Meka nɔhalɛ meahile bɛ: Akɛlɛ biala ɛnle kpole ɛndɛla ɔ menle; soanvolɛ biala ɛnle kpole ɛndɛla ahenle mɔɔ zoanle ye la,
43013017	Kɛkala mɔɔ bɛnwu nɔhalɛ ɛhye la, saa bɛfa bɛyɛ gyima a bɛkɛli fɛlɛko kpole!
43013018	“Tɛ bɛ muala bɛ nwo edwɛkɛ a melɛka a; meze mɔɔ mekpa nu meye bɛ la. Na Nyamenle Edwɛkɛ ne mɔɔ se, ‘Sonla ne mɔɔ nee me di nee me no la hakyile ɔ nzi zile me’ la ɔwɔ kɛ yɛ zɔhane.
43013019	Meka ɛhye meahile bɛ kɛkala kolaa na yeazi, amaa saa ɔsi a, bɛalie bɛali kɛ ‘Medame a le Medame’,
43013020	Meka nɔhalɛ ne meahile bɛ: Awie mɔɔ kɛlie awie biala mɔɔ menwɔzoa ye la ɛlie medame noko, yɛɛ mɔɔ kɛlie me la ɛlie ahenle mɔɔ zoanle me la.”
43013021	Gyisɛse hanle ɛhye la, ɛnee akee nyane ɛha ye kpole kpalɛ, na ɔhanle ɔdole gua kɛ, “Meka nɔhalɛ ne meahile bɛ: Bɛdabɛ, bɛ nuhua ko baye me amaa.”
43013022	Ɛhye yɛle ɛdoavolɛma ne azibɛnwo kpole na bɛnleɛnleanle bɛ nyunlu.
43013023	Ɛnee ɛdoavolɛ ne mɔɔ Gyisɛse kulo ye edwɛkɛ la de Gyisɛse anwo ɛkɛ ne.
43013024	Yemɔti Saemɔn Pita bɔle ɔ nye hilele ye kɛ, “Biza ye ahenle mɔɔ ɔlɛka ɔ nwo edwɛkɛ la.”
43013025	Ɛdoavolɛ ne hwenle bikyele Gyisɛse na ɔbizale ye kɛ, “Awulae, ɛnee nwane ɔ?”
43013026	Gyisɛse buale kɛ, “Saa mebu kpanwo ne mebɔ subue ne anu na mɔɔ menwɔva menwɔmaa ye la, yemɔ ɔ.” Yemɔti Gyisɛse bule kpanwo ne ekyi, ɔvale ɔbɔle subue ne anu na ɔvale ɔmanle Dwudase, Saemɔn Yesekaleɔto ara ne.
43013027	Dwudase liele kpanwo ne la yɛɛ Seetan wolole ye a. Gyisɛse zele ye kɛ, “Ka ɛ nwo yɛ mɔɔ ɛyɛ la.”
43013028	Awie biala mɔɔ de ɛkponle ne anwo la ande mɔɔ Gyisɛse hanle hilele Dwudase la abo.
43013029	Kɛmɔ Dwudase a ɛnee nea bɛ gya zo la ati, ɛdoavolɛma ne bie mɔ dwenlenle kɛ Gyisɛse ɛzoa ye kɛ ɔhɔtotɔ ninyɛne mɔɔ bɛbahyia nwolɛ wɔ ɛvoyia ne ɛlilɛ nu la, anzɛɛ yeha yehile ye kɛ ɔva debie ɔhɔmaa ehyianvolɛma.
43013030	Dwudase liele kpanwo ne la, ndɛndɛ ne ala ɔvindele; na ɛnee aleɛ ɛdwo.
43013031	Dwudase vindele la, Gyisɛse hanle kɛ, “Akee bɔ zo mɔɔ medame Sonla Ra, me anyunlunyia ne ɛla ali a; bɛbalua me nwo zo bɛaye Nyamenle anyunlunyia ne bɛahile.
43013032	Na saa bɛdua me nwo zo bɛye Nyamenle anyunlunyia ne bɛkile a, Nyamenle ɔdaye ɔbaye medame Sonla Ra ne noko, me anyunlunyia ne yeahile, na ɔbayɛ ɛhye ndɛndɛ ne ala.
43013033	Me mra, me nee bɛ ɛnrɛdɛnla ɛnrɛhyɛ. Bɛbakpondɛ me, na mɔɔ menganle mengilele Dwuu mgbanyima ne mɔ la yɛɛ meka meahile bɛdabɛ noko a. ‘Bɛnrɛhola ɛleka mɔɔ melɛkɔ la kɔ’.
43013034	Memaa bɛ mɛla fofolɛ: Bɛhulo bɛ nwo ngoko ngoko. Kɛ mezi mehulo bɛ la, zɔhane ala yɛɛ bɛhulo bɛ nwo ngoko ngoko a.
43013035	Saa bɛkulo bɛ nwo ngoko ngoko a yɛɛ awie biala kɛnwu kɛ bɛle me ɛdoavolɛma a.”
43013036	Saemɔn Pita bizale ye kɛ, “Awulae, na nienwu a ɛkɔ a?” Gyisɛse buale ye kɛ, “Kɛkala, ɛleka mɔɔ melɛkɔ la, ɛnrɛhola me toa, na nzinlii ɛbadoa me lɔ.”
43013037	Pita bizale ye kɛ, “Awulae, duzu ati a menrɛhola wɔ toa kɛkala ɛ? Meziezie me nwo kɛ saa ewule bɔbɔ a menwɔwu menwɔmaa wɔ.”
43013038	Gyisɛse buale ye kɛ, “Amgba wɔboɔboa ɛ nwo kɛ ɛkɛwu ɛkɛmaa me ɔ? Meka nɔhalɛ ne meahile wɔ: Akɔlɛ kabɔ la ɛnee wɔha ye fane nsa kɛ ɛnze me.”
43014001	Gyisɛse zele bɛ kɛ, “Bɛmmamaa bɛ rɛle bɔ na bɛdi nyane. Bɛlie Nyamenle bɛli na bɛlie medame noko bɛli.
43014002	Egya awuke nu ɛkɛ ne, azua ngome; mekɔ meahɔziezie ɛleka meamaa bɛ. Saa ɔnle zɔhane a anrɛɛ menrɛha menrɛhile bɛ.
43014003	Saa mekɔ na mesiezie ɛleka memaa bɛ a, mebara bieko na mearava bɛ meahɔ me nwo lɔ, amaa bɛadɛnla ɛleka mɔɔ mewɔ la.
43014004	Bɛdabɛ bɛze adenle ne mɔɔ kɔ ɛleka mɔɔ melɛkɔ la.”
43014005	Tɔmase bizale ye kɛ, “Awulae, yɛnze ɛleka mɔɔ ɛlɛkɔ la; na kɛ ɔkɛyɛ na yɛanwu adenle ne mɔɔ kɔ ɛkɛ ne la ɛ?”
43014006	Gyisɛse buale ye kɛ, “Mame a mele adenle ne, nɔhalɛ ne, nee ngoane ne a; awie biala ɛnrɛhola Selɛ ne ɛkɛ ne kɔ kyesɛ ɔdua me nwo zo.”
43014007	Ɔvale ɔzɔle zo kɛ, “Saa bɛze me a anrɛɛ bɛze Egya noko, yɛɛ ɔvi ɛnɛ mɔɔ kɔ la, bɛnwu ye yɛɛ bɛze ye.”
43014008	Felepe hanle kɛ, “Awulae, kile yɛ Selɛ ne; mɔɔ yɛkpondɛ la ala ɛne.”
43014009	Gyisɛse buale ye kɛ, “Felepe, yemɔti mekɛ tendenle ye mɔɔ me nee bɛ muala ɛdɛnla la bɛnze me? Awie mɔɔ ɛnwu me la ɛnwu Selɛ ne. Duzu ati a akee ɛbiza me kɛ, ‘Kile yɛ Selɛ ne ɛ?’
43014010	Felepe, na ɛnlie ɛnli kɛ mede Selɛ ne nu yɛɛ Selɛ ne de me nu ɔ?” Gyisɛse akee hanle hilele ye ɛdoavolɛma ne amuala kɛ, “Edwɛkɛ mɔɔ meha mehile bɛ la ɛnle me ti anwo edwɛkɛ. Selɛ ne mɔɔ de me nu la a yɛ ye gyima a.
43014011	Bɛlie me bɛli kɛ mede Selɛ ne nu yɛɛ Selɛ ne de me nu. Saa tɛ ye zɔhane a, ɛnee gyima mɔɔ meyɛ la ati, bɛlie me bɛli.
43014012	Meka nɔhalɛ ne meahile bɛ: Awie mɔɔ kɛlie me kɛli la kɛyɛ gyima mɔɔ meyɛ la bie, yɛɛ ɔbayɛ mɔɔ tɛla ɛhye mɔ la bɔbɔ, ɔluakɛ melɛkɔ Selɛ ne anwo lɔ,
43014013	yɛɛ mɔɔ bɛkɛbiza ye biala wɔ me duma nu la, mebayɛ, amaa bɛalua Ralɛ ne anwo zo bɛaye Selɛ ne anyunlunyia bɛahile.
43014014	Saa bɛbiza debie biala wɔ me duma nu a, mebayɛ.
43014015	“Saa bɛkulo me a, bɛbali me mɛla ne mɔ azo.
43014016	Mebabiza Selɛ ne meamaa yeamaa bɛ Boavolɛ fofolɛ, na ɔ nee bɛ aradɛnla dahuu.
43014017	Boavolɛ zɔhane, yemɔ a le Sunsum ne mɔɔ baye nɔhalɛ ne mɔɔ fane Nyamenle anwo la ahile bɛ la. Ewiade ɛnrɛhola ɛnrɛlie ye, ɔboalekɛ ɔnrɛnwu ye yɛɛ ɔnze ye. Na bɛmɛ bɛze ye, ɔluakɛ ɔ nee bɛ a de a yɛɛ ɔde bɛ nu.
43014018	“Saa mekɔ a, menrɛgyakyi bɛ nrisa; mebara bɛ nwo bieko.
43014019	Ɔnrɛhyɛ biala ɛnee ewiade ɛnnwu me bieko, na bɛmɛ, bɛbanwu me, na kɛmɔ mede ngoane nu la, bɛdabɛ noko bɛbadɛnla ngoane nu.
43014020	Saa mekɛ zɔhane dwu a bɛkɛnwu kɛ mede Egya nu na bɛdabɛ noko bɛde me nu, na medame mede bɛ nu la.
43014021	“Awie biala mɔɔ kɛlie me mɛla ne mɔ na ɔkɛli zolɛ la, yemɔ a kulo me a. Egya bahulo awie biala mɔɔ kulo me la, na medame noko mebahulo ye na meaye me nwo meahile ye.”
43014022	Dwudase (tɛ Dwudase Yesekaleɔto ɔ) bizale ye kɛ, “Awulae, duzu ati a ɛye ɛ nwo wɔahile yɛ na ɛnrɛye ɛ nwo ɛnrɛhile ewiade ɛ?”
43014023	Gyisɛse buale ye kɛ, “Awie biala mɔɔ kulo me la bali me ngilehilelɛ zo. Egya bahulo ye, na me nee Egya yɛbara ɔ nwo ɛkɛ yɛ nee ye aradɛnla.
43014024	Mɔɔ ɛngulo me la ɛnli me ngilehilelɛ zo. Edwɛkɛ ne mɔɔ bɛde la ɛnvi me ɛkɛ ne, ɔvi Selɛ ne mɔɔ zoanle me la ɛkɛ.
43014025	“Mekɛ mɔɔ me nee bɛ de ala ye yɛɛ meha ɛhye mehile bɛ la o!
43014026	Boavolɛ ne, mɔɔ le Sunsum Nwuanzanwuanza ne, mɔɔ Selɛ ne bazoa ye wɔ me duma nu la, barahilehile bɛ debie biala, na yeamaa bɛahakye mɔɔ meha mehile bɛ la amuala.
43014027	“Anzonudwolɛ a mefa megyakyi bɛ a; medame me anzonudwolɛ a mefa megyakyi bɛ a. Menva memmaa bɛ kɛmɔ ewiade fa maa la. Bɛmmamaa bɛ rɛle bɔ na bɛdi nyane; bɛmmasulo noko.
43014028	Bɛdele kɛ meha kɛ, ‘Melɛkɔ na mebara bieko.’ Saa bɛhulole me a, anrɛɛ bɛ nye ɛlie kɛ melɛkɔ Selɛ ne anwo lɔ a, ɔboalekɛ yemɔ, ɔle kpole ɔtɛla me.
43014029	Kɛkala meha ɛhye mehile bɛ, kolaa na yeazi, amaa saa ɔsi a, bɛalie bɛali.
43014030	Menrɛhola me nee bɛ ɛnrɛdendɛ ɛnrɛhyɛ dɔɔnwo biala, ɔboalekɛ mɔɔ sie ɛtane ewiade ɛhye la ɛlɛba. Ɔnlɛ me nwo zo tumi ɛdeɛ,
43014031	noko ɔwɔ kɛ ewiade nwu kɛ mekulo Selɛ ne; yemɔti meyɛ debie biala mɔɔ ɔkɛze me la. “Bɛdwazo bɛmaa yɛhɔ.”
43015001	“Mame a mele vanye baka kpalɛ ne a, yɛɛ Egya a le tola ne amenle a.
43015002	Me sa ngane biala mɔɔ ɛnzo ma la, ɔkpane ye ɔto, na ɔsiezie ngane ne mɔ mɔɔ so ma la, amaa bɛazo ma dɔɔnwo.
43015003	Ngilehilelɛ mɔɔ meva memaa bɛ la ɛziezie bɛ ɛwie.
43015004	Bɛhɔ zolɛ bɛdɛnla me nu, na medame mendɛnla bɛ nu. Baka ɛhane ngome ɛngola ɛnzo ma; saa ɔwɔ vanye baka ne anwo a yɛɛ ɔso ma a. Zɔhane ala yɛɛ bɛdabɛ noko bɛnrɛhola bɛnrɛyɛ Nyamenle ɛhulolɛdeɛ ne a, kyesɛ bɛmeta me nwo kɛ baka ngane la.
43015005	“Mame a mele vanye baka ne a, yɛɛ bɛmɛ a bɛle ye ngane ne mɔ a. Mɔɔ kɛdɛnla me nu na menwɔdɛnla ye nu la bazo ma dɔɔnwo; ɔluakɛ saa menle nu a bɛ ngome bɛnrɛhola ɛhwee yɛ.
43015006	Awie biala mɔɔ andɛnla me nu la bɛfuandi ye bɛto kɛ baka ɛhane mɔɔ bɛpɛ la; ɔwe na ɔkyengye. Mbaka ngane mɔɔ le zɛhae la, bɛboɔboa bɛ nloa na bɛfuandi bɛ bɛgua senle nu bɛyela bɛ.
43015007	Saa bɛde me nu na me edwɛkɛ ne de bɛ nu a, ɛnee bɛbiza debie biala mɔɔ bɛkulo la, na bɛ sa kɛha ye.
43015008	Saa bɛyɛ Nyamenle ɛhulolɛdeɛ a, ɛnee bɛlɛye Egya anyunlunyia bɛahile; na ye zɛhae azo a bɛlua a bɛkɛhile kɛ bɛle me ɛdoavolɛma a.
43015009	Mekulo bɛ kɛ mɔɔ Selɛ ne kulo me la; bɛdɛnla me ɛhulolɛ ne anu.
43015010	Saa bɛdi me mɛla ne mɔ azo a ɛnee bɛde me ɛhulolɛ ne anu, kɛmɔ meli Selɛ ne mɛla zo na mede ye ɛhulolɛ ne anu la.
43015011	“Meha ɛhye mehile bɛ, amaa me fɛlɛkolilɛ adɛnla bɛ nu na bɛdabɛ noko bɛ fɛlɛkolilɛ ne ali munli.
43015012	Me mɛla ne a le ɛhye: Bɛhulo bɛ nwo ngoko ngoko, kɛmɔ mehulo bɛ la.
43015013	Ɛhulolɛ kpalɛ mɔɔ sonla kɛnyia ye wɔ ɔ gɔnwo mɔ anwo la a le kɛ ɔkɛva ye ngoane ɔkɛdo aze ɔkɛmaa bɛ.
43015014	Saa bɛyɛ mɔɔ meha mehile bɛ la a, ɛnee bɛle me gɔnwo mɔ.
43015015	Menvɛlɛ bɛ sonvolɛma bieko, ɔboalekɛ sonvolɛ biala ɛnze mɔɔ ɔ menle ne ɛlɛyɛ la. Mefɛlɛ bɛ me gɔnwo mɔ, ɔboalekɛ mɔɔ mendele ye wɔ Egya ɛkɛ ne la meha ye kpokpoti mehile bɛ.
43015016	Tɛ bɛmɛ a bɛnleanle bɛyele me a; medame a memkpale nu menyele bɛ a, yɛɛ mezoa bɛ kɛ bɛhɔlua Nyamenle edwɛkɛ ne bɛmaa ɔzo ma dɔɔnwo kpalɛ mɔɔ ɛmkpɔlɔ ɛlɛ la a. Yemɔti Selɛ ne bava debie biala mɔɔ bɛkɛbiza ye wɔ me duma nu la amaa bɛ.
43015017	Ɛhye ati, mɔɔ meka meahile bɛ la a le kɛ; bɛhulo bɛ nwo ngoko ngoko.
43015018	“Bɛhakye kɛ saa ɛtane ewiade ye kpɔ bɛ a, ɛnee bɛnwu ye kɛ yelumua yekpɔ me.
43015019	Saa bɛle ewiade ɛdeɛ a ɛnee ewiade bahulo bɛ kɛ ɔ ti anwo ɛdeɛ la. Na mekpa nu meye bɛ mevi ɛtane ewiade ɛhye anu amra avinli, yemɔti bɛnle ɛtane ewiade ɛdeɛ. Ɛhye ati ɛtane ewiade ɛhye anu amra kpɔ bɛ.
43015020	Bɛhakye mɔɔ meha mehile bɛ la; ‘Akɛlɛ ɛnle kpole ɛndɛla ɔ menle.’ Saa bɛyɛle me kpɔdekpɔde a ɛnee bɛbayɛ bɛdabɛ noko kpɔdekpɔde; saa bɛlile me ngilehilelɛ zo a, ɛnee bɛbali bɛdabɛ noko bɛ ngilehilelɛ zo.
43015021	Bɛbayɛ bɛ ɛhye mɔ amuala ɔboalekɛ bɛmɛ, bɛle me ɛdeɛ, na ɛtane ewiade ɛnze mɔɔ zoanle me la.
43015022	Saa meamba meammanga edwɛkɛ ne meangile bɛ a anrɛɛ bɛnli ɛtane nwo fɔlɛ; kɛkala, bɛnlɛ bɛ ɛtane nwo nyelebɛnloa biala.
43015023	Awie mɔɔ kpɔ me la kpɔ Egya.
43015024	Saa meambanyɛ nwanwane gyima ɛhye mɔ mɔɔ awie ɛtɛyɛle bie ɛlɛ la wɔ bɛ avinli a, anrɛɛ bɛnli ɛtane nwo fɔlɛ; na kɛkala, bɛnwu mɔɔ menyɛle la yɛɛ bɛkpɔ me nee Egya a.
43015025	Na kɛ ɔwɔ kɛ ɔba ye noko ala la ɛne, amaa mɔɔ bɛhɛlɛ ye wɔ bɛ mɛla ne anu la ayɛ nɔhalɛ kɛ, ‘Mgbane gyɛne ne ala yɛɛ bɛkpɔle me a.’
43015026	“Boavolɛ ne mɔɔ le Sunsum ne, mɔɔ ye nɔhalɛ ne mɔɔ fane Nyamenle anwo la finde, na ɔvi Selɛ ne ɛkɛ ne la bara. Mebazoa ye wɔ bɛ nwo meamaa ɔvi Selɛ ne ɛkɛ yearaha me nwo edwɛkɛ yeahile bɛ.
43015027	Na bɛdabɛ noko bɛbaha me nwo edwɛkɛ, ɔboalekɛ ɔvi mɔlebɛbo ne amuala, bɛ nee me a lua a.
43016001	“Meha ɛhye mehile bɛ, amaa bɛangyakyi bɛ diedi ne anu.
43016002	Bɛbaye bɛ ali bɛavi bɛ nyianu azua ne mɔ anu. Mekɛ bara mɔɔ awie biala mɔɔ kɛhu bɛ nuhua bie la badwenle kɛ ɔlɛyɛ ye Nyamenle gyima.
43016003	Bɛbayɛ ɛhye mɔ amuala, ɔluakɛ bɛnze Selɛ ne yɛɛ bɛnze me.
43016004	Na meha ɛhye mɔ mehile bɛ, amaa saa mekɛ ne dwu na bɛlɛfa bɛayɛ bɛ a, bɛahakye kɛ menganle mengilele bɛ. “Meanga ɛhye mɔ meangile bɛ alumua ne, ɔboalekɛ ɛnee me nee bɛ a de a.
43016005	Na kɛkala, melɛkɔ mɔɔ zoanle me la anwo lɔ, noko bɛ biala ɛmbiza me kɛ, ‘Ɛkɔ nienwu?’
43016006	Kɛkala mɔɔ meha ɛhye mehile bɛ la, nyane ɛyi bɛ ahonle tɛkɛɛ.
43016007	Na meka nɔhalɛ ne meahile bɛ: Ɔle kpalɛ ɔmaa bɛ kɛ melɛkɔ a, ɔboalekɛ saa meangɔ a Boavolɛ ne ɛnrɛra bɛ nwo. Na saa mekɔ a, mebazoa ye wɔ bɛ nwo.
43016008	Na ɔba a, ɔbahile yeamaa ewiade amra anwu kɛ bɛvo kpole wɔ bɛ adwenle mɔɔ bɛlɛ ye wɔ ɛtane nwo nee mɔɔ bɛlɛ ye wɔ kpalɛ nwo, nee Nyamenle ndɛnebualɛ ne anwo la anwo.
43016009	Bɛvo wɔ bɛ adwenle mɔɔ bɛlɛ ye wɔ ɛtaneyɛlɛ nwo la, ɔboalekɛ bɛnlie me bɛnli;
43016010	bɛvo wɔ pɛlepɛlelilɛ nwo, ɔboalekɛ melɛkɔ Selɛ ne anwo lɔ, na bɛnrɛnwu me bieko;
43016011	yɛɛ bɛvo wɔ Nyamenle ndɛnebualɛ ne anwo, ɔboalekɛ mɔɔ sie ɛtane ewiade ɛhye la bɛbua ye ndɛne dɛbadɛba.
43016012	“Melɛ edwɛkɛ dɔɔnwo meka mekile bɛ, noko kɛkala, bɛnrɛhola ɔ muala anu sɔ.
43016013	Na saa Sunsum ne mɔɔ baye nɔhalɛ ne mɔɔ fane Nyamenle anwo la ba a, ɔbamaa bɛanwu nɔhalɛ ne amuala. Ɔnrɛva ɔdaye ye tumi ɔnrɛdendɛ, na ɔbaha mɔɔ ɔkɛde, na yeaha ninyɛne mɔɔ bara la anwo edwɛkɛ yeahile bɛ.
43016014	Ɔbawula me anyunlunyia, ɔboalekɛ ɔbaha mɔɔ meka la yeahile bɛ.
43016015	Mɔɔ Egya lɛ bɛ la amuala le me ɛdeɛ; ɛhye ati yɛɛ meha kɛ Sunsum ne baha mɔɔ menwɔva menwɔmaa ye la ahile bɛ a.
43016016	“Ɔnrɛhyɛ biala ɛnee bɛnnwu me bieko, yɛɛ ɔnrɛhyɛ biala, bɛbanwu me.”
43016017	Ye ɛdoavolɛma ne bie mɔ bizebizale bɛ nwo kɛ, “Ɛnee ɛhye abo a le duzu? Ɔse, ‘Ɔnrɛhyɛ biala ɛnee bɛnnwu me bieko, yɛɛ ɔnrɛhyɛ biala bɛbanwu me’; eza ɔse, ‘ɔboalekɛ melɛkɔ Selɛ ne anwo lɔ.’
43016018	Ɛnee ‘Ɔnrɛhyɛ biala’ ɛhye abo a le duzu? Yɛnnwu mɔɔ ɔlɛka la anu.”
43016019	Gyisɛse nwunle mɔɔ bɛkpondɛ bɛabiza ye la, yemɔti ɔhanle ɔhilele bɛ kɛ, “Menganle kɛ, ‘Ɔnrɛhyɛ biala, bɛnrɛnwu me, yɛɛ eza ɔnrɛhyɛ biala, bɛbanwu me.’ Se mɔɔ bɛlɛbizebiza bɛ nwo la ɛne?
43016020	Meka nɔhalɛ ne meahile bɛ: Bɛbazu bɛayi, na ɛtane ewiade ye bali fɛlɛko; bɛbali nyane, na bɛ nyanelilɛ ne bahakyi fɛlɛkolilɛ.
43016021	Saa raalɛ fo awolɛ zo a, ye adwenle sɛkye, ɔboalekɛ ye nyanedelɛ mekɛ ɛdwu; na saa ɔwo a, ɔ rɛle fi ye nyane ne, ɔboalekɛ ɛnee ɔlɛdi fɛlɛko kɛ yewo ralɛ yedo ewiade a.
43016022	Zɔhane ala yɛɛ ɔle ɔmaa bɛ a; kɛkala alɔbɔlɛ ɛha bɛ, na mebaranwu bɛ bieko na fɛlɛkolilɛ bayi bɛ ahonle nu tɛkɛɛ, fɛlɛkolilɛ mɔɔ awie biala ɛnrɛhola bɛ sa die ɛlɛ a.
43016023	“Saa mekɛ zɔhane dwu a, bɛnrɛbiza me bɛnrɛlie debie biala. Meka nɔhalɛ ne meahile bɛ: Debie biala mɔɔ bɛkɛbiza Selɛ ne wɔ me duma nu la, ɔkɛva ɔkɛmaa bɛ.
43016024	Toonwo mɔɔ yeradwu bekezɛ la, bɛtɛbizale debie biala wɔ me duma nu; bɛbiza na bɛ sa kɛha ye, amaa bɛ fɛlɛkolilɛ ne ali munli.
43016025	“Mebubu ɛhye mɔ mrɛlɛ nu mehile bɛ. Na mekɛ bara mɔɔ menrɛbu bɛ mrɛlɛ nu bieko a, mebaha Selɛ ne anwo edwɛkɛ wienyi meahile bɛ.
43016026	Saa mekɛ zɔhane dwu a, bɛbabiza ye wɔ me duma nu; menga kɛ mebabiza meamaa bɛ,
43016027	ɔluakɛ Selɛ ne ɔdaye ɔkulo bɛ. Ɔkulo bɛ ɔluakɛ bɛkulo me na bɛlie bɛli kɛ mevi Nyamenle anwo lɔ a membale a.
43016028	Mevi Selɛ ne anwo lɔ a membale ewiade a; yɛɛ kɛkala melɛfi ewiade meahɔ Selɛ ne anwo lɔ.”
43016029	Ye ɛdoavolɛma ne zele ye kɛ, “Awulae, wɔ edwɛkɛ ne akee ɛkpa nwolɛ ɛdanlɛ wienyi, ɛmbu ye mrɛlɛ nu bieko.
43016030	Kɛkala yɛnwu kɛ ɛkola ɛnwu debie biala; ɔngyia kɛ awie kɛbiza wɔ kpuyia bɔbɔ. Ɛhye maa yɛdie yɛdi kɛ ɛvi Nyamenle anwo lɔ a ɛrale a.”
43016031	Gyisɛse buale kɛ, “Akee bɛlie bɛli ɔ?
43016032	Mekɛ ɛlɛba, na yedwu bɔbɔ, bɛbabɔ bɛ kɔsɔɔti asande, na awie biala ahɔ ɔdaye ye sua nu, na yeaha me ngomekye. Noko ɔnrɛha me ngome, ɔboalekɛ Selɛ ne nee me lua.
43016033	Meha ɛhye mehile bɛ amaa saa bɛmeta me nwo a bɛanyia anzonudwolɛ. Ɛtane ewiade ɛhye bamaa bɛali nyane, noko bɛgyinla kpundii. Meli ɛtane ewiade ɛhye anwo zo konim!”
43017001	Gyisɛse wiele ɛhye ka la, ɔnleanle anwuma na ɔhanle kɛ, “Egya, mekɛ ne ɛdwu. Wula Ɛ Ra anyunlunyia na maa Ralɛ ne ɛwula wɔ anyunlunyia.
43017002	Ɔluakɛ wɔmaa ye menli kɔsɔɔti anwo zo tumi, amaa yeava ngoane mɔɔ ɛnlɛ awieleɛ la yeamaa menli mɔɔ wɔva bɛ wɔmaa ye la.
43017003	Ngoane mɔɔ ɛnlɛ awieleɛ la a le kɛ bɛkɛnwu kɛ wɔmɔ a ɛle nɔhalɛ Nyamenle kokye ne a, na bɛkɛnwu Gyisɛse Kelaese, mɔɔ wɔzoa ye la.
43017004	Mehile wɔ anyunlunyia ne wɔ azɛlɛ ye azo; mewie gyima mɔɔ ɛvale ɛmanle me la di.
43017005	Egya, fa me anyunlunyia maa me, anyunlunyia ne mɔɔ bɛkabɔ ewiade ye la ɛnee melɛ ye la, fa maa me wɔ ɛ nyunlu ɛke kɛkala.
43017006	“Mela wɔ ali mehile menli mɔɔ ɛvale bɛ ɛvile ɛtane ewiade ye anu ɛmanle me la. Ɛnee bɛle wɔ ɛdeɛ, yɛɛ ɛvale bɛ ɛmanle me a. Bɛli wɔ edwɛkɛ ne azo,
43017007	na kɛkala bɛnwu kɛ debie biala mɔɔ ɛvale ɛmanle me la vi wɔ ɛkɛ.
43017008	Nrɛlaleɛ mɔɔ ɛvale ɛmanle me la, meva memaa bɛ, yɛɛ bɛzɔ nu noko; bɛze kɛ ɔle nɔhalɛ kɛ mevi ɛ nwo lɔ a membale a, yɛɛ bɛdie bɛdi kɛ ɛdawɔ a ɛzoanle me a.
43017009	“Mesɛlɛ meamaa bɛ. Menzɛlɛ memmaa ɛtane ewiade ye. Mesɛlɛ meamaa menli mɔɔ ɛvale bɛ ɛmanle me la, ɔboalekɛ bɛle wɔ ɛdeɛ.
43017010	Mɔɔ melɛ la le wɔ ɛdeɛ, yɛɛ mɔɔ ɛlɛ la amuala le me ɛdeɛ; na bɛ nwo zo yɛɛ me anyunlunyia dua da ali a.
43017011	Kɛkala melɛba ɛ nwo lɔ; menle ewiade ye anu bieko, na bɛmɛ bɛwɔ ewiade ye anu. Selɛ Nwuanzanwuanza, wɔ duma ne mɔɔ ɛvale ɛmanle me la tumi nu ti, fa bɛ sie gyɛlɛɛnye, amaa bɛayɛ ko kɛ ɛdawɔ nee medame yɛle la.
43017012	Mɔɔ ɛnee me nee bɛ de la, menziele bɛ gyɛlɛɛnye wɔ wɔ duma ne mɔɔ ɛvale ɛmanle me la tumi nu. Membɔle bɛ nwo bane, na ko bɔbɔ amminli, kyesɛ kokye ne, Dwudase musuofoɔ ala mɔɔ ɔwɔ kɛ minli la, amaa Nyamenle Edwɛkɛ ne ayɛ nɔhalɛ.
43017013	Kɛkala melɛba ɛ nwo lɔ, yɛɛ melɛka ɛhye mɔ noko wɔ ewiade ye anu, amaa bɛ nye alie me nwo kpole wɔ bɛ ahonle nu.
43017014	Meha wɔ nrɛlaleɛ ne mehile bɛ, yemɔti ɛtane ewiade ɛhye kpɔ bɛ, ɔboalekɛ bɛnle ɛtane ewiade ye ɛdeɛ, kɛmɔ menle ɛtane ewiade ye ɛdeɛ la.
43017015	Membiza kɛ ɛye bɛ ɛvi ewiade ye anu, mesɛlɛ kɛ ɛkɛzie bɛ gyɛlɛɛnye ɛkɛvi amumuyɛnli Seetan asa anu.
43017016	Kɛmɔ menle ɛtane ewiade ɛdeɛ la, bɛdabɛ noko bɛnle ye ɛdeɛ.
43017017	Dua nɔhalɛ ne azo te bɛ nwo na fa bɛ yɛ wɔ ɛdeɛ; wɔ edwɛkɛ ne a le nɔhalɛ ne.
43017018	Mezoa bɛ wɔ ewiade ye anu, kɛmɔ ɛzoanle me wɔ ewiade ye anu la;
43017019	yɛɛ ɔlua bɛ ti medu me nwo memaa wɔ, amaa bɛdabɛ noko bɛadu bɛ nwo nɔhalɛ nu bɛamaa wɔ.
43017020	“Menzɛlɛ memmaa bɛ ngome. Mesɛlɛ meamaa bɛdabɛ noko mɔɔ wɔ edwɛkɛ ne ati bɛdie me bɛdi la.
43017021	Mesɛlɛ kɛ bɛ muala bɛkɛyɛ ko. Egya! Maa bɛdɛnla yɛ nu, kɛmɔ ɛde me nu na medame mede wɔ nu la. Maa bɛyɛ ko, amaa ewiade amra alie ali kɛ amgba ɛdawɔ a ɛzoanle me a.
43017022	Anyunlunyia ne mɔɔ ɛvale ɛmanle me la meva zɔhane ala bie memaa bɛ, amaa bɛayɛ ko, kɛmɔ ɛdawɔ nee medame yɛle ko la;
43017023	maa mendɛnla bɛ nu, na ɛdawɔ noko tɛnla me nu, amaa bɛayɛ ko kpalɛ kpalɛ, na ewiade amra anwu kɛ ɛdawɔ a ɛzoanle me a, na ɛkulo bɛ kɛmɔ ɛkulo me la.
43017024	“Egya! Wɔva bɛ wɔmaa me, na mekpondɛ kɛ bɛ nee me tɛnla ɛleka mɔɔ mewɔ la, amaa bɛanwu me anyunlunyia ne mɔɔ ɛvale ɛmanle me la, ɔluakɛ ɛhulole me kolaa na bɛabɔ ewiade ye.
43017025	Pɛlepɛlelilɛ Egya! Ɛtane ewiade ye ɛnze wɔ, na mame meze wɔ, yɛɛ ɛhye mɔ ze kɛ ɛdawɔ a ɛzoanle me a.
43017026	Mela wɔ ali mehile bɛ na mebahɔ zo meayɛ ye zɔhane, amaa ɛhulolɛ ne mɔɔ ɛlɛ ye me nwo la adɛnla bɛ nu, na medame noko meadɛnla bɛ nu.”
43018001	Gyisɛse wiele nzɛlɛlɛ ɛhye yɛ la, ɔ nee ye ɛdoavolɛma ne hɔpɛle hɔle azule ekyi bie mɔɔ bɛfɛlɛ ye Kedelɔn la anzi. Tola bie wɔ azule ne anzi na Gyisɛse nee ye ɛdoavolɛma ne hɔle nu.
43018002	Ɔyɛ a Gyisɛse nee ye ɛdoavolɛma ne ta yia tola ɛhye anu. Yemɔti Dwudase mɔɔ yele Gyisɛse manle la ze ɛkɛ ne.
43018003	Ɛhye ati Dwudase vale Wulomu sogyama nee Ɛzonlenlɛ Sua ne sinzavolɛma mɔɔ sɛlɛvolɛ mgbanyima ne nee Falasiima zoanle bɛ la rale tola ne anu. Bɛkɔ la bɛdedɛ ahoholombaka nee dadeɛ, tɛkɛ, yɛɛ tayia.
43018004	Gyisɛse ze mɔɔ bazi ɔ nwo zo la ati, ɔrale ɔ nyunlu na ɔbizale bɛ kɛ, “Nwane a bɛkpondɛ ye a?”
43018005	Bɛbuale ye kɛ, “Yɛkpondɛ Gyisɛse mɔɔ vi Nazalɛte la.” Gyisɛse zele bɛ kɛ, “Medame ɛne.” Mekɛ ne anu ɛnee Dwudase mɔɔ yele Gyisɛse manle la gyi ɛlɔne ne anu.
43018006	Mɔɔ Gyisɛse hanle kɛ, “Medame ɛne” la, ɛlɔne ne dule hɔle bɛ nzi na bɛdule bɛguale aze.
43018007	Gyisɛse eza bizale bɛ kɛ, “Nwane a bɛkpondɛ ye a?” Bɛhanle kɛ, “Yɛkpondɛ Gyisɛse mɔɔ vi Nazalɛte la.”
43018008	Gyisɛse zele bɛ kɛ, “Se meha mehile bɛ kɛ medame ɛne. Saa medame yɛɛ bɛkpondɛ me a, ɛnee bɛmaa ɛhye mɔ ɛhɔ.”
43018009	(Ɔhanle ɛhye amaa ye edwɛkɛ ne mɔɔ ɔhanle kɛ, “Egya, meamminli bɛdabɛ mɔɔ ɛvale bɛ ɛmanle me la anu ko bɔbɔ” la ayɛ nɔhalɛ.)
43018010	Saemɔn Pita ɛnee lɛ dadeɛ, na ɔhwenle ɔpɛle Sɛlɛvolɛ Kpanyinli ne akɛlɛ ne anzo fema ne. Akɛlɛ ne bɛfɛlɛ ye Malekɛse.
43018011	Gyisɛse zele Pita kɛ, “Fa wɔ dadeɛ ne wula ye boa ne anu. Ɛdwenle kɛ menrɛnlo nyane kɔpo ne mɔɔ Egya ɛva ɛmaa me la anu ɔ?”
43018012	Akee Wulomu sogyama ne nee bɛ kpanyinli ne nee Dwuu sinzavolɛma ne mɔ hyele Gyisɛse, bɛkyekyele ye,
43018013	na bɛlumuale bɛvale ye bɛhɔle Sɛlɛvolɛ Kpanyinli Anase ɛkɛ. Anase le Kayafase, mɔɔ le ɛvolɛ ne anu Sɛlɛvolɛ Kpanyinli la aye ne ɔ ze.
43018014	Kayafase ɛhye a dule Dwuuma ne folɛ kɛ ɔle kpalɛ kɛ sonla ko kɛwu kɛmaa menli ne amuala la.
43018015	Saemɔn Pita nee ɛdoavolɛ ko noko doale Gyisɛse nanamogya. Ɛdoavolɛ zɔhane Sɛlɛvolɛ Kpanyinli ne ze ye kpalɛ kpalɛ, yemɔti ɔwolole ɔdoale Gyisɛse wɔ Sɛlɛvolɛ Kpanyinli ne alie nwo lɔ.
43018016	Pita hale anuhɔlɛ ɛkɛ ne anlenkɛ kpole ne anzi. Yemɔti ɛdoavolɛ ne mɔɔ Sɛlɛvolɛ Kpanyinli ne ze ye kpalɛ la ziale ɔ nzi hɔdendɛle hilele bɛlɛra ne mɔɔ gyi anuhɔlɛ ɛkɛ ne la na ɔvale Pita ɔwolole.
43018017	Bɛlɛra ne mɔɔ gyi anuhɔlɛ ɛkɛ ne la zele Pita kɛ, “Wɔmɔ, se ɛle nrenya ne ɛdoavolɛma ne mɔ anu ko.” Pita buale kɛ, “Kyɛkyɛ, memboka nwo.”
43018018	Ɛnee maanle nu yɛ ɛyɛlɛ kpalɛ la ati, sonvolɛma nee sinzavolɛma ne ɛhua senle na bɛgyigyi nwo bɛlɛte. Pita ɔdaye noko ɔhɔgyinlanle bɛ nwo ɛkɛ ne kɛ ɔte senle ne bie.
43018019	Sɛlɛvolɛ Kpanyinli ne bizebizale Gyisɛse edwɛkɛ mɔɔ fane ye ɛdoavolɛma ne nee ye ngilehilelɛ ne anwo.
43018020	Gyisɛse buale ye kɛ, “Dahuu metendɛ baguase, meyɛ me ngilehilelɛ ne wɔ nyianu azua ne mɔ anu nee Ɛzonlenlɛ Sua ne anu, ɛleka mɔɔ Dwuuma yia nu mekɛ biala la. Metɛkanle edwɛkɛ biala wɔ fealera nu.
43018021	Na duzu ati a akee ɛlɛbizebiza me kpuyia ɛhye mɔ ɛ? Biza menli mɔɔ diele me la. Biza bɛ maa bɛha mɔɔ menganle la bɛhile wɔ; bɛze mɔɔ menganle la amuala.”
43018022	Gyisɛse hanle ɛhye la, sinzavolɛma ne mɔ anu ko bɔle ɔ nzo nu na ɔzele ye kɛ, “Ɛ nye ɛnzɔ sonla; ɛtendɛ wɔahile Sɛlɛvolɛ Kpanyinli ne a, anrɛɛ dwenle nwolɛ!”
43018023	Gyisɛse buale ye kɛ, “Saa meha ɛtane a, ɛnee ka mɔɔ ɛdele la maa awie biala mɔɔ wɔ ɛke la ɛde bie. Na saa mɔɔ meha la le nɔhalɛ a, ɛnee duzu ati a ɛbɔle me a?”
43018024	Anase akee manle bɛvale ye, kɛmɔ bɛkyekyele ye bɛ nee ye rale ala la, bɛhɔmanle Kayafase, mɔɔ ɛvolɛ ne anu ɔle Sɛlɛvolɛ Kpanyinli la.
43018025	Pita gyi senle ne anwo ɛlɛte la, menli ne mɔ ko bizale ye kɛ, “Na wɔmɔ, tɛ nrenya ne ɛdoavolɛma ne ko a le wɔ ɔ?” Na Pita zale na ɔhanle kɛ, “Kyɛkyɛ, memboka bɛ.”
43018026	Sɛlɛvolɛ Kpanyinli ne akɛlɛ ko mɔɔ ye awie a le nrenya ne mɔɔ Pita pɛle ɔ nzo la zele kɛ, “Na tɛ wɔmɔ a menwunle wɔ kɛ ɛ nee ye wɔ tola ne anu la ɔ?”
43018027	Pita buale kɛ, “Medame? Kosoɛ, tɛ me ɔ!” Na ɛkɛ ne ala akɔlɛ bɔle.
43018028	Bɛvale Gyisɛse bɛvile Kayafase sua nu na bɛ nee ye hɔle Wulomu amɛnlado ne suakunlu; ɛnee asɛɛ maanle nu ɛtete. Dwuuma ne angɔ amɛnlado ne suakunlu ɛkɛ ne bie, ɔboalekɛ ɛnee bɛkulo kɛ bɛsie bɛ nwo bɔkɔbɔkɔ, kɛmɔ bɛ ɛzonlenlɛ ne kile la, amaa bɛanyia adenle bɛali Akpabɛnwo Ɛvoyia aleɛ ne bie.
43018029	Paelɛte vindele rabizale bɛ kɛ, “Duzu ɛtane a sonla ɛhye ɛyɛ a?”
43018030	Bɛbuale ye kɛ, “Saa ɔtɛtonle mɛla a anrɛɛ yɛnrɛva ye yɛnrɛrɛlɛ wɔ.”
43018031	Paelɛte zele bɛ kɛ, “Ɛnee bɛdabɛ bɛva ye bɛhɔ bɛhɔli ye edwɛkɛ, kɛmɔ bɛ mɛla ne se la!” Dwuuma ne buale kɛ, “Bɛmɛ Wulomuma bɛ mɛla ne ɛmmaa yɛ adenle yɛmbua awie fɔlɛ yɛngu ye.”
43018032	(Ɛhye zile, amaa Gyisɛse edwɛkɛ ne mɔɔ ɔhanle wɔ ye ewule nwo la ayɛ nɔhalɛ.)
43018033	Paelɛte ziale hɔle ɛleka mɔɔ Gyisɛse wɔ la na ɔbizale ye kɛ, “Wɔmɔ a ɛle Dwuuma belemgbunli ne la ɔ?”
43018034	Gyisɛse buale ye kɛ, “Ɛnee kpuyia ɛhye vi ɛdawɔ wɔ ɛkɛ ne anzɛɛ awie mɔ yɛɛ ɛha ye me nwo ɛhile wɔ a?”
43018035	Paelɛte buale ye kɛ, “Ɛdwenle kɛ mele Dwuunli ɔ? Ɛdawɔ wɔ menli ne nee bɛ sɛlɛvolɛ mgbanyinli yɛɛ ɛva wɔ ɛrɛlɛ me a. Duzu debie a wɔyɛ a?”
43018036	Gyisɛse buale ye kɛ, “Me belemgbunlililɛ ne ɛnle ewiade ɛhye anu; saa me belemgbunlililɛ ne wɔ ewiade ye anu a, anrɛɛ me ɛlɔnema kɛho kɛmaa me na bɛnrɛmaa bɛnrɛva me bɛnrɛmaa Dwuu mgbanyima ne mɔ. Kyɛkyɛ, me belemgbunlililɛ ne ɛnle ɛke.”
43018037	Paelɛte zele ye kɛ, “Se ɛnee ɛle belemgbunli o!” Gyisɛse buale ye kɛ, “Ɛdawɔ ɛse mele belemgbunli. Na ɛhye ala ati yɛɛ bɛwole me bɛmanle membale ewiade ye anu a, kɛ membanli nɔhalɛ ne anwo daselɛ. Mɔɔ le nɔhalɛ ne ɛdeɛ la tie mɔɔ meka la.”
43018038	Paelɛte bizale kɛ, “Duzu a le nɔhalɛ ne?” Paelɛte eza vindele doale Dwuuma ne wɔ gua ne azo nehane na ɔzele bɛ kɛ, “Mennwu debie mɔɔ yemɔti ɔwɔ kɛ mebu sonla ne ewule fɔlɛ a.
43018039	Na bɛ amaamuo ne kile kɛ, saa bɛbali bɛ Akpabɛnwo Ɛvoyia ne a ɔwɔ kɛ medwula pilizanli ko memaa bɛ. Bɛkɛhulo kɛ menwɔdwula Dwuuma Belemgbunli ne menwɔmaa bɛ ɔ?”
43018040	Bɛdeɛdeanle nu bɛbuale kɛ, “Kyɛkyɛ! Yɛmkpondɛ ye! Yɛkpondɛ Balabase.” (Balabase le maamɔvo.)
43019001	Paelɛte manle bɛbilale Gyisɛse empele.
43019002	Sogyama ne vale evileni nwonle abɔtile na bɛvale bɛkpolole Gyisɛse ati; bɛwulale ye tɛladeɛ kɔkɔlɛ bie mɔɔ arelemgbunli ala a wula la
43019003	na bɛrahotole ye bɛgolole ɔ nwo bɛzele kɛ, “Dwuuma Belemgbunli, nyi kyɛ!” Bɛka ye zɛhae a ɛnee bɛhɔ ɔ nwo ɛkɛ ne bɛhɔbɔ ɔ nzo nu.
43019004	Paelɛte eza ziale doale Dwuuma ne wɔ gua ne azo lɔ na ɔzele bɛ kɛ, “Bɛdie, me nee ye ba ɛke meamaa bɛanwu kɛ mennwu nvonleɛ biala wɔ ɔ nwo mɔɔ medua zolɛ mebu ye ewule fɔlɛ a.”
43019005	Yemɔti ɔmanle bɛvale Gyisɛse bɛvindele, ɔbɔ ye evileni abɔtile ne na ɔwula ye arelemgbunli tɛladeɛ kɔkɔlɛ ne. Paelɛte zele kɛ, “Bɛnlea! Sonla ne ɛne!”
43019006	Sɛlɛvolɛ mgbanyinli ne nee sinzavolɛma ne mɔ nwunle ye la bɛdeɛdeanle nu kɛ, “Bɔ ye meanubaka nu! Bɔ ye meanubaka nu!” Paelɛte zele bɛ kɛ, “Ɛnee bɛdabɛ bɛrava ye bɛhɔbɔ ye meanubaka nu. Mennwu debie mɔɔ yemɔti ɔwɔ kɛ mebu ye ewule fɔlɛ a!”
43019007	Dwuuma ne buale ye kɛ, “Yɛlɛ mɛla, na mɛla ne kile kɛ ɔwɔ kɛ ɔwu, ɔboalekɛ ɔyɛ ɔ nwo kɛ ɔle Nyamenle Ara.”
43019008	Paelɛte dele ɛhye la, ɛzulolɛ kpole hanle ye.
43019009	Ɔwolole ɔhɔle ye suakunlu ɛkɛ ne na ɔbizale Gyisɛse kɛ, “Ɛvi nienwu?” Na Gyisɛse andɛ ɔ nloa anu.
43019010	Paelɛte zele ye kɛ, “Ɛnrɛdɛne me zo? Kakye kɛ melɛ tumi mekola megyakyi wɔ anzɛɛ memaa bɛbɔ wɔ meanubaka nu bɛku wɔ.”
43019011	Gyisɛse buale ye kɛ, “Ɛlɛ me nwo zo tumi, ɔluakɛ Nyamenle yɛɛ ɛva ɛmaa wɔ a. Yemɔti sonla ne mɔɔ vale me rawulale ɛ sa nu la a di ɛzonle kpole kpalɛ a.”
43019012	Paelɛte dele ɛhye la, akee ɔbɔle nwolɛ mɔdenle biala kɛ ɔkpondɛ adenle yealua zolɛ yeagyakyi Gyisɛse. Na Dwuuma ne hanle ye anyebolo zo kɛ, “Saa ɛgyakyi ye a ɛnee ɛnle Wulomu Maanle Maanle Belemgbunli ne agɔnwo! Awie biala mɔɔ ɔdaye ɔfɛlɛ ɔ nwo belemgbunli la le Wulomu Maanle Maanle Belemgbunli ne kpɔvolɛ!”
43019013	Paelɛte dele edwɛkɛ ɛhye la, ɔvale Gyisɛse ɔvindele na ɔradɛnlanle ndɛnebualɛ ebia ne anu wɔ ɛleka bie mɔɔ bɛfɛlɛ ye Hibulu aneɛ nu Gabata la. (Gabata abo a le “Bolɛ Bama”)
43019014	Ɛnee akee asɛɛ yedwu sɛnzɛngyinla, wɔ Akpabɛnwo Ɛvoyia kenle ne anu. Paelɛte hanle hilele bɛ kɛ, “Bɛ Belemgbunli ne ɛne!”
43019015	Dwuuma ne hanle ye kpole kpalɛ kɛ, “Ku ye! Ku ye! Bɔ ye meanubaka nu!” Paelɛte bizale bɛ kɛ, “Bɛkpondɛ kɛ mebɔ bɛ belemgbunli ne meanubaka nu ɔ?” Sɛlɛvolɛ mgbanyinli ne mɔ buale ye kɛ, “Yɛ belemgbunli ala a le Siza!”
43019016	Na Paelɛte yele Gyisɛse manle bɛ kɛ bɛhɔbɔ ye meanubaka nu. Bɛvale Gyisɛse bɛhɔle.
43019017	Bɛmanle ɔzoale ye meanubaka ne na ɔrale ɛleka bie mɔɔ bɛfɛlɛ ye wɔ Hibulu aneɛ nu “Gɔlogɔta” la. (Gɔlogɔta abo a le Etile Kanrɛlɛ Ɛleka)
43019018	Ɛkɛ ne yɛɛ bɛbɔle ye meanubaka nu a; bɛbɔle menli nwiɔ noko meanubaka nu wɔ ɛkɛ ne, ko wɔ Gyisɛse fema zo yɛɛ ko wɔ ye bɛne zo na Gyisɛse wɔ avinli.
43019019	Paelɛte hɛlɛle edwɛkɛ bɔle Gyisɛse meanubaka ne ati zo kɛ, “Nazalɛtenli Gyisɛse, Dwuuma Belemgbunli.”
43019020	Dwuuma dɔɔnwo gengale, ɔboalekɛ ɛleka mɔɔ bɛbɔle Gyisɛse meanubaka nu la nee sua zo anwa biala. Edwɛkɛ ne, bɛhɛlɛle ye wɔ Hibulu, Laten, yɛɛ Giliki aneɛ ne mɔ anu.
43019021	Dwuuma sɛlɛvolɛ mgbanyinli ne mɔ zele Paelɛte kɛ, “Mmakɛlɛ kɛ, ‘Ɔle Dwuuma Belemgbunli’, na kɛlɛ kɛ, ‘Nrenya ɛhye se: Mele Dwuuma Belemgbunli!’ ”
43019022	Paelɛte buale kɛ, “Mɔɔ mehɛlɛ la a mehɛlɛ a!”
43019023	Sogyama ne bɔle Gyisɛse meanubaka nu wiele la, bɛhyɛle ye adɛladeɛ ne mɔ anu nna; sogyanli ko biala ɛdeɛ ko. Akee ɔhale ye bubu ne mɔɔ bɛnwonle ye woladapi la,
43019024	sogyama ne zele bɛ nwo kɛ, “Bɛmmamaa yɛsuosua nu; bɛmaa yɛgua nwolɛ nzeleba yɛnlea ahenle mɔɔ ɔkɛyɛ ye ɛdeɛ la.” Ɛhye zile amaa Nyamenle Edwɛkɛ ne ayɛ nɔhalɛ kɛ, “Bɛhyɛle me adɛladeɛ ne mɔ bɛvale, na me bubu ne, bɛguale nwolɛ nzeleba.” Mɔɔ sogyama ne mɔ yɛle la ɛne.
43019025	Menli mɔɔ ɛnee gyigyi Gyisɛse meanubaka ne anwo la a le Gyisɛse ɔ nli nee ɔ nli adiema Mɛle, Kulopase aye ne, yɛɛ Mɛle ne mɔɔ vi Magedala la.
43019026	Gyisɛse nwunle kɛ ɔ nli nee ɛdoavolɛ ne mɔɔ ɔkulo ye edwɛkɛ la gyi ɛkɛ ne la ɔhanle ɔhilele ɔ nli kɛ, “Ɔmɔ, nea, ɛ ra nrenya ɛne.”
43019027	Akee ɔzele ɛdoavolɛ ne kɛ, “Ayi, ɛ nli ɛne.” Ɔvi mekɛ zɔhane, ɛdoavolɛ ne vale Gyisɛse ɔ li na ɔ nee ye hɔdɛnlanle.
43019028	Gyisɛse nwunle kɛ akee debie biala ɛli munli ɛwie. Yemɔti amaa Nyamenle Edwɛkɛ ne ayɛ nɔhalɛ la, ɔhanle kɛ, “Nzuhɔne ɛlɛku me.”
43019029	Buakɛ bie mɔɔ nwanye bisii bie wɔ nu la gyi ɛkɛ: bɛvale emiane bɛbɔle nu, bɛvale bɛzianle nyinlanyinla baka ti, na bɛmanle ye zo bɛkpulale Gyisɛse anloa.
43019030	Gyisɛse liele nwanye ne na ɔhanle kɛ, “Yewie!” Akee ɔbɔle ɔ ti aze na ɔwule.
43019031	Akee Dwuu mgbanyima ne zɛlɛle Paelɛte kɛ ɔmaa bɛ adenle ɔmaa bɛhɔbubu menli mɔɔ bɛbɔ bɛ meanubaka nu la agyakɛ bɛmaa bɛwu ndɛndɛ na bɛdwula bɛ aze bɛvi meanubaka ne mɔ azo. Bɛzɛlɛle ɛhye, ɔluakɛ ɛnee kenle ne le Yalɛ na aleɛ kye a ɔle Ɛnwomenlelielɛ Kenle. Ɛnwomenlelielɛ Kenle ɛhye le kenle nwuanzanwuanza kpalɛ kpalɛ maa bɛ la ati, bɛangulo kɛ avunli ne mɔ kɛhendɛhenda meanubaka ne mɔ azo zɔhane kenle ne.
43019032	Zɔhane ati sogyama ne hɔle na bɛhɔbubule sonla ne mɔɔ lumua nee ko ne mɔɔ tɔ zolɛ nsa la agyakɛ.
43019033	Bɛdwule Gyisɛse anwo ɛkɛ ne la, bɛnwunle kɛ yewu dɛbadɛba; yemɔti bɛambubu ɔ gyakɛ.
43019034	Na sogyama ne mɔ anu ko wɔle Gyisɛse anvenle atwɛ, na ɛkɛ ne ala mogyanzule hwinle guale.
43019035	(Ahenle mɔɔ nwunle kɛ ɛhye ɛzi la a ɛdendɛ la, amaa wɔalie wɔali. Mɔɔ ɔhanle la le nɔhalɛ, yɛɛ ɔze noko kɛ ɔlɛka nɔhalɛ ne.)
43019036	Bɛyɛle ɛhye amaa Nyamenle Edwɛkɛ ne ayɛ nɔhalɛ kɛ, “Bɛambu ye bowule ko bɔbɔ.”
43019037	Eza Nyamenle Edwɛkɛ ne ko noko se, “Menli anye banwu mɔɔ bɛwɔle ɔ nvenle atwɛ la.”
43019038	Ɛhye anzi, Dwosefi, mɔɔ vi Arelematia la hɔzɛlɛle Paelɛte kɛ ɔva Gyisɛse funli ne ɔmaa ye. (Dwosefi le Gyisɛse ɛdoavolɛ, noko yeanye ɔ nyunlu, ɔluakɛ ɔsulo Dwuu mgbanyima ne mɔ.) Paelɛte kponlenle zolɛ manle ye, yemɔti Dwosefi hɔvale Gyisɛse funli ne.
43019039	Nekɔdimɛse mɔɔ kenle ko nɔɔzo bie hɔnwunle Gyisɛse la nee Dwosefi a hɔle a; bɛkɔ la bɛlɛ ayile evuanlɛ mɔɔ le kɛ alufuanlɛ nee aabɛya mɔɔ kɛdo tone nu kɛyɛ kilo abulanlu la a hɔle a.
43019040	Bɛdabɛ mu nwiɔ bɛvale ayile evuanlɛ ne bɛyɛle Gyisɛse anwo na bɛkyekyele ye wɔ kisane nu, ɔluakɛ kɛ Dwuuma yɛ bɛ funli la ɛne.
43019041	Tola bie zua ɛleka mɔɔ bɛbɔle Gyisɛse meanubaka nu la, nla fofolɛ bie mɔɔ bɛtɛtole sonla nu ɛlɛ la wɔ ɛkɛ ne.
43019042	Kɛmɔ aleɛ kye a ɔle Ɛnwomenlelielɛ Kenle, na eza nla ne bikye la ati, bɛdole Gyisɛse nu.
43020001	Molɛ nwonlomɔ mangyee ne ala mɔɔ maanle nu ɛtɛwiele tete la, Mɛle mɔɔ vi Magedala la hɔle sɛka ne azo na ɔnwunle kɛ bɛye bolɛ ne mɔɔ bɛvale bɛnyinle nla ne anloa la.
43020002	Ɔnriandile ɔhɔbɔle Saemɔn Pita nee ɛdoavolɛ ne mɔɔ Gyisɛse kulo ye edwɛkɛ la amaneɛ kɛ, “Bɛye Awulae wɔ nla ne anu bɛhɔ, na yɛnnwu ɛleka mɔɔ bɛhɔdo ye a.”
43020003	Pita nee ɛdoavolɛ ko ne hɔle hɔnleanle nla ne.
43020004	Bɛ mu nwiɔ bɛlɛkɔ la bɛlɛ ɛnriandilɛ, na ɛdoavolɛ ɛhendeɛ ne nriandile ndɛndɛ dɛlale Pita na ɔhɔdwule sɛka ne azo.
43020005	Ɔhanle ɔ nwo aze ɔnleanle nla ne anu la ɔnwunle kɛ kisane ne mɔ gua nu, na yeandwu nu.
43020006	Saemɔn Pita vi amozi rale, na ɛkɛ ne ala ɔdwule nla ne anu. Ɔnwunle kɛ kisane ne
43020007	yɛɛ ɛdanlɛ ne mɔɔ bɛvale bɛzɔle Gyisɛse ada la gua ɛkɛ. Bɛ muala bɛngua ɛleka ko. Bɛbubu ɛdanlɛ ne bɛgua ɔ ngome.
43020008	Akee ɛdoavolɛ ne mɔɔ lumuale dwule sɛka ne azo la ɔdaye ɔdwule nla ne anu; ɔnwunle ɛhye mɔ na ɔliele ɔlile.
43020009	(Ɛnee bɛtɛtele Nyamenle Edwɛkɛ ne abo kɛ ɔse ɔwɔ kɛ ɔdwazo ɔfi ewule nu.)
43020010	Na ɛdoavolɛma nwiɔ ne hɔle sua nu.
43020011	Mɛle hale sɛka ne azo zunle. Mɔɔ ɔsu la, ɔnleanle nla ne anu.
43020012	Na ɔnwunle Nyamenle soanvolɛma nwiɔ mɔɔ wula adɛladeɛ fufule la kɛ bɛde ɛleka mɔɔ anrɛɛ Gyisɛse funli ne la la, ko de ɔ ti sɔlɔ yɛɛ ko de ɔ gyakɛ anu.
43020013	Bɛbizale ye kɛ, “Ɔmɔ, duzu ati a ɛlɛsu a?” Ɔbuale bɛ kɛ, “Bɛrava me Awulae bɛhɔ, na mennwu ɛleka mɔɔ bɛhɔdo ye a.”
43020014	Ɔhanle ɛhye la ɔhakyile ɔ nwo na ɔnwunle kɛ Gyisɛse gyi ɛkɛ, noko yeannwu ye sonla holɛ.
43020015	Gyisɛse bizale ye kɛ, “Ɔmɔ, duzu ati a ɛlɛsu a? Nwane a ɛkpondɛ ye a?” Ɛnee Mɛle dwenle kɛ ahenle ne mɔɔ gyi ɔ nyunlu ɛkɛ ne la a le sonla ne mɔɔ nea tola ne azo la ati, ɔzele ye kɛ, “Yɛmenle, saa ɛdawɔ yɛɛ ɛrayele ye ɛhɔle a, ka na kile me ɛleka mɔɔ ɛhɔdole ye la maa mengɔnva.”
43020016	Gyisɛse vɛlɛle ye, “Mɛle!” Ɔhakyile ɔ nye wɔ ɔ nwo ɛkɛ ne na ɔhanle ye Hibulu nu kɛ, “Labonae!” (Ɔ bo a le “Kilehilevolɛ”)
43020017	Gyisɛse zele ye kɛ, “Mmasɔ me, ɔboalekɛ metɛkɔle Selɛ ne anwo lɔ. Na wɔmɔ kɔ na kɔze me mediema ne mɔ kɛ, ‘Melɛkɔ Egya nee bɛ Ze ne, me Nyamenle nee bɛ Nyamenle ne anwo lɔ.’ ”
43020018	Zɔhane ati Mɛle mɔɔ vi Magedala la hɔle na ɔhɔhanle ɔhilele ɛdoavolɛma ne kɛ yenwu Awulae na yeva zɛhae nrɛlaleɛ yemaa ye.
43020019	Molɛ kenle ko ne ala mɔɔ ɛnee aleɛ ɛdwo kpalɛ la, ɛnee ɛdoavolɛma ne ɛhuohua bɛ nloa na bɛdo bɛ nwo anlenkɛ nu, ɔboalekɛ bɛsulo Dwuu mgbanyima ne mɔ. Gyisɛse ragyinlanle bɛ avinli na ɔzele bɛ kɛ, “Anzonudwolɛ ɛha bɛ.”
43020020	Ɔhanle ɛhye la, ɔvale ɔ sa nee ɔ nvenle ɔhilele bɛ. Ɛdoavolɛma ne anye liele kpole kɛ bɛnwu Awulae a.
43020021	Na Gyisɛse zele bɛ bieko kɛ, “Anzonudwolɛ ɛha bɛ. Kɛmɔ Selɛ ne zoanle me la, zɔhane ala yɛɛ medame noko mesoa bɛ a.”
43020022	Akee ɔliele ɛnwomenle ɔguale bɛ nwo zo na ɔhanle kɛ, “Bɛlie Sunsum Nwuanzanwuanza ne.
43020023	Saa bɛfa awie ɛtane bɛkyɛ ye a, ɛnee bɛva bɛhyɛ ye; saa bɛanva bɛangyɛ ahenle a, bɛnrɛva bɛnrɛhyɛ ye.”
43020024	Ɛdoavolɛma bulu nee nwiɔ ne anu ko mɔɔ bɛfɛlɛ ye Tɔmase (mɔɔ eza bɛfɛlɛ ye Nda) la, ɛnle ɛkɛ ne a Gyisɛse rale a.
43020025	Yemɔti ɛdoavolɛma mɔɔ hale la hanle hilele ye kɛ, “Yɛnwu Awulae!” Tɔmase zele bɛ kɛ, “Saa metɛnwunle ɔ sa nu pɛlɛko ne mɔɔ bɛbɔle ye la abo zo kapenle ne, metɛfale me sa metɛfuale kapenle ne, na metɛfale me sa metɛkanle ɔ nvenle kapenle ne a, menrɛlie menrɛli.”
43020026	Ɔlile dapɛne ko la ɛdoavolɛma ne mɔ eza huohuanle bɛ nloa na bɛdole bɛ nwo anlenkɛ nu bieko, mekɛ ne anu ɛnee Tɔmase boka bɛ nwo. Bɛtotole nlenkɛ ne mɔ anu ɛdeɛ, noko Gyisɛse ragyinlanle bɛ avinli na ɔzele bɛ kɛ, “Anzonudwolɛ ɛha bɛ.”
43020027	Akee ɔzele Tɔmase kɛ, “Tɔmase, fa ɛ sa bɛla ɛke na nea me sa nu; tenrɛ ɛ sa fua me nvenle. Gyakyi wɔ kpolerazulɛ ne na die di!”
43020028	Tɔmase buale kɛ, “Me Awulae nee me Nyamenle!”
43020029	Gyisɛse zele ye kɛ, “Wɔnwu me la ati yɛɛ wɔlie wɔli a? Nyilalɛ ɛha bɛdabɛ mɔɔ bɛtɛnwunle me na bɛlie bɛli la!”
43020030	Gyisɛse yɛle nwanwane ninyɛne dɔɔnwo mɔɔ ye ɛdoavolɛma ne mɔ nwunle bɛ, mɔɔ bɛangɛlɛ bɛ wɔ buluku ɛhye anu a.
43020031	Mɔɔ bɛhɛlɛ ye wɔ ɛke la, bɛhɛlɛ amaa bɛalie bɛali kɛ Gyisɛse a le Mɛzaya ne mɔɔ le Nyamenle Ara ne la, na ɔlua bɛ diedi mɔɔ bɛlɛ ye wɔ ye nu la azo bɛanyia ngoane.
43021001	Ɛhye anzi, Gyisɛse eza yele ɔ nwo hilele ɛdoavolɛma ne wɔ Taebilease Tandane ne anloa. Kɛ ɔyɛle la ɛne:
43021002	Saemɔn Pita, Tɔmase, mɔɔ bɛfɛlɛ ye Nda, Natanayɛle, mɔɔ vi Kana mɔɔ wɔ Galeli maanzinli nu la, Zɛbɛdi amra ne mɔ, yɛɛ Gyisɛse ɛdoavolɛma gyɛne nwiɔ, bɛ muala bɛwɔ ɛkɛ.
43021003	Saemɔn Pita zele bɛ kɛ, “Mekɔ azule zo.” Bɛzele ye kɛ, “Yɛ nee wɔ kɔ.” Zɔhane ati bɛ muala bɛhɔvale ɛlɛne na bɛhɔle, na nɔe ne amuala bɛyɛle biala na bɛangye fɛlɛ.
43021004	Mɔɔ sɛnzɛne ne ɛlɛba aradudu la, Gyisɛse ragyinlanle tandane ne anloa, noko ɛdoavolɛma ne annwu kɛ ɔdaye ɔ.
43021005	Na ɔbizale bɛ kɛ, “Mgbavolɛ ye mɔ, bɛhyele fɛlɛ ɔ?” Bɛbuale ye kɛ, “Yɛannyia debie!”
43021006	Gyisɛse zele bɛ kɛ, “Bɛdo bɛ avonle ne wɔ bɛ sa fema zo ɛkɛ ne, na bɛkɛhye bie.” Amgba bɛdole avonle ne bɛ fema zo, na fɛlɛ ngome mɔɔ bɛhyele la ammaa bɛangola avonle ne twehwe gua ɛlɛne ne anu.
43021007	Ɛdoavolɛ ne mɔɔ Gyisɛse kulo ye edwɛkɛ la hanle hilele Pita kɛ, “Awulae ɔ.” Saemɔn Pita dele kɛ Awulae la, ɔvale ye anwuma tɛladeɛ ne ɔwulale (ɔluakɛ ɛnee yekpa yegua) na ɔwulule ɔdɔle azule ne anu ɔweɛle ɔrale file zo.
43021008	Ɛdoavolɛma ne mɔ mɔɔ hale la vale ɛlɛne ne radwule aze, bɛhwenle avonle ne mɔɔ fɛlɛ ɛyi ye tɔ la bɛrale. Ɛnee bɛ nee aze anwa biala, ɔkɛyɛ abɛsamu abulanlu.
43021009	Mɔɔ bɛdwule aze la, bɛnwunle kɛ bɛva emunlike bɛwuda senle na fɛlɛ gua zo yɛɛ kpanwo noko wɔ ɛkɛ.
43021010	Gyisɛse zele bɛ kɛ, “Bɛva fɛlɛ ne mɔɔ bɛhye bɛ kɛkala la bie bɛrɛla.”
43021011	Saemɔn Pita hɔle ɛlɛne ne anu na ɔhɔhwehwenle avonle ne ɔrale file zo, fɛlɛ mgbole ɛya ko abulanlu nee nsa ɛyi ye tɛkɛɛ! Bɛhyele fɛlɛ dɔɔnwo, noko avonle ne anye ko bɔbɔ ande.
43021012	Gyisɛse zele bɛ kɛ, “Bɛrɛla bɛrali debie.” Ɛdoavolɛma ne anu biala angola ambiza ye kɛ, “Na ɛdawɔ a le nwane?” Ɔluakɛ bɛze kɛ Awulae ɔ.
43021013	Na Gyisɛse hɔvale kpanwo ne, na ɔbubule ɔmanle bɛ; eza ɔhɔvale fɛlɛ ne, na ɔyɛle ye zɔhane ala.
43021014	Ɛhye a tɔ zolɛ nsa mɔɔ Gyisɛse yele ɔ nwo hilele ye ɛdoavolɛma ne mɔ wɔ mekɛ mɔɔ bɛdwazole ye bɛvile ewule nu la a.
43021015	Bɛwiele debie di la, Gyisɛse zele Saemɔn Pita kɛ, “Dwɔn ara Saemɔn, asoo ɛkulo me kpalɛ ɛtɛla ɛhye mɔ?” Pita buale ye kɛ, “Ɛhɛe, Awulae, ɛze kɛ mekulo wɔ.” Gyisɛse zele ye kɛ, “Nea me mboane mralɛ ne mɔ boɛ.”
43021016	Gyisɛse eza bizale Pita kɛ, “Dwɔn ara Saemɔn, asoo ɛkulo me?” Pita buale kɛ, “Ɛhɛe, Awulae, ɛze kɛ mekulo wɔ.” Gyisɛse zele ye kɛ, “Nea me mboane ne mɔ boɛ.”
43021017	Fane nsa ne azo eza Gyisɛse bizale Pita kɛ, “Dwɔn ara Saemɔn, asoo ɛkulo me?” Nyane hanle Pita kɛ Gyisɛse ɛbiza ye fane nsa kɛ, “Asoo ɛkulo me?” a, na ɔbuale ye kɛ, “Awulae ɛze debie biala; ɛze kɛ mekulo wɔ.” Gyisɛse zele ye kɛ, “Nea me mboane ne mɔ boɛ.
43021018	Meka nɔhalɛ ne meahile wɔ: Mekɛ mɔɔ ɛle kpavolɛ la, ɛnee ɛdawɔ ɛkola ɛmaa ɛ nwo zo ɛkɔ ɛleka biala mɔɔ ɛkulo la, na saa ɛyɛ kpanyinli a, ɛbadenrɛ ɛ sa na awie akyekye bɛ na yeava wɔ yeahɔ ɛleka mɔɔ ɛngulo kɛ ɛkɔ la.”
43021019	(Gyisɛse hanle ɛhye hilele adenle holɛ ko mɔɔ Pita balua zo awu awula Nyamenle anyunlunyia la.) Akee Gyisɛse zele Pita kɛ, “Bɛla maa yɛhɔ!”
43021020	Pita hakyile ɔ nwo na ɔnwunle kɛ ɛdoavolɛ ko ne mɔɔ Gyisɛse kulo ye edwɛkɛ la doa bɛ. Ɛdoavolɛ ɛhye ala a mekɛ mɔɔ bɛdi aleɛ ne la, ɔhwenle ɔbikyele Gyisɛse na ɔbizale ye kɛ, “Awulae, nwane a baye wɔ amaa?” la.
43021021	Pita nwunle ye la ɔbizale Gyisɛse kɛ, “Awulae, na nrenya ɛhye ɛ?”
43021022	Gyisɛse buale ye kɛ, “Saa mekulo kɛ ɔtɛnla aze kɔkpula kɛ menwɔra la a, ɔle wɔ edwɛkɛ ɔ? Wɔmɔ baze maa yɛhɔ!”
43021023	Yemɔti edwɛkɛ ne dendenle dwule Gyisɛse ɛdoavolɛma ne mɔ amuala anzo nu kɛ ɛdoavolɛ ɛhye ɛnrɛwu ɛlɛ. Noko Gyisɛse anga ye zɔhane. Ɔse, “Saa mekulo kɛ ɔtɛnla aze kɔkpula kɛ menwɔra la a, ɔle wɔ edwɛkɛ ɔ?”
43021024	Ɛdoavolɛ zɔhane a le ɛdoavolɛ ne mɔɔ ɛlɛka edwɛkɛ ɛhye mɔ la, yemɔ noko ala a eza hɛlɛle a, na yɛze kɛ mɔɔ yeha la le nɔhalɛ.
43021025	Akee ninyɛne dɔɔnwo wɔ ɛkɛ ne mɔɔ Gyisɛse yɛle a. Saa bɛhɛlɛle bɛ muala ngoko ngoko a anrɛɛ menea a nwolɛ mbuluku ɛnrɛzo ewiade ye amuala anu.
44001001	Nana Tiyɔfelɛse: Wɔ me alumua buluku ne anu, menganle ninyɛne mɔɔ Gyisɛse yɛle nee mɔɔ ɔhilehilele la anwo edwɛkɛ
44001002	ɔhɔdwule mekɛ mɔɔ bɛvale ye bɛhɔle anwuma la. Mɔɔ bɛbava ye bɛahɔ anwuma la, ɔluale Sunsum Nwuanzanwuanza ne azo ɔhilehilele ye ɛzoanvolɛma ne mɔɔ yekpa nu yeye bɛ la debie mɔɔ ɔwɔ kɛ bɛyɛ la amuala.
44001003	Bɛdwazole ye bɛvile ewule nu la, ɔyele ɔ nwo ɔhilele bɛ wɔ ndenle dɔɔnwo anu kenle abulanla ɔmanle bɛnwunle ye wienyi kɛ ɔde aze, na ɔhanle Nyamenle Belemgbunlililɛ ne anwo edwɛkɛ ɔhilele bɛ.
44001004	Mekɛ mɔɔ ɔ nee bɛ yiale la ɔhanle ɔhilele bɛ kɛ, “Bɛmmatu bɛ bo bɛfi Gyɛlusalɛm, na bɛhendɛ Egya ahyɛlɛdeɛ ne mɔɔ yeva yebɔ bɛ ɛwɔkɛ na meha nwolɛ edwɛkɛ mehile bɛ la.
44001005	Dwɔn vale nzule a zɔnenle a, na bɛmɛ, ɔnrɛhyɛ biala, bɛbava Sunsum Nwuanzanwuanza ne a bɛazɔne bɛ a.”
44001006	Mɔɔ ɛzoanvolɛma ne nee Gyisɛse yiale nu la bɛbizale ye kɛ, “Awulae, akee mekɛ ɛdwu mɔɔ ɛbava Belemgbunlililɛ ne wɔamaa Yizilayɛma bieko ɔ?”
44001007	Gyisɛse buale bɛ kɛ, “Egya a kyehyɛ mekɛ nee ɛlobɔ muala a, yemɔti ɔngyia kɛ bɛkɛnwu kenle mɔɔ ɛhye mɔ kɛzi la.
44001008	Na saa Sunsum Nwuanzanwuanza ne ba bɛ nwo zo a bɛbanyia tumi, na bɛali me nwo daselɛ wɔ Gyɛlusalɛm, nee Dwudiya amuala nee Samɛlea bɛahɔdwu aleɛabo ɛleka biala.”
44001009	Mɔɔ ɔhanle ɛhye la, bɛmanle ye zo anwuma, na mɔɔ bɛ nye gyi ɔ nwo ala la amungu liele ye vile bɛ nye zo.
44001010	Bɛ nye hale anwomanyunlu, na arɛlevilɛ nu ala mrenya nwiɔ mɔɔ wula adɛladeɛ fufule la ragyinlanle bɛ nwo ɛkɛ ne na bɛzele ɛzoanvolɛma ne kɛ,
44001011	“Galelima, duzu ati a bɛgyi ɛke na bɛ nye ɛha anwuma ɛ? Gyisɛse ɛhye mɔɔ bɛrava ye wɔ bɛ avinli ɛke bɛhɔ anwuma la bazia alua adenle zɔhane ala azo ara bieko, kɛmɔ bɛnwu ye kɛ ɔlɛkɔ la.”
44001012	Ɛzoanvolɛma ne vi boka ne mɔɔ bɛfɛlɛ ye Ɔlivi la azo ziale rale Gyɛlusalɛm; adenle ne kɛyɛ kilomita ko.
44001013	Bɛdwule la, bɛhɔle anwuma sua ne mɔɔ ɛnee bɛwɔ nu la anu. Bɛmɛ a le: Pita, Dwɔn, Gyemise yɛɛ Andelu; Saemɔn mɔɔ le Maanle Kulovolɛ ne yɛɛ Felepe nee Tɔmase; Baatɔlomiyu, Mateyu, Afeɛse ara Gyemise, yɛɛ Dwudase mɔɔ le Gyemise ara ne.
44001014	Bɛ muala bɛyia nu dahuu na bɛfa koyɛlɛ bɛ nee mraalɛ ne mɔ yɛɛ Mɛle mɔɔ le Gyisɛse ɔ nli ne nee ɔ mediema mrenya ne mɔ yɛ nzɛlɛlɛ.
44001015	Mekɛ ne anu diedima ne yiale nu. Bɛ nloa kɛyɛ ɛya ko abulanwiɔ. Pita dwazole zele bɛ kɛ,
44001016	“Ayi mɔ, ɔwɔ kɛ Nyamenle Edwɛkɛ ne mɔɔ Sunsum Nwuanzanwuanza ne luale Belemgbunli Devidi anwo zo hanle dole ɛkɛ ne, mɔɔ fane Dwudase mɔɔ lile menli mɔɔ rahyele Gyisɛse la anyunlu la anwo la yɛ nɔhalɛ.
44001017	Ɔluakɛ ɛnee Dwudase boka yɛ nwo wɔ gyima ɛhye anu.”
44001018	(Ezukoa ne mɔɔ Dwudase luale ye ninyɛndane zo liele la, ɔvale ɔdɔle azɛlɛ, na ɛkɛ ne a ɔvuandinle ɔ nwo ɔdele, ɔ ko kpukele na ɔ kunlu anyalɛ muala tulule guale na ɔwule a.
44001019	Awie biala mɔɔ de Gyɛlusalɛm la dele ɛhye. Yemɔti bɛvɛlɛle azɛlɛ ne wɔ Hibulu aneɛ nu “Akɛledɛma.” Ɔ bo a le “Mogya azɛlɛ.”)
44001020	“Ɔluakɛ bɛhɛlɛ ye wɔ Edwɛndolɛ Buluku ne anu kɛ, ‘Bɛmaa ye awuke ɛbɔ; awie mmatɛnla nu ɛlɛ.’ Eza bɛhɛlɛ ye kɛ, ‘Bɛmaa awie fofolɛ ɛli ɔ gyakɛ anu.’
44001021	-
44001022	“Zɔhane ati, bɛdabɛ mɔɔ ɛnee bɛboka yɛ nwo, ɔvi mekɛ mɔɔ Dwɔn bɔle ɔ bo kɛ ɔsɔne menli nee mekɛ mɔɔ Gyisɛse yɛ ye gyima ne, bakpula mekɛ mɔɔ bɛvale Awulae bɛhɔle anwuma la amuala, ɔwɔ kɛ bɛ nuhua ko baboka yɛ nwo maa yɛdi Awulae ewudwazo ne anwo daselɛ.”
44001023	Yemɔti bɛzuzule menli nwiɔ, Dwosefi mɔɔ bɛfɛlɛ ye Baasabase (na eza ɔyɛ a bɛfɛlɛ ye Gyɛsetɛse la) nee Matayase.
44001024	Bɛyɛle nzɛlɛlɛ bɛzele kɛ, “Awulae, wɔmɔ yɛɛ ɛze menli kɔsɔɔti ahonle nu a. Zɔhane ati Awulae, ɛdawɔ kilehile yɛ maa yɛye menli nwiɔ ye anu ko mɔɔ wɔvɛlɛ ye la,
44001025	maa ɔrayɛ wɔ ɛzoanvolɛ, ɔli gyima ne mɔɔ Dwudase gyakyile ziele ahane hɔle ye ɛdeɛ nu la.”
44001026	Na bɛguale menli nwiɔ ne ati nzeleba la ɔbɔle Matayase. Yemɔti bɛvale ye bɛbokale ɛzoanvolɛma bulu nee ko ne anwo.
44002001	Mɔɔ Pɛntekɔso kenle ne dwule la, ɛnee diedima ne amuala ɛboa bɛ nloa ɛleka ko.
44002002	Na arɛlevilɛ nu ala alɛra bie vi anwuma kɛ ahumu kpole bie la rayile sua ne mɔɔ bɛwɔ nu la.
44002003	Na bɛnwunle kɛ debie mɔɔ le kɛ senle ndafinlima la zandele na bɛzinzele bɛdabɛ mɔɔ bɛwɔ ɛkɛ ne la ati zo ngoko ngoko.
44002004	Sunsum Nwuanzanwuanza ne rayile bɛ tɛkɛɛ na bɛbɔle ɔ bo kɛ bɛka aneɛ ngakyile, kɛmɔ Sunsum ne vale manle bɛ kɛ bɛha la.
44002005	Dwuuma mɔɔ Nyamenle ɛzonlenlɛ ti bɛvi maanle gyɛne gyɛne nu bɛrale la tɛbɔ Gyɛlusalɛm.
44002006	Mɔɔ bɛdele ɛnelɛ ɛhye la, bɛ nuhua dɔɔnwo kpalɛ rale ɛkɛ, na ɔyɛle bɛ ɛzulolɛ kpole; ɔluakɛ bɛ nuhua ko biala dele kɛ diedima ne ɛlɛka ye sua zo aneɛ ne bie.
44002007	Ɔyɛle bɛ nwanwane ɔmanle bɛhanle kɛ, “Na menli ɛhye mɔ, se bɛ muala bɛle Galelima o?
44002008	Na kɛ ɔyɛ mɔɔ akee yɛte kɛ bɛlɛka yɛdayɛ yɛ maanle nu aneɛ ɛ?
44002009	Yɛdayɛ mɔɔ yɛvi Patea, Medea, yɛɛ Yilam, Mɛsɔpɔteemea, Dwudiya, yɛɛ Kapadosea, Pɔntɛse, yɛɛ Ehyea,
44002010	Felegyea, Pamefelea, Yigyibiti nee Lebea maanzinli ne mɔɔ bikye Saelin. Yɛ bie mɔ noko vi Wulomu,
44002011	Dwuuma nee bɛdabɛ mɔɔ bɛnle Dwuuma na bɛhakyi bɛsonle Dwuuma Nyamenle ne la, Kilitima nee Areleebeama, noko yɛ muala yɛte kɛ bɛlɛfa yɛ maanle nu aneɛ bɛaha ninyɛne mgbole mɔɔ Nyamenle ɛyɛ la.”
44002012	Na azibɛnwo nu ala, bɛbizale kɛ, “Ɛnee ɛhye abo a le duzu?”
44002013	Na bie mɔ golole bɛ nwo na bɛzele kɛ, “Menli ɛhye mɔ ɛbo nza.”
44002014	Na Pita nee ɛzoanvolɛma bulu nee ko ne mɔɔ hale la dwazole na ɔmanle ɔ ne zo ɔzele ɛlɔne ne kɛ, “Ebiamɔ Dwuuma nee bɛdabɛ mɔɔ bɛwɔ Gyɛlusalɛm ɛke la amuala, bɛdie bɛmaa mengile bɛ ɛhye mɔ abo.
44002015	Menli ɛhye mɔ ɛtɛbole nza, kɛmɔ bɛ adwenle yɛ bɛ la, ɔluakɛ aleɛ hyenle la bɔ zo mɔɔ dɔne ngɔnla ɛbɔ a.
44002016	Na ɛhye a le mɔɔ Nyamenle kpɔmanvolɛ Dwowɛle hanle dole ɛkɛ ne la. Ɔse,
44002017	‘Nyamenle se, mɔɔ mebayɛ wɔ mekɛ mɔɔ li awieleɛ la ɛne. Mebamaa me Sunsum ne ara menli muala anwo zo. Na bɛ mra mrenya nee mraalɛ baha Nyamenle nrɛlaleɛ. Bɛ mgbavolɛ banwu ɛnyelɛzodeɛnwunlɛ, na bɛ mrenya mgbanyinli aha ɛlalɛ.
44002018	Ɛhɛe, mebamaa me Sunsum ne ara me ngɛkɛlɛ mrenya nee mraalɛ anwo zo, na bɛaha Nyamenle nrɛlaleɛ ne.
44002019	Mebayɛ nwanwane ninyɛne wɔ anwomanyunlu na meayɛ sɛkɛlɛneɛ wɔ azɛlɛ ye azo. Bɛbanwu mogya, senle, yɛɛ esike mungumungu.
44002020	Sɛnzɛne ne bayɛ awozinli, na siane ne ayɛ yɔɔnwo kɛ mogya, kolaa na Awulae anyunlunyia kenle kpole ne adwu.
44002021	Na ɔbara kɛ awie biala mɔɔ kɛbɔ Awulae duma la bɛkɛlie ye ngoane.’
44002022	“Yizilayɛma, bɛdie! Gyisɛse mɔɔ vi Nazalɛte la le sonla mɔɔ Nyamenle yele ye manle bɛ a; ɔluale ɔ nwo zo ɔlile gyima mgbole, ɔyɛle nwanwane ninyɛne nee sɛkɛlɛneɛ wɔ bɛdabɛ bɛ nye zo, mɔɔ bɛdabɛ bɛze a.
44002023	Nyamenle ɔdaye ye ɛhulolɛ zo, ɔliele ɔdole nu kɛ bɛkɛye Gyisɛse bɛkɛmaa bɛ; yɛɛ bɛdabɛ noko bɛmanle menli mɔɔ ɛnze Nyamenle la bɔle ye meanubaka nu hunle ye a.
44002024	Na Nyamenle dwazole ye vile mɔwuamra anu na ɔyele ye ɔvile ewule asa nu; ɔluakɛ ɔnle kɛ ewule di ɔ nwo zo konim.
44002025	Devidi ɛha ɔ nwo edwɛkɛ kɛ, ‘Menwu Awulae dahuu kɛ ɔgyi me sa fema zo, yemɔti menzulo.
44002026	Ɛhye ati medi fɛlɛko me ahonle nu, na me nwo sande me wɔ me ɛdendɛlɛ nu, kɛ medame zɛhae ala, mɔɔ ewule a fɛta me la mede anyelazo nu;
44002027	Ɔluakɛ wɔmɔ Nyamenle, ɛnrɛgyakyi me ɛkɛla wɔ mɔwuamra anu, yɛɛ ɛnrɛmaa wɔ Nwuanzanwuanza Ko ne nwonane ɛnrɛkpɔlɔ.
44002028	Wɔhile me ngoane adenle ne, na medi fɛlɛko kɛ ɛ nee me lua.’
44002029	“Mediema, bɛmaa menga ye wienyi mengile bɛ kɛ yɛ ze Devidi wule na bɛziele ye, na ye sɛka wɔ ɛkɛ kɛkala.
44002030	Ɔle Nyamenle kpɔmanvolɛ yɛɛ ɔze ɛwɔkɛ mɔɔ Nyamenle ɛbɔ ye a: Nyamenle hanle ndane dole zolɛ kɛ ɔbamaa Devidi abo zo amra ne bie ali belemgbunli kɛ ɔdaye Devidi la.
44002031	Devidi noko nwunle mɔɔ Nyamenle bayɛ la, yemɔti a ɔhanle Mɛzaya ne ewudwazo ne anwo edwɛkɛ kɛ, ‘Bɛangyakyi ye wɔ mɔwuamra anu, yɛɛ ye nwonane amkpɔlɔ.’
44002032	Nyamenle ɛdwazo Gyisɛse ɛhye ɛvi mɔwuamra anu, kɛmɔ yɛ muala yɛdi nwolɛ daselɛ la.
44002033	Bɛmaa ye zo bɛzie Nyamenle asa fema zo, na yenyia Sunsum Nwuanzanwuanza ne, kɛmɔ ɔze vale bɔle ye ɛwɔkɛ la; na mɔɔ bɛnwu ye nee mɔɔ kɛkala bɛte la a le ye ahyɛlɛdeɛ mɔɔ yeva yemaa yɛ la a.
44002034	Ɔluakɛ Devidi ɔdaye mumua ne yeangɔ anwuma, noko ɔhanle ɔdole ɛkɛ ne kɛ, ‘Awulae Nyamenle ne zele me Awulae kɛ, tɛnla me sa fema zo ɛke,
44002035	kɔkpula kɛ menwɔva wɔ agbɔvolɛ muala menwɔwula ɛ gyakɛ abo.’
44002036	“Zɔhane ati, bɛmaa Yizilayɛma amuala ɛnwu ye wienyi kɛ, Gyisɛse ɛhye mɔɔ bɛbɔle ye meanubaka nu la, yemɔ ala yɛɛ Nyamenle ɛyɛ ye Awulae nee Mɛzaya a.”
44002037	Mɔɔ menli ne dele ɛhye la, ɛzulolɛ kpole hanle bɛ na bɛbizale Pita nee ɛzoanvolɛma ne mɔ kɛ, “Ayi mɔ, duzu a ɔwɔ kɛ yɛyɛ a?”
44002038	Pita zele bɛ kɛ, “Bɛnlu bɛ nwo na bɛgyakyi ɛtane ɛyɛlɛ, na bɛmaa bɛzɔne bɛ wɔ Gyisɛse Kelaese duma nu, amaa bɛava bɛ ɛtane bɛahyɛ bɛ na bɛanyia Nyamenle ahyɛlɛdeɛ ne, mɔɔ le Sunsum Nwuanzanwuanza ne.
44002039	Ɔluakɛ Nyamenle ɛwɔkɛ ne le bɛ nee bɛ mra nee menli mɔɔ wɔ ɛleka muala, mɔɔ yɛ Awulae Nyamenle ne kɛvɛlɛ bɛ la ɛdeɛ.”
44002040	Na Pita hɔle zolɛ hanle edwɛkɛ dɔɔnwo hilele bɛ na ɔdule bɛ folɛ kɛ, “Bɛhwe bɛ nwo bɛvi amaneɛ mɔɔ amumuyɛma ɛhye mɔ banwu ye la anu.”
44002041	Bie mɔ dɔɔnwo liele lile na bɛmanle bɛzɔnenle bɛ. Na kenle ko ne menli kɛyɛ apenle nsa rabokale ekpunli ne anwo.
44002042	Na bɛdule bɛ nwo bɛmanle ɛzoanvolɛma ne ngilehilelɛ ne, bɛ nee bɛ zonlenle, na bɛbɔle nu bɛlile debie wɔ mediema ɛyɛlɛ nu.
44002043	Ɛzoanvolɛma ne mɔ yɛle nwanwane ninyɛne dɔɔnwo manle ɔyɛle awie biala ɛzulolɛ nee azibɛnwo.
44002044	Bɛdabɛ mɔɔ bɛliele Gyisɛse bɛlile la lile ahua na bɛhyɛle ninyɛne mɔɔ bɛlɛ la bɛmanle bɛ nwo.
44002045	Bɛdɔnedɔnenle bɛ nwo ninyɛne nee bɛ agyadeɛ ne mɔ na bɛhyɛle ezukoa ne bɛmanle bɛ muala, kɛmɔ biala ɛhyianlɛ de la.
44002046	Kenle biala bɛyia nu wɔ Ɛzonlenlɛ Sua ne anu bɛyɛ nzɛlɛlɛ, bɛbɔ nu bɛdi debie wɔ koyɛlɛ nu,
44002047	na bɛye Nyamenle ayɛlɛ. Bɛnyianle bɛ nyunlu wɔ menli kɔsɔɔti avinli, na dahuu Awulae fa menli mɔɔ bɛlɛdie bɛ ngoane la baboka bɛ nwo.
44003001	Kenle ko Pita nee Dwɔn kɔ Ɛzonlenlɛ Sua ne anu wɔ ewiazo dɔne nsa nzɛlɛlɛ mekɛ ne anu la,
44003002	bɛhɔdole nrenya bie mɔɔ bɛwole ye abubura la. Dahuu bɛsoa ye bɛba Ɛzonlenlɛ Sua ne anuhɔlɛ ne mɔɔ bɛfɛlɛ ye “Anlenkɛ Kɛnlɛma” la anloa bɛmaa ɔsɛlɛzɛlɛ menli mɔɔ ɛlɛkɔ nu la ninyɛne.
44003003	Ɔnwunle Pita nee Dwɔn kɛ bɛlɛkɔ Ɛzonlenlɛ Sua ne anu la, ɔzɛlɛle bɛ kɛ bɛhyɛ ye debie.
44003004	Bɛnleanle ye koonwu, na Pita zele ye kɛ, “Nea yɛ!”
44003005	Ɔnleanle bɛ, na ɔdwenlenle kɛ bɛbahyɛ ye debie.
44003006	Na Pita zele ye kɛ, “Menlɛ ezukoa fee, na mɔɔ melɛ ye la a mefa meamaa wɔ la. Ɔlua Gyisɛse Kelaese mɔɔ vi Nazalɛte la duma nu, mese wɔ kɛ, dwazo tia!”
44003007	Ɔzɔle ɔ sa fema ne ɔdwazole ye, na ɛkɛ ne ala ɔ gyakɛ nee ye adwongu ne mɔ anu mianle,
44003008	ɔwulule ɔpenle na ɔbɔle ɔ bo kɛ ɔtia. Ɔ nee bɛ hɔle Ɛzonlenlɛ Sua ne anu, na ɔwuluwulule ɔyele Nyamenle ayɛlɛ.
44003009	Menli ne amuala nwunle kɛ ɔlɛwuluwulu ɔye Nyamenle ayɛlɛ,
44003010	na nzinlii mɔɔ akee bɛnwunle kɛ sonla ne mɔɔ anrɛɛ tɛnla sɛlɛzɛlɛ ninyɛne wɔ Ɛzonlenlɛ Sua ne anuhɔlɛ ne mɔɔ bɛfɛlɛ ye “Anlenkɛ Kɛnlɛma” la anloa la, ɔyɛle bɛ azibɛnwo, na mobolɛ kpole bole bɛ wɔ mɔɔ ɛzi la anwo.
44003011	Mɔɔ nrenya ne doa Pita nee Dwɔn la, ɔyɛle menli ne nwanwane ɔmanle dɔɔnwo nriandile hɔyiale bɛ wɔ Ɛzonlenlɛ Sua ne “Sɔlɔmɔn Kpɔda” ne abo.
44003012	Pita nwunle bɛ la ɔzele bɛ kɛ, “Yizilayɛma, duzu ati a ɛhye ɛyɛ bɛ azibɛnwo na bɛ nye ɛha yɛ nwo ɛ? Anzɛɛ bɛdwenle kɛ yɛdayɛ yɛ anwosesebɛ nee yɛ ɛzonlenlɛ kpalɛ zo, yɛɛ yɛlua mɔɔ yɛmaa nrenya ɛhye ɛdia a?
44003013	Ebileham, Ayezeke nee Gyekɔbo bɛ Nyamenle ne, nee yɛ nlenya mɔ Nyamenle ne yɛɛ ɛwula ye Sonvolɛ Gyisɛse anyunlunyia a. Bɛyele ye bɛmanle mgbanyima ne mɔ na bɛkpole ye wɔ Paelɛte anyunlu, wɔ mekɛ mɔɔ ɛnee Paelɛte mumua ne kulo kɛ ɔgyakyi ye la.
44003014	Ɔle sonlakpalɛ mɔɔ anwo te a, noko bɛkpole ye, na bɛkpale Paelɛte kyɛlɛ kɛ ɔdwula kɔdiawu ne ɔmaa bɛ.
44003015	Bɛhunle sonla ne mɔɔ maa ngoane la, na Nyamenle dwazole ye vile mɔwuamra anu; yɛ muala yɛdi ɛhye anwo daselɛ.
44003016	Gyisɛse ɛhye duma nu nee ye tumi zo nee diedi wɔ ye duma ne anu yɛɛ nrenya ɛhye ɛnɛ gyi bɛ nyunlu ɛke kɛ yede kpɔkɛ bɔkɔɔ a.
44003017	“Na mediema, meze kɛ mɔɔ bɛ nee bɛ mgbanyima ne mɔ yɛle Gyisɛse la, tɛ bɛ ɔ.
44003018	Nyamenle luale ye kpɔmanvolɛma anwo zo hanle dole ɛkɛ ne dɛba, kɛ ɔwɔ kɛ Mɛzaya ne nwu amaneɛ, yemɔti a ɔmanle ɔrale ye zɔhane a.
44003019	Zɔhane ati bɛnlu bɛ nwo na bɛzia bɛrɛla Nyamenle ɛkɛ, amaa yeava bɛ ɛtane ne mɔ amuala yeahyɛ bɛ,
44003020	na mekɛ dwu a Awulae arɛlɛ bɛ Sunsum nu anwosesebɛ, na yeava Mɛzaya ne, mɔɔ le Gyisɛse, mɔɔ yeye ye dɛba yemaa bɛ la yɛarɛlɛ bɛ.
44003021	Ɔwɔ kɛ ɔtɛnla anwuma lɔ kɔkpula kɛ bɛkɛyɛ ninyɛne kɔsɔɔti fofolɛ, kɛmɔ Nyamenle ɛlua ye kpɔmanvolɛma nwuanzanwuanza ne mɔ anwo zo ɛha ye dɛba la.
44003022	Mosisi hanle kɛ, ‘Awulae bɛ Nyamenle ne baye kpɔmanvolɛ avi bɛ avinli na yeazoa ye wɔ bɛ nwo ɛkɛ, kɛmɔ yezoa me la, na ɔwɔ kɛ bɛtie ye na bɛdi mɔɔ ɔkɛha ɔkɛhile bɛ la amuala azo.
44003023	Awie biala mɔɔ andie kpɔmanvolɛ zɔhane la, bɛbaye ye bɛavi Nyamenle menli ne avinli na bɛazɛkye ye.’
44003024	Eza Nyamenle kpɔmanvolɛma, Samoɛle nee bɛdabɛ mɔɔ bɛli ɔ nzi la amuala, biala hanle mekɛ ɛhye anwo edwɛkɛ.
44003025	Nyamenle ɛwɔkɛ ne mɔɔ ɔluale ye kpɔmanvolɛma anwo zo ɔbɔle la le bɛ ɛdeɛ, yɛɛ ngyekyeleɛ ne mɔɔ Nyamenle nee bɛ nlenya mɔ kyekyele la, bɛwɔ nu bie, ɔluakɛ ɔhanle ɔhilele Ebileham kɛ, ‘Ɛ bo zo amra anwo zo yɛɛ mebalua meayila maanle maanle kɔsɔɔti a.’
44003026	Yemɔti Nyamenle yele ye Sonvolɛ ne na ɔzoanle ye ɔmanle ɔlumuale ɔrale bɛ ɛkɛ kɛ ɔmaa awie biala ɛhwe ɔ nwo ɛvi ɛtane nwo na ɔyila bɛ.”
44004001	Mɔɔ Pita nee Dwɔn anloa wɔ zolɛ bɛlɛtendɛ bɛahile menli ne mɔ la, sɛlɛvolɛma bie nee Ɛzonlenlɛ Sua ne neavolɛ kpanyinli ne nee Sadusiima fane ne anu amra bie mɔ ravindele bɛ nwo zo.
44004002	Bɛvale ɛya kpole, ɔluakɛ ɛnee ɛzoanvolɛma ne ɛlɛkilehile menli ne mɔ kɛ Gyisɛse ɛdwazo ɛvi ewule nu, na ɔle sɛkɛlɛneɛ mɔɔ kile kɛ mɔwuamra badwazo ara ngoane nu bieko a.
44004003	Ɛhye ati bɛhyele bɛ bɛhɔguale efiade kɛ aleɛ kye a bɛ nee bɛ kɛli, ɔluakɛ ɛnee aleɛ ɛdwo.
44004004	Na bɛdabɛ mɔɔ bɛdele edwɛkɛ ne la anu dɔɔnwo liele lile na bɛkɛyɛ mrenya apenle nnu.
44004005	Aleɛ hyenle la Dwuu mgbanyima ne nee asɔne ne anu adile adile ne mɔ nee mɛla kilehilevolɛma ne yiale Gyɛlusalɛm.
44004006	Bɛdabɛ mɔɔ ɛnee bɛwɔ ɛkɛ ne bie la a le Sɛlɛvolɛ Kpanyinli Anase nee Kayafase, Dwɔn, Alɛzanda, yɛɛ bɛdabɛ mɔɔ bɛvi Sɛlɛvolɛ Kpanyinli ne abusua nu la.
44004007	Bɛmanle ɛzoanvolɛma nwiɔ ne ragyinlanle bɛ nyunlu ɛkɛ ne na bɛbizale bɛ kɛ, “Kɛ bɛzile bɛyɛle nrenya ye ayile ɛ? Tumi boni azo anzɛɛ duma boni anu a bɛluale bɛyɛle zɛhae gyima a?”
44004008	Sunsum Nwuanzanwuanza ne vale Pita nyinle, na ɔbuale bɛ kɛ, “Nana mɔ nee egya mɔ,
44004009	saa ɛnɛ kenle ye bɛlɛbiza yɛ kpalɛ mɔɔ yɛyɛ yɛmaa nrenya abubura ye nee kɛ yɛzile yɛyɛle ye ayile la a,
44004010	ɛnee bɛdie bɛmaa ɔdo Yizilayɛma kɔsɔɔti kɛ, ɔlua Gyisɛse Kelaese mɔɔ vi Nazalɛte, mɔɔ bɛmɛ bɛbɔle ye meanubaka nu bɛhunle ye, na Nyamenle dwazole ye vile ewule nu la duma nu a ɛnɛ nrenya ɛhye gyi bɛ nyunlu ɛke kɛ yede kpɔkɛ bɔkɔɔ a.
44004011	Gyisɛse a le mɔɔ Nyamenle Edwɛkɛ ne ka ye ɔ nwo kɛ, ‘Bolɛ ne mɔɔ bɛmɛ suasivoma bɛkpole la ɛrayɛ bolɛ mɔɔ anwo hyia kpole kpalɛ kɛ sua mgbɛnezo sika la.’
44004012	Ɔ nwo zo yɛɛ yɛlua a yɛkɛnyia ngoane a, ɔluakɛ awie bieko ɛnle aleɛabo mɔɔ Nyamenle ɛva ye duma ɛmaa mɔɔ yɛdua ɔ nwo zo a yɛkɛnyia ngoane a.”
44004013	Ɔyɛle ayiama ne azibɛnwo kɛ Pita nee Dwɔn ɛnyia akɛnrasesebɛ mɔɔ le zɛhae a, ɔluakɛ bɛze kɛ bɛle menli mɔɔ ɛnze nwoma a, na bɛliele bɛdole nu kɛ bɛ nee Gyisɛse a anrɛɛ lua a.
44004014	Eza noko bɛnnwu mɔɔ bɛka a, ɔluakɛ nrenya ne mɔɔ bɛyɛle ye ayile la gyi bɛ nwo ɛkɛ.
44004015	Ɛhye ati bɛvale bɛ bɛziele ahane ekyii, na bɛbɔle ɔ bo kɛ bɛdwenledwenle nwolɛ.
44004016	Bɛbizale bɛ nwo kɛ, “Menli ɛhye mɔ kɛ yɛyɛ bɛ ɛ? Awie biala mɔɔ de Gyɛlusalɛm ɛke la ze kɛ bɛmɛ a bɛyɛ nwanwane gyima mɔɔ le zɛhae a, yɛɛ yɛngola yɛnga kɛ ɔnle zɔhane.
44004017	Na amaa edwɛkɛ ne andende la bɛmaa yɛdua bɛ kɛ bɛmmabɔ Gyisɛse duma bɛka edwɛkɛ bɛkile awie biala bieko.”
44004018	Yemɔti bɛvɛlɛle bɛ na bɛduale bɛ kɛ bɛmmatendɛ menli nu anzɛɛ bɛmmabɔ Gyisɛse duma bɛkilehile menli.
44004019	Na Pita nee Dwɔn buale bɛ kɛ, “Saa ɔle kpalɛ wɔ Nyamenle anyunlu kɛ yɛkɛdie bɛmɛ na yɛkɛgyakyi Nyamenle a ɛnee bɛdabɛ bɛbua;
44004020	na yɛmɛ, mɔɔ yɛde nee mɔɔ yɛnwu ye la, yɛnrɛhola yɛnrɛgyakyi ye ɛhanlɛ!”
44004021	Ayiama ne bɔle bɛ kɔkɔ ɛsesebɛ na bɛgyakyile bɛ kɛ bɛhɔ, ɔluakɛ bɛnlɛ edwɛkɛ kpaziwɔkɛ biala mɔɔ bɛgyinla zolɛ bɛtwe bɛ nzo a ɔyɛ boɛ a, yɛɛ eza menli ne amuala ɛlɛyeyɛ Nyamenle wɔ mɔɔ ɛzi la anwo.
44004022	Nrenya ne mɔɔ ɔlua ɔ nwo zo bɛyɛle nwanwane gyima kpole zɛhae la ɛnee ɛli ɛvolɛ mɔɔ bo abulanla.
44004023	Mɔɔ bɛgyakyile bɛ la, Pita nee Dwɔn ziale hɔle bɛ gɔnwo mɔ anwo ɛkɛ na bɛhanle mɔɔ sɛlɛvolɛ mgbanyinli nee maanle mgbanyinli ne mɔ hanle la amuala bɛhilele bɛ.
44004024	Bɛdele edwɛkɛ ne la, bɛ muala bɛbɔle nu bɛzɛlɛle, “O Tumivolɛ Awulae mɔɔ bɔle anwuma nee azɛlɛ, nyevile nee mɔɔ wɔ nu la amuala,
44004025	ɛluale wɔ Sunsum Nwuanzanwuanza ne anwo zo ɛmanle yɛ nlenya Devidi, wɔ akɛlɛ ne dendɛle zele kɛ, ‘Duzu ati a maanle maanle ɛva ɛya kpole zɛhae a na menli dwenle adwenle ɛtane zɛhae ɛ?
44004026	Azɛlɛ ye azo arelemgbunli ɛboɔboa bɛ nloa, maanle mgbanyinli ɛva adwenle ko na bɛtia Nyamenle nee ye Mɛzaya ne.’
44004027	Hɛlɔdo nee Pɔnteɛse Paelɛte, nee bɛdabɛ mɔɔ bɛnle Dwuuma la, nee menli mɔɔ wɔ Yizilayɛ la amuala yiale nu wɔ suakpole ɛhye azo na bɛvale adwenle bɛtiale wɔ Sonvolɛ Nwuanzanwuanza Gyisɛse mɔɔ wɔyɛ ye Mɛzaya la.
44004028	Bɛyiale nu bɛvale adwenle bɛyɛle debie biala, kɛmɔ ɛdawɔ wɔ tumi ɛhulolɛ ngyehyɛlɛ ne de la.
44004029	Na Awulae, akee nea kɛ bɛlɛsi bɛanwunlonwunla yɛ a. Maa yɛ, wɔ ɛzoanvolɛma, akɛnrasesebɛ maa yɛhola yɛha wɔ Edwɛkpa ne.
44004030	Kile wɔ tumi wɔ ayileyɛlɛ nu, na boa maa yɛlua wɔ Sonvolɛ Nwuanzanwuanza Gyisɛse duma nu yɛyɛ nwanwane ninyɛne.”
44004031	Mɔɔ bɛwiele nzɛlɛlɛ ne yɛ la, ɛleka mɔɔ bɛyiale nu la kpusule. Na Sunsum Nwuanzanwuanza ne rawolole bɛ na bɛnyianle akɛnrasesebɛ kɛ akee bɛka Nyamenle edwɛkɛ ne kpalɛ.
44004032	Diedima ne amuala lile ahua wɔ ahonle nee adwenle nu. Bɛ nuhua biala anva ye debie biala ambɔ ye ɛbolɛ na bɛ nee bɛ gɔnwo mɔ hyɛle debie biala mɔɔ ko lɛ ye la.
44004033	Na ɛzoanvolɛma ne vale tumi kpole lile Awulae Gyisɛse ewudwazo ne anwo daselɛ, na Nyamenle lole bɛ nyilalɛ dɔɔnwo.
44004034	Bɛ nuhua biala angyia, ɔluakɛ bɛdabɛ mɔɔ bɛlɛ ninyɛne mɔɔ le kɛ azɛlɛ anzɛɛ azua la dɔnedɔnenle bɛ, bɛvale ezukoa mɔɔ bɛnyianle ye wɔ nu la
44004035	bɛrɛlɛle ɛzoanvolɛma ne na bɛhyɛle bɛmanle awie biala nyianle bie, kɛmɔ bɛ ɛhyianlɛ ngakyile ne mɔ de la.
44004036	Zɔhane ala yɛɛ Dwosefi ɔdaye noko ɔyɛle a. Nrenya ɛhye boka Livae abusua ne anwo. Bɛwole ye wɔ bɔra ne mɔɔ bɛfɛlɛ ye Saepelɛse la azo na ɛzoanvolɛma ne donle ye Baanabase. (Wɔ Hibulu aneɛ ne anu a duma ne abo a le “Sonla mɔɔ maa akɛnrasesebɛ la.”)
44004037	Dwosefi hɔdɔnenle ye azɛlɛ mɔɔ ɔlɛ la na ɔvale ezukoa mɔɔ ɔnyianle ye wɔ nu la amuala ɔrɛlɛle ɛzoanvolɛma ne.
44005001	Nrenya ko wɔ ɛkɛ, bɛfɛlɛ ye Ananayase. Ɔ ye bɛfɛlɛ ye Safaela. Bɛdabɛ noko bɛdɔnenle bɛ agyadeɛ mɔɔ bɛlɛ la;
44005002	ɔ nee ɔ ye yɛle adwenle ko, ɔdele ezukoa mɔɔ bɛnyianle ye la bie ɔziele, na ɔvale mɔɔ hale la ɔradole ɛzoanvolɛma ne anyunlu.
44005003	Pita zele ye kɛ, “Ananayase, duzu ati a wɔmaa Seetan ɛvo ɛ nwo zo na yemaa wɔbɛlɛbɛla Sunsum Nwuanzanwuanza ne na wɔde ezukoa mɔɔ ɛnyianle ye la bie wɔvea ɛ?
44005004	Mɔɔ ɛtɛtɔnenle wɔ agyadeɛ ne la, ɛnee ɔle wɔ ɛdeɛ, yɛɛ mɔɔ ɛdɔnenle wɔ agyadeɛ ne la, ɛnee ɔle wɔ ɛdeɛ, yɛɛ mɔɔ ɛdɔnenle ye la, ɛnee ezukoa ne noko le wɔ ɛdeɛ. Na duzu yɛɛ hanle wɔ manle ɛvale adwenle ɛhye a? Adalɛ ɛhye wɔambɔ wɔangile sonla; wɔbɔ wɔhile Nyamenle!”
44005005	Ananayase dele edwɛkɛ ɛhye la, ɔpɛle ɔfinle na ɔwule ɛkɛ ne ala; na ɛzulolɛ kpole hanle bɛdabɛ mɔɔ bɛdele edwɛkɛ ne la amuala.
44005006	Mgbavolɛ ne mɔ dwazole, bɛyɛle ɔ nwo boɛ na bɛhɔziele ye.
44005007	Nzinlii, kɛyɛ dɔnehwele nsa anzi, ɔ ye noko rale; na ɛnee ɔtɛtele mɔɔ ɛzi la anwo bie fee.
44005008	Pita bizale ye kɛ, “Ka nɔhalɛ kile me, ɛ nee ɛ hu bɛ agyadeɛ ne mɔɔ bɛdɔnenle ye la mɔɔ bɛnyianle ye la amuala a le ɛhye ɔ?” Raalɛ ne buale ye kɛ, “Ɛhɛe, ɔ muala ɔ.”
44005009	Na Pita zele ye kɛ, “Duzu ati a ɛ nee ɛ hu bɛyɛ adwenle ko kɛ bɛbazɔ Awulae Sunsum ne bɛanlea ɛ? Nea, menli mɔɔ hɔziele ɛ hu la agyakɛ abo a ɛte ye wɔ anuhɔlɛ lɔ la, na bɛ nee ɛdawɔ noko bahɔ.”
44005010	Ɛkɛ ne ala ɔdaye noko ɔpɛle ɔfinle Pita anyunlu ɛkɛ na ɔwule. Mɔɔ mgbavolɛ ne mɔ ziale rale la, bɛranwunle kɛ ɔdaye noko yewu, na bɛvale ye bɛhɔziele ye ɔ hu anwo ɛkɛ ne.
44005011	Na ɛzulolɛ kpole hanle diedima ne nee menli mɔɔ dele edwɛkɛ ne la amuala.
44005012	Ɛzoanvolɛma ne yɛle sɛkɛlɛneɛ ngakyile nee nwanwane ninyɛne dɔɔnwo wɔ menli ne avinli. Ɛleka mɔɔ diedima ne amuala bɔ nu yia la a le Ɛzonlenlɛ Sua ne kpɔda ne mɔɔ bɛfɛlɛ ye “Sɔlɔmɔn Kpɔda” la abo.
44005013	Awie mɔɔ ɛmboka diedima ne anwo la ɛnwolo bɛ nu, noko menli kɔsɔɔti hanle bɛ nwo edwɛkɛ kpalɛ.
44005014	Menli dɔɔnwo kpalɛ, mraalɛ nee mrenya mɔɔ liele Awulae lile la rabokale bɛ nwo.
44005015	Na ɔlua ɛzoanvolɛma ne gyima zo, nzinlii ɛnee akee bɛsoa wuleravolɛma bɛbagua ɛkpa zo wɔ awɔdenle ne mɔ azo, amaa ngyengyene nu bie ala Pita se ɛkɛ a ye ɛlawolɛ adɔ bie anwo zo na ɔ nwo aza.
44005016	Na menli mɔɔ wɔ azua mɔɔ bikye Gyɛlusalɛm la amuala vale bɛ awuleravolɛ nee bɛdabɛ mɔɔ sunsum ɛtane gyegye bɛ la amuala rale manle bɛyɛle bɛ ayile.
44005017	Ɛzoanvolɛma ne anwo anyebolo dɔle Sɛlɛvolɛ Kpanyinli ne nee ɔ sa zo ne mɔ, mɔɔ le fane ne mɔɔ bɛfɛlɛ ye Sadusii la anu amra anwo, na bɛvale adwenle kɛ bɛyɛ nwolɛ bie.
44005018	Yemɔti bɛdwazole ɛzoanvolɛma ne anwo zo na bɛhyele bɛ bɛguale efiade.
44005019	Na kenle ko ne nɔe ne, Awulae soanvolɛ rabukele efiade ne nlenkɛ ne mɔ na ɔvale bɛ ɔvindele na ɔzele bɛ kɛ,
44005020	“Bɛhɔ Ɛzonlenlɛ Sua ne anu na bɛhɔha ngoane fofolɛ ɛhye anwo edwɛkɛ bɛhile menli kɔsɔɔti.”
44005021	Aleɛ hyenle nwonlomɔ mangyee ne la, ɛzoanvolɛma ne hɔle Ɛzonlenlɛ Sua ne anu na bɛbɔle ɔ bo kɛ bɛkilehile. Sɛlɛvolɛ Kpanyinli ne nee ɔ sa zo ne mɔ manle bɛvɛlɛle mgbanyima ayia, na bɛdule menli kɛ bɛhɔye ɛzoanvolɛma ne wɔ efiade ne bɛrɛla.
44005022	Na mɔɔ menli ne mɔ hɔle la bɛannwu ɛzoanvolɛma ne mɔ na bɛziale bɛrabɔle amaneɛ kɛ,
44005023	“Yɛhɔle la ɛnee efiade ne nlenkɛ ne mɔ wɔ nyinlira nu, yɛɛ sinzavolɛma ne noko amuala gyigyi nlenkɛ ne mɔ anloa; noko yɛbukele nlenkɛ ne mɔ la, yɛannwu awie biala wɔ ɛkɛ.”
44005024	Ɛhye yɛle kpanyinli ne mɔɔ nea Ɛzonlenlɛ Sua ne sinzavolɛma ne anwo zo, nee sɛlɛvolɛ mgbanyinli ne mɔ naa ekyii, na bɛdwenlenle nwo kɛ kabezɛ edwɛkɛ bie ɛzi ɛzoanvolɛma ne anwo zo.
44005025	Na yeangyɛ yɛɛ nrenya ko rabɔle bɛ amaneɛ kɛ, “Bɛnlea, menli ne mɔɔ bɛguale bɛ efiade la wɔ Ɛzonlenlɛ Sua nu lɔ ɛlɛkilehile menli.”
44005026	Yemɔti sinzavolɛ kpanyinli ne vale ye ɛlɔnema ne na bɛhɔvale ɛzoanvolɛma ne mɔ bɛrale, noko bɛanyɛ bɛ mgbane mgbane biala, ɔluakɛ ɛnee bɛsulo kɛ saa bɛyɛ ye kikilikikili a ɛlɔne ne kɛzi bɛ awolɛ.
44005027	Bɛvale bɛ gyɛlɛɛnye bɛragyinlanle ayiama ne anyunlu, na Sɛlɛvolɛ Kpanyinli ne bizale bɛ kɛ,
44005028	“Bɛmɛ, yɛbɔ bɛ kɔkɔ kɛ bɛmmabɔ sonla zɔhane duma bɛkilehile menli wɔ ɛleka biala, noko nea mɔɔ akee bɛlɛyɛ a. Bɛva bɛ ngilehilelɛ ne bɛkponde Gyɛlusalɛm amuala; bɛyɛ bɛamaa yɛmɛ yɛali ɛzonle wɔ sonla ne ewule nwo!”
44005029	Na Pita nee ɛzoanvolɛma ne buale kɛ, “Ɔwɔ kɛ yɛtie Nyamenle yɛtɛla sonla.
44005030	Yɛ nlenya mɔ Nyamenle ne dwazole Gyisɛse mɔɔ bɛmɛ bɛbɔle ye meanubaka nu bɛhunle ye la vile ewule nu.
44005031	Na yemɔ yɛɛ Nyamenle ɛmaa ye zo ɛzie ye ye fema zo ɛyɛ ye Adenlekilevolɛ nee Dievolɛ kɛ ɔhile Yizilayɛma adenle ɔmaa bɛnlu bɛ nwo na bɛanyia ɛtanefakyɛ a.
44005032	Na yɛmɛ yɛɛ Sunsum Nwuanzanwuanza ne mɔɔ le Nyamenle ahyɛlɛdeɛ ne mɔɔ ɔfa ɔmaa bɛdabɛ mɔɔ bɛtie ye la, yɛdi ɛhye anwo daselɛ.”
44005033	Ɛhye yelale ayiama ne kpole manle bɛyɛle kɛ bɛku ɛzoanvolɛma ne.
44005034	Na bɛ nuhua ko dwazole. Ɔle Falasiinli, bɛfɛlɛ ye Gameeleɛle. Ɔle mɛla kilehilevolɛ yɛɛ maanlema bu ye kpole kpalɛ. Ɔmanle bɛvale ɛzoanvolɛma ne mɔ bɛvindele,
44005035	na ɔzele ayiama ne kɛ, “Yizilayɛ mgbanyima, bɛnlea boɛ wɔ mɔɔ bɛkpondɛ bɛayɛ menli ɛhye mɔ la anwo.
44005036	Mekɛ bie mɔɔ ɛraze ɛhɔ la, Tiyudase dwazole na ɔyɛle ɔ nwo kɛ ɔle sonlakpole bie, na ɔhwenle menli ala kɛyɛ ɛya nna ɔlile ɔ nzi. Na nzinlii bɛhunle ye, na ye ɛdoavolɛma ne bɔle asande manle ye fane ne gule.
44005037	Ɛhye anzi, wɔ menli ɛdianlɛ mekɛ ne anu, Dwudase mɔɔ vi Galeli la ɔdaye ɔdwazole. Ɔdaye ɔhwenle menli dɔɔnwo ɔlile ɔ nzi. Na ɔdaye bɛhunle ye na menli mɔɔ li ɔ nzi la amuala zandele.
44005038	Yemɔti mɔɔ meka meahile bɛ wɔ ɛhye anwo la a le kɛ, bɛgyakyi bɛ, bɛmmayɛ bɛ ɛhwee. Na saa mɔɔ bɛlɛyɛ la le sonla ngyehyɛlɛ a, ɔbazɛkye.
44005039	Saa ɔvi Nyamenle noko a, yemɔ ɔyɛ se kɛ bɛkɛhola ye sɛkye, yɛɛ eza noko bɛannea boɛ a, bɛbaho bɛatia Nyamenle.” Ayiama ne vale Gameeleɛle folɛdulɛ ne.
44005040	Bɛvale ɛzoanvolɛma ne bɛrale ayiama ne anyunlu bieko, bɛbilale bɛ empele, na bɛduale bɛ kɛ bɛmmabɔ Gyisɛse duma bieko ɛlɛ ɛleka biala; na bɛgyakyile bɛ.
44005041	Ɛzoanvolɛma ne vale fɛlɛkolilɛ vile ayia sua ne anu hɔle, kɛ bɛdabɛ bɔbɔ Nyamenle ɛbu bɛ bie, na ɔlua Gyisɛse duma ne ati bɛnwu amaneɛ a.
44005042	Yemɔti dahuu bɛhɔle Ɛzonlenlɛ Sua ne anu nee azua nu bɛhilehilele na bɛbɔle Edwɛkpa ne mɔɔ fane Gyisɛse anwo la nolo kɛ yemɔ a ɔle Mɛzaya ne a.
44006001	Nzinlii, mɔɔ ɛnee akee ɛdoavolɛma ne anwo ɛlɛso la, ɛdendɛlɛ radɔle Dwuuma mɔɔ ka Giliki nee Dwuuma mɔɔ wɔ maanle ne anu la avinli. Dwuuma mɔɔ ka Giliki la se bɛbu bɛ nye bɛgua bɛ ahunlanvolɛ mraalɛ ne mɔ anwo zo wɔ dahuu ndɔnielilɛ nu.
44006002	Zɔhane ati ɛzoanvolɛma bulu nee nwiɔ ne vɛlɛle ɛdoavolɛma ne amuala na bɛzele bɛ kɛ, “Ɔnle kpalɛ kɛ ndɔnielilɛ ti yɛkɛbu yɛ nye yɛkɛgua Nyamenle edwɛkɛ ne ɛhanlɛ zo.
44006003	Yemɔti, ayi mɔ, bɛnlea na bɛye bɛ nuhua nsuu mɔɔ menli bu bɛ, mɔɔ Sunsum Nwuanzanwuanza ne wɔ bɛ nwo zo na bɛze nrɛlɛbɛ la bɛmaa yɛ, na yɛva bɛ yɛzie zɛhae gyima ye anloa,
44006004	amaa yɛdayɛ noko yɛanyia mekɛ yɛayɛ nzɛlɛlɛ nee Edwɛkpa ne ɛhanlɛ gyima ne.”
44006005	Ɛzoanvolɛma ne mɔ nzuzulɛ ne zɔle bɛ kɔsɔɔti bɛ nye, na bɛyele Sitivin, mɔɔ lɛ diedi ne anu kpundii na Sunsum Nwuanzanwuanza ne ɛyi ye tɛkɛɛ la, Felepe, Polɔkɔlɛse, Nekanɔ, Taemɔn, Paamɛnase, yɛɛ Nekɔlɔso mɔɔ vi Anteɔko, mɔɔ ɛnle Dwuunli na yehakyi ɔsonle Dwuuma Nyamenle ne la.
44006006	Bɛvale bɛ bɛmanle ɛzoanvolɛma ne, ɛzoanvolɛma ne vale bɛ sa guale bɛ ti zo na bɛyɛle nzɛlɛlɛ bɛmanle bɛ.
44006007	Na Nyamenle edwɛkɛ ne akee nyinle kpole manle menli somaa rabokale bɛ nwo, na bɛyɛle dɔɔnwo wɔ Gyɛlusalɛm, yɛɛ eza sɛlɛvolɛma dɔɔnwo liele Edwɛkpa ne lile.
44006008	Nyamenle lole Sitivin dɔɔnwo na ɔmanle ye tumi kpole ɔmanle ɔyɛle nwanwane ninyɛne mgbole ɔhilele menli.
44006009	Yemɔti menli bie mɔɔ fɛlɛ bɛ nwo “Fanwodi Sukuluma” na bɛvi Saelin nee Alɛzandelea, nee bie mɔ mɔɔ vi Selesea nee Ehyea la bɔle ɔ bo kɛ bɛ nee Sitivin su kpolera.
44006010	Na Sunsum ne manle Sitivin nrɛlɛbɛ dɔɔnwo, yemɔti bɛangola ye fee.
44006011	Ɛhye ati bɛwulowulale menli bie abo bɛmanle bɛhanle kɛ, “Yɛdele kɛ ɔlɛka munzule edwɛkɛ yeatia Mosisi nee Nyamenle.”
44006012	Na bɛluale adenle ɛhye azo bɛmanle maanlema nee asɔne mgbanyima ne nee mɛla kilehilevolɛma ne mɔ vale ɛya na bɛhyele Sitivin bɛ nee ye hɔle ayiama ne anyunlu.
44006013	Bɛmanle menli ralile dasewia kɛ, “Nrenya ɛhye, dahuu ɔtendɛ ɔtia yɛ Ɛzonlenlɛ Sua nwuanzanwuanza ye nee Mosisi mɛla ne.
44006014	Yɛdele kɛ ɔlɛka kɛ Gyisɛse ne mɔɔ vi Nazalɛte la barazɛkye Ɛzonlenlɛ Sua ye, na yeahakyi maamɛla biala mɔɔ Mosisi hyehyɛle manle yɛ la!”
44006015	Bɛdabɛ mɔɔ bɛwɔ ayia ne abo la amuala anye hale Sitivin anwo, na bɛnwunle kɛ ɛnee ɔ nyunlu ɛyɛ kɛ Nyamenle soanvolɛ nyunlu la.
44007001	Sɛlɛvolɛ Kpanyinli ne bizale Sitivin kɛ, “Asoo ɛhye mɔ le zɔhane?”
44007002	Sitivin buale kɛ, “Mediema mrenya nee egya mɔ, bɛdie me! Anyunlunyia Nyamenle ne yele ɔ nwo hilele yɛ nlenya Ebileham wɔ mekɛ mɔɔ ɛnee ɔwɔ Mɛsɔpɔteemea la, kolaa na yeadu yeahɔdɛnla Hɛlan.
44007003	Ɔzele ye kɛ, ‘Ɛvi wɔ abusua nee wɔ maanle ye anu tu na kɔ azɛlɛ ne mɔɔ mebahile wɔ la azo.’
44007004	Ɛhye ati yɛɛ ɔvi Kaledea mɔɔ le ɔdaye ye maanle nu la ɔdule ɔhɔdɛnlanle Hɛlan a. Nzinlii mɔɔ Ebileham ɔ ze wule la, Nyamenle manle ɔradɛnlanle azɛlɛ ɛhye mɔɔ ɛnɛ bɛmɛ bɛde zolɛ la azo.
44007005	Ɛnee Nyamenle ɛtɛfale azɛlɛ ne ɛleka biala ɛtɛmanle Ebileham kɛ ɔle ɔdaye ye ɛdeɛ. Azɛlɛ waa ko bɔbɔ bɔle ye, noko ɛnee Nyamenle ɛva ɛbɔ ye ɛwɔkɛ kɛ ɔbava yeamaa ye nee ɔ bo zo amra, wɔ mekɛ mɔɔ ɛnee Ebileham mumua ne ɛnlɛ ralɛ la.
44007006	Kɛ Nyamenle zele ye la ɛne, ‘Ɛ bo zo amra bahɔ maanɔne ahɔyɛ ahanra, bɛahile bɛ nyane toonwo ɛvolɛ ɛya nna.
44007007	Nzinlii mebadea menli zɔhane mɔɔ bɛbahɔzonle bɛ la, na bɛvi maanle zɔhane anu bɛbaye bɛ nwo na bɛarazonle me wɔ ɛke ala.’
44007008	Na Nyamenle manle Ebileham ngyekyeleɛ ɛhye anwo sɛkɛlɛneɛ, yemɔ a le mrenyanu nzonlɛyɛlɛ. Yemɔti Ebileham wole Ayezeke la ye kenle mɔtwɛ ne azo ɔyɛle ye mrenyanu nzonlɛ. Ayezeke wole Gyekɔbo na ɔyɛle ye mrenyanu nzonlɛ, yɛɛ Gyekɔbo wole mralɛ mrenya bulu nee nwiɔ ne, mɔɔ le yɛ nlenya mɔ titile ne, na ɔyɛle bɛ mrenyanu nzonlɛ.
44007009	“Dwosefi anwo yɛle ɔ mediema ne mɔ ɛya na ɔlua zolɛ bɛdɔnenle ye kɛ kanra bɛmanle bɛ nee ye hɔle Yigyibiti, na Nyamenle lile ɔ nzi,
44007010	na ɔyele ye ɔvile ye amaneɛnwunlɛ muala anu. Mɔɔ Dwosefi dwule Yigyibiti belemgbunli ne (Falo) anyunlu la, Nyamenle manle ye nrɛlɛbɛ na ɔlua zo ɔnyianle ɔ nyunlu. Na Yigyibiti belemgbunli yɛle ye amɛnlado wɔ ye maanle ne anu nee ye suakunlu ɛkɛ ne neavolɛ.
44007011	Mekɛ ne anu, sane nee ɛhɔne rale Yigyibiti nee Keena maanle ne mɔ anu, manle ɔyɛle abodelɛ kpalɛ, mɔɔ ɛnee yɛ nlenya mɔ ɛnnyia aleɛ wɔ ɛleka biala a.
44007012	Yemɔti mɔɔ Gyekɔbo dele kɛ aleɛ wɔ Yigyibiti la, ɔzoanle ɔ mra mrenya ne mɔ, mɔɔ le yɛ nlenya mɔ wɔ ɛkɛ.
44007013	Bɛhɔle mɔɔ tɔ zolɛ nwiɔ ne la, Dwosefi yele ɔ nwo hilele ɔ mediema ne mɔ, na ɔlua zolɛ Yigyibiti belemgbunli ne nwunle Dwosefi abusua ne.
44007014	Dwosefi vale nrɛlaleɛ hɔmanle ɔ ze Gyekɔbo kɛ ɔ nee ye sua nu amra amuala ɛrɛla Yigyibiti. Bɛle menli abulasuu nee nnu.
44007015	Yemɔti Gyekɔbo hɔle Yigyibiti, na ɛkɛ ne yɛɛ ɔwule na yɛ nlenya mɔ noko wule a.
44007016	Bɛdule bɛ avunli ne mɔ bɛrale Hyikɛm na bɛziele bɛ wɔ sɛka ne mɔɔ Ebileham dɔle vile Heemɔ abusua ne lɔ la anu.
44007017	“Mɔɔ mekɛ ne bikyele mɔɔ ɔwɔ kɛ Nyamenle akee ye ye ɛwɔkɛ ne mɔɔ ɔbɔle yɛ nlenya Ebileham la, ɛnee yɛ nlenya mɔ mɔɔ wɔ Yigyibiti la anwo ɛzo kpalɛ.
44007018	Nzinlii belemgbunli fofolɛ bie mɔɔ ɛnze Dwosefi anwo edwɛkɛ biala la rale ebia ne azo.
44007019	Ɔvale nrɛlɛbɛ adenle zo ɔbɔle yɛ mgbanyima ne mɔ abolɛ ɔmanle bɛvuandinle bɛ nlɔma bɛguale bɛmanle bɛwule.
44007020	Mekɛ ɛhye anu ala yɛɛ bɛwole Mosisi a, ɔle kakula kɛnlɛma kpalɛ! Na bɛvale ye bɛveale sua nu bɛnleanle ye toonwo ɔlile siane nsa.
44007021	Nzinlii mɔɔ bɛyele ye bɛdole ye lɔ la, Yigyibiti belemgbunli ne ara raalɛ hɔvale ye yɛle ɔ ra na ɔhɔtetele ye wɔ ye sua nu ɛkɛ.
44007022	Bɛhilehilele ye Yigyibiti nrɛlɛbɛ nee ye amaamuo ne amuala. Na ɔnyinle ɔyɛle sonlakpole wɔ edwɛkɛhanlɛ nee nyɛleɛ nu.
44007023	“Mɔɔ Mosisi lile ɛvolɛ abulanla la, ɔyɛle ye adwenle kɛ ɔkakpɔla ɔ mediema Yizilayɛma, yeanlea bɛ tɛnlabelɛ nu nee kɛ bɛsi bɛyɛ bɛ la.
44007024	Ɔnwunle bɛ nuhua ko kɛ Yigyibitinli bie ɛlɛyɛ ye asa, na ɔhɔliele ɔ ti na ɔbɔle Yigyibitinli ne ɔmanle ɔwule.
44007025	(Ɛnee ye adwenle a le kɛ ye menli ne kɛnwu kɛ Nyamenle balua ɔ nwo zo araye bɛ, na bɛannyia zɔhane ndelebɛbo ne.)
44007026	Ye alehyenlɛ nu ɔnwunle kɛ Yizilayɛma nwiɔ ɛlɛko, ɔhɔle kɛ ɔkakpɔda, na ɔzele bɛ kɛ, ‘O, ebiamɔ! Bɛle mediema; duzu ati a bɛlɛko bɛayɛ bɛ nwo asa ɛ?’
44007027	Na ko ne mɔɔ ɛnee ɛlɛyɛ ɔ gɔnwo asa la zuhunle Mosisi ziele ahane na ɔzele ye kɛ, ‘Nwane a dule wɔ kɛ ɛrali yɛ nwo zo belemgbunli na ɛyɛ yɛ ndɛnebuavolɛ a?
44007028	Anzɛɛ ɛkpondɛ kɛ ɛku medame noko, kɛmɔ anoma ɛhunle Yigyibitinli ne la ɔ?’
44007029	Mɔɔ Mosisi dele ɛhye la, ɔvi Yigyibiti ɔnriandile ɔhɔle Medea azɛlɛ zo. Ɔwole mralɛ mrenya nwiɔ wɔ ɛkɛ.
44007030	“Ɛvolɛ abulanla pɛle nu la, Nyamenle soanvolɛ yele ɔ nwo hilele Mosisi wɔ sendɔlɔra nu wɔ fienemgbole ne mɔɔ zua Boka Saenae la anu.
44007031	Mosisi nwunle ɛhye la ɔyɛle ye azibɛnwo na ɔbikyele nwolɛ kɛ ɔkanlea ye boɛ. Na ɔdele Awulae ane, ɔse,
44007032	‘Mame a mele ɛ nlenya mɔ Nyamenle ne, Ebileham, Ayezeke, yɛɛ Gyekɔbo Nyamenle ne a.’ Mosisi ahonle dule kpole na yeangulo kɛ ɔkɛmaa ɔ nye zo ɔkɛnlea deɛ ne bieko.
44007033	Na Awulae zele ye kɛ, ‘Yeye ɛ gyakɛ mgbɔlaboa ne, ɔluakɛ ɛleka mɔɔ ɛgyi la azɛlɛ ne le nwuanzanwuanza.
44007034	Menwu kɛ bɛlɛsi bɛayɛ me menli mɔɔ wɔ Yigyibiti la amumuyɛ la, yɛɛ mede bɛ ɛzunlɛ noko, na mera kɛ mebalie bɛ. Yemɔti bɛla na mesoa wɔ wɔ Yigyibiti.’
44007035	“Mosisi ɛhye mɔɔ bɛkpole ye, na bɛzele ye kɛ, ‘Nwane a yɛle wɔ belemgbunli nee ndɛnebuavolɛ wɔ yɛ nwo zo’ la, yemɔ ala a Nyamenle luale soanvolɛ ne mɔɔ vindele sendɔlɔra ne anu wɔ ɛsɛlɛ ne azo la anwo zo zoanle ye kɛ ɔli bɛ nwo zo belemgbunli na ɔlie bɛ a.
44007036	Ɔvale ɛvolɛ abulanla ɔyɛle nwanwane ninyɛne nee sɛkɛlɛneɛ wɔ Yigyibiti nee Nyevile Kɔkɔlɛ ne anloa, yɛɛ fienemgbole ne anu na ɔyele menli ne ɔvile Yigyibiti.
44007037	Mosisi ɛhye ala a zele Yizilayɛma kɛ, ‘Nyamenle baye ye kpɔmanvolɛ avi bɛ avinli yeazoa ye bɛ nwo, kɛmɔ ɔzoanle me la.’
44007038	Yemɔ yɛɛ mekɛ mɔɔ bɛyiale ɛsɛlɛ ne azo la ɔ nee Nyamenle soanvolɛ ne dendɛle wɔ Boka Saenae azo, na ɔliele Nyamenle nrɛlaleɛ ne mɔɔ ɛnɛ ɛradwu yɛ nwo zo la ɔrɛlɛle yɛ nlenya mɔ a.
44007039	“Na yɛ nlenya mɔ kpole kɛ bɛnrɛdie ye; bɛvale ye bɛziele ahane na bɛhulole kɛ anrɛɛ bɛkɛzia bɛkɛhɔ Yigyibiti.
44007040	Yemɔti bɛzele Sɛlɛvolɛ Aalɔn kɛ, ‘Yɛ awozonle maa bɛli yɛ nyunlu, na Mosisi ɛhye mɔɔ yele yɛ vile Yigyibiti la yɛnze mɔɔ ɛzi ɔ nwo zo a.’
44007041	Mekɛ ne anu bɛyɛle ɛnlankɛ ralɛ ananze na bɛvale bɛyɛle amonle bɛzɔle, bɛlile nwolɛ nwɔhoa na bɛyeyɛle deɛ ne mɔɔ bɛdabɛ bɛva bɛ sa bɛyɛ la.
44007042	Yemɔti Nyamenle hwenle ɔ nwo vile bɛ nwo na ɔyele bɛ ɔmanle kɛ bɛzonle anwomanyunlu ninyɛne, kɛmɔ bɛhɛlɛ ye wɔ Nyamenle kpɔmanvolɛma mbuluku ne mɔ anu la. Ɔse, ‘Yizilayɛma, ɛvolɛ abulanla ne mɔɔ bɛlile wɔ ɛsɛlɛ ne azo la, bɛhunle nane bɛbɔle azu bɛmanle me ɔ?
44007043	Bɛzoale bɛ bozonle Molɛke ɛdanlɛ sua ne, yɛɛ bɛzoale bɛ ɛwɔlɔra bozonle Relɛfaa ɛdanlɛ sua ne noko; bɛdabɛ a bɛnwonle bɛ yɛɛ bɛzonlenle bɛ a. Yemɔti mebava bɛ meahɔ nlɔnu wɔ Babelɔn anzi lɔ.’
44007044	“Ɛsɛlɛ ne azo yɛɛ yɛ nlenya mɔ nyianle Ɛdanlɛ Sua ne mɔɔ kile kɛ Nyamenle de bɛ avinli la a. Bɛyɛle ye kɛmɔ Nyamenle zele Mosisi ala la, nzonlɛ mɔɔ Nyamenle vale hilele Mosisi la azo a ɔnleanle ɔzile a.
44007045	Nzinlii yɛ nlenya mɔ vale Ɛdanlɛ Sua ne mɔɔ bɛliele ye bɛ ze mɔ ɛkɛ ne la lile bɛ nyunlu na bɛ nee Dwɔhyua hɔle bɛhɔhonle bɛvale maanle maanle mɔɔ Nyamenle manle bɛlile bɛ nwo zo konim la. Na ɔwoale bɛ nwo ɛkɛ ne toonwo ɔradwule Devidi mekɛ zo.
44007046	Nyamenle anye zɔle Devidi na Devidi zɛlɛle Nyamenle kɛ ɔmaa ye adenle ɔmaa ɔzi sua ɔmaa Gyekɔbo Nyamenle ne.
44007047	Noko Sɔlɔmɔn a zile sua ne a.
44007048	“Noko akee Anwuma Anwuma Nyamenle ne ɛndɛnla sua mɔɔ menli ɛzi la anu. Nyamenle kpɔmanvolɛma ɛha kɛ,
44007049	‘Awulae se, Anwuma le me belemgbunli ebia, yɛɛ azɛlɛ ye le me gyakɛ abo ebia. Duzu sua a bɛsi bɛamaa me a? Nienwu ɛleka a metɛnla mealie me ɛnwomenle a?
44007050	Anzɛɛ tɛ mame medame a menyɛle ɛhye mɔ amuala ɔ?’ ”
44007051	Sitivin hɔle zolɛ zele bɛ kɛ, “Bɛdabɛ, bɛ nzo yɛ se kpalɛ! Bɛnlie Nyamenle bɛnli fee; bɛkpɔla bɛ nzo anzi wɔ Nyamenle edwɛkɛ ne anwo! Bɛva bɛ nlenya mɔ agyakɛ, dahuu bɛko bɛtia Sunsum Nwuanzanwuanza ne!
44007052	Nyamenle kpɔmanvolɛ ko bɔbɔ ɛnle ɛkɛ mɔɔ bɛ mgbanyima andwazo ɔ nwo zo a. Bɛhunle menli mɔɔ Nyamenle zoanle bɛ kɛ bɛrabɔ ye Sonvolɛ Nwuanzanwuanza ne anwo nolo la amuala, na eza bɛye ɔdaye mumua ne bɛmaa bɛhu ye.
44007053	Bɛmɛ a bɛliele Nyamenle mɛla ne mɔɔ ye soanvolɛma nee ye rale la a; noko bɛanli zolɛ!”
44007054	Mekɛ mɔɔ ayiama ne ɛlɛtie Sitivin la ɛnee ɛya ɛwie bɛ wolowolo na bɛ nwo ndinli ɛlɛtwehwe bɛ kikilikikili zɛhae.
44007055	Na ɛnee Sunsum Nwuanzanwuanza ne ɛyi Sitivin tɛkɛɛ la ati, ɔdole ɔ nye anwuma na ɔnwunle Nyamenle anyunlunyia ne na Gyisɛse gyi Nyamenle asa fema zo.
44007056	Na ɔzele bɛ kɛ, “Bɛnlea, menwu kɛ anwuma ɛbuke, na menwu kɛ Sonla Ra ne gyi Nyamenle asa fema zo.”
44007057	Ɛkɛ ne ala bɛduoduale bɛ nzo, na bɛdeanle nu kokye la ɛnee bɛwɔ Sitivin anwo zo, nwee!
44007058	Bɛhwenle ye bɛ nee ye hɔle suakpole ne kandiba, na bɛzile ye awolɛ. Dasevolɛma ne mɔ yeyele bɛ adɛladeɛ manle kpavolɛ bie mɔɔ bɛfɛlɛ ye Sɔɔlo la lɛle.
44007059	Mɔɔ bɛlɛsi Sitivin awolɛ la ɛnee ɔ ne la nu ɔlɛtea ɔfɛlɛ Awulae kɛ, “Awulae Gyisɛse, die me ɛkɛla!”
44007060	Akee ɔhotole na ɔdeanle nu kpole kɛ, “Awulae, fa ɛtane ɛhye kyɛ bɛ!” Ɔhanle ɛhye la, ɔwule.
44008001	Na Sɔɔlo liele ye ɛhunlɛ ne dole nu. Ɔvi kenle ko ne ala bɛbɔle ɔ bo kɛ bɛyɛ diedima mɔɔ wɔ Gyɛlusalɛm la kpɔdekpɔde. Yemɔti diedima ne amuala zandele; bie mɔ hɔle Dwudiya nee Samɛlea maanzinli ne mɔ anu, na ɔhale ɛzoanvolɛma ne ala.
44008002	Na Nyamenlezonlenlɛma bie mɔ hɔvale Sitivin hɔziele ye na bɛzunle ye kpole kpalɛ.
44008003	Na Sɔɔlo bɔle mɔdenle ala kɛ ɔkɛzɛkye Asɔne ne. Ɔwolowolole azua nu ɔhɔhwenle mraalɛ nee mrenya mɔɔ ɛzɔ diedi ne anu la na ɔvale bɛ ɔvindele ɔmanle bɛguale bɛ efiade.
44008004	Diedima ne bɔle asande la bɛnriandile bɛhɔle azua azua zo na bɛhɔhanle Edwɛkpa ne.
44008005	Felepe hɔle Samɛlea suakpole bie azo hɔhanle Mɛzaya ne anwo edwɛkɛ hilele menli mɔɔ wɔ ɛkɛ ne la.
44008006	Mɔɔ menli ne diele na bɛnwunle nwanwane ninyɛne mɔɔ ɔyɛle la, bɛ muala bɛliele bɛlile,
44008007	ɔluakɛ ɔmanle sunsum ɛtane dɔɔnwo deɛdeanle nu na bɛvile menli somaa ne ala anwo. Menli mɔɔ ɛdwidwe nee abuburama dele kpɔkɛ,
44008008	na suakpole ne azo amra lile fɛlɛko kpole.
44008009	Nrenya bie wɔ suakpole ne azo; bɛfɛlɛ ye Saemɔn. Nrenya ɛhye ɛva ngonyiayelɛ ɛha Samɛlea maanlema ne ɛzulolɛ, na ɔka kɛ ɔdaye ɔle sonlakpole.
44008010	Awie biala mɔɔ wɔ maanle ne anu, mgbanyinli nee ngakula muala tie ye. Bɛse, “Sonla ɛhye a le Nyamenle tumi ne mɔɔ bɛfɛlɛ ye ‘Tumi Bedevinli’ la.”
44008011	Ɔvale ngonyia ɔdanle bɛ nye zo na ɔmanle bɛzulole ye kpalɛ na bɛliele ye bɛlile.
44008012	Na mɔɔ bɛdele Edwɛkpa ne mɔɔ fane Nyamenle Belemgbunlililɛ ne anwo nee Gyisɛse Kelaese duma ne mɔɔ Felepe hanle nwolɛ edwɛkɛ la, mraalɛ nee mrenya kɔsɔɔti liele lile na bɛmanle bɛzɔnenle bɛ.
44008013	Saemɔn ɔdaye ɔliele ɔlile na bɛzɔnenle ye. Nzinlii ɔvale ɔ nwo ɔbɔnenle Felepe, na ɔ nee ye luale. Mɔɔ ɔnwunle sɛkɛlɛneɛ nee nwanwane ninyɛne mɔɔ Felepe yɛle la, ɔyɛle ye azibɛnwo kpole.
44008014	Ɛzoanvolɛma ne dele wɔ Gyɛlusalɛm kɛ menli mɔɔ wɔ Samɛlea la ɛzɔ Nyamenle edwɛkɛ ne anu la bɛzoanle Pita nee Dwɔn wɔ lɔ.
44008015	Bɛhɔle la bɛzɛlɛle Sunsum Nwuanzanwuanza ne bɛmanle diedima ne mɔ.
44008016	Ɔluakɛ ɛnee bɛzɔne bɛ wɔ Awulae Gyisɛse duma nu ɛdeɛ, noko Sunsum Nwuanzanwuanza ne ɛtɛbale bɛ nwo zo.
44008017	Pita nee Dwɔn vale bɛ sa guale menli ne mɔ ati zo zɛlɛle, na bɛnyianle Sunsum Nwuanzanwuanza ne.
44008018	-
44008019	Mɔɔ Saemɔn nwunle kɛ ɛzoanvolɛma ne fa bɛ sa gua menli ti zo a bɛnyia Nyamenle Sunsum ne la, ɔhanle kɛ, “Bɛlie ezukoa na bɛmaa medame noko tumi ɛhye bie, amaa awie biala mɔɔ menwɔva me sa menwɔgua ɔ ti zo la anyia Sunsum Nwuanzanwuanza ne bie.”
44008020	Na Pita buale ye kɛ, “Abule ɛbu wɔ nee wɔ ezukoa ne amuala, kɛ ɛkɛdwenle kɛ bɛfa ezukoa a bɛtɔ Nyamenle ahyɛlɛdeɛ a!
44008021	Ɛyɛ yɛ gyima ɛhye bie a ɔnrɛyɛ boɛ, ɔluakɛ ɛnli nɔhalɛ wɔ Nyamenle anyunlu.
44008022	Zɔhane ati, nu ɛ nwo wɔ wɔ amumuyɛ adwenle ɛhye anwo, na sɛlɛ Awulae kɛ saa ɔyɛ na ɔkɛyɛ boɛ a, ɔva wɔ ɛtane ɔhyɛ wɔ kɛ wɔdwenle zɔhane a.
44008023	Ɔluakɛ menwu kɛ ɛle anyebolo kpole kpalɛ na ɛtane ɛbɔ wɔ kpanwu.”
44008024	Saemɔn zele Pita nee Dwɔn kɛ, “Mekpa bɛ kyɛlɛ, bɛzɛlɛ Awulae bɛmaa me, amaa mɔɔ bɛha la biala anzi me nwo zo.”
44008025	Nzinlii Pita nee Dwɔn hanle Edwɛkpa ne, lile Awulae anwo daselɛ, na bɛziale bɛhɔle Gyɛlusalɛm. Bɛkɔ la bɛvale Samɛlea namunamu ne mɔ dɔɔnwo azo bɛhanle Edwɛkpa ne.
44008026	Awulae soanvolɛ dendɛle zele Felepe kɛ, “Kɔ nyiakɛ nehane, wɔ Gyɛlusalɛm nee Gaza adenle ne azo.” (Adenle ɛhye la ɛsɛlɛ zo; ɛnɛ bɛnva zolɛ.)
44008027	-
44008028	Na Felepe zile nu hɔle. Ɛnee Yiteyopeanli kpanyinli bie mɔɔ le abɔlɔba kpanyinli mɔɔ nea Yiteyopea Belemgbunli Raalɛ ne gya zo la ɔdaye ɔlua adenle ne azo. Ɔhɔle Nyamenle ɛzonlenlɛ wɔ Gyɛlusalɛm na ɔde ye ehwili nu yezia ɔlɛkɔ ye sua zo. Mɔɔ ɔde ehwili ne anu la ɛnee ɔlɛkenga Nyamenle kpɔmanvolɛ Ayezaya nwoma ne.
44008029	Sunsum ne zele Felepe kɛ, “Twe bikye ehwili ne.”
44008030	Yemɔti Felepe nriandile hɔle ehwili ne anwo, na ɔdele kɛ ɔlɛkenga Nyamenle kpɔmanvolɛ Ayezaya nwoma ne, na ɔbizale ye kɛ, “Asoo ɛte mɔɔ ɛlɛkenga la abo?”
44008031	Nrenya ne buale ye kɛ, “Na kɛ mesi meyɛ mete ɔ bo ɛ? Kyesɛ awie kilehile nu kile me.” Na ɔmanle Felepe radɛnlanle ehwili ne anu wɔ ɔ nwo ɛkɛ ne.
44008032	Ɛleka mɔɔ ɛnee ɔlɛkenga la se, “Ɔle kɛ boane mɔɔ bɛ nee ye ɛhɔ ahunleɛ, anzɛɛ boaneralɛ mɔɔ bɛlɛpepɛ ye enrinli la, yeambuke ɔ nloa.
44008033	Bɛgolole ɔ nwo, bɛbuale ye mgbɔvondɛne, awie ɛnrɛhola ɔ bo zo amra kile, ɔluakɛ bɛpɛle ye ɛbɛla ne sinli wɔ ewiade ye anu.”
44008034	Na abɔlɔba ne bizale Felepe kɛ, “Kile ɛhye anu kile me. Nwane anwo edwɛkɛ a Nyamenle kpɔmanvolɛ ne ɛlɛka a, ɔdaye ɔ nwo edwɛkɛ yɛɛ ɔlɛka a anzɛɛ awie gyɛne ɔ?”
44008035	Na Felepe bɔle ɔ bo wɔ Nyamenle Edwɛkɛ ɛhye azo, na ɔhanle Edwɛkpa ne mɔɔ fane Gyisɛse anwo la ɔhilele ye.
44008036	Mɔɔ bɛlua adenle zo bɛlɛkɔ la, bɛrale azule bie anloa, na nrenya ne zele Felepe kɛ, “Nea, nzule ɛ! Duzu a si wɔ adenle mɔɔ ɔmaa ɛsɔne me a ɔnyɛ boɛ a?” [
44008037	Felepe zele ye kɛ, “Saa ɛdie ɛdi bɔkɔɔ wɔ wɔ ahonle nu a, bɛsɔne wɔ a ɔyɛ boɛ.” Ɔbuale ye kɛ, “Ɛhɛe, medie medi kɛ Gyisɛse Kelaese a le Nyamenle Ara ne a.”]
44008038	Nrenya ne manle ehwili ne gyinlanle, ɔ nee Felepe bɛhɔle azule ne anu na ɔmanle Felepe zɔnenle ye.
44008039	Mɔɔ bɛvi azule ne anu bɛvole file zo la, Sunsum ne vale Felepe minliminlinle. Nrenya ne annwu ye bieko, na ɔvale fɛlɛko ɔhɔle.
44008040	Felepe hɔvindele Azotɛse na ɔhɔkpɔsale namunamu ne mɔ anu ɔhanle Edwɛkpa ne toonwo ɔradwule Sizalia.
44009001	Mekɛ ne anu ɛnee Sɔɔlo lɛ ye kɔdiawu adwenle ne tɛgyegye Awulae ɛdoavolɛma ne. Ɔhɔle Sɛlɛvolɛ Kpanyinli ne ɛkɛ
44009002	na ɔhɔliele tumi ngɛlɛta kɛ ɔkɔ Dɛmasekɛse nyianu azua ne mɔ anu yeahɔhye bɛdabɛ mraalɛ nee mrenya mɔɔ bɛlua Awulae Adenle ne azo la, yeakyekye bɛ, ɔ nee bɛ ara Gyɛlusalɛm.
44009003	Mɔɔ ɔlua adenle zo na ɔka ekyii ɔdwu Dɛmasekɛse la, wienyi kpole bie vi anwomanyunlu rabɔle yiale ye.
44009004	Ɔpɛle ɔfinle na ɔdele kɛ ɛnelɛ bie se, “Sɔɔlo! Sɔɔlo! Duzu ati a ɛlɛyɛ me kpɔdekpɔde zɛhae ɛ?”
44009005	Na ɔbizale kɛ, “Awulae, ɛdawɔ nwane ɔ?” Ɛnelɛ ne buale ye kɛ, “Medame a mele Gyisɛse mɔɔ ɛlɛyɛ me kpɔdekpɔde la.
44009006	Dwazo kɔ suakpole ne azo na bɛbahile wɔ debie mɔɔ ɔwɔ kɛ ɛyɛ la.”
44009007	Menli mɔɔ nee Sɔɔlo lua la dɔle mumule, bɛandɛ bɛ nloa anu, ɔluakɛ bɛdele ɛnelɛ ne, na bɛannwu awie biala.
44009008	Sɔɔlo vi azɛlɛ ne anwo dwazole la ɛnee ɔ nye ɛzi. Yemɔti bɛsosɔle ɔ sa bɛ nee ye hɔle Dɛmasekɛse.
44009009	Kenle nsa, ɛnee ɔnnwu debie, yɛɛ ɔnli debie na yeanlo nzule.
44009010	Kelaese ɛdoavolɛ bie wɔ Dɛmasekɛse, bɛfɛlɛ ye Ananayase. Wɔ ɛnyelɛzodeɛnwunlɛ nu, ɔdele kɛ Awulae se, “Ananayase!” Ɔliele zolɛ kɛ, “Awulae, medame ɛ.”
44009011	Na Awulae zele ye kɛ, “Kɔ kpalɛ ne mɔɔ bɛfɛlɛ ye ‘Fɔɔnwo’ la azo, na kɔ Dwudase sua nu, na biza awie bie mɔɔ vi Taasɛse na bɛfɛlɛ ye Sɔɔlo la. Ɔgua zolɛ ɔlɛyɛ nzɛlɛlɛ,
44009012	na wɔ ɛnyelɛzodeɛnwunlɛ nu yenwu nrenya bie mɔɔ bɛfɛlɛ ye Ananayase la kɛ yera ɔ nwo ɛkɛ yerava ɔ sa yegua ɔ ti zo yemaa yenwu debie bieko.”
44009013	Ananayase zele kɛ, “Awulae, menli dɔɔnwo ɛha sonla ɛhye anwo edwɛkɛ nee debie mɔɔ yeva yehile wɔ menli ne mɔɔ wɔ Gyɛlusalɛm la ɛhile me.
44009014	Na yera ɛke kɛ ɔlɛ tumi ngɛlɛta vi sɛlɛvolɛ mgbanyinli ne mɔ ɛkɛ kɛ ɔbahye bɛdabɛ mɔɔ bɛsonle wɔ la amuala.”
44009015	Awulae zele ye kɛ, “Wɔmɔ kɔ, na meye ye kɛ ɔrayɛ me sonvolɛ, ɔva me duma ɔhɔ bɛdabɛ mɔɔ bɛnle Dwuuma la anu nee arelemgbunli nee Yizilayɛma kɔsɔɔti anwo zo.
44009016	Na medame mebahile ye amaneɛ mɔɔ ɔbanwu ye wɔ me duma nu la.”
44009017	Yemɔti Ananayase hɔle sua nu ɛkɛ, ɔvale ɔ sa ɔguale Sɔɔlo ati zo na ɔzele ye kɛ, “Adiema Sɔɔlo, Awulae Gyisɛse, mɔɔ ɛlua adenle zo ɛlɛba ɛke mɔɔ ɔyele ɔ nwo ɔhilele wɔ la ɛzoa me ɛ nwo ɛke, amaa wɔanwu debie bieko na Sunsum Nwuanzanwuanza ne ara ɛ nwo zo.”
44009018	Ɛkɛ ne ala debie bie mɔɔ le kɛ fɛlɛ nwo abonle la vi Sɔɔlo anye zo guale aze, na ɔnwunle debie bieko; na ɔdwazole ɔmanle bɛzɔnenle ye.
44009019	Akee ɔlile debie na ɔ nwo gyinlanle ye. Sɔɔlo nee ɛdoavolɛma ne dɛnlanle mekɛ ekyi wɔ Dɛmasekɛse,
44009020	na ɔhɔle nyianu azua ne mɔ anu ɔhɔbɔle nolo kɛ Gyisɛse, “Yemɔ a ɔle Nyamenle Ara ne a.”
44009021	Ɔyɛle bɛdabɛ mɔɔ bɛdele ye edwɛkɛ ne la azibɛnwo kpole na bɛbizale kɛ, “Na tɛ sonla ɛhye a ɛlɛkuhu menli mɔɔ bɔ Gyisɛse duma wɔ Gyɛlusalɛm la ɔ? Anzɛɛ yeamba ɛke kɛ ɔbahye bɛdabɛ mɔɔ bɛbɔ Gyisɛse duma la yeahɔmaa sɛlɛvolɛ mgbanyinli ne mɔ ɔ?”
44009022	Na Sɔɔlo nyianle anwosesebɛ kpalɛ wɔ ye edwɛkɛhanlɛ nu na ɔholale ɔhilehilele nu kɛ Gyisɛse a le Mɛzaya ne, ɔmanle ɔrale kɛ Dwuuma bɔbɔ mɔɔ wɔ Dɛmasekɛse la dɔle mumule wɔ nwolɛ.
44009023	Kenle guale nu ekyii la, Dwuuma ne hɔle akpamo kɛ bɛku ye,
44009024	na Sɔɔlo dele. Dwuuma ne dɛle ye wɔ sua ne azo nlenkɛ mgbole ne mɔ anloa nɔɔzo nee ewiazo kɛ bɛ sa kɛha ye bɛkɛhu ye.
44009025	Na kenle ko nɔɔzo Sɔɔlo ɛdoavolɛma ne vale ye dɛnlanle kɛndɛne nu, vale ye wulale suakpole ne bane ne tokule bie anu, na bɛliele ye bɛtɛɛ bɛdwulale ye aze wɔ suakpole ne bane ne anzi lɔ.
44009026	Sɔɔlo hɔle Gyɛlusalɛm na ɔyɛle kɛ ɔlɛ ɔ nwo ɔkabɔ ɛdoavolɛma ne anwo la bɛanlie ye bɛanli, na bɛzulole ye.
44009027	Zɔhane ati Baanabase raboale ye na ɔ nee ye hɔle ɛzoanvolɛma ne ɛkɛ. Ɔhilehilele kɛ Sɔɔlo zile nwunle Awulae wɔ adevinli ne na Awulae dendɛle hilele ye, nee Sɔɔlo ahonle mɔɔ zile na ɔvale Gyisɛse duma ɔbɔle Edwɛkpa ne nolo wɔ Dɛmasekɛse la amuala ɔhilele bɛ.
44009028	Yemɔti akee bɛmanle Sɔɔlo nee bɛ luale, na ɔyele ɔ nyunlu wienyi ɔvale Awulae duma ɔbɔle Edwɛkpa ne nolo wɔ Gyɛlusalɛm amuala.
44009029	Eza ɔ nee Dwuuma mɔɔ ka Giliki la zule kpolera ɔmanle bɛnyianle adwenle kɛ bɛku ye.
44009030	Mɔɔ diedima ne bie mɔ dele ɛhye la, bɛvale Sɔɔlo bɛhɔle Sizalia na bɛmanle ɔhɔle Taasɛse.
44009031	Ɔlua Sɔɔlo ɛhakyilɛ zo akee Asɔne ne mɔɔ wɔ Dwudiya, Galeli, yɛɛ Samɛlea la nyianle anzonudwolɛ na ɔnyinle. Na ɔlua Sunsum Nwuanzanwuanza ne moalɛ zo Asɔne ne nyianle anwosesebɛ, menli dɔɔnwo rale nu na bɛvale Nyamenlezulolɛ bɛluale.
44009032	Pita hɔle ɛleka dɔɔnwo, na kenle ko ɔhɔkpɔlale Nyamenle menli ne mɔɔ wɔ Leda la.
44009033	Ɛkɛ ne yɛɛ ɔhɔnwunle nrenya bie mɔɔ bɛfɛlɛ ye Yiniase la kɛ yedwidwe na yela ɛleka ko toonwo ɛvolɛ mɔtwɛ.
44009034	Na Pita zele ye kɛ, “Yiniase, Gyisɛse Kelaese ɛyɛ wɔ ayile. Dwazo na nyenya wɔ ɛkpa ne.” Na ɛkɛ ne ala Yiniase dwazole.
44009035	Menli mɔɔ wɔ Leda nee Hyɛlɔn la nwunle nrenya ne na bɛhakyile bɛdoale Awulae.
44009036	Dwɔpa noko, raalɛ bie wɔ ɛkɛ, bɛfɛlɛ ye Tabeta. (Ye duma ne Giliki nu a le Dɔkase.) Ɔle ɛdoavolɛ. Raalɛ ɛhye vale ye mekɛ yɛle ahunlunyele gyima na ɔboale ehyianvolɛma.
44009037	Mekɛ ne anu ɔ nwo dole ye na ɔwule. Bɛbiale ye na bɛdedale ye wɔ ɛbolɔnsane zo ekpumgbunli ne mɔ bie anu.
44009038	Dwɔpa nee Leda anwa biala. Yemɔti mɔɔ diedima ne mɔɔ wɔ Dwɔpa la dele kɛ Pita wɔ Leda la, bɛzoanle menli nwiɔ bɛmanle bɛhɔvale nrɛlaleɛ bɛhɔmanle ye kɛ. “Yɛsɛlɛ wɔ, bɔ mɔdenle ka ɛ nwo bɛla.”
44009039	Pita noko anzi aze na ɔ nee bɛ hɔle. Ɔhɔdwule la, bɛ nee ye hɔle ɛbolɔnsane ne azo ɛleka mɔɔ bɛdeda ye la. Ahunlanvolɛ mraalɛ mɔɔ Dɔkase ɛyɛ bɛ nyele ɛlɛ la vale ɛzunlɛ rabɔle yiale Pita na bɛvale adɛladeɛ mɔɔ Dɔkase kpomgbale hyɛle bɛ, wɔ mekɛ mɔɔ ɔde aze la bɛhilele ye.
44009040	Pita vindele bɛ, na ɔhotole ɔzɛlɛle; ɔhakyile ɔ nye funli ne anwo na ɔzele kɛ, “Tabeta, dwazo!” Raalɛ ne bukele ɔ nye na ɔnwunle Pita la, ɔmanle ɔ nwo zo ɔdɛnlanle aze.
44009041	Pita zɔle ye manle ɔdwazole ɔgyinlanle. Akee ɔvɛlɛle diedima ne nee ahunlanvolɛ mraalɛ ne mɔ na ɔvale ye ɔmanle bɛ.
44009042	Edwɛkɛ ɛhye kpondenle Dwɔpa amuala, na menli somaa ne ala liele Awulae lile.
44009043	Pita dɛnlanle Dwɔpa hyɛle dɔɔnwo wɔ nrenya bie mɔɔ yɛ nwoma nwo gyima mɔɔ bɛfɛlɛ ye Saemɔn la sua nu.
44010001	Nrenya bie wɔ Sizalia, bɛfɛlɛ ye Kɔnileɛse. Ɔle Wulomu Ɛlɔne ekpunli ne mɔɔ bɛfɛlɛ ye “Yetalea” la safohyenle.
44010002	Ɔle sonla mɔɔ sulo Nyamenle a, yɛɛ ɔ nee ye sua nu amra amuala bɛsonle Nyamenle. Ɔ sa do Dwuuma ehyianvolɛma anwo zo, yɛɛ ɔnva ye nzɛlɛlɛ wɔ Nyamenle anyunlu ɔndo aze.
44010003	Kenle ko ewiazo kɛyɛ dɔne nsa ɔhɔle nzɛlɛlɛ ɛyɛlɛ la ɔnwunle ɛnyelɛzodeɛnwunlɛ. Nyamenle soanvolɛ ragyinlanle ɔ nyunlu ɛkɛ na ɔvɛlɛle ye kɛ, “Kɔnileɛse!”
44010004	Ɔnwunle Nyamenle soanvolɛ ne la, ɛzulolɛ hanle ye na ɔhanle kɛ, “Yɛmenle, duzu edwɛkɛ ɔ?” Nyamenle soanvolɛ ne buale ye kɛ, “Nyamenle ɛde wɔ nzɛlɛlɛ na yenwu wɔ ahunlunyele gyima ne amuala.
44010005	Yemɔti soa maa bɛhɔ Dwɔpa bɛhɔva nrenya bie mɔɔ bɛfɛlɛ ye Saemɔn Pita la.
44010006	Ɔde nrenya bie mɔɔ yɛ nwoma nwo gyima mɔɔ bɛfɛlɛ ye Saemɔn la sua nu, wɔ nyevile ne anloa ɛkɛ ne ala.”
44010007	Mɔɔ Nyamenle soanvolɛ ne wiele la ɔhɔle. Kɔnileɛse vɛlɛle ye sua nu ɛkɛ ne ngɛkɛlɛ ne mɔ nwiɔ yɛɛ sogyanli ko mɔɔ sulo Nyamenle na ɔboka menli mɔɔ sinza ɔdaye Kɔnileɛse la anwo la,
44010008	ɔhanle mɔɔ ɛzi la amuala ɔhilele bɛ na ɔzoanle bɛ wɔ Dwɔpa.
44010009	Aleɛ hyenle, na mɔɔ bɛlua adenle zo na ɔka ekyii bɛdwu Dwɔpa la, ɛnee Pita ɔdaye yevo yehɔ sua ne mɔɔ ɔwɔ nu la ati zo anwuma kɛ ɔkayɛ ewiazo nzɛlɛlɛ.
44010010	Ɛhɔne hunle ye na mɔɔ ɔlɛkendɛ aleɛ mɔɔ bɛlɛto bɛamaa ye la, ɔ nye hɔle dɔɔnwo na ɔnwunle
44010011	kɛ anwuma ɛbuke, na bɛlɛdwula debie bie mɔɔ le kɛ ɛdanlɛ mɔɔ bɛsosɔ ɔ nloa nna ne amuala anu la aze.
44010012	Wɔ deɛ ne anu, ɔnwunle nane, nwɔlɛ, yɛɛ nloma ngakyile dɔɔnwo.
44010013	Na ɛnelɛ bie zele ye kɛ, “Pita, dwazo na ku bie di!”
44010014	Na Pita zele kɛ, “Kyɛkyɛ, Awulae, debie mɔɔ nwolɛ ɛnde na ɔle kyibadeɛ la, metɛdile bie ɛlɛ.”
44010015	Ɛnelɛ ne eza zele ye kɛ, “Debie mɔɔ Nyamenle ɛde nwolɛ la, mmaka kɛ nwolɛ ɛnde.”
44010016	Ɛhye zile fane nsa, na bɛhwenle deɛ ne bɛhɔle anwuma.
44010017	Mɔɔ Pita ɛlɛdwenle mɔɔ yenwu ye la anwo la, ɛnee menli mɔɔ Kɔnileɛse zoanle bɛ la noko ɛbizebiza dedee bɛnwu Saemɔn sua nu na bɛra, bɛwɔ anuhɔlɛ ɛkɛ ne.
44010018	Bɛvɛlɛle na bɛbizale kɛ, “Ɛyɛvolɛ bie wɔ ɛke mɔɔ bɛfɛlɛ ye Saemɔn Pita ɔ?”
44010019	Mɔɔ Pita gua zolɛ tɛdwenle mɔɔ yenwu ye la anwo na ɔkulo kɛ ɔte ɔ bo la, Nyamenle Sunsum ne zele ye kɛ, “Nea, menli nsa ɛra ɛke bakpondɛ wɔ.
44010020	Yemɔti dwu aze kɔyia bɛ; mmadwenle nwolɛ, ɛ nee bɛ ɛhɔ. Ɔluakɛ medame a mezoa bɛ a.”
44010021	Pita dwule aze na ɔzele bɛ kɛ, “Ahenle mɔɔ bɛkpondɛ ye la a le medame. Na bɛ ɛdialɛ nu ɛ?”
44010022	Bɛbuale ye kɛ, “Safohyenle Kɔnileɛse a ɛzoa yɛ a. Ɔle sonlakpalɛ somaa, ɔsulo Nyamenle, yɛɛ Dwuuma amuala bu ye bie kpalɛ. Ɛkenle Nyamenle soanvolɛ bie zele ye kɛ ɔrava wɔ ɔhɔ ye sua nu, na ɔdie mɔɔ ɛlɛ ye ɛka wɔahile ye la.”
44010023	Na Pita vale bɛ hɔle sua nu na ɔmanle bɛ ɛleka bɛlale. Aleɛ hyenle la ɔboɔboale ɔ nwo na ɔ nee bɛ hɔle; diedima bie mɔ mɔɔ wɔ Dwɔpa la nee ye hɔle.
44010024	Bɛzile nu la ye alehyenlɛ nu yɛɛ bɛdwule Sizalia a, na bɛhɔdole kɛ Kɔnileɛse nee ye sua nu amra, nee ɔ gɔnwo mɔ mɔɔ yedo ɛsalɛ yevɛlɛ bɛ la ɛwie yia na bɛlɛkendɛ ye.
44010025	Kɔnileɛse yiale Pita wɔ anlenkɛ ne anloa, ɔdule ɔdɔle ɔ gyakɛ anu na ɔzonlenle ye.
44010026	Na Pita manle ɔdwazole na ɔzele ye kɛ, “Dwazo na medame mele sonla.”
44010027	Mɔɔ Pita anloa wɔ zolɛ ɔlɛtendɛ yeahile Kɔnileɛse la, bɛhɔwolole sua ne anu, na ɔnwunle kɛ menli dɔɔnwo kpalɛ ɛrayia.
44010028	Na ɔzele bɛ kɛ, “Bɛdabɛ bɛze ye wienyi kɛ wɔ Dwuu ɛzonlenlɛ ne anu, bɛmmaa adenle bɛmmaa yɛ nee bɛdabɛ mɔɔ bɛnle Dwuuma la ɛnfonla. Noko Nyamenle ɛye ɛhile me kɛ memmabu awie biala kɛ ɔ nwo ɛnde.
44010029	Ɛhye ati yɛɛ bɛzoanle kɛ bɛrava me la meandwenlehwenle me bo aze na mera a. Yemɔti mebiza bɛ kɛ duzu ati a bɛravale me a?”
44010030	Kɔnileɛse zele ye kɛ, “Ɛnɛ le kenle nna, kɛyɛ bekezɛ ala, ɛnee melɛyɛ ewiazo dɔne nsa nzɛlɛlɛ wɔ me sua ye anu, na nrenya bie mɔɔ wula tɛladeɛ fufule la ragyinlanle me nyunlu ɛkɛ
44010031	na ɔzele me kɛ, ‘Kɔnileɛse! Wɔ nzɛlɛlɛ ɛdwu Nyamenle anyunlu na yenwu wɔ ahunlunyele gyima ne amuala.
44010032	Yemɔti soa awie wɔ Dwɔpa maa ɔhɔva nrenya ne mɔɔ bɛfɛlɛ ye Saemɔn Pita la. Ɔ nee Saemɔn mɔɔ yɛ nwoma nwo gyima la a de a, wɔ nyevilenloa ɛkɛ.’
44010033	Ɛhye ati a menzoanle kɛ bɛrava wɔ a, yɛɛ ɛdawɔ noko wɔandwenlehwenle ɛ bo aze na wɔra a. Yemɔti yɛ muala yɛyia wɔ Nyamenle anyunlu ɛke kɛ yɛtie mɔɔ Awulae ɛva ɛmaa wɔ kɛ ɛraha ɛhile yɛ la.”
44010034	Na Pita zele bɛ kɛ, “Nɔhalɛ, menwu ye wienyi kɛ Nyamenle bu menli kɔsɔɔti kɛ bɛsɛ.
44010035	Awie biala mɔɔ sulo ye na ɔdi boɛ la ɔdie ye ɔto nu, yɛɛ ɔnnea ɛleka mɔɔ ɔvi nee maanle holɛ ko mɔɔ ɔvi nu la.
44010036	Bɛdabɛ bɛze kɛ ɔzile mɔɔ ɔlua Gyisɛse Kelaese, mɔɔ le menli kɔsɔɔti Awulae la anwo zo Nyamenle vale anzonudwolɛ nwo Edwɛkpa ne rɛlɛle Yizilayɛma la.
44010037	Bɛbɔle Edwɛkpa ɛhye nolobɔlɛ bo wɔ Galeli, na bɛbɔle ye Dwudiya amuala wɔ mekɛ mɔɔ Dwɔn bɔle ɛzɔnenlɛ nwo nolo wiele la.
44010038	Bɛze Gyisɛse mɔɔ vi Nazalɛte la anwo edwɛkɛ nee kɛ Nyamenle zile vale Sunsum Nwuanzanwuanza ne wulale ye na ɔmanle ye tumi la amuala. Gyisɛse kpɔsale ɛleka dɔɔnwo yɛle ahunlunyele gyima, na ɔyɛle bɛdabɛ mɔɔ Abɔnsam ɛlɛfa ye tumi ne agyegye bɛ la ayile, ɔluakɛ Nyamenle nee ye lua.
44010039	Yɛdi mɔɔ ɔyɛle ye wɔ Yizilayɛ maanle ne anu nee Gyɛlusalɛm la amuala anwo daselɛ. Bɛbɔle ye meanubaka nu bɛhunle ye.
44010040	Na ye kenle nsa ne azo Nyamenle dwazole ye vile mɔwuamra anu na ɔmanle ɔyele ɔ nwo ɔhilele
44010041	yɛmɛ mɔɔ Nyamenle ɛye yɛ kɛ yɛli daselɛ la. Yɛ nee ye lile, nlonle, wɔ mekɛ mɔɔ ɔdwazole ɔvile ewule nu la,
44010042	na ɔzele yɛ kɛ yɛha ɔ nwo Edwɛkpa ne yɛhile menli kɔsɔɔti, na yɛli ɔ nwo daselɛ kɛ yemɔ yɛɛ Nyamenle ɛyɛ ye mɔwuamra nee anyewɔzoamra ndɛnebuavolɛ a.
44010043	Nyamenle kpɔmanvolɛma amuala ka ɔ nwo edwɛkɛ kɛ awie biala mɔɔ kɛlie ye kɛli la, ɔlua ye duma ne tumi zo bɛkɛva ye ɛtane bɛkɛhyɛ ye.”
44010044	Mɔɔ Pita anloa wɔ zolɛ ɛlɛtendɛ la, Sunsum Nwuanzanwuanza ne rawolole bɛdabɛ mɔɔ bɛlɛtie edwɛkɛ ne la.
44010045	Ɛhye yɛle Dwuuma mɔɔ ɛlie Edwɛkpa ne ɛli na bɛ nee Pita vi Dwɔpa rale la azibɛnwo kpole kɛ Nyamenle Sunsum Nwuanzanwuanza ahyɛlɛdeɛ ne ɛra menli mɔɔ ɛnle Dwuuma la noko anwo zo a.
44010046	Ɔluakɛ bɛdele kɛ ɛnee bɛlɛka ɛdendɛlɛ ngakyile bɛahanvo Nyamenle ye bedevinli mɔɔ ɔde la. Na Pita manle ɔ ne zo zele kɛ,
44010047	“Menli ɛhye mɔ ɛnyia Sunsum Nwuanzanwuanza ne, kɛmɔ yɛnyianle ye ala la. Anzɛɛ awie kɛhola kɛze kɛ ɔnle kɛ yɛfa nzule yɛsɔne bɛ ɔ?”
44010048	Yemɔti ɔmanle bɛzɔnenle bɛ wɔ Gyisɛse Kelaese duma nu. Na bɛzɛlɛle ye bɛ nee ye dɛnlanle mekɛ ekyi.
44011001	Ɛzoanvolɛma ne nee diedima mɔɔ wɔ Dwudiya la dele kɛ menli mɔɔ ɛnle Dwuuma la noko ɛlie Nyamenle edwɛkɛ ne ɛli.
44011002	Yemɔti mɔɔ Pita hɔle Gyɛlusalɛm la, bɛdabɛ mɔɔ bɛmɛ bɛ adwenle wɔ mrenyanu nzonlɛyɛlɛ zo la dendɛle ye nwolɛ,
44011003	na bɛbizale ye kɛ, “Kɛ ɔyɛle mɔɔ ɛhɔle menli mɔɔ ɛtɛyɛle bɛ mrenyanu nzonlɛ la sua nu na ɛ nee bɛ dole bɛ sa ɛyɛba ko anu ɛ?”
44011004	Na Pita bɔle ɔ bo hanle edwɛkɛ ne nee mɔɔ zile la amuala hilele bɛ.
44011005	Ɔse, “Ɛnee mewɔ suakpole ne mɔɔ bɛfɛlɛ ye Dwɔpa la azo melɛyɛ nzɛlɛlɛ, na me nye hɔle dɔɔnwo, na menwunle debie bie mɔɔ le kɛ ɛdanlɛ mɔɔ bɛdedɛ ɔ nloa nna ne amuala anu la kɛ ɔvi anwuma na bɛlɛdwula ye aze, na ɔradwule me nyunlu ɛkɛ ne la, ɔgyinlanle.
44011006	Mɔɔ meneanle nuhua la menwunle nane, nwɔlɛ, yɛɛ nloma ngakyile wɔ nuhua.
44011007	Na mendele kɛ ɛnelɛ bie se, ‘Pita, dwazo na ku bie di!’
44011008	Na menganle kɛ, ‘Kyɛkyɛ, Awulae, debie mɔɔ le kyibadeɛ anzɛɛ nwolɛ ɛnde la metɛdile bie ɛlɛ.’
44011009	Na ɛnelɛ ne vi anwuma rale bieko kɛ, ‘Debie biala mɔɔ Nyamenle ɛde nwolɛ la mmabu ye kɛ nwolɛ ɛnde!’
44011010	Ɛhye zile fane nsa, na nzinlii bɛhwenle ye bɛhɔle anwuma.
44011011	Mekɛ ne anu ala yɛɛ menli nsa mɔɔ ɛnee bɛzoa bɛ vi Sizalia wɔ me nwo ɛkɛ ne la rale sua nu ɛkɛ a.
44011012	Na Sunsum Nwuanzanwuanza ne zele me kɛ me nee bɛ ɛhɔ, memmasi aze. Mediema nsia ɛhye mɔ mɔɔ vi Dwɔpa la bokale me nwo manle yɛ muala yɛhɔle Sizalia wɔ Kɔnileɛse sua nu.
44011013	Kɔnileɛse hanle kɛ ɔzile ɔnwunle Nyamenle soanvolɛ bie wɔ sua ne anu na ɔzele ye kɛ, ‘Soa maa bɛhɔ Dwɔpa bɛhɔva nrenya bie mɔɔ bɛfɛlɛ ye Saemɔn Pita la,
44011014	na ɔbaha edwɛkɛ mɔɔ kɛmaa ɛ nee wɔ sua nu amra kɛnyia ngoane la.’
44011015	Na membɔle ɔ bo kɛ metendɛ ala la yɛɛ Sunsum Nwuanzanwuanza ne rale bɛ nwo zo, kɛmɔ mɔlebɛbo ne ɔrale yɛ nwo zo la a.
44011016	Na mengakyele mɔɔ Awulae hanle la, ɔse, ‘Dwɔn vale nzule a zɔnenle a, na bɛmɛ, bɛbava Sunsum Nwuanzanwuanza ne a bɛazɔne bɛ a.’
44011017	Na saa Nyamenle ɛmaa bɛdabɛ mɔɔ bɛnle Dwuuma la ahyɛlɛdeɛ, kɛmɔ mɔlebɛbo ne ɔvale ɔhyɛle yɛ kɛ yɛlie Awulae Gyisɛse Kelaese yɛli la a, ɛnee mame a le nwane, mɔɔ ɔwɔ kɛ metua Nyamenle adenle a!”
44011018	Bɛdele ɛhye la, bɛgyakyile bɛ nvefenu ne na bɛyeyɛle Nyamenle bɛzele kɛ, “Nyamenle ɛmaa bɛdabɛ mɔɔ bɛnle Dwuuma la noko adenle kɛ bɛnlu bɛ nwo na bɛnyia ngoane mɔɔ ɛnlɛ awieleɛ.”
44011019	Sitivin ɛhunlɛ ne anzi, kpɔdekpɔde mɔɔ bɛyɛle diedima ne la manle bɛbɔle asande, bie mɔ hɔvindele Fonehyea, Saepelɛse nee Anteɔko bɛhɔhanle Edwɛkpa ne bɛhilele Dwuuma mɔɔ wɔ lɔ la ala.
44011020	Diedima ne bie mɔ mɔɔ vi Saepelɛse nee Saelin la noko hɔhanle Edwɛkpa ne wɔ Anteɔko hilele bɛdabɛ mɔɔ bɛnle Dwuuma la.
44011021	Awulae lile bɛ nzi manle menli dɔɔnwo liele lile na bɛhakyile bɛrale Awulae ɛkɛ.
44011022	Gyɛlusalɛm asɔne ne dele ɛhye, na bɛzoanle Baanabase wɔ Anteɔko.
44011023	Mɔɔ ɔhɔdwule na ɔnwunle kɛ Nyamenle ɛzi ɛlo menli ne la, ɔlile fɛlɛko na ɔzile bɛ kɛnra kɛ bɛva bɛ ahonle muala bɛzɔ diedi ne anu kpalɛ na bɛli nɔhalɛ bɛmaa Awulae.
44011024	Baanabase mumua ne le sonlakpalɛ mɔɔ diedi nee Sunsum Nwuanzanwuanza ne ɛyi ye tɛkɛɛ la ati, ɔhwenle menli dɔɔnwo ɔrale Awulae ɛkɛ.
44011025	Baanabase akee hɔle Taasɛse kɛ ɔkakpondɛ Sɔɔlo.
44011026	Mɔɔ ɔnwunle ye la ɔ nee ye rale Anteɔko. Bɛ mu nwiɔ bɛ nee asɔnema ne dɛnlanle ɛvolɛ ko na bɛhilehilele bɛ. Na Anteɔko ɛkɛ yɛɛ bɛlumuale bɛvɛlɛle ɛdoavolɛma ne Keleseɛnema a.
44011027	Mekɛ ne anu ala Nyamenle kpɔmanvolɛma bie vi Gyɛlusalɛm rale Anteɔko.
44011028	Bɛ nuhua ko mɔɔ bɛfɛlɛ ye Agabɛse la dwazole luale Sunsum ne tumi ne azo hanle dole ɛkɛ kɛ ɛhɔne kpole bie bara ewiade amuala. (Ɛhye yɛle zɔhane wɔ Maanle Maanle Belemgbunli Kolɔdeɛse mekɛ zo.)
44011029	Yemɔti diedima ne bɔle kpɔkɛ kɛ bɛkeha bɛ sa aze na mɔɔ bɛkɛnyia ye la bɛava bɛahɔboa mediema mɔɔ wɔ Dwudiya la.
44011030	Bɛyɛle ɛhye na bɛvale mɔɔ bɛnyianle ye la bɛmanle Baanabase nee Sɔɔlo hɔmanle mgbanyima ne mɔ wɔ Gyɛlusalɛm.
44012001	Mekɛ ɛhye anu ala Belemgbunli Hɛlɔdo vale ɔ nye wulale diedima ne bie mɔ anyunlu.
44012002	Ɔmanle bɛpɛle Dwɔn adiema Gyemise ati.
44012003	Na mɔɔ ɔnwunle kɛ ɛhye ɛyɛ Dwuuma fɛ la, ɔdoale zo na ɔhyele Pita ɔdaye. (Ɛhye zile Angye Ɛvoyia ne anu.)
44012004	Mɔɔ bɛhyele Pita la, ɔdole ye efiade na ɔyele sogyama nna-nna ekpunli nna kɛ bɛzinza ye. Hɛlɔdo yɛle kɛ saa bɛdi Akpabɛnwo Ɛvoyia ne bɛwie a yɛɛ ɔkɛli ye edwɛkɛ a.
44012005	Yemɔti Pita lale efiade ne, na diedima ne noko anye bolole yɛle nzɛlɛlɛ ɛsesebɛ kpalɛ manle ye.
44012006	Nɔe ne mɔɔ ɛnee aleɛ kye a Hɛlɔdo kɛye Pita kɛmaa menli ne la, ɛnee Pita la sogyama nwiɔ mɔɔ ɛlɛsinza ye la avinli, na bɛva nwɔnzɔnwɔnzɔ nwiɔ bɛgua ye, na bɛva bɛsosɔ sogyama nwiɔ ne, yɛɛ eza sogyama bie mɔ noko gyigyi anlenkɛ ne anloa ɛlɛsinza.
44012007	Arɛlevilɛ nu ala Nyamenle soanvolɛ rale ɛkɛ na wienyi kpole bie dale efiade ne. Nyamenle soanvolɛ ne bɔle Pita abati dunwuele ye na ɔzele ye kɛ, “Maa ɔyɛ ndɛ dwazo!” Na ɛkɛ ne ala nwɔnzɔnwɔnzɔ ne vi ɔ sa wɔlɔle guale.
44012008	Na Nyamenle soanvolɛ ne zele ye kɛ, “Fa wɔ tɛladeɛ ne nee wɔ mgbɔlaboa ne wula.” Pita yɛle ye zɔhane na Nyamenle soanvolɛ ne eza zele ye kɛ, “Akee fa wɔ tabule ne kye na toa me.”
44012009	Pita lile ɔ nzi na bɛvi efiade ne bɛvindele. Noko akee ɛnee ɔnnwu ye kpalɛ saa mɔɔ Nyamenle soanvolɛ ne ɛlɛyɛ la le amgba o; ɔdwenlenle kɛ ɛlalɛ ɔ.
44012010	Bɛdɛlale sinzavolɛma ekpunli ne mɔɔ lumua nee mɔɔ tɔ zolɛ nwiɔ, na bɛdwule mbulalɛ anlenkɛ ne mɔɔ bɛfa nu bɛfinde suakpole ne azo la anwo la, anlenkɛ ne angome bukele manle bɛ, na bɛvindele. Bɛhɔle ekyii la, Nyamenle soanvolɛ ne gyakyile Pita na ɔhɔle.
44012011	Pita anye zo tetele ye la ɔzele kɛ, “Akee bɔ zo mɔɔ menwu kɛ debie biala mɔɔ ɛlɛkɔ zolɛ la le nɔhalɛ a. Awulae ɛzoa ɛmaa bɛraye me bɛvi Hɛlɔdo asa anu, nee ninyɛne mɔɔ Dwuuma anye la kɛ bɛkɛyɛ me la amuala anu.”
44012012	Mɔɔ ɔnwunle ye zɛhae la, Pita luale zolɛ hɔle Dwɔn Maake ɔ nli Mɛle sua nu, ɛnee menli dɔɔnwo ɛyia ɛkɛ na bɛlɛyɛ nzɛlɛlɛ.
44012013	Pita bɔle anuhɔlɛ lɔ anlenkɛ ne anu, na sonvolɛ bɛlɛra bie mɔɔ bɛfɛlɛ ye Wuloda la rale kɛ ɔbanlea ahenle holɛ.
44012014	Mɔɔ ɔdele Pita ane kɛ yemɔ a ɔlɛfɛlɛ la, fɛlɛko ngome ti, kɛ ɔkɛdukue anlenkɛ ne la, ɔziale ɔhɔbɔle amaneɛ kɛ Pita ɛra na ɔgyi anlenkɛ ne anzi lɔ.
44012015	Bɛzele ye kɛ, “Debie ɛlɛyɛ wɔ.” Na ɔtinlinle zolɛ ɔhanle ye anyebololɛ nu kɛ ɔle nɔhalɛ, yemɔti bɛhanle kɛ, “Ɛnee noko ye nwomenle ɔ.”
44012016	Pita bɔle anlenkɛ ne anu ndinlizo; nzinlii bɛrabukele ye, na bɛnwunle ye la, ɔyɛle bɛ azibɛnwo.
44012017	Ɔmanle ɔ sa zo kɛ bɛyɛ koonwu, na ɔhanle kɛ Awulae zile yele ye wɔ efiade ne la ɔhilele bɛ. Ɔzele bɛ kɛ, “Bɛha bɛhile Gyemise nee mediema mɔɔ ɛha la amuala,” na ɔvindele ɔhɔle.
44012018	Mɔɔ aleɛ hyenle la, sinzavolɛma ne adwenle zɛkyele kpalɛ, ɔluakɛ ɛnee bɛngola bɛnnwu mɔɔ ɛzi Pita anwo zo a.
44012019	Hɛlɔdo manle bɛkpondɛle ye biala, na bɛannwu ye. Yemɔti ɔmanle bɛhyele sinzavolɛma ne nuokɛ na ɔzele kɛ bɛhu bɛ bɛdua. Ɛhye anzi, Hɛlɔdo vi Dwudiya hɔle Sizalia hɔlile mekɛ ekyi wɔ ɛkɛ.
44012020	Hɛlɔdo vale menli mɔɔ wɔ Taya nee Saedɛn la anwo ɛya, ɛhye ati bɛdule menli kɛ bɛhɔnwu ye. Bɛlumuale bɛ sa hanle Belasetɛse mɔɔ nea belemgbunli suakunlu ɛkɛ ne la moalɛ, na akee bɛhɔle Hɛlɔdo anyunlu bɛhɔkpɔdale ye. Ɔluakɛ bɛ aleɛ mɔɔ bɛnyia ye la amuala vi belemgbunli ne maanle nu.
44012021	Kenle mɔɔ bɛhilele la dwule la, Hɛlɔdo wulale ye belemgbunli tɛladeɛ ne na ɔhɔdɛnlanle ye ebia nu na ɔdendɛle ɔhilele menli ne mɔ.
44012022	Menli ne mɔ bɔle ɔse zele kɛ, “Ɛhye, yemɔ nyamenle bie ane ɔ, na tɛ sonla ne ɔ.”
44012023	Na arɛlevilɛ nu ala Awulae soanvolɛ rabɔle Hɛlɔdo dole aze manle ɔ nwo dole ye, ɔlɔle azonlɛ na ɔwule, ɔluakɛ yeanva anyunlunyia yeammaa Nyamenle.
44012024	Nyamenle edwɛkɛ ne hɔle zolɛ dɛlɛle.
44012025	Baanabase nee Sɔɔlo wiele bɛ gyima ne di la, bɛvi Gyɛlusalɛm bɛhɔle, na bɛvale Dwɔn Maake bɛbokale bɛ nwo.
44013001	Nyamenle kpɔmanvolɛma nee kilehilevolɛma wɔ Anteɔko asɔne ne anu, bɛmɛ a le Baanabase, Semɛyɔn (mɔɔ bɛfɛlɛ ye Bile), Luseɛse (mɔɔ vi Saelin), Maneeyen (mɔɔ bɛtetele ye nee Amɛnlado Hɛlɔdo), yɛɛ Sɔɔlo.
44013002	Mɔɔ ɛnee bɛlɛyɛ nzɛlɛlɛ na bɛlɛkye ɛhɔne la, Sunsum Nwuanzanwuanza ne zele bɛ kɛ, “Bɛdu Baanabase nee Sɔɔlo bɛzie ahane bɛmaa me na memaa bɛhɔyɛ gyima mɔɔ yemɔti menvɛlɛle bɛ la.”
44013003	Bɛhyele ɛhɔne bɛyɛle nzɛlɛlɛ, bɛvale bɛ sa bɛguale bɛ ti zo na bɛguale bɛ adenle.
44013004	Sunsum Nwuanzanwuanza ne vale Baanabase nee Sɔɔlo hɔle Sɛlusea na bɛvale ɛlɛne bɛhɔle bɔra ne mɔɔ bɛfɛlɛ ye Saepelɛse la azo.
44013005	Mɔɔ bɛdwule Salamese la, bɛhanle Nyamenle edwɛkɛ ne wɔ Dwuuma nyianu sua ne anu. Bɛ nee Dwɔn Maake a hɔle a na ɔboale bɛ wɔ gyima ne ɛyɛlɛ nu.
44013006	Bɛkpɔsale bɔra ne azo na bɛrale Peefɔso bɛradole Dwuunli bie mɔɔ ye ngonyia la. Bɛfɛlɛ ye Baa-Gyisɛse, yɛɛ ɔdaye mumua ne ɔfɛlɛ ɔ nwo Nyamenle kpɔmanvolɛ.
44013007	Ɔle bɔra ne azo amɛnlado ne mɔɔ bɛfɛlɛ ye Sɛgyeɛse Pɔɔlɛse la agɔnwo. Amɛnlado ɛhye ze nrɛlɛbɛ yɛɛ ɔ nye ɛde. Ɔzoanle ɔmanle bɛhɔvɛlɛle Baanabase nee Sɔɔlo kɛ bɛrɛla na ɔkulo kɛ ɔtie Nyamenle edwɛkɛ ne.
44013008	Na Ɛlemase (Ngonyianli ne duma wɔ Giliki nu ɛne) ammaa bɛ adenle, na ɔyɛle kɛ ɔkakyi Amɛnlado ne adwenle, amaa yeanlie ɛzonlenlɛ fofolɛ ɛhye yeanli.
44013009	Na Sunsum Nwuanzanwuanza ne rawolole Sɔɔlo, mɔɔ ɛnee akee bɛfɛlɛ ye Pɔɔlo la, ɔnleanle Ɛlemase koonwu
44013010	na ɔzele ye kɛ, “Wɔmɔ Abɔnsam ara, ɛle debie kpalɛ biala kpɔvolɛ. Amumuyɛ ɛyi wɔ tɛkɛɛ, yɛɛ dahuu ɛbɔ adalɛ wɔ Awulae adenle kpalɛ ne anwo.
44013011	Awulae ɛdua wɔ kakɛ, ɔmaa ɛ nye ɛzi ɔhɔkpula mekɛ ekyi bie mɔɔ ɛnnwu debie biala a.” Na ɛkɛ ne ala awozinli vale Ɛlemase manle ɔlile nvuovua na ɔzɛlɛle kɛ awie ɛzɔ ɔ sa ɛhile ye adenle.
44013012	Mɔɔ Amɛnlado ne nwunle mɔɔ ɛzi la, ɔliele ɔlile na Awulae anwo ngilehilelɛ ne yɛle ye azibɛnwo kpole.
44013013	Pɔɔlo nee ɔ gɔnwo mɔ vi Peefɔso la bɛvale ɛlɛne bɛrale Pɛga, wɔ Pamefelea maanzinli nu, na Dwɔn Maake gyakyile bɛ ɛkɛ ne ziale hɔle Gyɛlusalɛm.
44013014	Bɛvi Pɛga la bɛbɔle hwii bɛhɔle Anteɔko mɔɔ wɔ Paesedea la. Ɛnwomenlelielɛ Kenle ne dwule la, bɛhɔle nyianu sua ne anu na bɛhɔdɛnlanle aze.
44013015	Bɛwiele Mosisi mɛla ne nee Nyamenle kpɔmanvolɛma edwɛkɛ ne kenga la, nyianu sua ne mgbanyima ne dole ɛsalɛ vɛlɛle bɛ kɛ, “Mediema, saa bɛlɛ edwɛkɛ fɛlɛko bie mɔɔ maa anwosesebɛ la a ɛnee bɛha bɛmaa menli ne ɛdie bie.”
44013016	Pɔɔlo dwazole manle ɔ sa zo na ɔzele bɛ kɛ, “Ayi mɔ Yizilayɛma nee bɛdabɛ mɔɔ bɛnle Dwuuma mɔɔ bɛwɔ ɛke na bɛsulo Nyamenle la, bɛdie me!
44013017	Yizilayɛ Nyamenle ne kpale nu yele yɛ nlenya mɔ na ɔyɛle bɛ ɛlɔne kpole wɔ mekɛ mɔɔ ɛnee bɛle nyɛvolɛ bɔbɔ wɔ Yigyibiti azɛlɛ zo la. Nyamenle vale ye tumi kpole ne yele bɛ vile Yigyibiti azɛlɛ zo,
44013018	na ɔnyianle bɛ nwo abotane ɔnleanle bɛ gyɛlɛɛnye wɔ ɛsɛlɛ ne azo ɛvolɛ abulanla.
44013019	Wɔ Keena noko, Nyamenle zɛkyele maanle maanle nsuu na ɔvale bɛ azɛlɛ ne ɔmanle ye menli ne mɔ.
44013020	“Ɛvolɛ asɛɛ ɛya nna abulanla anzi, ɔmanle bɛ ndɛnebuavolɛma toonwo ɔradwule Nyamenle kpɔmanvolɛ Samoɛle anwo zo.
44013021	Akee bɛbizale kɛ Nyamenle ɛmaa bɛ belemgbunli, yemɔti Nyamenle manle bɛvale Sɔɔlo mɔɔ le Kehye ara nrenya ne mɔɔ vi Bɛngyaman abusua nu la bɛyɛle bɛ belemgbunli ɛvolɛ abulanla.
44013022	Mɔɔ Nyamenle yele ye ɛkɛ ne la, ɔyɛle Devidi bɛ belemgbunli. Na Nyamenle hanle ɔ nwo edwɛkɛ kɛ, ‘Menwu Gyɛsi ara Devidi kɛ yemɔ a ɔle sonla mɔɔ sɔ me nye a, na yemɔ a ɔbali gyima mɔɔ mekpondɛ la amuala a.’
44013023	Devidi ɛhye alɔnra a le Gyisɛse mɔɔ Nyamenle ɛyɛ ye Yizilayɛma Ngoanedievolɛ, kɛmɔ ye ɛwɔkɛ ne se la.
44013024	Gyisɛse babɔ ye gyimalilɛ ne abo la, Dwɔn lumuale rabɔle nolo zele Yizilayɛma kɛ bɛnlu bɛ nwo wɔ bɛ ɛtane ne mɔ anwo na bɛmaa bɛzɔne bɛ.
44013025	Na mɔɔ Dwɔn bawie ye gyima ne la, ɔbizale menli ne kɛ, ‘Bɛdwenle kɛ mame a le nwane? Tɛ mɔɔ bɛlɛkendɛ ye la a le me. Na nea, ɔli me nzi ɔlɛba, na ye mgbɔlaboa bɔbɔ menfɛta kɛ menwɔyeye.’
44013026	“Me mediema, Ebileham nlɔnra nee bɛdabɛ mɔɔ bɛnle Dwuuma na bɛsulo Nyamenle mɔɔ bɛwɔ ɛke la amuala, yɛmɛ yɛ ti yɛɛ bɛvale ngoanelielɛ nwo Edwɛkpa ɛhye bɛzoanle a!
44013027	Menli mɔɔ wɔ Gyɛlusalɛm nee bɛ mgbanyima ne mɔ annwu kɛ yemɔ a ɔle Ngoanedievolɛ ne a, yɛɛ bɛande Nyamenle kpɔmanvolɛma edwɛkɛ ne mɔɔ bɛkenga ye dahuu wɔ Ɛnwomenlelielɛ Kenle ne la abo. Noko bɛbule Gyisɛse ewule fɔlɛ bɛmanle Nyamenle kpɔmanvolɛma edwɛkɛ ne mɔɔ hanle la yɛle nɔhalɛ.
44013028	Bɛannyia kpɔkɛ biala bɛangyinla zolɛ bɛambua ye ewule fɔlɛ, noko bɛzele Paelɛte kɛ ɔmaa bɛhu ye.
44013029	Bɛwiele debie biala mɔɔ Nyamenle Edwɛkɛ ne kile ye wɔ ɔ nwo la amuala yɛ la, bɛyele ye wɔ meanubaka ne azo na bɛziele ye.
44013030	Na Nyamenle dwazole ye vile mɔwuamra anu,
44013031	na ɔyele ɔ nwo ɔhilele bɛdabɛ mɔɔ bɛ nee ye vi Galeli rale Gyɛlusalɛm la, na ɔmanle bɛnwunle ye fane dɔɔnwo. Na bɛmɛ yɛɛ kɛkala bɛdi ɔ nwo daselɛ bɛkile Yizilayɛma a.
44013032	-
44013033	Na yɛdayɛ noko yɛra ɛke kɛ yɛfa Edwɛkpa ne yɛarɛlɛ bɛ kɛ, Nyamenle ɛwɔkɛ ne mɔɔ ɔbɔle yɛ nlenya mɔ la, yelua Gyisɛse mɔɔ yedwazo ye yera ngoane nu la anwo zo yeyɛ yemaa yɛmɛ mɔɔ yɛle bɛ nlɔnra la. Edwɛndolɛ ne mɔɔ tɔ zolɛ nwiɔ la se, ‘Wɔmɔ, ɛle me ra; ɛnɛ merayɛ ɛ ze.’
44013034	Mɔɔ fane ye mɔwuamra anu ɛdwazolɛ mɔɔ kile kɛ ɔnrɛkpɔlɔ ɛlɛ la, kɛ Nyamenle se la ɛne, ‘Mebava me nyilalɛ ne mɔɔ sonle bolɛ mɔɔ menvale membɔle Devidi ɛwɔkɛ la meamaa wɔ.’
44013035	Eza yeha ye wɔ ɛleka fofolɛ kɛ, ‘Ɛnrɛmaa wɔ sonvolɛ ne mɔɔ ɛdu ɔ nwo ɛmaa wɔ la ɛnrɛkpɔlɔ.’
44013036	Devidi zonlenle ye Nyamenle wɔ ye mekɛ zo na ɔwule, bɛziele ye wɔ ɔ nlenya mɔ avinli, na ɔkpɔlɔle.
44013037	Na sonla ne mɔɔ Nyamenle dwazole ye vile mɔwuamra anu la amkpɔlɔ.
44013038	-
44013039	Zɔhane ati mediema, bɛ muala bɛnwu ye kɛ ɔlua Gyisɛse anwo zo yɛɛ bɛlɛka ɛtanefakyɛ nwo edwɛkɛ bɛahile bɛ a; awie biala mɔɔ kɛlie ye kɛli la bɛbalie ye bɛavi ye ɛtane ne mɔ mɔɔ Mosisi mɛla ne angola anye ye anvi nu la anu.
44013040	Ɛhye ati, bɛnlea boɛ na mɔɔ Nyamenle kpɔmanvolɛma hanle la anzi bɛ nwo zo. Ɔse,
44013041	‘Bɛnlea, bɛmɛ agolobɛnwoma! Akpule ku bɛ agua bɛ lɔ! Ɔluakɛ, gyima mɔɔ melɛdi wɔ bɛ mekɛ zo la ɛnle debie mɔɔ awie kile nu kile bɛ bɔbɔ a bɛkɛlie bɛkɛli a!’ ”
44013042	Mɔɔ Pɔɔlo nee Baanabase vi nyianu sua ne anu finde ahɔ la menli ne zɛlɛle bɛ kɛ Ɛnwomenlelielɛ Kenle bieko bɛbɔ mɔdenle bɛraha edwɛkɛ ne kpalɛ bɛhile bɛ.
44013043	Nzinlii mɔɔ bɛkpɔnenle la, Dwuuma nee bɛdabɛ mɔɔ bɛnle Dwuuma mɔɔ boka Dwuuma Nyamenlezonlenlɛ ne anwo la dɔɔnwo doale Pɔɔlo nee Baanabase, na ɛzoanvolɛma ne zile bɛ ahonle kɛ bɛzɔ Nyamenle ɛlolɛ ne anu kpundii.
44013044	Ɛnwomenlelielɛ Kenle bieko dwule la, asɛɛ suakpole ne azo amra amuala dule rale kɛ bɛbadie Awulae edwɛkɛ ne.
44013045	Mɔɔ Dwuuma ne nwunle menli dɔɔnwo ne la, anyebolo dɔle bɛ nwo; bɛdendɛle bɛtiale mɔɔ Pɔɔlo ɛlɛka la, na bɛbɔle bɛ aholoba.
44013046	Noko Pɔɔlo nee Baanabase dendɛle akɛnrasesebɛ zo zele bɛ kɛ, “Anrɛɛ ɔhyia kɛ bɛkɛlumua bɛkɛha Nyamenle edwɛkɛ ne bɛkɛhile bɛmɛ Dwuuma. Na saa bɛnyia bɛkpo kɛ bɛnrɛdie na bɛhile kɛ bɛ nwo ɛnfɛta ngoane mɔɔ ɛnlɛ awieleɛ la a, ɛnee ɔwɔ kɛ yɛgyakyi bɛ na yɛkɔka edwɛkɛ ne yɛkile bɛdabɛ mɔɔ bɛnle Dwuuma la.
44013047	Ɔluakɛ Awulae zele yɛ kɛ, ‘Meyɛ bɛ kɛ kɛnlaneɛ memaa bɛdabɛ mɔɔ bɛnle Dwuuma la, amaa aleɛabo amra amuala anyia ngoane.’ ”
44013048	Mɔɔ bɛdabɛ mɔɔ bɛnle Dwuuma la dele ɛhye la, bɛlile fɛlɛko na bɛyeyɛle Nyamenle wɔ ye edwɛkɛ ne anwo, na bɛ nuhua mɔɔ ɔwɔ kɛ Nyamenle maa bɛ ngoane mɔɔ ɛnlɛ awieleɛ la liele lile.
44013049	Awulae edwɛkɛ ne dɛlɛle hɔle maanzinli ne anu amuala.
44013050	Na Dwuuma ne lile mgbanyima mɔɔ wɔ suakpole ne azo nee mraalɛ mgbanyinli mɔɔ gyi boɛ na bɛsulo Nyamenle na bɛnle Dwuuma la anzo. Bɛmanle bɛbɔle ɔ bo bɛyɛle Pɔɔlo nee Baanabase kpɔdekpɔde toonwo bɛdule bɛ maanzinli ne anu.
44013051	Ɛzoanvolɛma ne kpɔlɔkpɔlale bɛ gyakɛ abo munlutu guale sua ne azo amra ati zo na bɛzile nu bɛhɔle Ayekoneɛm.
44013052	Na diedima mɔɔ wɔ Anteɔko la lile fɛlɛko kpole na Sunsum Nwuanzanwuanza ne yile bɛ tɛkɛɛ.
44014001	Wɔ Ayekoneɛm noko, edwɛkɛ ko ne ala bie zile. Pɔɔlo nee Baanabase hɔle Dwuuma nyianu sua ne anu hɔdendɛle manle Dwuuma nee Gilikima dɔɔnwo liele lile.
44014002	Na Dwuuma bie mɔ mɔɔ anlie anli la lile wulale bɛdabɛ mɔɔ bɛnle Dwuuma la bie mɔ manle bɛvale diedima ne mɔ ɛkpɔlɛ.
44014003	Noko ɛzoanvolɛma ne dɛnlanle ɛkɛ hyɛle, bɛhanle Awulae anwo edwɛkɛ ne akɛnrasesebɛ zo na Awulae hilele nɔhalɛ mɔɔ wɔ ye ɛlolɛ nwo nolo ne mɔɔ bɛlɛbɔ la anu na ɔmanle bɛ tumi ɔmanle bɛyɛle sɛkɛlɛneɛ nee nwanwane ninyɛne dɔɔnwo.
44014004	Na menli mɔɔ wɔ suakpole ne azo la anloa anzɛ bɛ nwo; foa ko hɔle Dwuuma anzi, yɛɛ foa ko hɔle ɛzoanvolɛma ne anzi.
44014005	Nzinlii bɛdabɛ mɔɔ bɛnle Dwuuma la bie mɔ nee Dwuuma bɔle nu bɛ nee bɛ mgbanyima yɛle adwenle kɛ bɛkɔ ɛzoanvolɛma ne mɔ anwo zo bɛahɔzi bɛ awolɛ.
44014006	Mɔɔ ɛzoanvolɛma ne dele la, bɛyele bɛ nwo zo na bɛhɔle Lesetela nee Dɛbi mɔɔ wɔ Laekewonea maanzinli nu la nee namunamu mɔɔ zuozua ɛkɛ ne la azo
44014007	bɛhɔhanle Edwɛkpa ne wɔ ɛkɛ.
44014008	Nrenya bie wɔ Lesetela, bɛwole ye abubura, yemɔti ɔtɛtiale ɛlɛ.
44014009	Ɛnee nrenya ɛhye ɛlɛtie Pɔɔlo kpalɛ. Na Pɔɔlo nwunle kɛ nrenya ne ɛnyia diedi mɔɔ kola yɛ ye ayile la, ɔnleanle ye koonwu
44014010	na ɔdeanle nu ɔzele ye kɛ, “Dwazo gyinla!” Nrenya ne wulule gyinlanle na ɔbɔle ɔ bo kɛ ɔtia.
44014011	Mɔɔ menli ne mɔ nwunle mɔɔ Pɔɔlo ɛyɛ la, bɛdeɛdeanle nu wɔ Laekewonea aneɛ ne anu kɛ, “Awozonle ne mɔ ɛhakyi bɛ nwo menli ɛra yɛ avinli!”
44014012	Na bɛvɛlɛle Baanabase, Ziyɛse, na bɛvɛlɛle Pɔɔlo, Hɛmɛse, ɔluakɛ bɛse Pɔɔlo a tendɛ maa bɛ a.
44014013	Na kɔmenle ne mɔɔ tendɛ Ziyɛse anloa azo, na ye amonle sua ne gyi sua ne kandiba ɛkɛ ne ala la vale nlankɛ nee ndotolo kɔtɔlɔba rale suakpole ne bane ne anlenkɛ kpole ne anloa kɛ ɔ nee menli ne mɔ bɛbabɔ azu bɛamaa ɛzoanvolɛma ne.
44014014	Mɔɔ Baanabase nee Pɔɔlo dele mɔɔ menli ne mɔ kpondɛ ayɛ la, ɔyɛle bɛ azibɛnwo. Yemɔti bɛsuosuanle bɛ adɛladeɛ ne mɔ anu na bɛnriandile bɛhɔle menli ne avinli na bɛzele bɛ kɛ,
44014015	“Ayi mɔ, duzu ati a bɛlɛyɛ ɛhye mɔ ɛ? Yɛdayɛ noko yɛle menli kɛ bɛdabɛ la. Yɛrale kɛ yɛbabɔ Edwɛkpa ne nolo yeahile bɛ, amaa bɛahwe bɛ nwo bɛavi ninyɛne mgbane mgbane ɛhye mɔ mɔɔ anwo ɛnlɛ nvasoɛ la anwo, na bɛazonle tease Nyamenle ne mɔɔ bɔle anwuma, azɛlɛ, nyevile nee mɔɔ wɔ nuhua la amuala la.
44014016	Mɔmoane ɔmanle menli muala adenle ɔmanle bɛyɛle mɔɔ bɛdabɛ bɛkulo la.
44014017	Noko dahuu ɔdua ye ninyɛne kpalɛ mɔɔ ɔyɛ la azo ɔkile ɔ nwo ɔkile bɛ: ɔmaa bɛ ezule, yɛɛ ɛbuhenle ne dwu a ɔmaa bɛ aleɛ na ɔmaa bɛ nye die.”
44014018	Noko ɛhye mɔ amuala anzi, ɔhale kyɛkyɛ mɔɔ ɛnee bɛngola bɛnzi menli ne mɔ aze wɔ bɛ azu ɛbɔlɛ ne anwo a.
44014019	Nzinlii Dwuuma bie vi Anteɔko mɔɔ wɔ Paesedea maanzinli nu nee Ayekoneɛm la rale, bɛralile menli ne anzo bɛhɔle bɛ afoa na bɛzile Pɔɔlo awolɛ bɛmanle ɔ nye zo bulule; bɛhwenle ye bɛhɔdole sua ne kandiba, ɛnee bɛdwenle kɛ yewu.
44014020	Na mɔɔ diedima ne rabɔle yiale ye la, ɔ nye rale zolɛ na ɔdwazole ɔ nee bɛ hɔle sua nu. Aleɛ hyenle la ɔ nee Baanabase bɛhɔle Dɛbi.
44014021	Pɔɔlo nee Baanabase hanle Edwɛkpa ne wɔ Dɛbi la, bɛnyianle ɛdoavolɛma gyɛlɛɛnye. Bɛvi ɛkɛ ne bɛziale bɛhɔle Lesetela nee Ayekoneɛm, yɛɛ Anteɔko mɔɔ wɔ Paesedea maanzinli nu la.
44014022	Bɛmanle diedima ne mɔ anwosesebɛ na bɛzele bɛ kɛ bɛzɔ diedi ne anu kpundii. Bɛhilehilele bɛ kɛ ɔwɔ kɛ yɛnwu amaneɛ dɔɔnwo na yɛanwu Nyamenle Belemgbunlililɛ ne.
44014023	Bɛzieziele mgbanyima bɛmanle bɛ, na bɛvale ɛhɔnehyelɛ nee nzɛlɛlɛ bɛdule bɛ bɛwulale Awulae ne mɔɔ bɛva bɛ rɛle bɛwule ye nu la asa anu.
44014024	Akee bɛhɔkpɔsale Paesedea maanzinli ne anu na bɛrale Pamefelea maanzinli nu.
44014025	Bɛhanle Edwɛkpa ne wɔ Pɛga na bɛhɔle Ateelea.
44014026	Bɛvi ɛkɛ ne la bɛvale ɛlɛne bɛziale bɛrale Anteɔko. Ɛke a bɛdule bɛ bɛwulale Nyamenle ɛlolɛ ne abo kolaa na bɛabɔ bɛ gyima ɛhye mɔɔ bɛwie ye di la abo a.
44014027	Mɔɔ bɛradwule Anteɔko la, bɛyiale asɔnema ne amuala na bɛhanle mɔɔ Nyamenle ɛva bɛ ɛyɛ la amuala bɛhilele bɛ, nee kɛ yezi yebuke diedi adenle yemaa bɛdabɛ mɔɔ bɛnle Dwuuma la.
44014028	Na bɛ nee diedima ne dɛnlanle ɛkɛ ne hyɛle dɔɔnwo.
44015001	Menli bie vi Dwudiya rale Anteɔko na bɛbɔle ɔ bo kɛ bɛkilehile diedima ne kɛ, “Saa bɛanyɛ bɛ mrenyanu nzonlɛ, kɛmɔ Mosisi mɛla ne kile la a bɛnrɛnyia ngoane.”
44015002	Pɔɔlo nee Baanabase nee bɛ zule ɛhye anwo kpolera kpole kpalɛ. Zɔhane ati bɛdule menli kɛ bɛboka Pɔɔlo nee Baanabase anwo bɛhɔ Gyɛlusalɛm bɛhɔnwu ɛzoanvolɛma ne nee mgbanyima ne mɔ wɔ nwolɛ.
44015003	Asɔnema ne guale bɛ adenle, na bɛkɔ la bɛvale Fonehyea nee Samɛlea, na bɛhanle kɛ bɛdabɛ mɔɔ bɛnle Dwuuma la ɛzi ɛhakyi, na bɛlie Nyamenle bɛli la anwo edwɛkɛ bɛhilele bɛ. Na diedima ne lile nwolɛ fɛlɛko somaa.
44015004	Mɔɔ bɛdwule Gyɛlusalɛm la, bɛvale mɔɔ Nyamenle ɛva bɛ ɛyɛ la amuala bɛbɔle amaneɛ bɛhilele bɛ, na asɔnema ne, ɛzoanvolɛma ne, yɛɛ mgbanyima ne mɔ liele bɛ gyɛlɛɛnye.
44015005	Na diedima ne bie mɔ mɔɔ boka Falasii fane ne anwo la dwazole na bɛhanle kɛ, “Ɔwɔ kɛ bɛdabɛ mɔɔ bɛnle Dwuuma la yɛ bɛ mrenyanu nzonlɛ na eza bɛdi Mosisi mɛla ne azo.”
44015006	Ɛdoavolɛma ne nee mgbanyima ne mɔ yiale nu vale edwɛkɛ ɛhye anwo adwenle.
44015007	Na bɛhehanle nwolɛ bie dedee la, Pita dwazole na ɔzele bɛ kɛ, “Ayi mɔ, bɛze kɛ mekɛ bie mɔɔ ɛraze ɛhɔ la, Nyamenle yele me bɛ avinli manle mengɔmbɔle Edwɛkpa ne nolo mengilele bɛdabɛ mɔɔ bɛnle Dwuuma la, amaa bɛdabɛ noko bɛade edwɛkɛ ne na bɛalie bɛali.
44015008	Na Nyamenle mɔɔ ze sonla ahonle nu la hilele kɛ yelie bɛdabɛ mɔɔ bɛnle Dwuuma la noko, na ɔmanle bɛ Sunsum Nwuanzanwuanza ne bie, kɛmɔ ɔvale ɔmanle yɛdayɛ ala la.
44015009	Yeangile kɛ asolo yɛmɛ nee bɛmɛ. Ɔluale bɛ diedi zo yɛɛ ɔvale bɛ ɛtane ɔhyɛle bɛ a.
44015010	Duzu ati yɛɛ akee bɛkɛzɔ Nyamenle bɛkɛnlea, na bɛkɛva kpomgbolo kpole bɛkɛgyela diedima ne akɔme, wɔ mekɛ mɔɔ yɛ nee yɛ nlenya mɔ yɛangola ye soa la ɛ?
44015011	Kyɛkyɛ! Kɛmɔ yɛdie yɛdi na ɔlua Awulae Gyisɛse ɛlolɛ zo bɛbalie yɛ ngoane la, zɔhane ala yɛɛ bɛdabɛ noko bɛ ɛdeɛ ne de a.”
44015012	Ɔhanle ɛhye la bɛ muala bɛyɛle koonwu na akee bɛdiele Baanabase nee Pɔɔlo kolakola ne, nee sɛkɛlɛneɛ nee nwanwane gyima mɔɔ Nyamenle ɛlua bɛ nwo zo ɛyɛ wɔ bɛdabɛ mɔɔ bɛnle Dwuuma la avinli la amuala.
44015013	Mɔɔ bɛ nloa penle la, Gyemise dendɛle na ɔzele kɛ, “Mediema, bɛdie me.
44015014	Saemɔn ɛha ɛhile nu kɛkala kɛ ɔzile ɔyɛle mɔɔ Nyamenle anye hɔle bɛdabɛ mɔɔ bɛnle Dwuuma la anwo zo na ɔyele menli wɔ bɛ avinli ɔrayɛle ye ɛdeɛ bɔkɔɔ la.
44015015	Ɛhye nee Nyamenle kpɔmanvolɛma edwɛkɛ ne le ko. Nyamenle Edwɛkɛ ne se,
44015016	‘Awulae se, ɛhye anzi mebazia meara, na meamaa Devidi belemgbunlililɛ ne mɔɔ dɔle aze la zo. Mebayɛ ye fofolɛ na meamaa ye zo meazie ɔ gyakɛ anu,
44015017	amaa ewiade amra mɔɔ ɛha la ara me ɛkɛ, na bɛdabɛ mɔɔ bɛnle Dwuuma na mevɛlɛ bɛ la arayɛ me ɛdeɛ.
44015018	Awulae a vale ɛhye dole gua dɛbadɛba ne a.’ ”
44015019	Gyemise hɔle zolɛ zele kɛ, “Me adwenle a le kɛ, ɔnle kɛ yɛta bɛdabɛ mɔɔ bɛnle Dwuuma na bɛhakyi bɛlɛba Nyamenle ɛkɛ ne la anye zo.
44015020	Bɛmaa yɛhɛlɛ kɛlata yehɔmaa bɛ kɛ bɛhwe bɛ nwo bɛvi ninyɛne mɔɔ anwo ɛnde, mɔɔ le kɛ aleɛ mɔɔ bɛva bɛkpa munzule anzɛɛ bɛva bɛzɔ amonle la anwo, nee ninyɛne mɔɔ le kɛ adwɔmane ɛbɔlɛ nee nane mɔɔ bɛlofo ye bɛhu ye na bɛampɛ ɔ kɔme la ɛlilɛ nee mogya nwo.
44015021	Ɔluakɛ Mosisi mɛla ne, bɛkenga ye Ɛnwomenlelielɛ Kenle biala wɔ nyianu azua ne mɔ anu, yɛɛ ɔ nloa edwɛkɛ noko bɛbɔ ye nolo wɔ sua biala azo.”
44015022	Ɛzoanvolɛma ne nee mgbanyima ne mɔ, nee asɔnema ne mɔ amuala akee bɔle kpɔkɛ kɛ bɛsoa menli bɛamaa bɛ nee Pɔɔlo nee Baanabase ahɔ Anteɔko. Bɛdule menli nwiɔ mɔɔ bɛbu bɛ kpalɛ la bɛmanle bɛ nee bɛ hɔle. Bɛmɛ a le Dwudase mɔɔ eza bɛfɛlɛ ye Baasabase la, yɛɛ Saelase.
44015023	Na bɛvale kɛlata ɛhye bɛmanle bɛ kɛ bɛva bɛhɔ: “Yɛdayɛ bɛ mediema ɛzoanvolɛma nee asɔne mgbanyima, yɛlɛ mediema ɛhulolɛ yɛbiza mediema mɔɔ ɛnle Dwuuma mɔɔ wɔ Anteɔko, Selesea, yɛɛ Selea la amuala ahye.
44015024	Yɛde kɛ yɛ bie mɔ mɔɔ yɛanzoa bɛ la ɛra bagyegye bɛ aha edwɛkɛ azɛkye bɛ adwenle.
44015025	-
44015026	Zɔhane ati yɛyia nu yɛbɔ kpɔkɛ na yɛdu menli kɛ bɛ nee Pɔɔlo nee Baanabase, mɔɔ ɛva bɛ ngoane ɛdo nzeleba wɔ yɛ Awulae Gyisɛse ɛzonlenlɛ ti la ɛrɛla.
44015027	Bɛmɛ a le Dwudase nee Saelase, bɛ nloa edwɛkɛ bamoa mɔɔ yɛhɛlɛ ye wɔ kɛlata ye anu la azo.
44015028	Sunsum Nwuanzanwuanza ne nee yɛdayɛ yɛdie yɛto nu kɛ yɛnrɛva kpomgbolo kpole biala yɛnrɛkpolo bɛ kɔme kɛ ngyehyɛlɛ ɛhye mɔ mɔɔ hyia la ala.
44015029	Bɛmmadi aleɛ mɔɔ bɛva bɛkpa munzule anzɛɛ bɛva bɛzɔ amonle la; bɛmmadi mogya; bɛmmadi nane mɔɔ bɛlofo ye na bɛampɛ ɔ kɔme la, na bɛhwe bɛ nwo bɛvi adwɔmane ɛbɔlɛ nwo. Saa bɛtwe bɛ nwo bɛfi ɛhye mɔ anwo a ɛnee bɛlua adenle fɔɔnwo ne anu. Yɛbiza bɛ ahye.”
44015030	Menli mɔɔ bɛzoanle bɛ la hɔdwule Anteɔko la, bɛboɔboale diedima ne kɔsɔɔti anloa na bɛyele kɛlata ne bɛmanle bɛ.
44015031	Mɔɔ diedima ne gengale kɛlata ne la, bɛlile fɛlɛko kpole wɔ akɛnrazilɛ mɔɔ kɛlata ne ɛva ɛrɛlɛ bɛ la anwo.
44015032	Dwudase nee Saelase, mɔɔ bɛdabɛ mumua ne bɛle Nyamenle kpɔmanvolɛma la dendɛle dɔɔnwo hilele bɛ manle bɛnyianle anwosesebɛ.
44015033	Bɛlile kenle ekyi wɔ ɛkɛ ne la, diedima ne akee gyakyile bɛ adenle kɛ bɛzia bɛhɔ menli mɔɔ zoanle bɛ la anwo lɔ. [
44015034	Na Saelase ɛdeɛ, ɔhulole kɛ ɔkɛdɛnla ɛkɛ ne.]
44015035	Pɔɔlo nee Baanabase dɛnlanle Anteɔko hyɛle ekyii; bɛ nee diedima ne bie mɔ hilehilele na bɛbɔle Awulae edwɛkɛ ne nolo.
44015036	Mekɛ guale nu la Pɔɔlo zele Baanabase kɛ, “Maa yɛzia yɛhɔkpɔla azua mɔɔ yɛha Awulae edwɛkɛ ne wɔ zo la, na yɛhɔnlea kɛ mediema ne mɔ si kɔ la.”
44015037	Baanabase hulole kɛ bɛkɛva Dwɔn Maake bɛkɛboka bɛ nwo,
44015038	noko Pɔɔlo adwenle a le kɛ suzuamgba ala mɔɔ Maake kpole bɛ wɔ Pamefelea, ɔgyakyile bɛ ɛkɛ ne na ɔ nee bɛ anyɛ gyima ne anwie la, ɔngyia kɛ bɛ nee ye kɛhɔ.
44015039	Ɛhye anwo kpolerazulɛ yɛle kyengye kpalɛ manle bɛ mu nwiɔ bɛ avinli tetele. Baanabase vale Maake na ɔ nee ye pɛle azule hɔle Saepelɛse.
44015040	Pɔɔlo noko vale Saelɛse hɔle, na mediema ne mɔ vale Pɔɔlo wulale Awulae ɛlolɛ ne abo.
44015041	Ɔhɔle Selea nee Selesea ɔhɔmanle diedima mɔɔ wɔ asɔne ne mɔ anu la anwosesebɛ.
44016001	Pɔɔlo eza rale Dɛbi nee Lesetela noko. Ɛdoavolɛ bie wɔ ɛkɛ, bɛfɛlɛ ye Temɔte. Ɔ nli le Dwuunli mɔɔ ɛlie Edwɛkpa ne ɛli a, yɛɛ ɔ ze le Gilikinli.
44016002	Mediema mɔɔ wɔ Lesetela nee Ayekoneɛm la kanvo Temɔte kpole kpalɛ.
44016003	Ɔlua zolɛ Pɔɔlo hulole kɛ ɔkɛva Temɔte ɔkɛhɔ. Ɛhye ati ɔmanle bɛyɛle ye mrenyanu nzonlɛ. Pɔɔlo yɛle ɛhye, ɔboalekɛ Dwuuma mɔɔ wɔ sua ne azo la amuala ze kɛ Temɔte ɔ ze le Gilikinli.
44016004	Wɔ bɛ akpɔsa ne anu, sua biala mɔɔ bɛkɛdwu zo la bɛye ɛzoanvolɛma nee mgbanyima mɔɔ wɔ Gyɛlusalɛm la ngyehyɛlɛ ne bɛto diedima ne anyunlu, na bɛse bɛ kɛ bɛli zolɛ.
44016005	Ɛhye manle asɔne ne mɔ anwo yɛle se wɔ diedi nu na menli dɔɔnwo rabokale bɛ nwo dahuu.
44016006	Bɛhɔle Felegyea nee Galeehyea maanzinli ne mɔ anu, ɔluakɛ Sunsum Nwuanzanwuanza ne ammaa adenle ammaa bɛanga Edwɛkpa ne wɔ Ehyea maanzinli ne anu.
44016007	Mɔɔ bɛdwule Mesea maanzinli ne ɛweɛne zo la bɛbɔle mɔdenle kɛ bɛkɛhɔ Baetenea maanzinli nu, na Gyisɛse Sunsum ne ammaa bɛ adenle.
44016008	Ɛhye ati bɛpɛle nu bɛhɔluale Mesea maanzinli nu na bɛhɔle Tulowase.
44016009	Nɔe ne Pɔɔlo nwunle ɛnyelɛzodeɛnwunlɛ kɛ nrenya bie vi Masidonea ɛragyinla ɔ nyunlu ɛkɛ ne na ɔlɛkpa ye kyɛlɛ kɛ, “Bɛla Masidonea maanzinli nu na baboa yɛ!”
44016010	Mɔɔ Pɔɔlo nwunle zɛhae debie la, yɛbɔle kpɔkɛ kɛ Nyamenle yɛɛ ɛvɛlɛ yɛ kɛ yɛhɔbɔ Edwɛkpa ne nolo yɛhile menli mɔɔ wɔ ɛkɛ ne la a, ɛhye ati yɛhuohuanle yɛ nwo na yɛhɔle Masidonea maanzinli nu.
44016011	Yɛvale ɛlɛne yɛvile Tulowase yɛdole ye zo yɛhɔle Samotelase, ye alehyenlɛ nu ɛnee yɛwɔ Niapɔlese.
44016012	Yɛvi ɛkɛ ne la yɛhɔle Felepae, mɔɔ le suakpole wɔ Masidonea maanzinli nu la. Suakpole ɛhye Wulomu Maanle Maanle belemgbunli ne a bɔle ye nzeseɛ a. Yɛlile kenle dɔɔnwo wɔ sua ne azo.
44016013	Ɛnwomenlelielɛ Kenle ne dwule la, yɛhɔle bɛ azule ne anloa wɔ suakpole ne kandiba. Yɛ adwenle a le kɛ kabezɛ ɛkɛ ne a Dwuuma ɔyɛ a yia yɛ nzɛlɛlɛ a.
44016014	Mraalɛ mɔɔ diele yɛ edwɛkɛ ne la ko a le Ledea mɔɔ vi Tayataela na ɔtɔnedɔne arelemgbunli ndanlɛ la. Ɔle raalɛ mɔɔ Nyamenlezonlenlɛ wɔ ye nu a. Na Awulae bukele ye adwenle nu manle ɔdiele mɔɔ Pɔɔlo ɛlɛka la kpalɛ.
44016015	Na ɔmanle bɛzɔnenle ye nee ye sua nu amra amuala, na ɔzele yɛ kɛ, “Saa bɛbu me kɛ melɛ diedi wɔ Awulae anu a, ɛnee bɛ nee me ɛradɛnla me sua nu.” Ɔtinlinle zolɛ na ɔ nee yɛ hɔle.
44016016	Kenle ko yɛlɛkɔ ɛleka mɔɔ bɛyɛ nzɛlɛlɛ la, yɛyiale kanranli bɛlɛra bie mɔɔ di ahɔne na ɔlua ye munzule ɛbɔlɛ zo ɔ menle mɔ ɛnyia bɛ nwo ninyɛne nee ezukoa la.
44016017	Ɔdoale yɛ nee Pɔɔlo na ɔlile yɛ nzi ɔdeɛdeanle nu kɛ, “Anwuma Anwuma Nyamenle ne sonvolɛma, mɔɔ bɔ ngoanelielɛ adenle ne anwo nolo la ɛne!”
44016018	Ɔyɛle ɛhye alehyenlɛ dɔɔnwo ɔmanle akee ɔyɛle Pɔɔlo abodelɛ, na ɔhakyile ɔ nye ɔzele sunsum ɛtane ne mɔɔ wɔ bɛlɛra ne anwo la kɛ, “Ɔlua Gyisɛse Kelaese duma nu, mese wɔ kɛ, ɛvi ɔ nwo tu!” Na sunsum ɛtane ne vi bɛlɛra ne anwo dule ɛkɛ ne ala.
44016019	Mɔɔ kakula raalɛ ne amenle mɔ nwunle kɛ bɛ ezukoa ɛnyialɛ adenle ne ɛdua la, bɛhɔhyele Pɔɔlo nee Saelase bɛhwenlenle bɛ aze bɛ nee bɛ hɔle mgbanyinli nyunlu wɔ bɛ gua ne anu.
44016020	Bɛdoanle bɛ bɛhilele Wulomu arane mgbanyima ne mɔ kɛ, “Menli ɛhye mɔ le Dwuuma bie mɔɔ ɛva ngyegyelɛ ɛra suakpole ye azo a.
44016021	Bɛlɛfa amaamuo mɔɔ nee yɛ ɛdeɛ ne ɛnle ko la bɛarahilehile yɛ. Yɛmɛ yɛle Wulomuma mɔɔ yɛdie bɛ ngilehilelɛ ne yɛto nu a ɔnyɛ boɛ a.”
44016022	Na menli ne mɔ amuala bokale menli mɔɔ hɔdoanle ɛzoanvolɛma ne la anwo. Na edwɛkɛdivolɛma ne tetele Pɔɔlo nee Saelase adɛladeɛ mɔɔ bɛwula la na bɛmanle bɛbilale bɛ empele.
44016023	Mɔɔ bɛbole bɛ bɛwiele la, bɛguale bɛ efiade, na bɛzele mɔɔ nea efiade ne azo la kɛ ɔzɔ bɛ nu boɛ.
44016024	Ɔlua zo ɔvale bɛ ɔhɔle efiade ne akunlu lɔ na ɔbɔle bɛ kpanwu.
44016025	Nɔe ne, kɛyɛ alevinli mu nwiɔ avinli, ɛnee Pɔɔlo nee Saelase ɛlɛyɛ nzɛlɛlɛ na bɛlɛto edwɛne bɛaye Nyamenle ayɛlɛ, na menli mɔɔ bɛdabɛ noko bɛgua efiade ne bie la ɛlɛtie bɛ.
44016026	Arɛlevilɛ nu ala azɛlɛ kpusule kpole bie na efiade ne adiabo ne kpusule. Na ɛkɛ ne ala efiade ne nlenkɛ ne mɔ amuala bukebukele na nwɔnzɔnwɔnzɔ mɔɔ dedɛ bɛ la amuala kpolokpolole guale.
44016027	Mɔɔ pilizama sinzavolɛ ne vi nafelɛ nu dunwuele na ɔnwunle kɛ efiade ne nlenkɛ ne mɔ deda nwolɛ la, ɔdwenlenle kɛ menli mɔɔ bɛguale bɛ efiade ne la ɛwie nriandi kɔ, ɛhye ati ɔhwenle ye dadeɛ ne kɛ ɔku ɔ nwo.
44016028	Na Pɔɔlo deanle nu kɛ, “Mmaku ɛ nwo! Yɛ muala yɛwɔ ɛke!”
44016029	Pilizama sinzavolɛ ne manle bɛvale kɛnlaneɛ bɛrale, na ɔvale sulosulo ɔhɔdule ɔdɔle Pɔɔlo nee Saelase agyakɛ anu.
44016030	Ɔvale bɛ ɔvindele na ɔbizale bɛ kɛ, “Yɛmenle mɔ, duzu yɛɛ menyɛ na meanyia ngoane a?”
44016031	Bɛzele ye kɛ, “Die Awulae Gyisɛse di, na ɛdawɔ nee wɔ sua nu amra kɛnyia ngoane.”
44016032	Akee bɛhanle Awulae anwo Edwɛkpa ne bɛhilele ye nee bɛdabɛ mɔɔ bɛwɔ ye sua nu ɛkɛ ne la amuala.
44016033	Dɔnehwele ne anu ala, pilizama sinzavolɛ ne miemianle bɛ nganlɛ ne mɔ, na ɔvale nwole ɔtotole nu, na ɔmanle bɛzɔnenle ye nee ye sua nu amra amuala.
44016034	Akee ɔvale bɛ ɔhɔle sua nu na ɔmanle bɛ debie bɛlile, na ɔ nee ye sua nu amra lile fɛlɛko kɛ bɛnyia diedi wɔ Nyamenle anu a.
44016035	Aleɛ hyenle la, Wulomu arane mgbanyima ne mɔ zoanle kpolisi mgbanyinli manle bɛhɔzele pilizama sinzavolɛ ne kɛ, “Gyakyi menli ne mɔ maa bɛhɔ.”
44016036	Pilizama sinzavolɛ ne hanle hilele Pɔɔlo kɛ, “Mgbanyima ne mɔ ɛzoa kɛ bɛgyakyi ɛdawɔ nee Saelase. Yemɔti bɛhɔ anzonudwolɛ nu.”
44016037	Na Pɔɔlo zele kpolisi mgbanyinli mɔɔ rale la kɛ, “Bɛdabɛ, mgbane gyɛne ne ala, bɛbo yɛ bagua nu, wɔ mekɛ mɔɔ yɛle Wulomuma la, bɛgua yɛ efiade na akee bɛkpondɛ kɛ bɛye yɛ ahane nyaa bɛmaa yɛkɔ? Yɛnrɛhɔ! Maa Wulomu mgbanyima ne mɔ bɛdabɛ bɛraye yɛ.”
44016038	Kpolisi mgbanyinli ne mɔ hɔhanle edwɛkɛ ɛhye hilele Wulomu mgbanyima ne mɔ. Na mɔɔ bɛdele kɛ Pɔɔlo nee Saelase le Wulomuma la, bɛ ahonle dule.
44016039	Ɛhye ati bɛrale bɛrakpale bɛ kyɛlɛ; bɛyele bɛ efiade ne na bɛzele bɛ kɛ bɛvi suakpole ne azo bɛhɔ.
44016040	Pɔɔlo nee Saelase vi efiade ɛkɛ ne la, bɛhɔle Ledea sua nu. Bɛhɔdole mediema ne bie mɔ wɔ ɛkɛ, bɛdendɛle bɛhilele bɛ, bɛzile bɛ ahonle, na akee bɛhɔle.
44017001	Pɔɔlo nee Saelase kpɔsale hɔle Amfepɔlese nee Apɔlonea na bɛrale Tɛsalonaeka. Dwuuma lɛ nyianu sua wɔ ɛkɛ.
44017002	Kɛmɔ Pɔɔlo yɛ ye ala la, ɔhɔle nyianu sua ne anu na ɔ nee bɛ lile Nyamenle Edwɛkɛ ne anwo adwelie Ɛnwomenlelielɛ Kenle fane nsa.
44017003	Ɔhilehilele nu ɔmanle bɛnwunle kɛ ɔwɔ kɛ Mɛzaya ne nwu amaneɛ na bɛdwazo ye bɛfi ewule nu, na ɔvale ɔzɔle zolɛ kɛ, “Gyisɛse ɛhye mɔɔ melɛka ɔ nwo edwɛkɛ meahile bɛ la, yemɔ a le Mɛzaya ne.”
44017004	Bɛ nuhua bie mɔ liele lile na bɛhakyile bɛdoale Pɔɔlo nee Saelase; zɔhane ala yɛɛ Gilikima mɔɔ sonle Nyamenle nee mraalɛ mgbanyinli dɔɔnwo ne ala yɛle a.
44017005	Ɛhye anwo akpule hunle Dwuuma ne mɔ. Yemɔti bɛsesale kpamgbanvolɛma bie bɛboɔboale bɛ nloa. Bɛmanle bɛdole nzaka wɔ suakpole ne azo toonwo bɛrale Gyeesen sua nu ɛkɛ kɛ bɛbakpondɛ Pɔɔlo nee Saelase bɛahwe bɛ bɛavinde bagua nu.
44017006	Bɛannwu bɛ la, bɛhwenlenle Gyeesen nee mediema ne bie mɔ bɛvale bɛ bɛhɔmanle mgbanyima ne mɔ kɛ, “Menli ɛhye mɔ mɔɔ ɛbutu ewiade amuala anye aze la ɛra yɛ sua ye azo noko,
44017007	na Gyeesen ɛlie bɛ azie. Bɛ muala bɛlɛbulu Maanle Maanle belemgbunli ne mɛla zo, na bɛkile kɛ belemgbunli bieko eza wɔ ɛkɛ, bɛfɛlɛ ye Gyisɛse.”
44017008	Bɛvale edwɛkɛ ɛhye bɛmanle menli ne nyakanle bɛmanle ɔhanle mgbanyima ne mɔ noko.
44017009	Na nzinlii mgbanyima ne mɔ manle Gyeesen nee mediema ne mɔ duale ezukoa lile bɛ nwo agyinlanu, na bɛgyakyile bɛ bɛmanle bɛhɔle.
44017010	Mɔɔ maanle nu muanle la, mediema ne mɔ manle Pɔɔlo nee Saelase hɔle Bɛlia. Bɛhɔdwule la, bɛhɔle Dwuuma nyianu sua ne anu.
44017011	Dwuuma mɔɔ wɔ ɛkɛ ne la adwenle nu ɛbuke ɛdɛla bɛdabɛ mɔɔ bɛwɔ Tɛsalonaeka la. Zɔhane ati bɛliele Edwɛkpa ne na dahuu bɛnleɛnleanle Nyamenle Edwɛkɛ ne anu kpalɛ kɛ saa mɔɔ Pɔɔlo ɛlɛka la le nɔhalɛ a.
44017012	Bɛ dɔɔnwo ne ala liele lile, yɛɛ Giliki mraalɛ nee mrenya dɔɔnwo mɔɔ lɛ duma la noko liele lile.
44017013	Na mɔɔ Dwuuma mɔɔ wɔ Tɛsalonaeka la dele kɛ Pɔɔlo ɛhɔha Nyamenle edwɛkɛ ne wɔ Bɛlia la, bɛrale ɛkɛ ne na bɛrafutule menli ne mɔ ahonle.
44017014	Na ndɛndɛ ne ala mediema ne mɔ manle Pɔɔlo adenle bɛmanle ɔhɔle; na Saelase nee Temɔte hale Bɛlia.
44017015	Menli mɔɔ hɔle Pɔɔlo ɛzɔhonlɛ la vale ye toonwo bɛ nee ye hɔdwule Atɛnse na bɛazia. Na Pɔɔlo vale nrɛlaleɛ manle bɛhɔmanle Saelase nee Temɔte kɛ bɛrɛla waa bɛraboa ye.
44017016	Mɔɔ Pɔɔlo ɛlɛkendɛ Saelase nee Temɔte wɔ Atɛnse la, ɔnwunle kɛ awozonle ɛzonlenlɛ ɛva sua ne, yemɔti ɔlile nyane dɔɔnwo.
44017017	Zɔhane ati ɔhɔle nyianu sua ne anu ɔ nee Dwuuma nee bɛdabɛ mɔɔ bɛnle Dwuuma na bɛsulo Nyamenle la hɔdendɛle. Dahuu ɔkɔgyinla mgbata ne mɔ azo na ɔ nee menli mɔɔ se la tendɛ nwolɛ.
44017018	Eku nwiɔ bie mɔɔ Ɛpekulɛse nee Zɛno a dele la anu kilehilevolɛma rale na bɛ nee Pɔɔlo razule kpolera na bɛzele kɛ, “Na sonlamgbane ɛhye, duzu edwɛkɛ yɛɛ ɔkpondɛ yeaha a?” Bie mɔ noko se, “Ɔzɔho kɛ ɔlɛbɔ ɛzonlenlɛ fofolɛ bie anwo nolo.” Bɛhanle ɛhye, ɔluakɛ Pɔɔlo hanle Gyisɛse nee ewudwazo nwo edwɛkɛ.
44017019	Yemɔti bɛvale Pɔɔlo bɛrale Alɛyɔpagɛse azo bagua ne anu na bɛzele ye kɛ, “Yɛkulo kɛ ɛmaa yɛnwu ngilehilelɛ fofolɛ ɛhye mɔɔ ɛlɛka nwolɛ edwɛkɛ la anu kpalɛ.
44017020	Wɔ edwɛkɛ ne bie mɔ yɛ yɛ nzo nu ngakyile, na yɛkulo kɛ yɛte ɔ bo.”
44017021	(Ɔluakɛ menli mɔɔ wɔ Atɛnse nee nyɛvolɛ mɔɔ wɔ sua ne azo la le menli bie mɔɔ dahuu kulo kɛ bɛnyia mekɛ bɛtie anzɛɛ bɛka debie fofolɛ biala anwo edwɛkɛ a.)
44017022	Pɔɔlo dwazole gyinlanle ayiama ne anyunlu na ɔhanle kɛ, “Atɛnsema, menwu kɛ adenle biala anu, bɛkulo nyamenlezonlenlɛ kpalɛ.
44017023	Mekpɔsa suakpole ye azo dɔɔnwo, na mɔɔ menwu ye la a le kɛ ɛleka biala mɔɔ bɛsonle la ɛdɛneyelɛ ninyɛne wɔ ɛkɛ ne, yɛɛ eza bɛlɛ azubɔlɛ mokyea ko mɔɔ bɛhɛlɛ nwolɛ ‘Ɛhye le Nyamenle ne mɔɔ yɛnze ye la ɛdeɛ’ la wɔ ɛkɛ. Na mɔɔ bɛsonle ye, noko bɛnze ye la, yemɔ yɛɛ mebaha ɔ nwo edwɛkɛ meahile bɛ kɛkala la.
44017024	Nyamenle ne, mɔɔ bɔle ewiade nee mɔɔ wɔ nuhua la amuala la le anwuma nee aze Awulae, na ɔndɛnla sua mɔɔ menli ɛva bɛ sa ɛzi la anu.
44017025	Eza ɔngyia debie biala anwo na sonla ava ɔ sa anloa gyima akpondɛ debie amaa ye, ɔluakɛ ɔdaye a ɔmaa sonla biala ngoane nee ɛnwomenle nee debie biala a.
44017026	Nyamenle bɔle sonla na ɔluale ɔ nwo zo ɔmanle menli ngakyile kɔsɔɔti mɔɔ wɔ aleɛabo la amuala rale. Ɔdaye yɛɛ ɔhyehyɛle ɛleka mɔɔ ɔwɔ kɛ bɛtɛnla nee maanle biala ɛkpazilɛ nee ye azedɔlɛ a.
44017027	Ɔyɛle ɛhye amaa bɛakpondɛ ye kɛ bɛ sa kɛha ye na bɛanwu ye. Noko Nyamenle nee yɛ nuhua biala avinli ande biala,
44017028	ɔluakɛ, ‘Ye nuhua yɛɛ yɛde na yɛkɔ, yɛba, na yɛnyia ngoane a.’ Ɔle kɛ mɔɔ bɛdabɛ bɛ edwɛkɛdwɛndolɛma bie mɔ hanle la. ‘Yɛdayɛ noko yɛle ɔ mra.’
44017029	Saa yɛle ɔ mra a, ɛnee ɔnle kɛ yɛdwenle kɛ Nyamenle le abɔdeɛ bie mɔɔ le kɛ ezukoa nvutuke anzɛɛ dwɛtɛ fufule anzɛɛ bolɛ ananze bie mɔɔ sonla ɔdaye yeva ye adwenle yehyehyɛ na yeyɛ la.
44017030	Nyamenle bule ɔ nye guale zo wɔ mekɛ mɔɔ ɛnee menli ɛnze la. Kɛkala, ɔlɛka yeahile menli kɔsɔɔti mɔɔ wɔ ɛleka biala la kɛ bɛnlu bɛ nwo wɔ bɛ ninyɛndane nwo.
44017031	Ɔluakɛ yehile kenle mɔɔ ɔbalua sonla ne mɔɔ yedu ye yezie ɛkɛ ne la anwo zo yeabua aleɛabo amra kɔsɔɔti ndɛne a. Ɔdwazole sonla zɔhane ɔvile ewule nu ɔvale ɔzile edwɛkɛ ɛhye dawua ɔmanle awie biala.”
44017032	Mɔɔ bɛdele kɛ Pɔɔlo ɛlɛka ewudwazo nwo edwɛkɛ la, bie mɔ golole ɔ nwo, yɛɛ bie mɔ noko zele kɛ, “Yɛkulo kɛ ɛsi edwɛkɛ ɛhye azo na ɛka ye bieko ɛkile yɛ wɔ kenle fofolɛ.”
44017033	Na Pɔɔlo vi ayiama ne anyunlu hɔle.
44017034	Noko menli ne bie mɔ liele lile na bɛhɔbokale ɔ nwo. Bie mɔ a le Dayoneseɛse, mɔɔ boka Alɛyɔpagɛse ayiama ne anwo, nee raalɛ bie mɔɔ bɛfɛlɛ ye Damalese la, yɛɛ bie mɔ dɔɔnwo.
44018001	Ɛhye anzi, Pɔɔlo vile Atɛnse hɔle Kɔlente.
44018002	Ɔhɔdole Dwuunli bie mɔɔ bɛfɛlɛ ye Akoyela na bɛwole ye wɔ Pɔntɛse maanzinli nu la kɛ bɔ zo mɔɔ ɔ nee ɔ ye Pelesela bɛvi Yetale bɛra a, ɔluakɛ ɛnee Belemgbunli Kolɔdeɛse ɛha kɛ Dwuuma mɔɔ wɔ Wulomu la amuala vi maanle ne anu ɛdu. Pɔɔlo hɔle bɛ nwo,
44018003	na kɛmɔ bɛ muala bɛ gyima mɔɔ bɛyɛ bɛdi aleɛ la a le ɛdanlɛ sua ɛyɛlɛ la ati, ɔ nee ye dɛnlanle na ɔ nee bɛ yɛle gyima.
44018004	Ɛnwomenlelielɛ Kenle biala ɔkɔ nyianu sua ne anu ɔ nee bɛ kɔtendɛ, kɛ ɔbɔ mɔdenle yeali Dwuuma nee Gilikima ne mɔ adwenle.
44018005	Mɔɔ Saelase nee Temɔte vi Masidonea rale la ɛnee Pɔɔlo ɛva ye mekɛ muala ɛlɛka Edwɛkpa ne ali daselɛ ahile Dwuuma ne kɛ, Mɛzaya ne a le Gyisɛse.
44018006	Nzinlii mɔɔ bɛtiale mɔɔ ɔlɛka la, bɛhehanle ɛtane dɔɔnwo bɛhilele ye. Ɛhye ati Pɔɔlo kpokpole ye tɛladeɛ ne anu munlutu guale na ɔzele bɛ kɛ, “Saa bɛminli a, nwolɛ ɛzonle ɛnzo me. Bɛdabɛ bɛ ɛminlinlɛ nwo ɛzonle zo bɛ! Ɔvi ɛnɛ mɔɔ kɔ la mebahɔ bɛdabɛ mɔɔ bɛnle Dwuuma la anu meahɔha Edwɛkpa ne.”
44018007	Na Pɔɔlo vi ɛleka mɔɔ ɔde la dule na ɔhɔle nrenya bie mɔɔ ɛnle Dwuunli, na ɔsonle Nyamenle la sua nu. Nrenya ne bɛfɛlɛ ye Taeteɛse Gyɛsetɛse; ye sua nu bikye Dwuuma nyianu sua ne.
44018008	Kelesepɛse mɔɔ nea nyianu sua ne azo la nee ye sua nu amra liele Awulae lile, yɛɛ Kɔlentema dɔɔnwo mɔɔ dele Edwɛkpa ne la liele lile na bɛmanle bɛzɔnenle bɛ.
44018009	Kenle ko nɔɔzo Pɔɔlo nwunle Awulae wɔ ɛlalɛ nu kɛ ɔlɛka yeahile ye kɛ, “Pɔɔlo, mmasulo; kɔ zolɛ ka Edwɛkpa ne, mmagyakyi
44018010	na mezua ɛ nzi. Awie biala ɛnrɛhola wɔ ɛhwee yɛ, ɔluakɛ menli dɔɔnwo wɔ sua ye azo mɔɔ bɛle me ɛdeɛ a.”
44018011	Na Pɔɔlo dɛnlanle ɛkɛ ne toonwo ɛvolɛ ko nee foa, ɔhanle Nyamenle edwɛkɛ ne ɔhilele menli ne mɔ.
44018012	Na mɔɔ bɛvale Galeyo bɛyɛle Wulomu amɛnlado mɔɔ nea Giliki maanzinli ne azo la, Dwuuma ne mɔ yɛle ko na bɛhwenle Pɔɔlo bɛhɔle kɛ ɔli ye edwɛkɛ.
44018013	Bɛ ɛzonle mɔɔ bɛdonle ye la a le kɛ, “Sonla ɛhye ɛlɛbɔ mɔdenle yeamaa menli azonle Nyamenle wɔ adenle bie mɔɔ tia yɛ Dwuuma mɛla ne la azo.”
44018014	Pɔɔlo yɛle kɛ ɔsa ɔ ne la, Galeyo zele Dwuuma ne mɔ kɛ, “Saa edwɛkɛ ɛhye yɛle debie mɔɔ tia mɛla anzɛɛ fane nyɛleɛ ɛtane bie anwo a anrɛɛ menwɔdie.
44018015	Na kɛmɔ yehɔyɛ edwɛkɛ nu ngilehilelɛ nee duma yɛɛ bɛdabɛ Dwuuma bɛ mɛla nwo edwɛkɛ la, ɛnee bɛdabɛ bɛhɔnlea na bɛziezie. Edwɛkɛ zɛhae mɔ menrɛdɛnla menrɛli.”
44018016	Na ɔyele bɛ ali wɔ kɔɔto ɛkɛ ne.
44018017	Bɛvindele la, bɛhɔle Sɔsotɛnize mɔɔ nea nyianu sua ne azo la anwo zo na bɛbole ye dwɛɛ wɔ kɔɔto sua ne anyunlu ɛkɛ ne, noko ɛhye anvane Galeyo anwo nretee zɛhae bɔbɔ.
44018018	Pɔɔlo lile mekɛ ekyi wɔ diedima ne mɔ anwo ɛkɛ ne la, nzinlii ɔ nee Pelesela nee Akoyela bɛvile ɛkɛ bɛvale azule nye kɛ bɛkɔ Selea. Bɛdwule Sɛnkilia la Pɔɔlo bɔle ɛwɔkɛ manle Nyamenle, yemɔti ɔmanle bɛkpale ɔ ti.
44018019	Bɛdwule Ɛfɛsɛse la, Pɔɔlo gyakyile Pelesela nee Akoyela. Ɔhɔle Dwuuma nyianu sua ne anu ɔ nee bɛ hɔdendɛle.
44018020	Menli mɔɔ liele lile la bodole ye kɛ ɔ nee bɛ ɛdɛnla ɛhyɛ, na yeamkponle.
44018021	Ɔzele bɛ kɛ, “Saa ɔyɛ Nyamenle ɛhulolɛ a mebazia meara.” Na ɔvi Ɛfɛsɛse ɔvale ɛlɛne ɔhɔle.
44018022	Ɔradwule Sizalia la ɔbɔle hwii ɔhɔle Gyɛlusalɛm ɔhɔkpɔlale asɔnema ne mɔ na ɔpɛle nu ɔhɔle Anteɔko.
44018023	Ɔlile mekɛ ekyi wɔ ɛkɛ ne la, ɔvile ɛkɛ ne na ɔhɔkpɔsale Galeehyea nee Felegyea maanzinli ne mɔ anu ɔmanle diedima ne mɔ anwosesebɛ.
44018024	Dwuunli bie mɔɔ bɛfɛlɛ ye Apɔlɔso, mɔɔ bɛwole ye Alɛzandelea, na ɔ nloa ɛde, eza ɔze Nyamenle Edwɛkɛ ne kpalɛ la rale Ɛfɛsɛse.
44018025	Bɛtete ye wɔ Awulae Adenle ne anu, yemɔti ɔkola ɔka Gyisɛse anwo edwɛkɛ ne fɔɔnwo kpalɛ. Noko Dwɔn ɛzɔnenlɛ ɛdeɛ ne ala a ɔze a.
44018026	Ɔdendɛle akɛnrasesebɛ zo kpalɛ wɔ Dwuuma nyianu sua ne anu. Pelesela nee Akoyela nwunle ye la, bɛvɛlɛle ye bɛ sua nu na bɛhilehilele ye Awulae Adenle ne anwo edwɛkɛ fɔɔnwo.
44018027	Apɔlɔso yɛle ye adwenle kɛ ɔkaluolua Akaya (Giliki maanle nu) yeaha Nyamenle edwɛkɛ ne, zɔhane ati mediema ne mɔ boale ye na bɛhɛlɛle kɛlata bɛmanle ɔhɔmanle mediema mɔɔ wɔ nehane la, kɛ bɛlie ye kɛnlɛma gyɛlɛɛnye. Ɔhɔdwule la ɔyɛle moalɛ kpole ɔmanle bɛdabɛ mɔɔ bɛlua Nyamenle ɛlolɛ zo bɛrayɛ diedima la.
44018028	Ɔluakɛ ɔka Dwuuma ne mɔ ɔgua mekɛ biala mɔɔ bɛkɛyia kɛ bɛyɛ ngilehilelɛ la na ɔfa Nyamenle Edwɛkɛ ne ɔkilehile nu wienyi kɛ Mɛzaya ne a le Gyisɛse.
44019001	Mɔɔ Apɔlɔso wɔ Kɔlente la, Pɔɔlo hɔle maanzinli ne anu akpɔsa toonwo ɔravindele Ɛfɛsɛse, na ɔranwunle ɛdoavolɛma bie wɔ ɛkɛ.
44019002	Ɔbizale bɛ kɛ, “Bɛliele bɛlile la, bɛnyianle Sunsum Nwuanzanwuanza ne ɔ?” Bɛzele ye kɛ, “Yɛtɛtele bɔbɔ kɛ Sunsum Nwuanzanwuanza bie wɔ ɛkɛ.”
44019003	Ɔbizale bɛ kɛ, “Ɛnee ɛzɔnenlɛ ne boni a bɛnyianle a?” Bɛbuale kɛ, “Dwɔn ɛzɔnenlɛ ne ɔ.”
44019004	Na Pɔɔlo zele bɛ kɛ, “Dwɔn zɔnenle menli mɔɔ nlunle bɛ nwo wɔ bɛ ɛtane nwo la; na ɔzele Yizilayɛma kɛ bɛva bɛ rɛle bɛwula mɔɔ ɔli ɔ nzi ɛlɛba la anu. Na sonla zɔhane a le Gyisɛse.”
44019005	Bɛdele ɛhye la, bɛmanle bɛzɔnenle bɛ wɔ Awulae Gyisɛse duma nu.
44019006	Pɔɔlo vale ɔ sa guale bɛ nwo zo, bɛnyianle Sunsum Nwuanzanwuanza ne na bɛhanle ɛdendɛlɛ ngakyile bɛhanle Nyamenle nrɛlaleɛ ne.
44019007	Bɛ muala bɛkɛyɛ bulu nee nwiɔ.
44019008	Pɔɔlo hɔle nyianu sua ne anu na ɔdendɛle akɛnrasesebɛ zo ɔhilele Dwuuma ne mɔ toonwo siane nsa kɛ ɔmaa bɛanwu Nyamenle Belemgbunlililɛ ne.
44019009	Na kɛmɔ bie mɔ ahonle ɛsolo la ati, bɛ muala bɛanlie bɛanli. Bie mɔ dendɛle ɛtane tiale Awulae Adenle ne wɔ menli somaa ne anyunlu. Zɔhane ati Pɔɔlo gyakyile bɛ na ɔ nee diedima ne mɔ akee kɔtendɛ na ɔkilehile bɛ wɔ Taelanɛse sukulu sua ne anu alehyenlɛ biala.
44019010	Ɛhye hɔle zolɛ ɛvolɛ nwiɔ. Yemɔti ɔmanle bɛdabɛ mɔɔ ɛnee bɛwɔ Ehyea maanzinli ne anu la, Dwuuma nee bɛdabɛ mɔɔ bɛnle Dwuuma la, amuala dele Awulae anwo Edwɛkpa ne.
44019011	Nyamenle luale Pɔɔlo anwo zo yɛle nwanwane ninyɛne mɔɔ yɛ ɛzulolɛ a.
44019012	Saa bɛfa ye hameteduku anzɛɛ ahedazo bɛkɔgua awuleravolɛ nwo zo a, bɛte kpɔkɛ, na sunsum ɛtane ne mɔ fi bɛ nwo nriandi.
44019013	Dwuuma bie mɔ noko mɔɔ bɛdabɛ bɛluolua nu bɛtu sunsum ɛtane la yɛle kɛ bɛfa Awulae Gyisɛse duma bɛayɛ bie. Bɛzele sunsum ɛtane ko kɛ, “Melua Gyisɛse ne mɔɔ Pɔɔlo bɔ ɔ nwo nolo la duma nu mese wɔ kɛ ɛvi ɔ nwo tu.”
44019014	Debie zɛhae, Dwuunli sɛlɛvolɛ kpanyinli bie mɔɔ bɛfɛlɛ ye Siva la amra mrenya nsuu a yɛle a.
44019015	Na sunsum ɛtane ne zele bɛ kɛ, “Meze Gyisɛse, yɛɛ meze Pɔɔlo, na bɛmɛ noko ɛ?”
44019016	Na sonla ne mɔɔ sunsum ɛtane ne gyi ɔ nwo la dele dɔle bɛ nwo zo na ɔhanle bɛ senle dwɛɛ ɔmanle bɛlɛle bɛ nwo zɔhane bɛnriandile bɛvile sua ne anu bɛhɔle, bɛbodɛboda zɛhae ala.
44019017	Dwuuma nee bɛdabɛ mɔɔ bɛnle Dwuuma, mɔɔ wɔ Ɛfɛsɛse la amuala dele mɔɔ zile la; bɛ muala bɛzulole, na ɔmanle bɛlile Awulae Gyisɛse duma ne eni kpole kpalɛ.
44019018	Na menli somaa ne ala mɔɔ liele lile la rale bagua nu rahanle ɛtane mɔɔ bɛyɛ bɛvea la amuala.
44019019	Ngonyiama dɔɔnwo ne ala vale bɛ mbuluku mɔɔ bɛfa bɛyɛ bɛ gyima la rale manle bɛyelale bɛ wɔ bagua nu. Bɛsesenle mbuluku ne mɔ awolɛ la, bɛ muala bɛ nloa dole dwɛtɛ fufule apenle ngoko abulanlu.
44019020	Na ɔlua zɛhae adenle zo Awulae edwɛkɛ ne dɛlɛle na ɔlile konim dɔɔnwo.
44019021	Ɛhye anzi, akee Pɔɔlo yɛle ye adwenle kɛ ɔkɔ Masidonea nee Akaya (Giliki maanle nu) na yeava lɔ yeahɔ Gyɛlusalɛm, na ɔhanle ɔzɔle zolɛ kɛ, “Saa mevi ɛkɛ a mebahɔ Wulomu noko.”
44019022	Zɔhane ati ɔmanle ye boavolɛma ne mɔ nwiɔ, Temɔte nee Yilasetɛse lumuale Masidonea, na yemɔ ɔdɛnlanle Ehyea maanzinli ne anu ekyii.
44019023	Mekɛ ɛhye anu ala Awulae Adenle ne ngilehilelɛ ne ati nzaka zile Ɛfɛsɛse.
44019024	Dwɛtɛ dwinvolɛ bie wɔ ɛkɛ, bɛfɛlɛ ye Dimiteleɛse. Ɔfa dwɛtɛ fufule ɔyɛ bozonle raalɛ Aatɛmese ananze ɔtɔne ye. Zɛhae gyima maa dwinvolɛma nyia ezukoa kpalɛ.
44019025	Kenle ko Dimiteleɛse vɛlɛle ɔ gɔnwo dwinvolɛma manle bɛyiale na ɔzele bɛ kɛ, “Ayi mɔ, bɛdabɛ bɛze kɛ yɛ ɛkpazilɛ gyi yɛ gyima ye azo.
44019026	Na bɛdabɛ bɛnwu ye yɛɛ eza bɛde nyɛleɛ mɔɔ Pɔɔlo ye ɛlɛyɛ la; asɛɛ yehakyi bɛdabɛ mɔɔ bɛwɔ Ɛfɛsɛse ɛke, nee Ehyea maanzinli ye anu la amuala adwenle kɛ ananze mɔɔ sonla ɛva ɔ sa ɛyɛ la ɛnle nyamenle fee.
44019027	Ɛhye kile kɛ yɛ gyima bazɛkye na bozonle raalɛ kpole Aatɛmese ɛzonlenlɛ sua kpole ne adɔ mgbane, mɔɔ ɔnrɛhyɛ biala na ye ɛzonlenlɛ wɔ Ehyea maanzinli ye anu nee ewiade amuala abɔ aze a.”
44019028	Mɔɔ dwinvolɛma ne mɔ dele Dimiteleɛse edwɛkɛ ne la, bɛ muala bɛvale ɛya na bɛdeɛdeanle nuhua kɛ, “Aatɛmese, Ɛfɛsɛsema bozonle raalɛ ne le kpole!”
44019029	He-e-e ko mɔɔ bɛyɛle la pɛle sua bɔdenle ne. Na nzakama ne mɔ dule twi kokye la ɛnee bɛwɔ Masidoneama nwiɔ, Gayɛse nee Alesetaakɛse mɔɔ nee Pɔɔlo a lua la anwo zo nwee. Bɛhwenle bɛ bɛ nee bɛ hɔle ɛleka mɔɔ ɔyɛ a bɛyia la.
44019030	Pɔɔlo yɛle kɛ ɔkɔ bagua ne anu yeahɔdendɛ yeahile bɛ, na diedima ne mɔ amkponle ye.
44019031	Maanzinli ne anu mgbanyima ne bie mɔ, mɔɔ le Pɔɔlo agɔnwo mɔ la noko zoanle manle bɛhɔzele ye kɛ ɔmmaye ɔ nyunlu wɔ ɛlɔne ne anu.
44019032	Mekɛ ne anu ɛnee ɛwudolɛ ala a ɛlɔne ne ɛlɛwudo a. Bie mɔ ɛlɛka edwɛkɛ ko la, ɛnee bie mɔ noko ɛlɛka edwɛkɛ fofolɛ, na ayia sua ne anu yɛle wadawada zɛhae ala, ɔluakɛ bie mɔ dɔɔnwo mɔɔ rale ɛkɛ ne la ɛngola ɛnnwu deɛ holɛ ko mɔɔ ɔlua zolɛ bɛrayia la.
44019033	Bɛ nuhua bie mɔ dwenlenle kɛ Alɛzanda a di nzakadolɛ ne anwo ɛzonle a, ɔluakɛ Dwuuma bie mɔ mɔɔ wɔ ɛkɛ ne la ɛzuhuzuhu ye dedee bɛmaa yeragyinla ɛlɔne ne anyunlu. Alɛzanda bobole bɛ kɛ bɛyɛ koonwu, na ɔyɛle kɛ ɔtendɛ yeahile bɛ.
44019034	Na mɔɔ bɛnwunle kɛ ɔle Dwuunli la, bɛ muala bɛdeɛdeanle nuhua bɛwudole dedee asɛɛ dɔnehwele nwiɔ bɛhanle kɛ, “Aatɛmese, Ɛfɛsɛsema bozonle raalɛ ne le kpole!”
44019035	Nzinlii, maanle abɔlɔba ne nleanle manle ɛlɔne ne yɛle koonwu na ɔzele bɛ kɛ, “Ɛfɛsɛsema, awie biala ze kɛ suakpole Ɛfɛsɛse a nea bozonle raalɛ kpole Aatɛmese amonle sua ne nee ye dehelɛ bolɛ ne mɔɔ vi anwuma radɔle aze la azo a.
44019036	Awie biala ɛnzu ɛhye anwo kpolera kɛ yemɔ ɔnze. Yemɔti, bɛha bɛ ahonle bɛgua azule nu, na bɛmmayɛ bɛsɛkye debie.
44019037	Bɛva menli ɛhye mɔ bɛra ɛke wɔ mekɛ mɔɔ bɛtɛwuale bozonle debie yɛɛ bɛtɛkanle munzule edwɛkɛ biala bɛtɛtiale yɛ bozonle raalɛ ne la.
44019038	Saa Dimiteleɛse nee ɔ gɔnwo mɔ lɛ edwɛkɛ bie tia awie a, kɔɔto wɔ ɛkɛ yɛɛ edwɛkɛdivolɛma ne noko wɔ ɛkɛ mekɛ biala. Bɛkola bɛ nee bɛ kɔ lɔ.
44019039	Na saa bɛnea na debie gyɛne bieko wɔ nu mɔɔ yemɔti ɔwɔ kɛ bɛdi ye baguafutu a, ɛnee ɔwɔ kɛ bɛyɛ ye kɛmɔ ngyehyɛlɛ ne kile la.
44019040	Ɔluakɛ saa yɛannea boɛ a yɛbali ɛzonle wɔ nzakadolɛ ɛhye mɔɔ ɛra ɛnɛ la anwo, ɔboalekɛ mɔɔ bɛlɛyɛ la ɛnlɛ ngilenu biala.”
44019041	Ɔhanle ɛhye la ɔmanle bɛzandele.
44020001	Nzinlii mɔɔ nzakadolɛ ne guale la, Pɔɔlo vɛlɛle ɛdoavolɛma ne na ɔmanle bɛ akɛnrazilɛ, ɔ nee bɛ lile nrɛlaleɛ na ɔhɔle Masidonea.
44020002	Ɔvale maanzinli ne mɔ anu na ɔhɔdendɛle ɔzile ɛdoavolɛma ne mɔ ahonle na akee ɔrale Akaya.
44020003	Ɔlile siane nsa wɔ Akaya. Na mɔɔ ɔhuohuanle ɔ nwo kɛ ɔkɔ Selea la, ɔnwunle kɛ Dwuuma ne ɛhɔ ɔ ti akpamo. Yemɔti ɛkɛ ne ala ɔyɛle ye adwenle kɛ ɔpe aze yealua Masidonea yeazia.
44020004	Na Sosepatɛ, mɔɔ le Pelɛse ara nrenya ne mɔɔ vi Bɛlia, yɛɛ Alesetaakɛse nee Sɛkɛndɛse, mɔɔ vi Tɛsalonaeka, Gayɛse mɔɔ vi Dɛbi, yɛɛ Temɔte, akee Tekekɛse nee Tulofemɛse mɔɔ vi Ehyea maanzinli nu la nee ye a hɔle a.
44020005	Menli ɛhye mɔ lumuale yɛ nyunlu hɔhendɛle yɛ wɔ Tulowase.
44020006	Na mɔɔ Angye Ɛvoyia ne pɛle nu la, yɛvale ɛlɛne yɛvile Felepae; ye kenle nnu ne azo yɛhɔdole bɛ wɔ Tulowase na yɛlile dapɛne ko wɔ ɛkɛ.
44020007	Dapɛne ne anu kenle ne mɔɔ lumua la nɔsolɛ nu, yɛyiale nu yɛlile Awulae aleɛ ne, na Pɔɔlo dendɛle hilele diedima ne mɔ, ɔluakɛ ɛnee ye alehyenlɛ nu ɔbahɔ, na ɔhɔle zolɛ ɔdendɛle dedee alevinli mu nwiɔ avinli.
44020008	Ahɛnlaneɛ dɔɔnwo wɔ esanwu ne ekpumgbunli ne mɔɔ yɛwɔ nu la anu.
44020009	Na kpavolɛ bie mɔɔ bɛfɛlɛ ye Yutekɛse, mɔɔ ɛnee de nvɛnzɛlɛ ne mɔ ko azo la bɔle ngɔsɔkɛ, na nzinlii ɔlafele kpole na ɔvi esanwu nzɛzo nsa ne azo ɔdɔle aze. Bɛhɔmanle ye zo la, ɛnee yewu bɔkɔɔ.
44020010	Pɔɔlo dwule aze hɔbutule ɔ nwo zo, ɔbɛlale ye na ɔzele bɛ kɛ, “Bɛgyakyi mɔɔ bɛlɛyɛ la na ɔtɛwule.”
44020011	Pɔɔlo ziale hɔle esanwu ne azo bieko na ɔhɔlile debie. Nzinlii eza Pɔɔlo dendɛle hilele menli ne toonwo alehyenlɛ, akee ɔhɛlale bɛ na ɔhɔle.
44020012	Na bɛ nee kpavolɛ ne hɔle sua nu arɛlekyekyelɛ nu mɔɔ ɛnee ɔte kpɔkɛ bɔkɔɔ a.
44020013	Na yɛmɛ yɛvale ɛlɛne yɛlumuale Asɔso kɛ yɛkava Pɔɔlo wɔ ɛkɛ; ɔluakɛ ɛnee ɔ nee yɛ ɛhyehyɛ kɛ ɔpe aze yealumua lɔ.
44020014	Mɔɔ ɔ nee yɛ yiale Asɔso la, ɔravole ɛlɛne ne anu na yɛtelele zolɛ yɛhɔle Metelin.
44020015	Yɛvi ɛkɛ ne la ye alehyenlɛ nu yɛradwule Kayɔso. Aleɛ hyenle bieko la yɛrale Seemɔso, ye alehyenlɛ nu ɛnee yɛwɔ Maelitɛse.
44020016	Pɔɔlo yɛle ye adwenle kɛ ɔnrɛgyinla Ɛfɛsɛse na ɔpɛ nu yeahɔ, amaa yeanzɛkye mekɛ dɔɔnwo wɔ Ehyea maanle ne anu na ɔ nwo ayɛ ndɛ, amaa saa ɔyɛ na ɔkɛyɛ boɛ a, yeadwu Gyɛlusalɛm wɔ Pɛntekɔso kenle ne.
44020017	Pɔɔlo dole Ɛfɛsɛse asɔne mgbanyima ne mɔ nrɛlaleɛ kɛ bɛyia ye wɔ Maelitɛse.
44020018	Bɛrale la ɔzele bɛ kɛ, “Bɛdabɛ bɛnwu kɛ mezi mebɔ me ɛbɛla, ɔvi kenle mɔɔ membandwule Ehyea maanle ye anu toonwo mɔɔ ɛradwu ɛnɛ la.
44020019	Wɔ Dwuuma akpamo ne mɔ mɔɔ bɛvale wɔ me ti la amuala anu, mendole me nwo aze menvale monle nee amaneɛnwunlɛ menyɛle me gyima kɛ Awulae akɛlɛ.
44020020	Bɛze kɛ meanva debie biala mɔɔ kɛyɛ moalɛ kɛmaa bɛ la meanvea bɛ, na menzile me ahonle mengilehilele bɛ wɔ bagua nu nee bɛ azua nu.
44020021	Mengakyele Dwuuma nee bɛdabɛ mɔɔ bɛnle Dwuuma la amuala kɛ bɛnlu bɛ nwo wɔ bɛ ɛtane ne mɔ mɔɔ bɛyɛ bɛtia Nyamenle la anwo na bɛlie yɛ Awulae Gyisɛse bɛli.
44020022	Kɛkala melɛkɔ Gyɛlusalɛm, kɛmɔ Sunsum ne ɛhile la. Menze mɔɔ bazi me nwo zo wɔ ɛkɛ ne a,
44020023	mɔɔ meze la a le kɛ Sunsum Nwuanzanwuanza ne ɛhakye me wɔ sua biala azo kɛ efiadedolɛ nee esiane yɛɛ ɛlɛkendɛ me a.
44020024	Noko me ngoane ɛdeɛ, mendwenle nwolɛ, amaa meahola meawie Awulae Gyisɛse gyima ne mɔɔ yeva yemaa me kɛ membɔ Edwɛkpa ne mɔɔ fane Nyamenle ɛlolɛ ne anwo la nolo.
44020025	“Mekpɔsa bɛ nwo zo meha Nyamenle Belemgbunlililɛ ne anwo edwɛkɛ mehile bɛ. Kɛkala, bɛ biala ɛnrɛnwu me nyunlu bieko.
44020026	Ɛhye ati memaa bɛade ɔ bo wienyi ɛnɛ kenle ye kɛ saa bɛ nuhua biala minli a, menli nwolɛ ɛzonle.
44020027	Ɔluakɛ meanva debie biala mɔɔ fane Nyamenle ngyehyɛlɛ ne anwo la meanvea bɛ.
44020028	Bɛnlea bɛ nwo boɛ na bɛnlea mboane ne mɔ mɔɔ Sunsum Nwuanzanwuanza ne ɛva bɛ ɛwula bɛ sa nu la boɛ. Bɛnlea Nyamenle asɔne ne mɔɔ yeva ɔ Ra ne mogya a yekpondɛ la azo boɛ.
44020029	Meze kɛ saa mekɔ a, bɛdi anwo ɛzulolɛ baragua mboane ne mɔ avinli, na bɛnrɛze bɛ anwunvɔne fee.
44020030	Mekɛ bara mɔɔ menli vi bɛ avinli badwazo araha edwɛkɛ adalɛ ahwe diedima ne bie mɔ ahɔli bɛ nzi a.
44020031	Yemɔti bɛnlea boɛ, na bɛhakye kɛ mendwinle monle ɛvolɛ nsa a mengilehilele bɛ wɔ nɔɔzo nee ewiazo a.
44020032	“Kɛkala mefa bɛ mewula Nyamenle nee ye edwɛkɛ ne mɔɔ ɛlolɛ wɔ nu la asa anu. Ɔdo bɛ ngoane nu na ɔva ye nyilalɛ ne mɔɔ yeva yezie ye menli ne ɛkɛ ne la ɔmaa bɛ.
44020033	Me nye ambolo awie biala ezukoa nvutuke, dwɛtɛ fufule anzɛɛ ndanlɛ.
44020034	Bɛdabɛ bɛze kɛ medame me sa anloa gyima mɔɔ meyɛ la yɛɛ meva menlea me nwo nee me gɔnwo mɔ a.
44020035	Mehilehile bɛ wɔ debie biala anu kɛ ɔlua gyima ɛsesebɛ ɛyɛlɛ zo yɛɛ bɛkɛhola bɛkɛboa menli mɔɔ ɛnlɛ anwosesebɛ la a. Bɛhakye Awulae Gyisɛse edwɛkɛ ne mɔɔ ɔhanle la. Ɔse, ‘Nyilalɛ dɔɔnwo wɔ ɛmanlɛ nu tɛla ɛlielɛ.’ ”
44020036	Mɔɔ Pɔɔlo wiele la, ɔ nee bɛ bɛ muala bɛhotole na bɛyɛle nzɛlɛlɛ.
44020037	Mɔɔ bɛlɛfua ye, bɛlɛfo ɔ nvoka anwo bɛayɛ ye tia boɛ la, ɛnee biala ɛlɛsu.
44020038	Debie mɔɔ manle bɛ nwo bubule bɛ kpalɛ bɔbɔ la a le ye edwɛkɛ kpɔkɛ ne mɔɔ ɔhanle kɛ bɛnrɛnwu ye bieko la. Na bɛhɔzɔhonle ye wɔ ɛlɛne ne anwo.
44021001	Yɛ nee bɛ lile nrɛlaleɛ wiele la yɛvi ɛkɛ ne yɛdule yɛluale zo yɛhɔle Kɔɔso; aleɛ hyenle la ɛnee yɛ nyunlu a le Wulodise. Yɛvi ɛkɛ ne la yɛhɔle Patala.
44021002	Ɛkɛ ne yɛɛ yɛvale ɛlɛne mɔɔ ɛlɛkɔ Fonehyea la yɛhɔle a.
44021003	Yɛradwule ɛleka bie mɔɔ ɛnee yɛ nye dua Saepelɛse la yɛwɔnenle yɛ ti nyiakɛ yɛpɛle yɛdɔle Selea. Yɛradwule Taya, na kɛmɔ ɛkɛ ne yɛɛ ɛlɛne ne tu ye ninyɛne ne agua la ati, yɛdwule aze yɛhɔle sua zo.
44021004	Yɛnwunle diedima ne bie mɔ wɔ ɛkɛ, na yɛ nee bɛ hɔdɛnlanle dapɛne ko. Na bɛluale Sunsum Nwuanzanwuanza ne anwo zo bɛzele Pɔɔlo kɛ ɔmmakɔ Gyɛlusalɛm.
44021005	Noko yɛ mekɛ mɔɔ yɛdi ye bɛ nwo ɛkɛ ne la wiele la, yɛvile ɛkɛ ne na yɛzɔle yɛ adendulɛ ne azo. Bɛ muala bɛ nee bɛ ye mɔ nee bɛ mra bɛhɔzɔhonle yɛ wɔ suakpole ne kandiba, na yɛ muala yɛhotole ɛnwea ne azo yɛyɛle nzɛlɛlɛ.
44021006	Akee yɛlile nrɛlaleɛ na yɛhɔvole ɛlɛne ne anu, na bɛdabɛ noko bɛziale bɛhɔle sua nu.
44021007	Yɛzɔle yɛ adendulɛ ne azo, yɛvi Taya yɛhɔle Tɔlɛmeeyese, yɛhɔkpɔlale diedima mɔɔ wɔ ɛkɛ ne la na yɛlale ɛkɛ ne.
44021008	Ye alehyenlɛ nu yɛvi ɛkɛ ne yɛrale Sizalia. Yɛhɔzokoɛle Felepe mɔɔ kpɔsa bɔ Nyamenle Edwɛkɛ ne nolo la sua nu na yɛ nee ye dɛnlanle. Felepe boka menli nsuu ne mɔɔ bɛkpale nu bɛyele bɛ wɔ Gyɛlusalɛm la anwo.
44021009	Ɔlɛ mralɛ mraalɛ nna mɔɔ ɛtɛkɔle agyalɛ ɛlɛ la wɔ ɛkɛ, bɛle Nyamenle kpɔmanvolɛma.
44021010	Yɛlile kenle ekyi ɛkɛ ne la, Nyamenle kpɔmanvolɛ bie mɔɔ bɛfɛlɛ ye Agabɛse la vi Dwudiya rale.
44021011	Ɔrale yɛ nwo ɛkɛ ne na ɔvale Pɔɔlo akyeso ne ɔkyekyele ɔdaye ɔ ngome ɔ sa nee ɔ gyakɛ na ɔhanle kɛ, “Kɛ Sunsum Nwuanzanwuanza ne se la ɛne: Sonla ne mɔɔ lɛ akyeso ɛhye la, Dwuuma bakyekye ye zɛhae wɔ Gyɛlusalɛm, na bɛava ye bɛawula bɛdabɛ mɔɔ bɛnle Dwuuma la asa anu.”
44021012	Yɛdele ɛhye la, yɛ nee menli mɔɔ wɔ ɛkɛ ne la amuala yɛkpale Pɔɔlo kyɛlɛ kɛ ɔmmakɔ Gyɛlusalɛm.
44021013	Na ɔbizale yɛ kɛ, “Na ɛzunlɛ ye abo ɛ? Duzu ati a bɛyɛ bɛabɔ me rɛle ɛ? Meziezie me nwo kɛ tɛ ɛkyekyelɛ mɔɔ bɛkyekye me la angome, na kɛ menwɔwu wɔ Gyɛlusalɛm wɔ Awulae Gyisɛse duma ne ati.”
44021014	Yɛyɛle biala, na yeamkponle, yemɔti yɛgyakyile ye na yɛzele kɛ, “Awulae ɛhulolɛdeɛ ɛyɛ ɛkɛ.”
44021015	Yɛlile mekɛ ekyi wɔ ɛkɛ ne la, yɛhuohuanle yɛ nwo na yɛhɔle Gyɛlusalɛm.
44021016	Na ɛdoavolɛma bie mɔɔ wɔ Sizalia la nee yɛ hɔle, na yɛhɔzokoɛle diedinli Meneesen mɔɔ vi Saepelɛse mɔɔ mɔlebɛbo ne ala ɔliele Gyisɛse ɔlile la sua nu.
44021017	Yɛradwule Gyɛlusalɛm la, mediema diedima ne mɔ liele yɛ anyelielɛ nu.
44021018	Aleɛ hyenle la Pɔɔlo nee yɛ hɔle Gyemise ɛkɛ ne kɛ yɛ nee ye kadendɛ; yɛhɔle la ɛnee asɔne mgbanyima ne mɔ amuala wɔ ɛkɛ.
44021019	Pɔɔlo bizale ahye na ɔhanle gyima mɔɔ Nyamenle ɛlua ɔ nwo zo ɛli wɔ bɛdabɛ mɔɔ bɛnle Dwuuma la avinli la amuala ɔhilele bɛ.
44021020	Mɔɔ bɛdiele ye bɛwiele la, bɛyɛle Nyamenle mo na bɛzele Pɔɔlo kɛ, “Adiema Pɔɔlo, tie yɛ ɛ! Yɛlɛ Dwuuma apenle apenle mɔɔ ɛlie Edwɛkpa ne ɛli, noko bɛli Mosisi mɛla ne anzi kpalɛ kpalɛ a.
44021021	Bɛha bɛhile bɛ kɛ ɛlɛkilehile Dwuuma mɔɔ wɔ maanle zo la kɛ bɛgyakyi Mosisi mɛla ne anzi ɛlilɛ, na wɔze bɛ kɛ bɛmmayɛ bɛ mrenyanu nzonlɛ anzɛɛ bɛmmadi Dwuuma maamɛla ne mɔ azo.
44021022	Kɛ ɔkɛyɛ biala la bɛbade kɛ wɔra. Zɔhane ati ɛnee kɛ yɛkɛyɛ ye ɛ?
44021023	Mɔɔ yɛkpondɛ kɛ ɛyɛ la ɛne. Yɛlɛ mgbavolɛ nna mɔɔ ɛbɔ ɛwɔkɛ wɔ Nyamenle anyunlu la wɔ ɛke.
44021024	Ɛ nee bɛ ɛhɔ maa bɛhɔkpa bɛ ti, bɛdu bɛ nwo evinli na tua bɛ ti kakɛ biala maa bɛ. Ɛhye a kɛmaa awie biala kɛnwu kɛ edwɛkɛ mɔɔ bɛhanle wɔ ɛ nwo la amuala ɛnle nɔhalɛ a, na ɛdawɔ mumua ne, ɛdi Dwuu maamɛla ne nee Mosisi mɛla ne mɔ azo.
44021025	Mɔɔ fane bɛdabɛ mɔɔ bɛnle Dwuuma, na bɛlie bɛli la anwo, yɛhɛlɛ kɛlata yɛhɔmaa bɛ kɛ bɛmmadi debie biala mɔɔ bɛva bɛkpa munzule bɛmaa bozonle nee nane mɔɔ bɛlofo ye bɛhu ye la; eza bɛmmadi mogya, na bɛhwe bɛ nwo bɛvi adwɔmane ɛbɔlɛ nwo.”
44021026	Yemɔti Pɔɔlo vale menli ne, na aleɛ hyenle la ɔ nee bɛ hɔle bɛhɔnluanle bɛ nwo. Akee ɔhɔle Ɛzonlenlɛ Sua ne anu ɔhɔhilele kenle mɔɔ evinli ɛdulɛ ne kɛwie na bɛabɔ awie ko biala ati azu ne la.
44021027	Mɔɔ ɔka ekyii na kenle nsuu ne adwu la, Dwuuma bie mɔɔ vi Ehyea maanle nu rale la nwunle Pɔɔlo wɔ Ɛzonlenlɛ Sua ne anu. Bɛzɛkyele menli dɔɔnwo adwenle wɔ Pɔɔlo anwo na bɛmanle bɛhɔnwinwinle ye wɔ Ɛzonlenlɛ Sua ne anu,
44021028	bɛdeɛdeanle nu kɛ, “Yizilayɛma e, bɛrɛla o na sonla ne mɔɔ luolua nuhua ɛlɛkilehile menli atia Yizilayɛma nee Mosisi mɛla ne nee Ɛzonlenlɛ Sua ye la, yemɔ ɛne! Eza noko yehɔva menli bie mɔɔ ɛnle Dwuuma la yera Ɛzonlenlɛ Sua ye anu yemaa evinli ɛha ɛleka nwuanzanwuanza ɛhye.”
44021029	(Bɛhanle ɛhye, ɔluakɛ ɛnee bɛnwu ye dɛba kɛ Tulofemɛse mɔɔ vi Ɛfɛsɛse la nee Pɔɔlo lua nwo wɔ sua ne azo. Yemɔti ɛnee bɛdwenle kɛ Pɔɔlo nee ye a hɔle Ɛzonlenlɛ Sua ne anu a.)
44021030	Suakpole ne azo fonyianle, na menli ne mɔ razɔle Pɔɔlo hwenle ye vile Ɛzonlenlɛ Sua ne anu vindele, na ɛkɛ ne ala bɛtotole Ɛzonlenlɛ Sua ne nlenkɛ ne mɔ amuala anu.
44021031	Menli ne mɔ akee nyianle adwenle kɛ bɛku Pɔɔlo. Na nrɛlaleɛ hɔdole Wulomu sogyama kpanyinli ne kɛ nzaka ɛzi Gyɛlusalɛm.
44021032	Yemɔti sogyama kpanyinli ne vale ye sogya mgbanyinli ne bie mɔ nee sogyama hanle bɛ nwo waa hɔle ɛlɔne ne anu. Mɔɔ menli ne mɔ nwunle sogyama kpanyinli ne nee sogyama mɔɔ doa ye la, bɛgyakyile Pɔɔlo ɛbolɛ.
44021033	Sogyama kpanyinli ne hɔzɔle Pɔɔlo, na ɔmanle bɛvale nwɔnzɔnwɔnzɔ nwiɔ bɛguale ye. Akee ɔbizale kɛ, “Na nwane a le ɛhye, yɛɛ duzu ɛtane a yeyɛ a?”
44021034	Na menli ne mɔ annwu mɔɔ bɛka a. Bie mɔ ɛlɛka edwɛkɛ ɛhye la, ɛnee bie mɔ noko ɛlɛka edwɛkɛ ngakyile. Yemɔti ɛnee sogyama kpanyinli ne ɛngola ɛnnwu edwɛkɛ kpɔkɛ mɔɔ ɛmaa ɛhye ɛzi la. Yemɔti ɔzele bɛ kɛ bɛva Pɔɔlo bɛhɔ aranemgbole ne anu lɔ.
44021035	Bɛ nee ye hɔle hɔdwule aranemgbole ne kpolike ne anloa la, ɛnee akee ɔwɔ kɛ sogyama ne soa ye bɛ kɔme zo na bɛava ye bɛahɔ, ɔluakɛ ɛnee akee menli ne mɔ anye ɛbolo kpalɛ.
44021036	Bɛ muala bɛdoale bɛ ndinlizo na bɛdeɛdeanle nuhua kɛ, “Bɛhu ye bɛye ye ɛkɛ ne!”
44021037	Bɛ nee Pɔɔlo kɔ ahɔwolo aranemgbole ne anu la, ɔzele sogyama kpanyinli ne kɛ, “Maa me adenle maa menga edwɛkɛ mengile wɔ.” Na sogyama kpanyinli ne zele kɛ, “Hwio, ɛdawɔ mumua ne ɛka Giliki.
44021038	Ɛnee noko tɛ wɔmɔ a ɛle Yigyibitinli ne mɔɔ mekɛ bie mɔɔ ɛze ɛhɔ la vale ngyegyelɛ rale, na ɔvale menli maamɔvo apenle nna ɔhɔle fienemgbole ne azo lɔ la?”
44021039	Pɔɔlo buale ye kɛ, “Mele Dwuunli. Bɛwole me wɔ Taasɛse mɔɔ wɔ Selesea la. Mevi suakpole kpalɛ zo. Mekpa wɔ kyɛlɛ, maa mendendɛ ekyii mengile menli ne mɔ.”
44021040	Na sogyama kpanyinli ne manle ye adenle kɛ ɔdendɛ. Na Pɔɔlo gyinlanle kpolike ne azo, ɔmanle ɔ sa zo ɔbobole menli ne. Mɔɔ bɛ muala bɛyɛle koonwu kpalɛ la, Pɔɔlo dendɛle Hibulu aneɛ nu hilele bɛ zele kɛ,
44022001	“Ayi mɔ, mediema nee egya mɔ, bɛyɛ ɛnzonlɛ bɛdie me bɛmaa menza me ne mengile bɛ!”
44022002	Mɔɔ bɛdele kɛ ɔlɛtendɛ yeahile bɛ wɔ Hibulu aneɛ nu la, bɛ muala akee bɛyɛle koonwu. Na Pɔɔlo hɔle zolɛ hanle kɛ,
44022003	“Mele Dwuunli, bɛwole me wɔ Taasɛse mɔɔ wɔ Selesea maanle nu la. Bɛtetele me wɔ Gyɛlusalɛm ɛke wɔ nwomanli Gameeleɛle sukulu ne anu. Menzukoale yɛ nlenya mɔ mɛla ne nee amaamuo ne kpalɛ, na mendule me nwo memanle Nyamenle, kɛmɔ kɛkala bɛde la.
44022004	Mengyele menli mɔɔ lua Adenle ɛhye azo la dɔɔnwo, mraalɛ nee mrenya, memanle bɛguale bɛ efiade na bɛhunle bɛ.
44022005	Sɛlɛvolɛ Kpanyinli ne nee ayia mgbanyima ne mɔ amuala di daselɛ kɛ mɔɔ melɛka la le nɔhalɛ. Menliele ngɛlata wɔ bɛ lɔ kɛ melɛ mekamaa mediema Dwuuma mɔɔ wɔ Dɛmasekɛse la. Na menzile nu kɛ mekahye menli ɛhye mɔ meagua bɛ anga na meava bɛ meara Gyɛlusalɛm, amaa bɛadea bɛ, kɛmɔ ɔfɛta la.
44022006	“Mɔɔ melua adenle zo melɛkɔ na ɔka ekyii medwu Dɛmasekɛse la, kɛyɛ sɛnzɛngyinla mekɛ nu, arɛlevilɛ nu ala wienyi kpole bie vi anwuma dale bɛnrale yiale me.
44022007	Mempɛle menfinle na mendele kɛ ɛnelɛ bie se, ‘Sɔɔlo, Sɔɔlo! Duzu ati a ɛyɛ me kpɔdekpɔde zɛhae ɛ?’
44022008	Na membizale kɛ, ‘Awulae, ɛdawɔ nwane ɔ?’ Na ɔzele me kɛ, ‘Medame a mele Gyisɛse mɔɔ vi Nazalɛte, mɔɔ wɔdu ɛ nye wɔzie me nyunlu ɛlɛyɛ me kpɔdekpɔde la.’
44022009	Menli mɔɔ nee me lua la nwunle wienyi ne, na bɛande ɛnelɛ ne mɔɔ dendɛle hilele me la.
44022010	Na membizale kɛ, ‘Awulae, duzu a menyɛ a?’ Na Awulae zele me kɛ, ‘Dwazo na kɔ Dɛmasekɛse, na ɛkɛ ne yɛɛ bɛbaha debie mɔɔ Nyamenle ɛhyehyɛ kɛ ɔmaa wɔayɛ la bɛahile wɔ a.’
44022011	Wienyi ne kɛ zile dale la manle me nye zinle. Ɛhye ati me gɔnwo mɔ mɔɔ nee me lua la sosɔle me sa vale me hɔle Dɛmasekɛse.
44022012	“Nrenya bie wɔ Dɛmasekɛse ɛkɛ, bɛfɛlɛ ye Ananayase, ɔdi mɛla ne azo kpalɛ, yɛɛ Dwuuma mɔɔ wɔ Dɛmasekɛse la amuala bu ye.
44022013	Ɔrale ɛleka mɔɔ mewɔ la, ɔragyinlanle me nwo ɛkɛ na ɔzele me kɛ, ‘Adiema Sɔɔlo, nwu debie bieko.’ Na ɛkɛ ne ala me nye zo dele na menwunle debie bieko na meneanle ɔ nyunlu.
44022014	Na ɔhanle kɛ, ‘Yɛ nlenya mɔ Nyamenle ne ɛye wɔ ɛzie ɛkɛ kɛ ɛnwu ye ɛhulolɛdeɛ na ɛnwu ye Fɔɔnwonli sonvolɛ ko ne, na ɛde ɔ ne.
44022015	Ɔluakɛ ɛbali ɔ nwo daselɛ wɔaha mɔɔ wɔde nee mɔɔ wɔnwu ye la wɔahile ewiade amra amuala.
44022016	Na duzu ati a akee ɛlɛkendɛ bieko ɛ? Dwazo na sɛlɛ maa bɛzɔne wɔ bɛnrinzi wɔ ɛtane ne mɔ bɛgua.’
44022017	“Menziale mengɔle Gyɛlusalɛm na mɔɔ mewɔ Ɛzonlenlɛ Sua ne anu melɛyɛ nzɛlɛlɛ la, me nye hɔle dɔɔnwo,
44022018	na menwunle Awulae kɛ ɔlɛtendɛ yeaze me kɛ, ‘Maa ɛ nwo ɛyɛ ndɛ fi Gyɛlusalɛm. Ɔluakɛ menli mɔɔ wɔ ɛke la ɛnrɛdie daselɛ ne mɔɔ ɛlɛdi ye me nwo la.’
44022019	Na menganle kɛ, ‘Awulae, bɛdabɛ bɛze ye wienyi kɛ medame a anrɛɛ ɛnee mekye menli mɔɔ die wɔ di la, mebo bɛ, metwenle bɛ aze wɔ nyianu azua ne mɔ anu a.
44022020	Mekɛ mɔɔ bɛku wɔ dasevolɛ Sitivin la, ɛnee medame mewɔ ɛkɛ, me kunlu dwole ye ɛhunlɛ nwo na menliele menli mɔɔ hunle ye la ndanlɛ menlɛle bɛ.’
44022021	Na Awulae zele me kɛ, ‘Kɔ, mesoa wɔ wɔ maanle zo moa moa wɔ menli mɔɔ ɛnle Dwuuma la avinli.’ ”
44022022	Menli ne mɔ diele Pɔɔlo toonwo na mɔɔ ɔhanle edwɛkɛ kpɔkɛ ɛhye la bɛ muala bɛ ahonle futule na bɛdeɛdeanle nu kɛ, “Bɛye ye wɔ ɛkɛ ne! Bɛhu ye! Ɔle musuofoɔ!”
44022023	Bɛtea la ɛnee bɛlɛfuandivuandi bɛ ndanlɛ anwuma, na bɛfula anwea bɛsande ye anwomanyunlu, kɛ bɛndie edwɛkɛ biala.
44022024	Zɔhane ati Wulomu sogyama kpanyinli ne zele ye menli ne mɔ kɛ bɛva Pɔɔlo bɛwolo aranemgbole ne anu, na bɛbila ye empele bɛmaa ɔha deɛ holɛ ko mɔɔ ɔlua zo a Dwuuma doa ye ɛlɛwudo la.
44022025	Na mɔɔ bɛkyekyele ye kɛ bɛbila ye empele ne la, Pɔɔlo bizale sogya kpanyinli ko mɔɔ gyi ɔ nwo ɛkɛ ne la kɛ, “Asoo ɔfa mɛla adenle zo kɛ bɛkɛbo Wulomunli mgbane wɔ mekɛ mɔɔ bɛtɛdile ye edwɛkɛ bɛtɛbuale ye fɔlɛ kɛ yedo mɛla la ɔ?”
44022026	Sogya kpanyinli ne dele ɛhye la, ɔhɔle sogyama kpanyinli ne ɛkɛ ne na ɔhɔbizale ye kɛ, “Duzu debie a ɛlɛyɛ la? Nea, sonla ne le Wulomunli.”
44022027	Na sogyama kpanyinli ne rale Pɔɔlo anwo ɛkɛ rabizale ye kɛ, “Na ɛle Wulomunli ɔ?” Pɔɔlo buale ye kɛ, “Ɛhɛe.”
44022028	Na sogyama kpanyinli ne zele ye kɛ, “Mame, menduale ezukoa kpole kpalɛ yɛɛ menyianle zɔhane gyinlabelɛ a.” Pɔɔlo buale ye kɛ, “Mame, bɛwole me Wulomunli.”
44022029	Na ɛkɛ ne ala menli mɔɔ rale kɛ bɛbabizebiza Pɔɔlo edwɛkɛ la vi ɔ nwo ɛkɛ hwenle bɛ nwo. Mɔɔ sogyama kpanyinli ne nwunle kɛ Pɔɔlo le Wulomunli na yegua ye nwɔnzɔnwɔnzɔ la ye ahonle dule.
44022030	Ɛnee sogyama kpanyinli ne kpondɛ kɛ ɔnwu deɛ holɛ ko mɔɔ yemɔti Dwuuma ne ɛlɛto Pɔɔlo ɛzonle la ati, aleɛ hyenle la ɔmanle bɛyele Pɔɔlo nwɔnzɔnwɔnzɔ ne na ɔmanle sɛlɛvolɛ mgbanyinli ne nee ayiama ne mɔ amuala yiale na ɔvale Pɔɔlo ɔragyinlanle bɛ nyunlu ɛkɛ.
44023001	Pɔɔlo nleanle bagua ne na ɔzele bɛ kɛ, “Mediema Yizilayɛma, me adwenle ɛmbu me fɔlɛ wɔ me ɛbɛlabɔlɛ nu wɔ Nyamenle anyunlu toonwo a yeradwu ɛnɛ a.”
44023002	Sɛlɛvolɛ Kpanyinli Ananayase dele ɛhye la ɔhanle kɛ bɛbɔ ɔ nloa ne azo.
44023003	Pɔɔlo zele ye kɛ, “Ɛ kunlu le bile, Nyamenle babɔ wɔ bie adua, kɛ ɛde ɛkɛ ne kɛ ɛfa mɛla wɔali me edwɛkɛ, noko wɔbulu mɛla ne azo ɛse bɛbɔ me la.”
44023004	Menli mɔɔ gyi Pɔɔlo anwo ɛkɛ ne la zele ye kɛ, “Hɛe, ɛyɛ Nyamenle Sɛlɛvolɛ Kpanyinli ne aholoba ɔ?”
44023005	Pɔɔlo buale bɛ kɛ, “Mediema Yizilayɛma, menze kɛ ɔle Sɛlɛvolɛ Kpanyinli. Nyamenle Edwɛkɛ ne se, ‘Mmaka wɔ kpanyinli mɔɔ nea wɔ menli nwo zo la anwo edwɛkɛ ɛtane.’ ”
44023006	Mɔɔ Pɔɔlo nwunle kɛ menli mɔɔ ɛrayia la bie mɔ boka Sadusiima fane ne anwo na foa ko dɔɔnwo noko boka Falasiima fane ne anwo la, ɔdeanle nu ɔzele kɛ, “Mediema Yizilayɛma! Mele Falasiinli, yɛɛ Falasiinli a wole me a. Bɛ nee me ɛra ɛke kɛ bɛbali me edwɛkɛ, ɔboalekɛ melɛ anyelazo kɛ bɛbadwazo mɔwuamra bɛara ngoane nu bieko.”
44023007	Ɔhanle ɛhye ala la, Falasiima ne nee Sadusiima ne mɔ bɔle ɔ bo kɛ bɛdi butule, na ɛlɔne ne lile abunwiɔ.
44023008	(Ɔluakɛ Sadusiima se bɛnrɛdwazo mɔwuamra bɛnrɛvi ewule nu yɛɛ, eza Nyamenle soanvolɛ anzɛɛ sunsum biala ɛnle ɛkɛ. Noko Falasiima, bɛmɛ bɛdie edwɛkɛ nsa ɛhye mɔ bɛto nu.)
44023009	Bɛdeanle kpalɛ, na mɛla kilehilevolɛma bie mɔ mɔɔ boka Falasiima fane ne anwo la dwazole hanle kɛ, “Yɛnnwu ɛtane biala wɔ sonla ne anwo! Ɔkɛyɛ zɔhane kɛ Nyamenle soanvolɛ bie anzɛɛ sunsum bie ɛdendɛ ɛhile ye amgba.”
44023010	Nzinlii akee ɛdeanlɛ ne bole zolɛ na sogyama kpanyinli ne zulole kɛ bɛkɛhu Pɔɔlo la ati, ɔmanle sogyama ne mɔ dwule aze hɔle bagua ne anu hɔyele Pɔɔlo wɔ ayiama ne avinli bɛ nee ye hɔle aranemgbole ne anu bieko.
44023011	Kenle ko ne nɔe ne, Awulae ragyinlanle Pɔɔlo anwo ɛkɛ ne na ɔzele ye kɛ, “Gyinla kpundii! Wɔli me nwo daselɛ bɔkɔɔ wɔ Gyɛlusalɛm ɛke, na ɔwɔ kɛ ɛyɛ ye zɔhane noko wɔ Wulomu.”
44023012	Aleɛ hyenle la, Dwuuma bie yɛle ko vale adwenle na bɛlile amonle kɛ saa bɛtɛkunle Pɔɔlo a bɛnrɛli aleɛ yɛɛ bɛnrɛnlo nzule.
44023013	Bɛdabɛ mɔɔ bɛvale adwenle ɛhye la bo abulanla.
44023014	Na bɛhɔle Sɛlɛvolɛ Kpanyinli ne nee mgbanyima ne mɔ ɛkɛ, na bɛzele bɛ kɛ, “Yɛli amonle kɛ yɛnrɛli aleɛ yɛɛ yɛnrɛnlo nzule kyesɛ yɛku Pɔɔlo kolaa.
44023015	Yemɔti, bɛ nee ayiama ne ɛbɔ nu na bɛzoa bɛmaa bɛhɔze Wulomu sogyama kpanyinli ne kɛ ɔmaa bɛva Pɔɔlo bɛrɛla na bɛkpondɛ kɛ bɛbizebiza ye edwɛkɛ ne anu kpalɛ. Na kɛ ɔkɛyɛ biala la toonwo mɔɔ ɔkadwu ɛke la ɛnee yɛhu ye.”
44023016	Pɔɔlo awozoa nrenya ne dele ɛhye anwo bie. Zɔhane ati ɔhɔle aranemgbole ne anu ɔhɔfetele zolɛ ɔhilele Pɔɔlo.
44023017	Na Pɔɔlo vɛlɛle sogya kpanyinli ko na ɔzele ye kɛ, “Fa kpavolɛ ye kɔ sogyama kpanyinli ne ɛkɛ na ɔlɛ edwɛkɛ ɔka yeahile ye.”
44023018	Sogya ne vale kpavolɛ ne hɔle bɛ kpanyinli ne ɛkɛ ne na ɔzele kɛ, “Pilizanli Pɔɔlo vɛlɛle me na ɔzele me kɛ menva kpavolɛ ye membɛlɛ wɔ na ɔlɛ edwɛkɛ ɔka yeahile wɔ.”
44023019	Na sogyama kpanyinli ne zɔle kpavolɛ ne asa, ɔvale ye ɔhɔle ahane, na ɔbizale ye kɛ, “Duzu edwɛkɛ a ɛ nee ye rale a?”
44023020	Kpavolɛ ne zele ye kɛ, “Dwuu mgbanyima ne ɛli bɛ nloa kɛ ɛhyema bɛbaraha bɛahile wɔ kɛ ɛva Pɔɔlo ɛrɛla bagua ne anyunlu ɛmaa bɛdie ye edwɛkɛ ne kpalɛ.
44023021	Na bɛba a mmatɛne bɛ zo, ɔluakɛ bɛ nuhua mɔɔ bo abulanla la barazia adenle nu. Menli ɛhye mɔ ɛli amonle kɛ saa bɛtɛkunle Pɔɔlo a bɛnrɛli aleɛ yɛɛ bɛnrɛnlo nzule. Yemɔti kɛkala bɛwie bɛ nwo boɔboa, wɔmɔ ala a bɛlɛkendɛ kɛ ɛkɛkponle zolɛ a.”
44023022	Na sogyama kpanyinli ne zele ye kɛ, “Mede. Mmabɔ zolɛ ɛkile awie biala kɛ wɔraha ɛhye wɔhile me.” Na ɔmanle ɔhɔle.
44023023	Sogyama kpanyinli ne vɛlɛle sogya mgbanyinli nwiɔ na ɔzele bɛ kɛ, “Bɛmaa ɔyɛ ndɛ bɛhɔva sogyama mɔɔ dua aze la ɛya nwiɔ yɛɛ atwɛdolɛ sogyama ɛya nwiɔ na bɛ nee sogyama mɔɔ tɛnla ɛkpɔnwɔ zo la abulasuu bɛhɔ toonwo bɛhɔdwu Sizalia. Bɛha bɛ nwo na bɛdu bɛ bo ɛke ɛnɛ nɔsolɛ dɔne ngɔnla.
44023024	Bɛziezie ɛkpɔnwɔ ko noko bɛmaa Pɔɔlo ɛdɛnla zolɛ na bɛva ye gyɛlɛɛnye bɛhɔmaa amɛnlado Filekese.”
44023025	Na sogyama kpanyinli ne hɛlɛle kɛlata ɛhye manle bɛhɔle:
44023026	“Medame Kolɔdeɛse Lesease a melɛkɛlɛ kɛlata ɛhye mearɛlɛ Amɛnlado Filekese a, mebiza wɔ ahye.
44023027	Dwuuma zɔle nrenya ɛhye nu mɔɔ anrɛɛ bɛku ye a. Na mendele kɛ ɔle Wulomunli la ati menvale sogyama mengɔnliele ye.
44023028	Memkpondɛle kɛ menwɔnwu ye nvoleɛ, yemɔti menvale ye mengɔle bɛ ayia ne anyunlu kɛ mekadie nu kpalɛ.
44023029	Na menwunle kɛ ɔtɛyɛle debie mɔɔ fɛta ɛhunlɛ anzɛɛ efiade ɛdolɛ bɔbɔ a. Bɛ ɛzonledonlɛ ne fane bɛdabɛ bɛ mɛla nwo.
44023030	Eza mede kɛ bɛvua kɛ bɛnyia ye a bɛkɛhu ye, yemɔti meyɛ kɛ bɛva ye bɛrɛlɛ wɔ. Meze menli mɔɔ donle ye ɛzonle la noko kɛ bɛva bɛ edwɛkɛ ne bɛrado ɛ nyunlu.”
44023031	Sogyama ne yɛle bɛ gyima ne kɛmɔ bɛhilele bɛ la na nɔe ne ala bɛvale Pɔɔlo bɛ nee ye hɔle toonwo bɛhɔdwule Antepatelese.
44023032	Aleɛ hyenle la sogyama ne mɔɔ dua aze la ziale rale aranemgbole ne anu na sogyama ne mɔɔ tɛnla ɛkpɔnwɔ zo la vale Pɔɔlo hɔle.
44023033	Bɛ nee ye hɔdwule Sizalia la bɛyele kɛlata ne bɛmanle amɛnlado ne na bɛvale Pɔɔlo noko bɛwulale ɔ sa nu.
44023034	Amɛnlado ne gengale kɛlata ne wiele la, ɔbizale Pɔɔlo maanzinli mɔɔ ɔvi nu la. Mɔɔ ɔdele kɛ ɔvi Selesea la
44023035	ɔzele ye kɛ, “Saa menli mɔɔ ɛdo wɔ ɛzonle la ba a mebanlea wɔ edwɛkɛ ne anu.” Na ɔzele kɛ bɛva Pɔɔlo bɛhɔzie Hɛlɔdo aranemgbole ne anu ɛleka mɔɔ ɔdaye amɛnlado ye gyima ne abo wɔ la na bɛzinza ye.
44024001	Ɛhye anzi kenle nnu Sɛlɛvolɛ Kpanyinli Ananayase nee mgbanyima ne bie mɔ yɛɛ bɛ kamaavolɛ ko mɔɔ bɛfɛlɛ ye Tɛtɛlɛse la rale Sizalia. Bɛvale ɛzonle mɔɔ bɛvale bɛdole Pɔɔlo anwo zo la bɛradole amɛnlado ne anyunlu.
44024002	Bɛvale Pɔɔlo bɛragyinlanle ɛkɛ, na Tɛtɛlɛse bɔle Pɔɔlo ɛzonledonlɛ ne abo zɛhae. “Nana, ɛle kpanyinli nrɛlɛbɛvolɛ la ati, yɛ nzo nu ɛdwo yɛ toonwo yeradwu ɛnɛ. Na ɔlua zolɛ maanzinli ye ɛnyia anyunluhɔlɛ.
44024003	Yɛ nye sɔ mɔɔ wɔyɛ la amuala, yɛyɛ wɔ mo somaa.
44024004	Mengulo kɛ mesɛkye wɔ mekɛ biala, yemɔti mesɛlɛ wɔ, tie yɛ edwɛkɛ sikalɛ ɛhye.
44024005	Yɛnwu kɛ sonla ɛhye le agyegyeamra kpalɛ, ɔlɛtwehwe manzonle yeado Dwuuma mɔɔ wɔ aleɛabo la amuala avinli. Ɔli fane ne mɔɔ bɛfɛlɛ ye Nazalin la ati.
44024006	Eza noko ɔbɔle mɔdenle kɛ ɔfa evinli yeaha yɛ Ɛzonlenlɛ Sua ne yɛɛ yɛhyele ye a. [Na anrɛɛ yɛkpondɛ kɛ yɛdua yɛdayɛ yɛ mɛla ne azo yɛdi ye edwɛkɛ.
44024007	Na sogyama kpanyinli Lesease vale ɛlɔnema razale yɛ liele ye yɛ sa nu,
44024008	na ɔhanle kɛ saa yɛlɛ edwɛkɛ bie a ɛnee yɛrɛla ɛ nyunlu.] Saa ɛdawɔ ɛbizebiza sonla ye edwɛkɛ ne anu a ɛkɛnwu kɛ mɔɔ yɛlɛka la le nɔhalɛ.”
44024009	Dwuuma ne mɔ amuala nee ye yɛle adwenle na bɛhanle kɛ mɔɔ yeha la amuala le nɔhalɛ.
44024010	Amɛnlado ne yɛle kɛ Pɔɔlo ɛdendɛ, na Pɔɔlo hanle kɛ, “Meze kɛ ɛvale edwɛkɛlilɛ wɔ maanle ɛhye anu la ɛhyɛ, yemɔti menzulo kɛ menwɔha me edwɛkɛ menwɔhile wɔ.
44024011	Kɛmɔ ɛdawɔ ɛkola ɛnwu ye la, kenle bulu nee nwiɔ ɛne yɛɛ mengɔle Gyɛlusalɛm kɛ mekayɛ nzɛlɛlɛ a.
44024012	Dwuuma ye annwu me wɔ Ɛzonlenlɛ Sua ne anu kɛ me nee awie ɛlɛdi butule, anzɛɛ melɛkilehile menli debie ɛtane wɔ bɛ nyianu sua ne anu, anzɛɛ ɛleka biala wɔ suakpole ne azo.
44024013	Bɛngola bɛnzi bɛ ɛzonledonlɛ ne pi bɔbɔ.
44024014	Ko mɔɔ medie meto nu la a le kɛ melua Awulae Adenle ye mɔɔ bɛmɛ bɛse ɔnle nɔhalɛ la azo yɛɛ mesonle yɛ nlenya mɔ Nyamenle ne a. Noko eza medie mɔɔ bɛhɛlɛ ye wɔ Mosisi mɛla ne anu, nee Nyamenle kpɔmanvolɛma mbuluku ne mɔ anu la medi.
44024015	Me anyelazo mɔɔ melɛ wɔ Nyamenle anu la le kɛ mɔɔ bɛdabɛ bɛlɛ ye ala la, kɛ menli kɔsɔɔti, ɛtanevolɛma nee kpalɛyɛlɛma badwazo ara ngoane nu.
44024016	Ɛhye ati yɛɛ mebɔ mɔdenle kɛ menwɔnyia adwenle mɔɔ nuhua te la wɔ Nyamenle nee menli nyunlu a.
44024017	“Kɛmɔ menvile Gyɛlusalɛm la ɛvolɛ dɔɔnwo ɛze la ati, mengɔle ɛkɛ ne kɛ melɛ ezukoa nee azubɔlɛ ninyɛne mekamaa me menli ne mɔ.
44024018	Mɔɔ mewɔ ɛhye azo la yɛɛ bɛnwunle me wɔ Ɛzonlenlɛ Sua ne anu a, mekɛ ne anu ɛnee melɛtu me nwo evinli. Menli dɔɔnwo biala ɛnle ɛkɛ yɛɛ basabasa biala anzi.
44024019	Na Dwuuma bie mɔ bɔbɔ mɔɔ vi Ehyea maanle nu na bɛwɔ ɛkɛ ne bie la, bɛmɛ yɛɛ saa bɛlɛ edwɛkɛ bɛka bɛtia me a ɛnee ɔwɔ kɛ bɛba ɛ nyunlu na bɛbaka bɛ edwɛkɛ mɔɔ bɛ nee me lɛ ye la a.
44024020	Anzɛɛ maa bɛdabɛ mɔɔ bɛwɔ ɛke kɛkala la bie ɛha ɛtane holɛ ko mɔɔ bɛnwunle ye me nwo wɔ mekɛ mɔɔ megyi bagua ne anyunlu la.
44024021	Bɛannwu ɛhwee kɛ edwɛkɛ kpɔkɛ ko ne ala mɔɔ menganle wɔ mekɛ mɔɔ megyi bɛ nyunlu wɔ bagua ne anu la kɛ, ‘Bɛva me bɛra bɛ nyunlu ɛke, ɔluakɛ medie medi kɛ bɛbadwazo mɔwuamra bɛara ngoane nu bieko.’ ”
44024022	Filekese ze Awulae Adenle ɛhye anwo bie kpalɛ, yemɔti ɔdule edwɛkɛ ne ɔziele na ɔzele kɛ, “Saa sogyama kpanyinli Lesease ba a mebanwu mɔɔ meka ye wɔ bɛ edwɛkɛ ne anwo a ɔkɛyɛ boɛ la.”
44024023	Akee ɔzele sogya kpanyinli ne mɔɔ Pɔɔlo wɔ ɔ sa nu la kɛ ɔnlea ye boɛ, na ɔmaa ɔnyia adenle ɔkpundi ɔ nwo, na ɔmaa ɔ gɔnwo mɔ adenle ɔmaa bɛva ninyɛne mɔɔ ɔhyia nwo la bɛrɛlɛ ye.
44024024	Kenle ekyi guale nu la Filekese nee ɔ ye Dulusela mɔɔ le Dwuunli la rale. Ɔzoanle ɔmanle bɛhɔvale Pɔɔlo na ɔmanle ɔhanle diedi wɔ Gyisɛse Kelaese anu anwo edwɛkɛ ɔmanle ɔdiele bie.
44024025	Pɔɔlo noko hɔle zolɛ, na mɔɔ ɔka boɛlilɛ, bɛ nwo zo ɛhomonlɛ, yɛɛ Ndɛnebualɛ Kenle ne mɔɔ bara la anwo edwɛkɛ la, Filekese ahonle dule na ɔzele kɛ, “Yeyɛ boɛ, kɔ. Saa menyia alagye a mebazoa meamaa bɛarava wɔ bieko.”
44024026	Na ɛnee eza ye adwenle ko noko a le kɛ Pɔɔlo kɛmaa ye ezukoa. Ɛhye ati ɔmanle bɛhɔle ye ɛvalɛ wazowazo ɔ nee ye dendɛle.
44024027	Mɔɔ ɛvolɛ nwiɔ pɛle nu la, Pɔseɛse Fɛsetɛse ralile amɛnlado Filekese agyakɛ anu. Na kɛmɔ ɛnee Filekese kulo kɛ ɔnyia ɔ nyunlu wɔ Dwuuma anyunlu la ati, ɔmanle Pɔɔlo hale efiade ne.
44025001	Mɔɔ Fɛsetɛse radwule maanzinli ne anu la, ye kenle nsa yɛɛ eza ɔvi Sizalia ɔhɔle Gyɛlusalɛm a.
44025002	Sɛlɛvolɛ mgbanyinli ne mɔ nee Dwuu mgbanyima ne mɔ radonle Pɔɔlo ɛzonle bieko wɔ ɛkɛ ne. Bɛkpale Fɛsetɛse kyɛlɛ kɛ
44025003	ɔli ɔboa bɛ na ɔva Pɔɔlo ɔrɛla Gyɛlusalɛm, ɔluakɛ ɛnee bɛlɛ adwenle kɛ bɛtɛ ye wɔ adenle nu bɛahu ye.
44025004	Na Fɛsetɛse buale bɛ kɛ, “Pɔɔlo la efiade wɔ Sizalia, yɛɛ medame mumua ne ɔnrɛhyɛ na meazia meahɔ ɛkɛ.
44025005	Yemɔti saa bɛnea na yeyɛ bɛ ɛtane bie a ɛnee bɛmaa bɛ menli mɔɔ li bɛ ti la nee me ɛhɔ Sizalia na bɛhɔha bɛ edwɛkɛ ne.”
44025006	Fɛsetɛse lile kenle kɛyɛ mɔtwɛ mɔɔ kɔ bulu la wɔ Gyɛlusalɛm kolaa na yeazia yeahɔ Sizalia. Aleɛ hyenle ala la ɔhɔdɛnlanle ye ebia nu kɛ bɛva Pɔɔlo bɛrɛla ɔ nyunlu.
44025007	Mɔɔ Pɔɔlo rale la, Dwuuma mɔɔ vi Gyɛlusalɛm rale la radonle ye ɛzonle mgbole bie mɔɔ akee bɛdabɛ bɔbɔ bɛngola bɛngilehile nu a.
44025008	Pɔɔlo zale ɔ ne kɛ, “Metɛyɛle ɛtane biala metɛtiale Dwuuma mɛla ne anzɛɛ Ɛzonlenlɛ Sua ne na yeayɛ Wulomu Maanle Maanle belemgbunli ne.”
44025009	Na kɛmɔ Fɛsetɛse kpondɛ ɔ nyunlu wɔ Dwuuma anyunlu la ati, ɔbizale Pɔɔlo kɛ, “Ɛkɛhulo kɛ ɛkɛhɔ Gyɛlusalɛm na ɛkɔhɔye ɛzonledonlɛ ɛhye mɔ anloa wɔ me nyunlu ɔ?”
44025010	Pɔɔlo buale ye kɛ, “Megyi Wulomu Maanle Maanle belemgbunli ɔdaye ye ndɛnebualɛ ebia nyunlu, yɛɛ ɛke a ɔwɔ kɛ bɛdi me edwɛkɛ a. Metɛyɛle Dwuuma ɛtane biala, kɛmɔ ɛdawɔ wɔnwu ye la.
44025011	Saa medo mɛla bie mɔɔ maa mefɛta ewule a menzulo kɛ bɛkɛhu me. Na saa nɔhalɛ biala ɛnle bɛ ɛzonledonlɛ ne anu ɛdeɛ a, ɛnee noko ɔnle kɛ awie biala ye me maa bɛ. Zɔhane ati medo me edwɛkɛ ne memaa Maanle Maanle belemgbunli ne.”
44025012	Fɛsetɛse nee ye mgbanyima ne mɔ hanle bɛ ti kpulale nwolɛ, na Fɛsetɛse buale Pɔɔlo kɛ, “Saa wɔdo wɔ edwɛkɛ ne wɔmaa Maanle Maanle belemgbunli ne a ɛnee ɛkɛ ne ala a ɛkɛhɔ a.”
44025013	Mekɛ guale nu la Belemgbunli Agelepa mɔɔ tɔ zo nwiɔ la nee ɔ ye Bɛnaesi rale Sizalia kɛ bɛbakpɔla Fɛsetɛse bɛayɛ ye akoaba.
44025014	Na nzinlii mɔɔ bɛlile kenle ekyi wɔ ɛkɛ ne la Fɛsetɛse hanle Pɔɔlo edwɛkɛ ne hilele belemgbunli ne kɛ, “Filekese gyakyile awie bie wɔ efiade ɛkɛ.
44025015	Na mekɛ mɔɔ mengɔle Gyɛlusalɛm la, Dwuuma sɛlɛvolɛ mgbanyinli nee Dwuu mgbanyima ne mɔ radonle ye ɛzonle hilele me kɛ menli ye edwɛkɛ membua ye ewule fɔlɛ.
44025016	Na menzele bɛ kɛ ɔnle Wulomu mɛla kɛ bɛkɛye awie biala mɔɔ bɛkɛdo ye ɛzonle kɛ yedo mɛla la bɛkɛmaa kyesɛ ɔ nee menli mɔɔ donle ye ɛzonle ne la yia nu bɛka bɛmaa ɔdaye ɔnyia adenle ɔsa ɔ ne wɔ nwolɛ.
44025017	Yemɔti bɛ muala bɛrale ɛke, na meanva meando aze. Ye alehyenlɛ nu ala yɛɛ mendɛnlanle aze kɛ medi edwɛkɛ ne a.
44025018	Menli ne mɔ dwazole la, bɛangola bɛanga edwɛkɛ kpaziwɔkɛ biala bɛando ɔ nwo zo kɛ yedo mɛla kpole bie, kɛmɔ mendwenlenle la.
44025019	Mɔɔ bɛyɛle ala la a le bɛ nyamenlezonlenlɛ nwo kpolerazulɛ yɛɛ awie bie mɔɔ bɛfɛlɛ ye Gyisɛse, mɔɔ ɛwu, na Pɔɔlo kile kɛ ɔde aze la anwo kpolerazulɛ.
44025020	Kɛmɔ ɛnee mengola mennwu adenle mɔɔ mefa zolɛ a menwɔnwu edwɛkɛ ɛhye anu kpalɛ la, membizale Pɔɔlo saa ɔkɛhulo kɛ ɔkɛhɔ Gyɛlusalɛm na bɛahɔli edwɛkɛ ɛhye wɔ ɛkɛ a.
44025021	Na Pɔɔlo buale kɛ memaa bɛva edwɛkɛ ne bɛhɔ Maanle Maanle belemgbunli ne ɔdaye ɔ nyunlu. Yemɔti memaa bɛva ye bɛzie kɔkpula mekɛ mɔɔ bɛ nee ye kɛhɔ la.”
44025022	Na Belemgbunli Agelepa zele Fɛsetɛse kɛ, “Mekulo kɛ metie sonla ɛhye edwɛkɛ ne bie.” Fɛsetɛse buale kɛ, “Ɛhyema ɛkɛdie ye.”
44025023	Yemɔti aleɛ hyenle la Agelepa nee Bɛnaesi zieziele bɛ nwo kpalɛ na bɛ nee sogya mgbanyinli nee suakpole ne azo adile adile hɔle ɛleka mɔɔ bɛdi edwɛkɛ la, na Fɛsetɛse manle bɛhɔvale Pɔɔlo bɛrale.
44025024	Fɛsetɛse zele kɛ, “Belemgbunli Agelepa, nee bɛdabɛ mgbanyima mɔɔ bɛ nee yɛ wɔ ɛke la amuala, nrenya ɛhye, Dwuuma amuala mɔɔ wɔ Gyɛlusalɛm nee ɛke la ɛrado ye ɛzonle ɛhile me, na bɛkile kɛ ɔnle kɛ ɔtɛnla ngoane nu bieko.
44025025	Me afoa nu ɛdeɛ, menleɛnlea edwɛkɛ ne anu la menwu kɛ ɔtɛyɛle debie mɔɔ maa ɔfɛta ewule a. Na kɛmɔ ɔdaye mumua ne ɔse ɔfa ye edwɛkɛ ne yeahɔ Maanle Maanle belemgbunli ne anyunlu la, meyɛ kɛ memaa bɛava ye bɛahɔ.
44025026	Noko mennwu edwɛkɛ kpaziwɔkɛ mɔɔ megyinla zolɛ meahɛlɛ meahɔmaa Maanle Maanle belemgbunli ne a. Yemɔti me nee ye ɛra bɛ nyunlu ɛke, bɔbɔ wɔmɔ Belemgbunli Agelepa, amaa wɔanleɛnlea ye edwɛkɛ ne anu boɛ, na meanyia edwɛkɛ kpalɛ meahɛlɛ meahɔ.
44025027	Ɔluakɛ menea a ɔnwie nrɛlɛbɛ yɛ kɛ melɛ pilizanli melɛkɔ na menlɛ ɔ nwo ɛzonledonlɛ kpalɛ biala a.”
44026001	Belemgbunli Agelepa zele Pɔɔlo kɛ, “Ɛlɛ adenle ɛsa ɛ ne.” Na Pɔɔlo manle ɔ sa zo na ɔzale ɔ ne kɛ:
44026002	“Belemgbunli Agelepa, ɔyɛ me fɛ kpole kɛ mesa me ne wɔ ɛ nyunlu ɛnɛ wɔ ɛzonle mɔɔ Dwuuma ɛva ɛdo me nwo zo la anwo a.
44026003	Ɔluakɛ wɔmɔ, ɛze Dwuuma maamɛla ne kpalɛ. Yemɔti, mesɛlɛ wɔ, nyia abotane na tie me.
44026004	“Ɔvi me ngakula nu, Dwuuma amuala ze kɛ mezi mebɔ me ɛbɛla la. Bɛze kɛ membɔle me ɛbɛla bo wɔ me maanle ye anu, nee Gyɛlusalɛm.
44026005	Bɛze, yɛɛ saa bɛdi nɔhalɛ a, anrɛɛ bɛkola bɛdi daselɛ kɛ mɔlebɛbo ne amuala ɛnee meboka ɛzonlenlɛ fane ɛsesebɛ ne mɔɔ bɛfɛlɛ ye Falasii la anwo.
44026006	Kɛkala megyi ɛke kɛ bɛdi me edwɛkɛ, ɔluakɛ melɛ anyelazo wɔ Nyamenle ɛwɔkɛ ne mɔɔ ɔbɔle yɛ nlenya mɔ la anu.
44026007	Ɛwɔkɛ ne ati yɛɛ yɛ mbusua ekpunli bulu nee nwiɔ ye gua ɛzonlenlɛ zo alehyenlɛ nee aledwolɛ, kɛ saa bɛkɛnyia ye a. Na anyelazo ɛhye ala ati, Nana, yɛɛ Dwuuma ɛlɛto me ɛzonle zɛhae a.
44026008	Na duzu ati yɛɛ bɛmɛ Dwuuma bɛnlie bɛnli kɛ Nyamenle badwazo mɔwuamra ɛ?
44026009	“Medame, ɛnee medwenle kɛ ɔle me gyima kɛ ɔwɔ kɛ mebɔ mɔdenle meyɛ debie biala metia Gyisɛse ɛhye mɔɔ vi Nazalɛte la duma ne,
44026010	yɛɛ mɔɔ menyɛle ye wɔ Gyɛlusalɛm la ɛne. Menliele tumi wɔ sɛlɛvolɛ mgbanyinli ne mɔ ɛkɛ ne na menguale Nyamenle menli ne dɔɔnwo efiade. Eza saa bɛbua bɛ ewule fɔlɛ a, meto me ɛma mefua zolɛ.
44026011	Mekɛ dɔɔnwo ne ala memanle bɛdeanle bɛ wɔ nyianu azua ne mɔ anu, na membɔle mɔdenle kɛ memaa bɛ ngome bɛaha ɛtane bɛatia bɛ ɛzonlenlɛ ne. Me nye bolole bɛ nwo kpalɛ manle ɔrale kɛ akee mekɔ azuamgbole zo wɔ maanle maanle zo yɛɛ mekɔkye bɛ meba a.
44026012	“Ɛhye ala anwo bie yɛɛ sɛlɛvolɛ mgbanyinli ne mɔ manle me tumi kɛlata manle mengɔle Dɛmasekɛse a.
44026013	Na wɔ adevinli ne, kɛyɛ sɛnzɛngyinla, Nana, yɛɛ menwunle kɛ wienyi mɔɔ ta tɛla sɛnzɛne la, vi anwuma ɛrabɛnra ɛyia me nee menli mɔɔ me nee bɛ lua la a.
44026014	Yɛ muala yɛpɛle yɛfinle, na mendele ɛnelɛ bie kɛ ɔlɛtendɛ yeahile me wɔ Hibulu aneɛ nu kɛ, ‘Sɔɔlo, Sɔɔlo! Duzu ati a ɛlɛyɛ me kpɔdekpɔde ɛ? Ɛto ɛ gyakɛ ɛwɔ evileni bowule a, ɛboda ɛ nwo o!’
44026015	Na membizale ye kɛ, ‘Awulae, na ɛdawɔ nwane ɔ?’ Na Awulae zele kɛ, ‘Mame a mele Gyisɛse mɔɔ ɛlɛyɛ me kpɔdekpɔde la.
44026016	Na dwazo gyinla ɛ gyakɛ anu. Meye me nwo mehile wɔ, amaa meayɛ wɔ me sonvolɛ na wɔali me nwo daselɛ wɔ mɔɔ wɔnwu ye ɛnɛ, nee mɔɔ nzinlii mebaye meahile wɔ la amuala anwo.
44026017	Mebalie wɔ meavi Dwuuma nee bɛdabɛ mɔɔ bɛnle Dwuuma mɔɔ mebazoa wɔ bɛ avinli la asa anu.
44026018	Mesoa wɔ, amaa wɔahɔbuke bɛ nye na wɔahwe bɛ wɔavi awozinli nu nee Seetan tumi ne abo wɔara wienyi nu nee Nyamenle ɛkɛ, amaa ɔlua bɛ diedi mɔɔ wɔ me nu la azo bɛanyia ɛtanefakyɛ na bɛanyia ɛleka wɔ Nyamenle menli ne mɔɔ yekpa nu yeye bɛ la avinli.’
44026019	“Ɛhye ati, Belemgbunli Agelepa, meanyɛ anzosesebɛ wɔ anwuma ɛnyelɛzodeɛnwunlɛ ɛhye anwo.
44026020	Na menlumuale menganle ye wɔ Dɛmasekɛse nee Gyɛlusalɛm yɛɛ Dwudiya maanle ne mɔ amuala anu, nee maanle maanle mɔɔ ɛmboka Dwuuma anwo la anu, kɛ bɛnlu bɛ nwo na bɛzia bɛrɛla Nyamenle ɛkɛ, na bɛbɔ ɛbɛla mɔɔ kile kɛ bɛnlu bɛ nwo la.
44026021	Na ɔlua ɛhye ala ati yɛɛ Dwuuma rahyele me wɔ Ɛzonlenlɛ Sua ne anu mɔɔ anrɛɛ bɛku me a.
44026022	Noko Nyamenle moalɛ ti, ɛnɛ megyi ɛke metɛdi daselɛ metɛkile bɛ mgbanyinli nee bɛ ngakula muala. Mɔɔ Mosisi nee Nyamenle kpɔmanvolɛma hanle dole ɛkɛ ne kɛ ɔbazi la, yemɔ ala a le mɔɔ melɛka la.
44026023	Ɔwɔ kɛ Mɛzaya ne nwu amaneɛ na ɔyɛ sonla mɔɔ lumua mɔɔ badwazo avi mɔwuamra anu, na yeabɔ wienyi nwo nolo yeahile Dwuuma nee bɛdabɛ mɔɔ bɛnle Dwuuma la amuala.”
44026024	Mɔɔ Pɔɔlo anloa wɔ zolɛ ɔlɛka edwɛkɛ ne la, Fɛsetɛse deanle ye nu zele kɛ, “Pɔɔlo, wɔzɛ! Ɛdoa nwomazukoalɛ dedee ɛlɛbɔ ɛlane.”
44026025	Pɔɔlo buale ye kɛ, “Nana Fɛsetɛse, metɛsɛle. Nɔhalɛ komii ne a melɛka la.
44026026	Belemgbunli Agelepa, mekpa edwɛkɛ ne anwo ɛdanlɛ mɔɔ menzulo ɔ nzi a, ɔluakɛ ɛdawɔ ɛze ɛhye mɔ amuala. Meze noko kɛ ɛyɛle bɛ nzonlɛ kpalɛ kpalɛ, ɔluakɛ ɛhye mɔ biala anzi fealera nu.
44026027	Belemgbunli Agelepa, asoo ɛdie Nyamenle kpɔmanvolɛma edwɛkɛ ne ɛdi? Meze kɛ ɛdie ɛdi somaa!”
44026028	Agelepa bizale Pɔɔlo kɛ, “Ɛnee ɛdwenle kɛ mekɛ ekyi ɛhye ala anu ɛmaa meayɛ Keleseɛnenli ɔ?”
44026029	Pɔɔlo buale ye kɛ, “Saa mekɛ ekyi nu o, saa mekɛ tendenle nu o, me nzɛlɛlɛ a le kɛ anrɛɛ Nyamenle amaa ɛdawɔ nee bɛdabɛ mɔɔ bɛlɛtie me ɛnɛ la amuala ayɛ ye sonvolɛma kɛ medame la, mɔɔ nwɔnzɔnwɔnzɔ ye ɛmboka nwolɛ a.”
44026030	Na belemgbunli ne, amɛnlado ne, yɛɛ Bɛnaesi nee bɛdabɛ mɔɔ bɛha la amuala dwazole.
44026031	Bɛvindele la, bɛhanle bɛhilele bɛ nwo kɛ, “Sonla ɛhye ɛtɛyɛle debie mɔɔ fɛta kɛ bɛku ye anzɛɛ bɛto ye efiade bɔbɔ a.”
44026032	Na Agelepa zele Fɛsetɛse kɛ, “Saa sonla ye ambɔ ye edwɛkɛ ne atua ammaa Maanle Maanle belemgbunli ne a anrɛɛ ɔwɔ kɛ bɛgyakyi ye bɛmaa ɔkɔ.”
44027001	Nzinlii mɔɔ bɛyɛle adwenle kɛ akee ɔwɔ kɛ yɛkɔ Yetale la, bɛvale Pɔɔlo nee pilizama bie mɔ mɔɔ boka nwolɛ la bɛwulale Dwuleɛse mɔɔ le sogya kpanyinli wɔ Wulomu Maanle Maanle belemgbunli ne sogyama ne anu la asa anu.
44027002	Yɛhɔvole ɛlɛne bie mɔɔ vi Adelameteɛm, mɔɔ ɛlɛkɔ Ehyea maanzinli nu la anu na yɛdule. Alesetaakɛse, mɔɔ le Masidoneanli na ɔvi Tɛsalonaeka la boka yɛ nwo.
44027003	Aleɛ hyenle la yɛradwule Saedɛn. Dwuleɛse hilele ye ahunlunyele wɔ Pɔɔlo anwo. Ɔmanle ye adenle ɔmanle ɔhɔle ɔ gɔnwo mɔ anwo kɛ ɔhɔkpondɛ ninyɛne mɔɔ ɔbahyia nwolɛ la.
44027004	Yɛvi Saedɛn yɛdule la ɛnee anwoma ne ɛlɛbɔ atia yɛ. Yemɔti yɛwɔle yɛ ti aze yɛsianenle Saepelɛse aze.
44027005	Yɛluale Selesea nee Pamefelea anwuma yɛrale Maela mɔɔ wɔ Lesea maanzinli nu la.
44027006	Ɛkɛ yɛɛ sogya kpanyinli ne nyianle ɛlɛne bie mɔɔ vi Alɛzandelea ɛlɛkɔ Yetale la, na ɔvale yɛ ɔhɔvole nuhua.
44027007	Yɛdule la ɛnee yɛngola kɔ kpalɛ biala, yemɔti yɛlile kenle dɔɔnwo wɔ adenle nu. Yɛ nwo hyelele yɛ kpalɛ na yɛaradwu Kenaedɛse. Kɛmɔ ɛnee anwoma ne tɛtu tɛtia yɛ la ati, yɛdɛlale bɔra ne mɔɔ bɛfɛlɛ ye Salemoni ala la yɛɛ yɛsianenle Kiliti bɔra ne aze a.
44027008	Yɛsianenle aze kpalɛ kpalɛ, yɛvɛle dedee na yɛrale ɛleka bie mɔɔ bɛfɛlɛ ye “Ahonle Kɛnlɛmazo” mɔɔ ɔ nee Lasia sua zo anwa biala la.
44027009	Yɛhyɛle ɛkɛ kpalɛ na ɔrale kɛ akee yɛkɔ a ɔngɔ, ɔluakɛ mekɛ ne anu ɛnee azule nye ɛvalɛ akee ɛyɛ ɛzulolɛ na eza Buada Ɛvoyia ne ɛpɛ nu. Ɛhye ati, Pɔɔlo dule folɛ ɛhye:
44027010	“Yɛmenle mɔ, menwu kɛ yɛ adendulɛ ye ɛlɛba arayɛ ɛzulolɛ amaa yɛ. Yɛbaminli ninyɛne dɔɔnwo. Ɛlɛne ye bazɛkye, yɛ ninyɛne bahɔ, yɛɛ yɛdayɛ noko yɛbawu.”
44027011	Na sogya kpanyinli ne adwenle hɔle ɛlɛne menle ne nee mɔɔ nea zo la ɛdeɛ ne mɔɔ bɛhanle la anu, na ɔgyakyile mɔɔ Pɔɔlo hanle la.
44027012	Eza ahonle ne azo bɔbɔ ɛnle kpalɛ biala mɔɔ bɛdi fɔsɛlɛ ɛkɛ ne a ɔyɛ boɛ a. Ɛhye ati bɛdabɛ mɔɔ bɛwɔ ɛlɛne ne anu la anu somaa ne ala hulole kɛ bɛkɛdu bɛkɛdɔ azule nye bieko na bɛkɛbɔ mɔdenle bɛkɛdwu Fonekese mɔɔ lɛ ahonle kpalɛ wɔ Kiliti na ɔ nye wɔ nyiakɛ adɔleɛ nee ɛbɔ nu adɔleɛ la, na bɛkɔdi fɔsɛlɛ ne wɔ ɛkɛ.
44027013	Nyiakɛ anwoma bɛtɛɛ bie vɛlɛle, na menli ne dwenlenle kɛ akee ɔwɔ kɛ bɛyɛ, kɛmɔ bɛzuzule ala la. Bɛdule sɛkɛ na bɛsianenle Kiliti bɔra ne aze kpalɛ kpalɛ.
44027014	Noko bɛandwu ɛleka biala yɛɛ anwoma ɛsesebɛ bie mɔɔ vi ɛbɔ nu la dwazole a.
44027015	Ɔkpale yɛ ɛlɛne ne kpalɛ, na kɛmɔ ɛnee yɛyɛ nwolɛ biala a ɔnyɛ boɛ la, yɛgyakyile nu yɛmanle ye kɛ ɔkpa yɛ ɔhɔ ɛleka biala mɔɔ ɔbɔ yɛ yeahɔ la.
44027016	Ɔkpale yɛ ɔhɔluale bɔra ekyi bie mɔɔ bɛfɛlɛ ye Kɔda la aze, na yɛbɔle mɔdenle yɛziele ɛlɛne ekyi ne mɔɔ wɔ ɛlɛnemgbole ne anu la boɛ.
44027017	Bɛkpogyale ye na bɛsosɔle ye nyɛma. Bɛzulole kɛ bɛkɛhɔnwe Lebea ese ne azo la ati, bɛdwulale avela ne mɔ na bɛgyakyile nu kɛ anwoma ne ɛkpa ye ɛhɔ ɛleka biala mɔɔ ɔkulo la.
44027018	Aleɛ hyenle la ɛnee kɛ maanle nu ɛzi ɛmunla, na ahumu ne tɛsa la ati, bɛbɔle ɔ bo kɛ bɛyeye ɛlɛne ne anu ninyɛne ne bie bɛagua nyevile nu.
44027019	Ye kenle nsa ne azo bɛvuandinle ɛlɛne ne anwo ninyɛne ne bie noko bɛguale nyevile nu.
44027020	Kenle dɔɔnwo pɛle nu mɔɔ ɛnee yɛ nye ɛnnwu sɛnzɛne na yeayɛ ɛwɔlɔra a, yɛɛ kɛ ahumu ne noko gyi zo ala ɛne. Yemɔti yɛ nwo vɔle bɔkɔɔ kɛ yeannyia yɛanyɛ boɛ, yɛbawu.
44027021	Menli ne anloa nu dole, yemɔti mekɛ dɔɔnwo ne ala ɛnee bɛnli debie. Na kenle ko Pɔɔlo dwazole gyinlanle bɛ avinli na ɔzele bɛ kɛ, “Ebiamɔ, anrɛɛ bɛvale mɔɔ menganle la, na yɛvi Kiliti yɛandu; anrɛɛ munzule kpole ɛhye kpale yɛ ti na yɛamminli ninyɛne dɔɔnwo ɛhye mɔ.
44027022	Noko kɛkala, mesɛlɛ bɛ, bɛzi ahonle na awie biala ɛnrɛminli ye ngoane; ɛlɛne ye ala a bazɛkye a.
44027023	Nɔe, Nyamenle ne mɔɔ mele ye ɛdeɛ na mesonle ye la soanvolɛ rale me nwo ɛke,
44027024	na ɔzele me kɛ, ‘Pɔɔlo, mmasulo, na ɔwɔ kɛ ɛgyinla Maanle Maanle belemgbunli ne anyunlu. Ɔlua zo Nyamenle ɛva bɛdabɛ mɔɔ bɛ nee wɔ lua nyevile ye anye la amuala ngoane ɛhyɛ wɔ.’
44027025	Ɛhye ati ayi mɔ, bɛzi ahonle. Medie Nyamenle medi kɛ mɔɔ bɛha bɛhile me la bayɛ zɔhane.
44027026	Noko akee ahumu ne bakpa yɛ ahɔnwe bɔra bie ɛnweanloa.”
44027027	Asɛɛ kenle bulu nee nna ɛnee ahumu ne tɛkpa yɛ wɔ Mɛdetɛlenia nyevile nye.
44027028	Kenle ko ne nɔe ne, kɛyɛ alevinli mu nwiɔ avinli, gyimayɛvoma mɔɔ wɔ ɛlɛne ne anu la nwunle kɛ yɛbikye bɔra bie anwo.
44027029	Bɛzulole kɛ yɛ ɛlɛne ne kɛhɔfofo bolɛ bie azo la ati, bɛdwulale sɛkɛ nna azule nu na yɛzɛlɛle alehyenlɛ.
44027030	Ɛnee gyimayɛvoma ne kpondɛ avi ɛlɛne ne anu anriandi la ati, bɛdwulale ɛlɛne ekyi ne na bɛyɛle kɛ asɛɛ bɛkado sɛkɛ ne bie wɔ ɛlɛnemgbole ne anyunlu lɔ la.
44027031	Pɔɔlo hanle hilele sogya kpanyinli ne kɛ, “Saa gyimayɛvoma ne mɔ andɛnla ɛlɛne ye anu a yɛ nuhua ko bɔbɔ ɛnrɛha.”
44027032	Zɔhane ati sogyama ne pɛle nyɛma ne mɔɔ lɛ ɛlɛne ekyi ne la anu na bɛmanle ɔhɔle.
44027033	Aleɛbahye ne, Pɔɔlo bodole bɛ kɛ bɛ muala bɛli debie. Ɔzele bɛ kɛ, “Ɛnɛ le kenle bulu nee nna ɛne, ahunlundetelɛ ɛmaa bɛlɛ bɛ ko mgbane.
44027034	Yemɔti mesɛlɛ bɛ, bɛli debie ekyi bɛmaa bɛ nwo ɛgyinla bɛ, na bɛ biala ati enrinli ko bɔbɔ ɛnrɛminli.”
44027035	Pɔɔlo hanle ɛhye la, ɔvale kpanwo, ɔyɛle nzɛlɛlɛ, ɔyɛle Nyamenle mo na ɔbɔle ɔ bo kɛ ɔbubu yeali wɔ bɛ nyunlu ɛkɛ.
44027036	Bɛ muala akee bɛzile ahonle, na awie biala lile debie.
44027037	Yɛdayɛ mɔɔ ɛnee yɛwɔ ɛlɛne ne anu la yɛlua ɛya nwiɔ abulasuu nee nsia.
44027038	Akee mɔɔ awie biala ako yile la bɛdule abɛlɛ mɔɔ wɔ ɛlɛne ne anu la bie bɛguale nyevile nu, amaa ɛlɛne ne ayɛ felafela.
44027039	Mɔɔ aleɛ hyenle la ɛnee bɛnnwu azɛlɛ holɛ ko mɔɔ bɛra zolɛ la ɛdeɛ, noko bɛnwunle ɛnwea wɔ ye ebolo bie anu, na bɛyɛle kɛ bɛbɔ mɔdenle bɛahɔnwe ɛlɛne ne wɔ ɛkɛ.
44027040	Yemɔti bɛpɛle sɛkɛ ne mɔ amuala anu na bɛzianyinle nyɛma ne mɔɔ lɛ ɛlɛne ne kotogyampa ne anu la. Bɛvolale avela ne mɔɔ wɔ ɛlɛne ne ati la bɛmanle anwoma ne vale ye hɔle aze.
44027041	Na ɛlɛne ne hɔdɔle ɛsa nu; ɔ ti ne minle ɛnwea ne anu mɔɔ bɛtu ye a ɔnyɛ boɛ fee a, na nyevile azɛlɛkye ne bule zile ɔ bo ne bubule ye.
44027042	Sogyama ne yɛle kɛ bɛku pilizama mɔɔ wɔ ɛlɛne ne anu la amuala, amaa bie anweɛ anvo file zo na yeanriandi.
44027043	Na kɛmɔ ɛnee sogya kpanyinli ne kulo kɛ ɔdie Pɔɔlo ngoane la ati, yeamkponle zolɛ. Ɔzele bɛ kɛ bɛdabɛ mɔɔ bɛze weɛ la ɛweɛ ɛhɔ file zo.
44027044	Menli noko mɔɔ hale la bie mɔ sesale ndaboa mɔɔ wɔ ɛlɛne ne anu, mɔɔ ɛlɛtudu ahɔ la bie, bie mɔ noko sosɔle ɛlɛne ne abɛta abɛta ne mɔɔ ɛdudu la anu bɛvole bɛbutubutule zolɛ. Ɛnee kɛ yɛyɛle mɔɔ yɛ muala yɛholale aze dwu la ɛne.
44028001	Mɔɔ yɛradwule aze la yɛdele kɛ bɔra ne mɔɔ yɛra zo la bɛfɛlɛ ye Mɔleta.
44028002	Bɔra ne azo amra lɛ ahunlunyele kpalɛ. Ɛnee ezule ne ɛlɛtɔ na ɛyɛlɛ wɔ nu la ati, bɛhuanle senle bɛmanle yɛ muala yɛdɛnlanle nwolɛ.
44028003	Pɔɔlo sesale ngeleka bie guale senle ne anu. Na senle ne wuluwulu ne hanle ɛyɛne ne la, ɛwɔlɛ bɔna vi nu vindele na ɔbebale Pɔɔlo asa.
44028004	Mɔɔ bɔra ne azo amra nwunle kɛ ɛwɔlɛ ne beba Pɔɔlo asa la, bɛdule bɛ nwo azukue kɛ, “Sonla ɛhye kɛyɛ kɔdiawu. Yemɔti yevi nyevile ye anu kɔlɔnwo bɔbɔ ɛdeɛ, noko ɔyɛ biala a ɔbawu.”
44028005	Na Pɔɔlo kpondenle ɛwɔlɛ ne guale senle ne anu na ɛhwee anyɛ ɔdaye mumua ne.
44028006	Mɔɔ ɔyɛle zɔhane la ɛnee menli ne mɔ anye la kɛ Pɔɔlo asa banwu anzɛɛ ɔbapɛ yeafi yeawu. Na bɛnleanle dedee mɔɔ ɛhwee anyɛ ye la, bɛhakyile bɛ adwenle na bɛhanle kɛ, “Ɔle bozonle!”
44028007	Bɔra ne azo kpanyinli ne mɔɔ bɛfɛlɛ ye Pɛbeleɛse la ɛleka mɔɔ de la nee ɛleka mɔɔ yɛwɔ la anwa. Ɔ nee yɛ hɔle ye sua nu na ɔliele yɛ kɛnlɛma gyɛlɛɛnye, ɔlieliele yɛ nye kenle nsa.
44028008	Mekɛ ne anu ɛnee ebunlu ɛhye Pɛbeleɛse ɔ ze na eza ɔkɔ baka zo, yemɔti ɔla sua nu. Pɔɔlo hɔle ɔ nwo ɛkɛ, ɔzɛlɛle ɔmanle ye na ɔvale ɔ sa ɔguale ɔ nwo zo ɔmanle ɔdele kpɔkɛ.
44028009	Mɔɔ ɛhye zile la, awuleravolɛ mɔɔ wɔ bɔra ne azo la amuala rale manle ɔyɛle bɛ ayile.
44028010	Bɛlile yɛ eni dɔɔnwo, yɛɛ kenle mɔɔ yɛbahɔ la, bɛvale ninyɛne mɔɔ yɛbahyia nwolɛ wɔ yɛ adendulɛ ne anu la bɛhɔguale ɛlɛne ne anu bɛmanle yɛ.
44028011	Siane nsa pɛle nu la yɛvale ɛlɛne bie mɔɔ vi Alɛzandelea mɔɔ bɛfɛlɛ ye “Bozonle Ndalɛ,” mɔɔ ralile fɔsɛlɛ ne wɔ bɔra ne azo la yɛzɔle yɛ adendulɛ ne azo.
44028012	Yɛradwule aze wɔ Saelekusu na yɛlile kenle nsa wɔ ɛkɛ.
44028013	Yɛvi ɛkɛ ne la yɛrale Riligeɛm. Aleɛ hyenle la nyevile nu anwoma ne dwazole. Yemɔti yɛlile kenle nwiɔ yɛɛ yɛdwule Putiyɔle sua zo a.
44028014	Yɛnwunle diedima ne bie mɔ wɔ ɛkɛ, na bɛzɛlɛle yɛ bɛmanle yɛlile dapɛne wɔ bɛ nwo ɛkɛ. Nzinlii yɛradwule Wulomu.
44028015	Ɛnee diedima mɔɔ wɔ Wulomu la ɛde yɛ nganeɛ dɛbadɛba, yemɔti bɛvi ɛkɛ ne toonwo bɛrayiale yɛ wɔ Apeɛse Gua nu nee “Dabelɛ Nsa.” Mɔɔ Pɔɔlo nwunle bɛ la, ye ahonle gyinlanle na ɔyɛle Nyamenle mo.
44028016	Mɔɔ yɛdwule Wulomu la, bɛmanle Pɔɔlo adenle kɛ ɔdaye ɔ ngome ɔhɔdɛnla, na bɛyele sogyanli ko kɛ ɔ nee ye ɛhɔdɛnla na ɔzinza ye.
44028017	Ɔlile kenle nsa la Pɔɔlo vɛlɛle Dwuu mgbanyima mɔɔ wɔ sua ne azo la, ɔ nee bɛ yiale nu na ɔzele bɛ kɛ, “Me mediema Yizilayɛma, meanyɛ ɛtane biala meantia me menli anzɛɛ yɛ amaamuo ne mɔɔ yɛnyianle yɛvile yɛ nlenya mɔ lɔ la, noko bɛhyele me piliza bɛyele me bɛmanle Wulomuma wɔ Gyɛlusalɛm.
44028018	Bɛnleɛnleanle me edwɛkɛ ne anu la ɛnee bɛnnwu debie biala mɔɔ meyɛ mɔɔ fɛta ɛhunlɛ a.
44028019	Na kɛmɔ Dwuuma amkponle la ati, ɛnee ɔhyia kɛ mebɔ me edwɛkɛ ne atua memaa Maanle Maanle belemgbunli ne. Menlɛ bɛ nwo adwenle ɛtane biala, yɛɛ meamba kɛ mebadoa bɛ.
44028020	Ɛhye ati yɛɛ mevɛlɛ bɛ kɛ me nee bɛ badendɛ a. Ɔluakɛ, ɔlua sonla ne mɔɔ Yizilayɛma lɛ anyelazo wɔ ye nu la ati yɛɛ bɛgua me nwɔnzɔnwɔnzɔ a.”
44028021	Bɛzele ye kɛ, “Yɛmɛ yɛtɛnyianle ɛ nwo kɛlata biala vi Dwudiya, yɛɛ mediema ne mɔ biala ɛtɛbale ɛtɛbabɔle yɛ nehane amaneɛ biala mɔɔ le ɛtane wɔ ɛ nwo a.
44028022	Na yɛkulo kɛ yɛtie wɔ adwenle. Mɔɔ yɛze ye ɛke la a le kɛ, zɛhae fane ye mɔɔ ɛwɔ nu la, awie biala tendɛ tia ye.”
44028023	Na bɛ nee Pɔɔlo hilele kenle. Kenle ne dwule la, menli dɔɔnwo rayiale ɛleka mɔɔ Pɔɔlo de la. Na ɔhanle Nyamenle Belemgbunlililɛ ne anwo edwɛkɛ ɔhilehilele nu ɔhilele bɛ, na ɔbɔle mɔdenle kɛ ɔmaa bɛalie Gyisɛse anwo edwɛkɛ ne mɔɔ Nyamenle kpɔmanvolɛma nee Mosisi mɛla ne ka la bɛali. Ɔdendɛle ɛhye anwo ɔvi nwonlomɔ mangyee ne toonwo aledwolɛ.
44028024	Bie mɔ liele lile, na bie mɔ anlie anli.
44028025	Na bɛ adwenle anzɛ yɛɛ bɛzandele a. Na mɔɔ bɛbahɔ la Pɔɔlo hanle edwɛkɛ ko ɛhye kɛ, “Mɔɔ Sunsum Nwuanzanwuanza ne luale Nyamenle kpɔmanvolɛ Ayezaya anwo zo hanle hilele yɛ nlenya mɔ la le nɔhalɛ somaa!
44028026	Ɔluakɛ ɔzele kɛ, ‘Kɔze menli ɛhye mɔ kɛ, bɛbadie, bɛadie, na bɛnrɛde ɔ bo; bɛbanlea, bɛanlea, na bɛnrɛnwu debie,
44028027	ɔboalekɛ Nyamenle se, menli ɛhye mɔ ɛsolo, bɛduodua bɛ nzo yɛɛ bɛmuomua bɛ nye. Anrɛɛ bɛ nye kɛnwu debie, bɛ nzo kɛde edwɛkɛ, bɛkɛnyia ndelebɛbo, na bɛkɛzia bɛkɛra me ɛkɛ, na meayɛ bɛ ayile.’ ”
44028028	Akee Pɔɔlo dwulale ye edwɛkɛ ne zɛhae, “Yemɔti bɛnwu ye kɛ bɛlɛ Nyamenle ngoanelielɛ nwo nrɛlaleɛ ne bɛkamaa bɛdabɛ mɔɔ bɛnle Dwuuma la, na bɛbadie!” [
44028029	Mɔɔ Pɔɔlo hanle ɛhye la, Dwuuma ne vale kpolerazulɛ kpole kpalɛ dwazole hɔle.]
44028030	Na Pɔɔlo dɛnlanle sua mɔɔ ɔde nu na ɔdaye a ɔtua ye kakɛ la anu toonwo ɛvolɛ nwiɔ. Ɔliele menli mɔɔ rale ɔ nwo ɛkɛ ne la amuala.
44028031	Ɔhanle Nyamenle Belemgbunlililɛ ne anwo edwɛkɛ na ɔhilehilele menli ninyɛne mɔɔ fane Awulae Gyisɛse Kelaese anwo la, na awie biala andenda ɔ gyakɛ anu.
45001001	Medame Pɔɔlo, mɔɔ mele Kelaese Gyisɛse akɛlɛ, na Nyamenle ɛvɛlɛ me kɛ membanyɛ ɛzoanvolɛ na yeze me kɛ membɔ ye Edwɛkpa ne nolo la a melɛkɛlɛ kɛlata ɛhye a.
45001002	Nyamenle luale ye kpɔmanvolɛma anwo zo vale Edwɛkpa ɛhye bɔle ɛwɔkɛ wɔ mɔmoane kpalɛ ne, kɛmɔ bɛhɛlɛ ye wɔ Nyamenle Edwɛkɛ Nwuanzanwuanza ne mɔ anu la.
45001003	Edwɛkpa ɛhye fane ɔ Ra ne, mɔɔ le yɛ Awulae Gyisɛse Kelaese, mɔɔ saa nwonane nu a ɔle Devidi anlɔnra,
45001004	noko wɔ Nyamenle nu nwuanzanwuanzayɛlɛ nu a, bɛva tumi kpole bɛdwazo ye bɛvi ewule nu bɛhile kɛ ɔle Nyamenle Ara la anwo.
45001005	Ɔ nwo zo yɛɛ ɔlua mɔɔ Nyamenle ɛlo yɛ ɛmaa merayɛ ɛzoanvolɛ a, amaa menli kɔsɔɔti alie ye duma ne ali na bɛadie ye.
45001006	Bɛdabɛ noko mɔɔ bɛwɔ Wulomu la boka ɛhye anwo, ɔluakɛ Nyamenle ɛvɛlɛ bɛ kɛ bɛrayɛ Gyisɛse Kelaese ɛdeɛ.
45001007	Zɔhane ati melɛkɛlɛ kɛlata ɛhye mearɛlɛ bɛdabɛ mɔɔ Nyamenle kulo bɛ na yevɛlɛ bɛ kɛ bɛrayɛ ye menli na bɛwɔ Wulomu la amuala. Yɛ Ze Nyamenle ne nee Awulae Gyisɛse Kelaese ɛlo bɛ na ɔmaa bɛ anzonudwolɛ.
45001008	Medumua mealua Gyisɛse Kelaese anwo zo meayɛ Nyamenle mo wɔ bɛ kɔsɔɔti bɛ ti, ɔluakɛ bɛ diedi nganeɛ ɛdwu ewiade amra amuala anzo nu.
45001009	Nyamenle ne mɔɔ medua ɔ Ra ne anwo Edwɛkɛ Kpalɛ ne nolobɔlɛ zo mefa me ahonle muala mesonle ye la di me daselɛ kɛ mɔɔ melɛka la le nɔhalɛ. Nyamenle ze kɛ dahuu mekakye bɛ
45001010	wɔ me nzɛlɛlɛ nu. Mesɛlɛ kɛ ɔlua ɔdaye Nyamenle ye ɛhulolɛ zo ɔmaa adenle ɔmaa membamkpɔla bɛ.
45001011	Ɔluakɛ mekulo kɛ mebakpɔla bɛ, amaa yɛanyia Nyamenle Sunsum nu ahyɛlɛdeɛ ne na bɛ nwo ayɛ se.
45001012	Mɔɔ mekpondɛ meaha la a le kɛ, saa yɛ muala yɛyia nu a bɛ diedi bamaa me anwosesebɛ, yɛɛ me diedi bamaa bɛ diedi anyi.
45001013	Me mediema, mekpondɛ kɛ bɛnwu kɛ mekɛ dɔɔnwo anu mehyehyɛ kɛ anrɛɛ menwɔrakpɔla bɛ, amaa meahola meahakyi bɛ bie mɔ dɔɔnwo, kɛmɔ meyɛ ye wɔ maanle maanle dɔɔnwo zo la, noko ɔyɛ a ɛnee debie fofolɛ ɛzi me aze.
45001014	Ɔluakɛ ɛzonlelilɛ la me nwo zo kɛ ɔwɔ kɛ mebɔ edwɛkɛ ne nolo mekile menli ngakyile kɔsɔɔti, bɛdabɛ mɔɔ bɛ nye ɛde nee bɛdabɛ mɔɔ bɛ nye ɛtɛtele, mɔɔ ze bie nee mɔɔ ɛnze bie la amuala.
45001015	Ɛhye ati yɛɛ mekulo kɛ meka Edwɛkpa ne mekile bɛdabɛ noko mɔɔ bɛwɔ Wulomu la a.
45001016	Menze Edwɛkpa ne anwo nyiane. Ɔle Nyamenle tumi mɔɔ ɔfa ɔdie bɛdabɛ mɔɔ bɛdie bɛdi la amuala a, mɔɔ lumua la a le bɛdabɛ Dwuuma yɛɛ akee bɛdabɛ noko mɔɔ bɛnle Dwuuma la.
45001017	Ɔluakɛ ɔvi mɔlebɛbo ne kɔdwu awieleɛ ne amuala, Nyamenle dua diedi zo a maa menli sɔ ɔ nye a. Nyamenle Edwɛkɛ ne se, “Mɔɔ bɛkɛlua ye diedi zo bɛkɛmaa ɔkɛzɔ Nyamenle anye la banyia ngoane.”
45001018	Bɛhile bɛmaa yɛnwu kɛ Nyamenle ɛya ne vi anwuma bara bɛdabɛ mɔɔ bɛmbu Nyamenle na bɛfa bɛ ngunziyɛlɛ bɛkeda nɔhalɛ ne azo la anwo zo.
45001019	Nyamenle badea bɛ, ɔluakɛ bɛze mɔɔ ɔwɔ kɛ sonla nwu ye wɔ Nyamenle anwo la. Nyamenle ɔdaye a ɔyele ɔhilele bɛ a.
45001020	Sumunli kɛ Nyamenle bɔle ewiade la yɛɛ ɔbɔle ɔ bo kɛ ɔye ye su kpalɛ ne mɔɔ yɛ nye ɛnnwu ye la wienyi yeahile sonla a. Ninyɛne ɛhye mɔ a le ye damɛnlangoate tumi ne nee ye nyamenleyɛlɛ ne. Menli nwu ɛhye wɔ ninyɛne mɔɔ Nyamenle ɛbɔ la anu. Yemɔti bɛnlɛ nyelebɛnloa fee!
45001021	Bɛze Nyamenle, noko bɛnva enililɛ mɔɔ fɛta la bɛmmaa ye kɛ ɔle Nyamenle, yɛɛ bɛnva moyɛlɛ bɛmmaa ye. Adwenle mgbane mgbane yɛɛ bɛfa a, yɛɛ awozinli ɛyi bɛ adwenle ne mɔ mɔɔ nrɛlɛbɛ ɛnle nu la tetɛkɛɛ.
45001022	Bɛse bɛze nrɛlɛbɛ, noko bɛle ahɔnwɔne;
45001023	kɛ bɛkɛzonle damɛnlangoate Nyamenle ne la, bɛsonle ninyɛne mɔɔ bɛdabɛ bɛnwo, mɔɔ le kɛ sonla, nloma, nane anzɛɛ nwɔlɛ la.
45001024	Kɛmɔ menli ɛyɛ bɛ nwo ahɔnwɔne zɛhae la ati, Nyamenle ɛye bɛ ɛmaa bɛdabɛ bɛ atiakunluwɔzo mgbane mgbane ne mɔ, na ɔlua zolɛ mraalɛ fa mraalɛ na mrenya fa mrenya.
45001025	Bɛgyakyile kɛ bɛkɛlie nɔhalɛ ne mɔɔ fane Nyamenle anwo la bɛkɛli. Zɔhane ati bɛdie adalɛ ne bɛdi na bɛsonle ninyɛne mɔɔ Nyamenle ɛbɔ bɛ la, na bɛgyakyi Bɔvolɛ Nyamenle mumua ne, yemɔ yɛɛ ayɛlɛyelɛ ɛha ye dahuu a. Amen.
45001026	Kɛmɔ menli yɛ nyɛleɛ ɛhye mɔ la ati, Nyamenle ɛgyakyi bɛ ɛmaa bɛ anyiemgba ɛbɛla ne. Bɔbɔ mraalɛ fa bɛ nwo gyakyi mrenya.
45001027	Zɔhane ala yɛɛ mrenya noko gyakyi mraalɛ na bɛmaa bɛ ti akunlu ba bɛ gɔnwo mɔ mrenya nwo zo na bɛfa bɛ a. Nzinlii bɛnyia bɛ ninyɛndane ɛhye mɔ anwo ndeanlɛ, bɛte ye bɛ nwonane nu kpalɛ kpalɛ kɛmɔ ɔfɛta la.
45001028	Kɛmɔ menli kpole kɛ bɛnrɛnwu Nyamenle la ati, ɔgyakyile bɛ ɔmanle bɛ adwenle ne mɔ mɔɔ ɛkpɔlɔ la, amaa ɔlua zolɛ bɛyɛle ninyɛne mɔɔ ɔnle kɛ bɛyɛ la.
45001029	Ninyɛne mɔɔ le kɛ amumuyɛ, asiayɛ, anyebolo, ngunzi, nungule, kɔdiawu, konle, adalɛ nee nwondomgbɔ la ɛyi bɛ tɛkɛɛ. Bɛye ndɛne,
45001030	bɛka bɛ gɔnwo mɔ anwo edwɛkɛ ɛtane ɛtane, bɛkyi Nyamenle, bɛtu bɛ nwo, bɛyɛ mgbanyizonle, bɛkile bɛ nwo, bɛboɔboa bɛdwenle ɛtane nwo bɛyɛ, yɛɛ bɛndie bɛ awovolɛma;
45001031	bɛle ahɔnwɔne, bɛnlɛ diedi, bɛnze ahunlunyele yɛɛ bɛ ti yɛ se kpalɛ kpalɛ.
45001032	Bɛze noko kɛ Nyamenle mɛla ne kile kɛ bɛdabɛ mɔɔ bɛbɔ ɛbɛla zɛhae mɔ la fɛta ewule, noko bɛyɛ, yɛɛ bɛsi awie mɔ adua bɛmaa bɛyɛ bie.
45002001	Zɔhane ati ayi, wɔmɔ a ɛle nwane bɔbɔ a, ɛnlɛ adenle ɛmbua awie mɔ ndɛne hweledede. Saa ɛbua awie ndɛne wɔ ye nyɛleɛ nwo a, ɛnee ɛlɛbua ɛ nwo fɔlɛ, ɔboalekɛ ɛdawɔ mumua ne mɔɔ ɛlɛbua ndɛne ne la ɛyɛ nyɛleɛ ko ne ala mɔɔ ahenle mɔɔ ɛlɛbua ye ndɛne la yɛ la bie.
45002002	Yɛze kɛ saa Nyamenle tea bɛdabɛ mɔɔ bɛbɔ zezɛhae ɛbɛla la a ɛnee ɔfɛta.
45002003	Na ayi, ɛdawɔ mumua ne ɛyɛ nyɛleɛ mɔɔ ɛbua awie mɔ nwolɛ fɔlɛ la bie. Ɛnee ɛdwenle kɛ ɛkɛvi nu wɔ Nyamenle ndɛnebualɛ ne anu ɔ?
45002004	Anzɛɛ ɛmbu ye kpalɛyɛlɛ totohyia ne nee ye abotane ne bie ɔ? Ɛnze kɛ Nyamenle atiakunlukɛnlɛmayɛlɛ ne wɔ ɛkɛ ne, ɔlɛkile wɔ yeamaa wɔanlu ɛ nwo ɔ?
45002005	Noko bɛmɛ bɛ nzo yɛ se kpalɛ, yɛɛ bɛsolo. Zɔhane ati bɛlɛmaa bɛ ndeanlɛ ayɛ kpole wɔ Kenle ne mɔɔ Nyamenle ɛya ne nee ye ndɛnebualɛ fɔɔnwo ne kɛdwu la.
45002006	Ɔluakɛ Nyamenle badua awie biala kakɛ, kɛmɔ ye gyima de la.
45002007	Menli bie wɔ ɛkɛ mɔɔ bɛmɛ, abotane nee kpalɛyɛlɛ ala a bɛli ɔ nzi a, na bɛkpondɛ anyunlunyia, enililɛ nee ngoane mɔɔ ɛnlɛ awieleɛ la. Na bɛmɛ noko ala yɛɛ Nyamenle bamaa bɛ ngoane mɔɔ ɛnlɛ awieleɛ a.
45002008	Bie mɔ noko le angomedi, bɛkpo mɔɔ le nɔhalɛ la na bɛdi ɛtane nzi. Bɛ nwo zo yɛɛ Nyamenle bawola ye ɛya kpole ne agua a.
45002009	Bɛdabɛ mɔɔ bɛyɛ amumuyɛ la amuala banwu amaneɛ nee abodelɛ, Dwuuma lumua yɛɛ bɛdabɛ noko mɔɔ bɛnle Dwuuma la doa bɛ.
45002010	Nyamenle bava anyunlunyia, enililɛ nee anzonudwolɛ amaa bɛdabɛ mɔɔ bɛdi boɛ la, Dwuuma lumua yɛɛ bɛdabɛ noko mɔɔ bɛnle Dwuuma la doa bɛ.
45002011	Ɔluakɛ Nyamenle bua menli kɔsɔɔti ndɛne wɔ adenle ko ne ala azo.
45002012	Bɛdabɛ mɔɔ bɛnle Dwuuma la ɛnlɛ Mosisi mɛla ne; yemɔti bɛyɛ ɛtane a bɛminli bɔbɔ ɛdeɛ, noko tɛ mɛla ne abo ɔ. Dwuuma a lɛ mɛla ne a, yemɔti bɛyɛ ɛtane a bɛnea mɛla ne azo a bɛbua bɛ ndɛne a.
45002013	Ɔluakɛ tɛ mɛla ne ɛdielɛ a maa sonla sɔ Nyamenle anye a, kyesɛ ɔyɛ mɔɔ mɛla ne se la.
45002014	Bɛdabɛ mɔɔ bɛnle Dwuuma la ɛnlɛ Mosisi mɛla ne suzuamgba ɛdeɛ, noko kenle biala mɔɔ bɛkɛyɛ mɔɔ mɛla ne se la bie la, ɛnee bɛyɛ Mosisi mɛla ne bɛmaa bɛ nwo.
45002015	Bɛ nyɛleɛ ne kile kɛ mɔɔ Mosisi mɛla ne kpondɛ la, bɛhɛlɛ ye wɔ bɛ ahonle nu, yɛɛ bɛ adwenle die to nu kɛ ɔle nɔhalɛ, ɔluakɛ ɔyɛ a bɛ adwenle nu yɛ bɛ kesee kɛ bɛbali fɔlɛ anzɛɛ bɛbali benle wɔ Kenle ne anu,
45002016	kɛmɔ Edwɛkpa ne mɔɔ mebɔ ye nolo la kile la. Na yemɔ a le kɛ, Nyamenle dua Gyisɛse Kelaese anwo zo bua menli kɔsɔɔti ndɛne wɔ adwenle biala mɔɔ bɛfa ye fealera nu la anwo.
45002017	Na saa ɛfɛlɛ ɛ nwo Dwuunli, ɛgyi Mosisi mɛla ne azo, ɛfa Nyamenle ɛtu ɛ nwo,
45002018	ɛze mɔɔ Nyamenle kpondɛ kɛ ɛyɛ la, yɛɛ wɔzukoa mɛla ne la ati, ɛze mɔɔ le kpalɛ mɔɔ ɔwɔ kɛ ɛyɛ la,
45002019	ɛze ye wienyi kɛ wɔmɔ a ɛle anyenzinliravolɛma adekilevolɛ a, ɛle kɛnlaneɛ ɛmaa menli mɔɔ lua awozinli nu la,
45002020	ɛle fotuvo ɛmaa mɔɔ ɛnze nrɛlɛbɛ la, ɛle ngakula kilehilevolɛ, ɛze ye wienyi kɛ mɛla ne ɛbuke wɔ adwenle nu ɛmaa wɔnwu nɔhalɛ ne,
45002021	ɛkilehile ɛ gɔnwo mɔ a, ɛnee duzu ati a ɛngilehile ɛ nwo ɛ? Ɛka kɛ, “Bɛmmawua”, na asoo ɛnle awule?
45002022	Ɛse, “Bɛmmato awuvolɛvalɛ mɛla ne”, na asoo ɛnva awuvolɛ? Ɛkyi amonle anzɛɛ bozonle, na asoo ɛngɔ amonle nu anzɛɛ bozonle zo ɛngɔnwua?
45002023	Ɛtu ɛ nwo kɛ ɛlɛ mɛla ne, na asoo ɛntietia zolɛ, ɛngua Nyamenle anyunlu aze?
45002024	Nyamenle Edwɛkɛ ne se, “Bɛmɛ Dwuuma bɛ ti, bɛdabɛ mɔɔ bɛnle Dwuuma la tendɛ tia Nyamenle.”
45002025	Saa bɛdi mɛla ne azo a, ɛnee bɛ mrenyanu nzonlɛyɛlɛ ne le nvasoɛ, na saa bɛnli mɛla ne azo a, ɛnee noko anrɛɛ bɛanyɛ bɛ mrenyanu nzonlɛ bɔbɔ.
45002026	Na saa awie mɔɔ ɛnle Dwuunli, mɔɔ ɛtɛyɛle ye mrenyanu nzonlɛ la yɛ mɔɔ mɛla ne kpondɛ la a, ɛnee ɛnea a asoo Nyamenle ɛnrɛva sonla zɔhane kɛ asɛɛ yeyɛ ye mrenyanu nzonlɛ?
45002027	Zɔhane ati menli mɔɔ nwonane nu bɛtɛyɛle bɛ mrenyanu nzonlɛ, noko bɛdi mɛla ne azo la babua bɛdabɛ mɔɔ bɛyɛ bɛ mrenyanu nzonlɛ na bɛlɛ mɛla ne bɛ sa nu, na bɛtietia zolɛ la ndɛne.
45002028	Nwane a le Dwuunli kpalɛ ne mɔɔ ɛyɛ ye mrenyanu nzonlɛ la a? Dwuunli kpalɛ ne, tɛ yemɔ a le sonla ne mɔɔ nwonane nu yeyɛ ye mrenyanu nzonlɛ la, yɛɛ mrenyanu nzonlɛyɛlɛ kpalɛ ɛnle nwonane nu debie.
45002029	Dwuunli kpalɛ ne a le sonla ne mɔɔ sunsum nu yeyɛ ye ahonle nu mrenyanu nzonlɛ na ɔnyɛ ye nwonane nu debie la. Sonla ɛhye nyia ye nganvolɛ fi Nyamenle ɛkɛ, ɔnnyia ye ɔnvi menli lɔ.
45003001	Asoo Dwuuma gyi boɛ tɛla bɛdabɛ mɔɔ bɛnle Dwuuma la? Anzɛɛ nvasoɛ bie wɔ mrenyanu nzonlɛyɛlɛ zo ɔ?
45003002	Nɔhalɛ bɔkɔɔ, wɔ adenle biala azo! Ɔboalekɛ alumua ne, bɛmɛ yɛɛ Nyamenle vale ye ngilehilelɛ ne wulale bɛ sa nu a.
45003003	Na saa yera kɛ menli ne bie mɔ anli nɔhalɛ a, ɛnee ɔkile kɛ Nyamenle ɔdaye ɔnrɛli nɔhalɛ ɔ?
45003004	Kyɛkyɛ, ɔnle zɔhane fee. Saa menli ɛnli nɔhalɛ bɔbɔ a Nyamenle bahɔ zolɛ ali nɔhalɛ dahuu. Nyamenle Edwɛkɛ ne se, “Ɔwɔ kɛ bɛkile wɔ bɛmaa ɛka nɔhalɛ; na bɛdi wɔ edwɛkɛ a wɔali benle.”
45003005	Saa yɛ nyɛleɛ ɛtane ɛtane ne mɔ maa yɛnwu Nyamenle pɛlepɛlelilɛ ne wienyi a, ɛnee kɛ yɛse ɛ? Saa yɛyɛ ɛtane na Nyamenle tea yɛ a, ɛnee Nyamenle ɔdaye yeyɛ ɛtane ɔ? (Melɛtendɛ kɛ sonla ala la.)
45003006	Ɔnle nɔhalɛ! Saa Nyamenle ɛnli pɛlepɛle a, ɛnee kɛ ɔkɛzi ɔkɛbua ewiade ndɛne ɛ?
45003007	Saa me adalɛ mɔɔ mele la kile maa Nyamenle anyunlunyia ne nee ye nɔhalɛ ne da ali wienyi a, ɛnee duzu ati yɛɛ bɛbua me fɔlɛ kɛ mele ɛtanenli ɛ?
45003008	Duzu ati yɛɛ bɛnga kɛ, “Bɛmaa yɛli ɛtane amaa kpalɛ ara ɛ?” Nɔhalɛ, ɛzonle mɔɔ menli ne bie mɔ ɛva ɛdo yɛ nwo zo la ɛne. Na bɛdabɛ bɛ munzule doa bɛ!
45003009	Saa ye zɛhae a, ɛnee yɛdayɛ Dwuuma yɛgyi boɛ yɛtɛla bɛdabɛ mɔɔ bɛnle Dwuuma la ɔ? Kyɛkyɛ, ɔnle zɔhane fee. Mehile nuhua dɛba kɛ Dwuuma nee bɛdabɛ mɔɔ bɛnle Dwuuma la amuala zo ɛtane.
45003010	Nyamenle Edwɛkɛ ne se, “Awie biala ɛnle ɛkɛ mɔɔ le tenlenenli a, Kyɛkyɛ ko bɔbɔ ɛnle ɛkɛ.
45003011	Biala ɛnlɛ ndelebɛbo, biala ɛmkpondɛ Nyamenle abo zo.
45003012	Menli kɔsɔɔti ɛde Nyamenle anwo atua; biala ɛvo, yɛɛ biala ɛnli boɛ, kyɛkyɛ, ko bɔbɔ ɛnle ɛkɛ.
45003013	Bɛ nloa deda nwolɛ kɛ sɛka mɔɔ ɛbubu, adalɛ yɛɛ vi bɛ nloa anu finde a. Bɛ nloa edwɛkɛ yɛ nla tɛla ɛwɔlɛ gye.
45003014	Amowa nee nzɛnvunli wɔ bɛ nloa anu.
45003015	Bɛle ahɔdiawu,
45003016	ɛleka biala mɔɔ bɛkɛhɔ la bɛtwehwe amaneɛnwunlɛ nee nyanelilɛ bɛmaa.
45003017	Bɛnze anzonudwolɛ adenle ne
45003018	yɛɛ Nyamenle ɛzulolɛ biala ɛnle bɛ nu.”
45003019	Mɔɔ yɛnwu ye la a le kɛ, debie biala mɔɔ wɔ mɛla ne anu la wɔ ɛkɛ ne maa bɛdabɛ mɔɔ bɛwɔ mɛla ne abo la, amaa menli muala aha bɛ nloa ado nuhua kɛ bɛdi fɔlɛ wɔ Nyamenle ndɛnebualɛ ne anu.
45003020	Ɔluakɛ awie biala mɔɔ di Mosisi mɛla ne azo la ɛngola ɛnzɔ Nyamenle anye. Mɛla ne gyima a le kɛ, ɔmaa sonla nwu ye ɛtane mɔɔ yeyɛ la.
45003021	Kɛkala, adenle mɔɔ Nyamenle dua zo maa menli sɔ ɔ nye la ɛrala ɛkɛ wienyi, yɛɛ ɔnvane mɛla ne anwo hweledede. Mɛla mumua ne nee Nyamenle kpɔmanvolɛma di ɛhye anwo daselɛ.
45003022	Nyamenle dua menli diedi mɔɔ lɛ ye wɔ Gyisɛse Kelaese anu la azo a maa bɛsɔ ɔ nye a. Nyamenle yɛ ɛhye maa bɛdabɛ mɔɔ bɛdie Kelaese bɛdi la amuala, ɔboalekɛ ngakyile fee ɛnle nuhua;
45003023	menli kɔsɔɔti ɛyɛ ɛtane na bɛnfɛta Nyamenle anyunlunyia ne.
45003024	Ɔlua mgbɔdalɛ mɔɔ Gyisɛse Kelaese ɛva ɔ nwo ɛli la azo, Nyamenle ɛlolɛ ne mɔɔ ɔfa ɔkyɛ mgbane la maa menli muala sɔ ɔ nye.
45003025	Nyamenle ɔdaye ɔvale Gyisɛse ɔmanle, amaa ɔlua ye ewule ne azo yeayɛ menli ɛtane nwo mgbɔdalɛ boane, wɔ bɛ diedi mɔɔ bɛkɛnyia ye wɔ ye nu la azo. Nyamenle yɛle ɛhye vale hilele ye tenleneyɛlɛ ne. Mɔmoane, ɔzile abotane na ɔbule ɔ nye ɔguale menli ɛtane zo;
45003026	na kɛkala ɔ nee menli di wɔ bɛ ɛtane nwo, ɔfa ɔkile ye tenleneyɛlɛ ne. Nyamenle dua adenle ɛhye azo kile kɛ ɔle tenlenenli na ɔmaa awie biala mɔɔ die Gyisɛse di la sɔ ɔ nye.
45003027	Ɛnee akee duzu a yɛfa yɛtu yɛ nwo a? Yɛnlɛ ɛhwee! Na ɛnee akee duzu ati ɔ? Ɛnee yɛ gyima kpalɛ nwo anzɛɛ? Kyɛkyɛ. Na yɛdie yɛdi la ati ɔ.
45003028	Ɔluakɛ yɛnwu kɛ sonla mɔɔ die Nyamenle di la yɛɛ Nyamenle maa ɔsɔ ɔ nye a, na tɛ mɔɔ di mɛla ne azo la ɔ.
45003029	Na Nyamenle le Dwuuma angome Nyamenle ɔ? Anzɛɛ ɔnle bɛdabɛ noko mɔɔ bɛnle Dwuuma la Nyamenle ɔ? Kɛmɔti ɛ, ɔle bɛdabɛ noko bɛ Nyamenle!
45003030	Nyamenle le kokye yɛɛ ɔbalua diedi zo a yeamaa Dwuuma azɔ ɔ nye a; zɔhane ala yɛɛ ɔbalua bɛdabɛ mɔɔ bɛnle Dwuuma la noko diedi zo yeamaa bɛazɔ ɔ nye a.
45003031	Na ɛnee ɛhye kile kɛ yɛdua diedi zo yɛavuandi mɛla ne yɛagua ɔ? Kyɛkyɛ! Ɔnle zɔhane fee. Yɛdua yɛ diedi zo yɛkpogya mɛla ne zo.
45004001	Ɛnee akee Ebileham, mɔɔ le azɛlɛ ye azo yɛ nlenya la, duzu a yɛka ye wɔ ɔ nwo a? Ye ɛbɛla ɛbɔlɛ ne a le boni?
45004002	Saa ye nyɛleɛ a manle ɔzɔle Nyamenle anye a, anrɛɛ ɛnee ɔlɛ debie ɔfa ɔtu ɔ nwo wɔ nwolɛ. Noko ɔngola ɔndu ɔ nwo wɔ Nyamenle anyunlu.
45004003	Nyamenle Edwɛkɛ ne se, “Ebileham liele Nyamenle lile, na ye diedi ne ati Nyamenle liele ye dole nu kɛ ɔle tenlenenli.”
45004004	Sonla mɔɔ yɛ gyima la bɛtua ye nwolɛ kakɛ, ye ahatualɛ ne ɛnle ahyɛlɛdeɛ, ɔle debie mɔɔ yehwi ɔ ti anwo a yenyia ye a.
45004005	Na mɔɔ ɛnyɛ gyima na ɔdie Nyamenle ne mɔɔ bua ɛtanevolɛma benle la di la, ye diedi zo yɛɛ Nyamenle nea na ɔmaa ɔsɔ ɔ nye a.
45004006	Zɔhane ala yɛɛ Belemgbunli Devidi ka ye wɔ sonla ne mɔɔ saa ɛye ye gyimayɛlɛ ɛsie ahane a ɛnee Nyamenle die ye to nu kɛ ɔle tenlenenli la anwo a. Ɔse:
45004007	“Nyilalɛ ɛha bɛdabɛ mɔɔ Nyamenle ɛva bɛ ɛtane ɛhyɛ bɛ na yeheda bɛ ɛtane ne mɔ azo la!
45004008	Nyilalɛ ɛha sonla ne mɔɔ Awulae ɛmbu ye ɛtane nwo mgbonda la!”
45004009	Anzɛɛ nyilalɛ ɛhye mɔɔ Devidi ka nwolɛ edwɛkɛ la wɔ ɛkɛ maa bɛdabɛ mɔɔ bɛyɛ bɛ mrenyanu nzonlɛ la angome ɔ? Kyɛkyɛ. Ɔwɔ ɛkɛ ɔmaa bɛdabɛ noko mɔɔ bɛtɛyɛle bɛ mrenyanu nzonlɛ la. Ɔluakɛ Nyamenle Edwɛkɛ ne se, “Ebileham liele Nyamenle lile, na ye diedi ti, Nyamenle liele ye dole nu kɛ ɔle tenlenenli.”
45004010	Mekɛ boni anu a ɛhye zile a? Ɔzile na Ebileham ayɛ ye mrenyanu nzonlɛ anzɛɛ ɔyɛle ye mrenyanu nzonlɛ kolaa na yeazi? Ɔzile kolaa na yeayɛ.
45004011	Nzinlii a Ebileham manle bɛyɛle ye mrenyanu nzonlɛ, ɔvale ɔyɛle sɛkɛlɛneɛ anzɛɛ nzonlɛ mɔɔ kile kɛ Nyamenle ɛlua ye diedi zo ɛmaa yezɔ ɔ nye a. Yemɔti Sunsum nu a, ɛnee Ebileham le bɛdabɛ mɔɔ bɛdie Nyamenle bɛdi na yelie bɛ kɛ bɛsɔ ɔ nye, noko bɛtɛyɛle bɛ mrenyanu nzonlɛ la bɛ ze.
45004012	Eza ɔle bɛdabɛ noko mɔɔ bɛyɛ bɛ mrenyanu nzonlɛ, na tɛ kɛ asɛɛ bɛyɛ bɛ mrenyanu nzonlɛ la ati ɔ, na bɛva ɔ gyakɛ na bɛ diedi le kɛ ɔdaye Ebileham ɛdeɛ ne kolaa na yeayɛ ye mrenyanu nzonlɛ la bɛ ze.
45004013	Nyamenle bɔle Ebileham ɛwɔkɛ kɛ azɛlɛ ne bayɛ ye nee ɔ bo zo amra ɛdeɛ. Nyamenle bɔle ɛwɔkɛ ɛhye, tɛ kɛ Ebileham lile mɛla ne azo la ati ɔ, na ɔliele Nyamenle ɔlile, na ɔlua zolɛ Nyamenle manle ɔzɔle ɔ nye.
45004014	Ɔluakɛ saa Nyamenle ɛwɔkɛ ne mɔɔ fane agyalilɛ nwo la wɔ ɛkɛ maa bɛdabɛ mɔɔ bɛdi Mosisi mɛla ne azo la angome a, ɛnee noko sonla diedi mɔɔ wɔ Nyamenle anu la le mgbane, yɛɛ nvasoɛ biala ɛnle Nyamenle ɛwɔkɛ ne azo.
45004015	Mɛla ne azo ɛlilɛ bɔbɔ, yɛka Nyamenle ɛya; na ɛleka noko mɔɔ mɛla ɛnle la, menli ɛndo mɛla.
45004016	Ɛwɔkɛ ne gyi diedi zo, amaa yɛanyɛ Nyamenle ɛlolɛ ahyɛlɛdeɛ yeammaa bɛdabɛ mɔɔ bɛdi Mosisi mɛla ne azo la angome, na yeayɛ ɛlolɛ mɔɔ ka Ebileham abo zo amra amuala mɔɔ lɛ diedi kɛ ɔdaye Ebileham la. Ɔluakɛ Ebileham le yɛ muala yɛ ze wɔ sunsum nu.
45004017	Nyamenle Edwɛkɛ ne se, “Meyɛ wɔ maanle maanle dɔɔnwo bɛ ze.” Nyamenle ɛhye mɔɔ Ebileham liele ye lile la a bɔle Ebileham ɛwɔkɛ ne a. Nyamenle ɛhye a maa mɔɔ ɛwu la dwazo ba ngoane nu na ɔ nloa edwɛkɛ maa mɔɔ ɛnle ɛkɛ la ba a.
45004018	Ebileham liele Nyamenle ɛwɔkɛ ne lile na ɔmanle ɔ nye lale zo ɛsesebɛ, wɔ mekɛ mɔɔ ɛnee anyelazo ɛwie la, kɛ ɔbayɛ “maanle maanle bɛ ze.”
45004019	Ɛnee yeli ɛvolɛ asɛɛ ɛya, noko ye diedi andɔ sinli, kɛmɔ ɔnea a ɛnee asɛɛ yewu, na ɔ ye Sɛla le mota la.
45004020	Ye diedi ne anga aze wɔ Nyamenle ɛwɔkɛ ne anwo, na ye diedi ne manle ye anwosesebɛ na ɔyele Nyamenle ayɛlɛ.
45004021	Ɔliele ɔlile bɔkɔɔ kɛ Nyamenle kola yɛ mɔɔ yeha la maa ɔbo zolɛ.
45004022	Ɛhye ati yɛɛ Nyamenle luale ye diedi ne azo “liele ye kɛ ɔle tenlenenli” a.
45004023	Edwɛkɛ agbɔkɛ “bɛliele ye kɛ ɔle tenlenenli” ne, bɛangɛlɛ bɛammaa ɔ ngome kye.
45004024	Bɛhɛlɛle bɛmanle yɛdayɛ noko mɔɔ yɛdie mɔɔ dwazole yɛ Awulae Gyisɛse vile ewule nu la yɛdi la.
45004025	Bɛyele Gyisɛse bɛmanle ɔwule wɔ yɛ ɛtane ti na bɛdwazole ye bɛrale ngoane nu, amaa bɛalie yɛ kɛ yɛsɔ Nyamenle anye.
45005001	Kɛmɔ ɔlua diedi zo yɛzɔ Nyamenle anye la, yɛlua Awulae Gyisɛse Kelaese anwo zo yɛnyia yɛ ti wɔ Nyamenle ɛkɛ.
45005002	Gyisɛse lua yɛ diedi zo ɛva yɛ ɛra Nyamenle ɛlolɛ ne mɔɔ ɛnɛ yɛde nu la abo. Yemɔti yɛdi fɛlɛko anyelazo nu kɛ yɛbanyia Nyamenle anyunlunyia ne.
45005003	Bɔbɔ wɔ amaneɛnwunlɛ nu yɛbali fɛlɛko, ɔboalekɛ yɛze kɛ nyanelilɛ maa sonla nyia abotane,
45005004	abotanezilɛ wɔ amaneɛnwunlɛ nu maa sonla nyia subane kpalɛ mɔɔ gyi kpundii, yɛɛ subane kpalɛ zɛhae maa ye anyelazo.
45005005	Anyelazo ɛhye ɛnye yɛ anrinli ɛndo yɛ sa nu, ɔluakɛ Nyamenle ɛlua Sunsum Nwuanzanwuanza ne, mɔɔ le Nyamenle ahyɛlɛdeɛ ne azo ɛva ye ɛhulolɛ ɛyi yɛ ahonle ne mɔ tɛkɛɛ.
45005006	Mekɛ mɔɔ ɛnee moalɛ ɛwie bɔkɔɔ la, Kelaese wule manle bɛdabɛ mɔɔ bɛnze Nyamenle la wɔ mekɛ mɔɔ Nyamenle ɔdaye ɔhyehyɛle la anu.
45005007	Ɔyɛ se kɛ awie kɛwu kɛmaa tenlenenli. Ɔyɛ a bie kɛhulo kɛ ɔkɛwu ɔkɛmaa sonlakpalɛ bɔbɔ ɛdeɛ,
45005008	noko Nyamenle ɛhile kɛ ɔsi ɔkulo yɛ la, na yemɔ a le kɛ, mɔɔ ɛnee yɛtɛda nwo yɛtɛde ɛtaneyɛlɛma la, Kelaese wule manle yɛ!
45005009	Nyamenle ɛlua Kelaese ewule zo ɛmaa yɛzɔ ɔ nye; fane nyɛ yɛɛ akee ɔnrɛlua Kelaese anwo zo ɔnrɛlie yɛ ɔnrɛvi ye ɛya ne anu ɛ?
45005010	Mɔɔ ɛnee yɛle Nyamenle kpɔvolɛma la, yelua ɔ Ra ne ewule zo ɔ nee yɛ ɛli ngamɔnu na yeyɛ yɛ ɔ gɔnwo mɔ a, ɛnee fane nyɛ yɛɛ akee ɔnrɛlua tease Kelaese ne ati ɔnrɛlie yɛ ngoane ɛ?
45005011	Noko tɛ ɔ muala ɛ. Yɛdua Awulae Gyisɛse Kelaese anwo zo yɛdi fɛlɛko wɔ Nyamenle anu, ɔluakɛ yeyɛ yɛ Nyamenle agɔnwo mɔ.
45005012	Yemɔti kɛmɔ ɛtane luale sonla ko anwo zo a rale ewiade, na sonla ko ne ɛtane ne vale ewule rale la, yɛɛ ewule dele kpondenle aleɛabo amra anwo zo a, ɔluakɛ menli kɔsɔɔti ɛyɛ ɛtane.
45005013	Ɛtane rale ewiade kolaa na bɛava mɛla ne bɛamaa, yɛɛ mɔɔ ɛnee mɛla ɛnle ɛkɛ la, bɛmbu ɛtane nwo mgbonda bɛntia awie biala.
45005014	Noko ɔvi Adam anwo zo toonwo mɔɔ radwule Mosisi anwo zo la, ewule nyianle sonla nwo zo tumi, bɔbɔ menli mɔɔ bɛ ɛtane ne mɔ ɛnle kɛ Adam mɛladonlɛ ɛdeɛ ne la. Adam le sonla ko ne mɔɔ ɔwɔ kɛ ɔba la sɔhovolɛ.
45005015	Noko bɛ mu nwiɔ bɛnle ko, ɔluakɛ Nyamenle ɛlolɛ ahyɛlɛdeɛ ne ɛnle kɛ Adam ɛtane ne la. Ɔle nɔhalɛ kɛ sonla ko ne ɛtane ti menli dɔɔnwo wule ɛdeɛ, noko Nyamenle ɛlolɛ ahyɛlɛdeɛ ne mɔɔ ɔlua sonla ko ne, mɔɔ le Gyisɛse Kelaese ɛlolɛ zo ɔfa ɔkyɛ mgbane la wɔ ɛkɛ maa menli somaa.
45005016	Ngakyile wɔ Nyamenle ahyɛlɛdeɛ ne nee mɔɔ sonla ko ne ɛtane ne kola yɛ la anu. Ɔluakɛ sonla ko ne ɛtane ti yɛɛ Nyamenle buale sonla fɔlɛ a; na ɛtaneyɛlɛ somaa ne anzi, ye ɛlolɛ ahyɛlɛdeɛ ne ɛbua yɛ benle.
45005017	Sonla ko ne, Adam ɛtane ti yɛɛ ɛtane luale ranyianle sonla nwo zo tumi a. Zɔhane ala yɛɛ bɛdabɛ mɔɔ bɛbalua sonla ko ne, Gyisɛse Kelaese anwo zo bɛanyia ɛlolɛ ne molozo nee pɛlepɛlelilɛ ahyɛlɛdeɛ ne mɔɔ bɛfa bɛmaa mgbane la anwo bazo kpalɛ, na bɛalua ɔ nwo zo bɛali arelemgbunli wɔ bɛ ɛbɛlabɔlɛ nu a.
45005018	Zɔhane ati, kɛmɔ sonla ko mɛladonlɛ hwenle menli kɔsɔɔti hɔle ewule nu la, zɔhane ala yɛɛ sonla ko tenleneyɛlɛ babua menli kɔsɔɔti benle na yeamaa bɛ ngoane a.
45005019	Kɛmɔ sonla ko anzosesebɛ ti menli muala yɛle ɛtanevolɛma la, zɔhane ala yɛɛ ɔlua sonla ko anzomɛlɛkɛ zo menli somaa bazɔ Nyamenle anye a.
45005020	Bɛvale mɛla ne bɛrale ala la yɛɛ mɛladonlɛ liele ebia a; noko ɛleka mɔɔ ɛtaneyɛlɛ ne zonle la, Nyamenle ɛlolɛ ne yɛle dɔɔnwo bole zolɛ.
45005021	Zɔhane ati, kɛmɔ ɛtane vale ewule a lile belemgbunli la, zɔhane ala yɛɛ Nyamenle ɛlolɛ ne fa kpalɛyɛlɛ di belemgbunli na ɔfa yɛ ɔdua Gyisɛse Kelaese, yɛ Awulae ne anwo zo ɔkɔ ngoane mɔɔ ɛnlɛ awieleɛ la anu a.
45006001	Ɛnee akee kɛ yɛha yɛze ɛ? Yɛhɔ zo yɛyɛ ɛtane amaa Nyamenle ɛlolɛ ne azo ɔ?
45006002	Kyɛkyɛ! Saa ɛtane maa yɛwu a, ɛnee kɛ yɛsi yɛtɛnla ɛtane nu bieko ɛ?
45006003	Bɛdabɛ bɛze kɛ mɔɔ bɛzɔnenle yɛ bɛmanle Kelaese Gyisɛse la, ɛnee bɛzɔne yɛ bɛmaa ye ewule ne.
45006004	Zɔhane ati yɛlua ɛzɔnenlɛ ne azo bɛziele yɛ bɛbokale ɔ nwo wɔ mekɛ mɔɔ ɔwule la, amaa kɛmɔ Selɛ ne vale anyunlunyia tumi ne dwazole ye vile ewule nu la, yɛdayɛ noko yɛabɔ yɛ ɛbɛla ne fofolɛ.
45006005	Ɔluakɛ saa yɛ nee Kelaese a hɔle ewule nu a, ɛnee bɛbadwazo yɛdayɛ noko bɛavi ewule nu bɛara ngoane nu, kɛmɔ bɛdwazole ye la.
45006006	Yɛze kɛ yɛ su dɛba ne bɛhunle ye bɛbokale Kelaese anwo wɔ meanubaka ne azo, amaa bɛazɛkye yɛ su ɛtane ne tumi ne na yɛanyɛ ɛtane ngɛkɛlɛ bieko.
45006007	Ɔluakɛ sonla wu a, ɛnee ɔnle ɛtane tumi bo bieko.
45006008	Saa yɛ nee Kelaese ɛwu a, ɛnee yɛdie yɛdi kɛ yɛ nee ye badɛnla ngoane nu.
45006009	Yɛze kɛ bɛdwazo Kelaese bɛvi ewule nu na ɔnrɛwu bieko; ewule ɛnlɛ ɔ nwo zo tumi bieko.
45006010	Ye ewule ne mɔɔ ɔwule la, ɔwule kokye ala ɔyele ɔ nwo wɔ ɛtane asa anu, na ngoane nu mɔɔ kɛkala ɔde la, ɔde ɔmaa Nyamenle.
45006011	Zɔhane ala yɛɛ ɔwɔ kɛ bɛdabɛ noko bɛdwenle bɛmaa bɛ nwo kɛ bɛwu bɛvi ɛtane tumi ne abo, na ɔlua Kelaese Gyisɛse ati bɛde aze bɛmaa Nyamenle.
45006012	Zɔhane ati ɔnle kɛ ɛtane nyia bɛ nwo zo tumi bieko na ɔmaa bɛdi ye atiakunluwɔzo nzi.
45006013	Eza ɔnle kɛ bɛtu bɛ sonlabaka ne ɛleka biala bɛmaa ɛtane kɛ bɛva bɛyɛ ninyɛndane biala. Bɛva bɛ nwo bɛmaa Nyamenle kɛ menli mɔɔ bɛye bɛ bɛvi ewule nu bɛra ngoane nu, na bɛdu bɛ nwo ɛleka biala bɛmaa Nyamenle kɛ ɔva ɔyɛ gyima mɔɔ sɔ ɔ nye la.
45006014	Ɔluakɛ ɔnle kɛ ɛtane yɛ bɛ menle bieko; bɛnle mɛla ne abo, bɛwɔ Nyamenle ɛlolɛ ne abo.
45006015	Duzu bieko? Ɛnee kɛmɔ yɛwɔ Nyamenle ɛlolɛ ne abo na yɛnle mɛla ne abo la ati, ɔwɔ kɛ yɛkɔ zolɛ yɛyɛ ɛtane ɔ? Kyɛkyɛ, ɔnle zɔhane!
45006016	Bɛdabɛ bɛze ye wienyi kɛ saa bɛbu bɛ nwo bɛmaa awie kɛ bɛsonle ye kɛ bɛle ahanra a, ɛnee bɛle ahanra bɛmaa ahenle ne mɔɔ bɛsonle ye la. Saa ɛtane a le bɛ menle a, bɛbanyia nwolɛ ewule, saa bɛtie Nyamenle noko a, bɛbalie bɛ bɛamaa bɛazɔ Nyamenle anye.
45006017	Yɛyɛ Nyamenle mo, ɔluakɛ mekɛ bie, ɛnee bɛle ahanra bɛmaa ɛtane, na kɛmɔ bɛvale bɛ ahonle muala bɛyɛle tieyɛ bɛmanle nɔhalɛ ne mɔɔ bɛnwunle ye wɔ ngilehilelɛ mɔɔ bɛnyianle ye la anu la ati
45006018	bɛliele bɛ bɛvile ɛtane nu na bɛrayɛle ahanra bɛmanle tenleneyɛlɛ.
45006019	Bɛmaa menga edwɛkɛ ne sikalɛ mɔɔ bɛ adwenle so nu la. Kɛmɔ mekɛ bie bɛyɛle bɛ nwo ahanra bɛmanle ɛtane nee amumuyɛ na bɛyɛle ninyɛndane la, zɔhane ala yɛɛ kɛkala ɔwɔ kɛ bɛyɛ bɛ nwo ahanra bɔkɔɔ bɛmaa tenleneyɛlɛ a, amaa bɛ nwo ade nwuanzaanwu.
45006020	Mekɛ mɔɔ bɛle ɛtane ahanra la, ɛnee bɛnle tenlenema.
45006021	Na duzu nvasoɛ yɛɛ bɛnyianle ye wɔ ninyɛne mɔɔ bɛyɛle na ɛnɛ bɛse nwolɛ nyiane la anwo a? Nyɛleɛ ɛhendeɛ ne mɔ awieleɛ a le ewule!
45006022	Na kɛkala, bɛye bɛ bɛvi ɛtane nu na bɛrayɛ Nyamenle ahanra, bɛ nvasoɛ a le bɛ ɛbɛla mɔɔ bɛte nwolɛ na bɛadu bɛ nwo bɔkɔɔ bɛamaa ye, na ɔlua zo bɛanyia ngoane mɔɔ ɛnlɛ awieleɛ la.
45006023	Ɔluakɛ ɛtane ahatualɛ a le ewule, na Nyamenle ahyɛlɛdeɛ ne mɔɔ ɔfa ɔmaa mgbane la a le ngoane mɔɔ ɛnlɛ awieleɛ wɔ yɛ Awulae Kelaese Gyisɛse ati.
45007001	Me mediema, melɛtendɛ meahile bɛ kɛ bɛle menli mɔɔ ze mɛla deɛ holɛ a. Se bɛze kɛ mɛla kyekye sonla wɔ mekɛ mɔɔ ɔde aze la?
45007002	Bɛnlea kɛ, raalɛ mɔɔ wɔ agyalɛ la, mɛla kyekye ye beta ɔ hu anwo wɔ mekɛ mɔɔ ɔ hu de ngoane nu la; na saa ɔ hu wu a, mɛla ɛnkyekye ye bieko.
45007003	Mekɛ mɔɔ ɔ hu de aze la saa ɔkɔ nrenya gyɛne nwo a, ɛnee yedo awuvolɛvalɛ mɛla ne; noko saa ɔ hu wu a, zɔhane mɛla ne ɛnkyekye ye bieko, yemɔti saa ɔkɔ agyalɛ fofolɛ a ɔndo awuvolɛvalɛ mɛla ne.
45007004	Mediema, kɛ bɛ edwɛkɛ ne de la ɛne. Kɛmɔ ɔlua Kelaese anwo zo yɛwu la, Mosisi mɛla ne ɛnlɛ yɛ nwo zo tumi bieko, na yɛle Kelaese mɔɔ bɛdwazo ye bɛvi ewule nu la ɛdeɛ, amaa yɛ nwo ara nvasoɛ amaa Nyamenle.
45007005	Ɔluakɛ mɔɔ ɛnee yɛde yɛmaa yɛ nwo la, yɛ atiakunluwɔzo ɛtane ne mɔ manle mɛla ne dwazole yɛle gyima wɔ yɛ nu, na ɔlua zolɛ yɛ nwo rale nvasoɛ manle ewule.
45007006	Na kɛkala mɔɔ yɛnle mɛla ne tumi bo, na yɛwu yɛvi mɔɔ bɔle yɛ kpanwu la asa anu la, yɛnzonle kɛmɔ ɛnee yɛwɔ mɛla ne abo la. Yɛsonle wɔ adenle fofolɛ ne mɔɔ Sunsum Nwuanzanwuanza ne kile la anu.
45007007	Ɛnee kɛ yɛha yɛze ɛ? Kɛ mɛla ne le ɛtane ɔ? Kyɛkyɛ, ɔnle zɔhane. Mɛla ne a manle menwunle kɛ ɛtane si de la a. Saa mɛla ne anga kɛ “Mmayɛ anyebolo” a, anrɛɛ menze kɛ bɛsi bɛyɛ anyebolo la.
45007008	Ɛtane nyianle adenle wɔ mɛla ne anu na ɔvale anyebolo ngakyile muala ɔluale ndenle ngakyile nu ɔwulale me nu. Ɛtane mumua ne, saa ɛye mɛla ne ɛsie ahane a, ɔle debie wulera.
45007009	Mekɛ bie mɔɔ ɛnee menze mɛla deɛ holɛ la ɛnee melɛ ngoane, na mɔɔ mɛla rale la, ɛtane dwazole gyinlanle,
45007010	na menwule. Na mɛla ko ne ala mɔɔ anrɛɛ ɔwɔ kɛ bɛlɛ me ngoane la, rayɛle ewule manle me.
45007011	Ɛtane nyianle adenle vale mɛla bɛlɛbɛlale me, na ɔluale zolɛ ɔhunle me.
45007012	Zɔhane ati, Mosisi mɛla mumua ne le nwuanzanwuanza, yɛɛ ngyehyɛlɛ ne le nwuanzanwuanza, ɔle kpalɛ, ɔtenrɛ.
45007013	Na ɛnee ɛhye kile kɛ debie kpalɛ a hunle me la ɔ? Kyɛkyɛ! Ɛtane a hunle me a. Ɔvale kpalɛ ɔlile ɔ nyunlu ɔhunle me, amaa ye su dɛba ne avinde kɛ ɔle ɛtane. Yemɔti, bɛlua mɛla ne azo bɛhile kɛ ɛtane le kakadane kpalɛ kpalɛ.
45007014	Yɛze kɛ mɛla ne le sunsum nu debie; mame, mele nwonane nu debie mɔɔ bɛdɔne me kɛ kanranli bɛmaa ɛtane a.
45007015	Debie mɔɔ meyɛ la mende ɔ bo, ɔluakɛ mɔɔ mekpondɛ kɛ meyɛ la, mengola menyɛ, na meyɛ deɛ ko ne ala mɔɔ mengulo kɛ meyɛ la.
45007016	Na saa meyɛ mɔɔ ɔnle kɛ meyɛ la a, ɛnee ɔkile kɛ medie meto nu kɛ mɛla ne le kpalɛ.
45007017	Yemɔti tɛ me nye fuu yɛɛ meyɛ a, na ɛtane ne mɔɔ de me nu la a maa meyɛ a.
45007018	Meze kɛ kpalɛ biala ɛnle me sonlabaka ye anu. Ɔluakɛ me kunlu a anrɛɛ meyɛ kpalɛ, noko mengola menyɛ.
45007019	Mengola menyɛ kpalɛ ne mɔɔ mekulo kɛ meyɛ la, na ɛtane ne mɔɔ mengulo kɛ meyɛ la yɛɛ meyɛ a.
45007020	Na saa meyɛ mɔɔ mengulo kɛ meyɛ la a, ɛnee ɔkile kɛ tɛ me nye fuu ɔ, na ɛtane ne mɔɔ de me nu la ɔ.
45007021	Yemɔti ɛnee menwu kɛ mɛla ɛhye ɛlɛyɛ gyima wɔ me nu. Mɔɔ mekulo kɛ meyɛ kpalɛ la, ɛnee ɛtane ala a gyi me nye zo a.
45007022	Wɔ me nuhua a ɛnee me nye die Nyamenle mɛla ne anwo kpalɛ.
45007023	Na menwu mɛla fofolɛ bie wɔ me sonlabaka ye nvɛyeba ne mɔ amuala anu. Mɛla ɛhye ko tia mɔɔ me adwenle kulo kɛ ɔyɛ la, na ɔmaa meyɛ kanranli memaa ɛtane mɛla ne mɔɔ ɛlɛdi gyima wɔ me sonlabaka ne anu la.
45007024	Me nwo yɛ anwunvɔne kpole! Na nwane a kɛlie me kɛvi nwonane ɛhye asa nu, mɔɔ ɔ nee me ɛlɛkɔ ewule nu a?
45007025	Melua yɛ Awulae Gyisɛse Kelaese anwo zo meyɛ Nyamenle mo. Ɛhye yɛɛ megyi nwo a; mefa me adwenle muala medi Nyamenle mɛla ne azo mesonle ye, na me sonlabaka ye anu a, ɛnee meli ɛtane mɛla nzi.
45008001	Zɔhane ati bɛdabɛ mɔɔ bɛ nee Kelaese Gyisɛse le ko la ɛnlɛ ndeanlɛ biala.
45008002	Ɔluakɛ Sunsum ne mɛla ne mɔɔ Kelaese Gyisɛse ati ɔmaa yɛ ngoane la ɛye me ɛvi ɛtane nee ewule mɛla ne abo.
45008003	Mɔɔ nwonane ne bɛtɛɛyɛlɛ ti mɛla ne angola anyɛ la, Nyamenle ɛyɛ. Yemɔ a le kɛ, ɔzoanle ɔdaye ɔ Ra ne ɔmanle ɔvale sonla nwonane ɛtane ɛhye bie ɔrale na ɔradeanle ɛtane ne mɔɔ de sonla nu la.
45008004	Nyamenle yɛle ɛhye, amaa yɛdayɛ mɔɔ yɛde Nyamenle Sunsum ne anu na yɛnde nwonane nu la, mɛla ne ngyehyɛlɛ fɔɔnwo ne ali munli wɔ yɛ nu.
45008005	Bɛdabɛ mɔɔ bɛde nwonane nu la adwenle wɔ nwonane nu ninyɛne ɛyɛlɛ zo. Bɛdabɛ noko mɔɔ bɛtɛnla kɛmɔ Sunsum ne kile bɛ la adwenle wɔ Sunsum nu nyɛleɛ zo.
45008006	Saa ɛmaa nwonane nu adwenleadwenle keda ɛ nwo zo a, ɔwie ewule; yɛɛ saa ɛmaa Sunsum nu adwenleadwenle keda ɛ nwo zo a, ɔwie ngoane nee anzonudwolɛ.
45008007	Yemɔti mɔɔ maa nwonane nu adwenleadwenle keda ɔ nwo zo la le Nyamenle kpɔvolɛ; ɔluakɛ ɔnli Nyamenle mɛla ne azo, yɛɛ ɔdi zo bɔbɔ a ɔnrɛyɛ boɛ;
45008008	ɔboalekɛ bɛdabɛ mɔɔ bɛdi bɛ sonlabaka ne atiakunluwɔzo nzi la ɛngola ɛnzɔ Nyamenle anye.
45008009	Na bɛmɛ, bɛnde bɛmmaa bɛ sonlabaka ne, na saa Nyamenle Sunsum ne wɔ bɛ nu a, ɛnee noko bɛde bɛmaa Sunsum ne. Mɔɔ ɛnlɛ Kelaese Sunsum ne bie wɔ ye nu la ɛnle Kelaese ɛdeɛ.
45008010	Na saa Kelaese de bɛ nu a, ɛnee saa ɛtane ti bɛwu nwonane nu bɔbɔ a, Sunsum ne anu bɛlɛ ngoane, ɔboalekɛ bɛlie bɛ bɛmaa bɛzɔ Nyamenle anye.
45008011	Na saa Nyamenle Sunsum ne, mɔɔ dwazole Gyisɛse vile ewule nu la de bɛ nu a, ɛnee noko mɔɔ dwazole Gyisɛse vile ewule nu la bamaa bɛdabɛ noko bɛ sonlabaka ye mɔɔ wu la ngoane wɔ ye Sunsum ne mɔɔ wɔ bɛ nu la ati.
45008012	Zɔhane ati, me mediema, ɛzonle la yɛ nwo zo kɛ ɔnle kɛ yɛtɛnla yɛmaa yɛ sonlabaka ne.
45008013	Ɔluakɛ saa bɛtɛnla bɛmaa bɛ sonlabaka ne a, bɛbawu; na saa bɛtɛnla bɛmaa Sunsum ne a, bɛbahu nyɛleɛ ɛtane ne mɔɔ wɔ bɛ nu la, na bɛanyia ngoane.
45008014	Bɛdabɛ mɔɔ Nyamenle Sunsum ne yɛ bɛ tataa la le Nyamenle amra.
45008015	Ɔluakɛ Sunsum ne mɔɔ Nyamenle ɛva ɛmaa bɛ la ɛnyɛ bɛ ahanra, na ɔmmaa bɛnyɛ avoanvoanle. Sunsum ne maa bɛyɛ Nyamenle amra, na ɔlua Sunsum ne tumi zo yɛkola yɛfɛlɛ Nyamenle kɛ, “Egya! Me Papa.”
45008016	Nyamenle Sunsum ne nee yɛ ɛdeɛ ne bɔ nu maa yɛkola yɛka kɛ yɛle Nyamenle amra.
45008017	Na saa yɛle ɔ mra a, ɛnee yɛdi agya, yɛɛ ye ɛlolɛ ne mɔɔ yeva yezie ɛkɛ yemaa ɔ mra la yɛbanyia bie, na yɛ nee Kelaese ava mɔɔ Nyamenle ɛva ɛzie ɛkɛ ɛmaa ye la, ɔluakɛ saa yɛ nee Kelaese di nyane a yɛ nee ye kɛnyia ye anyunlunyia ne.
45008018	Menea a amaneɛ mɔɔ yɛlɛnwu ye ɛke la kpole ɛnrɛdo kenlebie anyunlunyia mɔɔ yɛbanyia ye la.
45008019	Abɔdeɛ muala ɛlɛkendɛ anwolɔlɛ kpole nu kɛ Nyamenle kɛye ɔ mra kɛhile.
45008020	Ɔluakɛ abɔdeɛ muala mgbane mɔɔ ɛyɛ la, tɛ ɔdaye ye ɛhulolɛ zo ɔ, na Nyamenle ngyehyɛlɛ ɔ. Noko anyelazo ɛhye wɔ ɛkɛ ne kɛ
45008021	kenle ko dedee bɛbaye abɔdeɛ muala bɛavi ɛkpɔlɔlɛ akɛlɛzonlenlɛ nu na yeanyia anyunlunyia fanwodi ne mɔɔ Nyamenle amra lɛ ye la.
45008022	Ɔluakɛ yɛze kɛ toonwo mɔɔ yeradwu ɛnɛ la abɔdeɛ muala ɛlɛte nyane kɛ asɛɛ yevo awolɛ zo.
45008023	Na tɛ abɔdeɛ ngome; yɛdayɛ noko mɔɔ yɛnyia Sunsum ne kɛ Nyamenle ahyɛlɛdeɛ mɔɔ lumua la, yɛte nyane wɔ yɛ nu, wɔ mekɛ mɔɔ yɛlɛkendɛ Nyamenle kɛ ɔkɛyɛ yɛ ɔ mra na ɔkɛlie yɛ sonlabaka ne la.
45008024	Anyelazo ɛhye azo yɛɛ ɔlua mɔɔ bɛlie yɛ ngoane a. Na yemɔ a le kɛ, awie ɛmmaa ɔ nye ɛnla debie mɔɔ ɔ nye gyi nwolɛ la azo. Na nwane bɔbɔ yɛɛ kɛmaa ɔ nye kɛla debie mɔɔ ɔ nye gyi nwolɛ la azo a?
45008025	Saa yɛmaa yɛ nye da debie mɔɔ yɛ nye ɛngyi nwolɛ la azo a, yɛɛ yɛfa abotane yɛkendɛ ye ɛnyianlɛ a.
45008026	Zɔhane ala yɛɛ kɛmɔ yɛnlɛ anwosesebɛ la, Sunsum Nwuanzanwuanza ne baboa yɛ a. Ɔluakɛ yɛnze nzɛlɛlɛ yɛ, kɛmɔ ɔwɔ kɛ yɛyɛ la. Sunsum ne ɔdaye a ɔsɛlɛ Nyamenle ɔmaa yɛ wɔ nyanedelɛ nee ɛkponlenlɛ mɔɔ ɛnloanlɛ ɛnrɛhola ye ka la anu a.
45008027	Nyamenle mɔɔ neɛnlea menli kɔsɔɔti ahonle nu la ze sunsum nu adwenleadwenle biala kɛ si de la, ɔluakɛ Sunsum ne kpa ye menli ti kyɛlɛ, ɔsɛlɛ, kɛmɔ Nyamenle ɛhulolɛdeɛ ne de la.
45008028	Yɛze kɛ wɔ debie biala anu, Nyamenle maa debie biala yɛ kpalɛ maa bɛdabɛ mɔɔ bɛkulo ye la, meka bɛdabɛ mɔɔ yevɛlɛ bɛ, kɛmɔ ye ngyehyɛlɛ ne de la.
45008029	Bɛdabɛ mɔɔ Nyamenle ɛkpa nu ɛye bɛ la, yeva bɛ yezie ahane kɛ bɛbayɛ kɛ ɔ Ra ne la, amaa Ralɛ ne ayɛ mediema dɔɔnwo adiema kpanyinli.
45008030	Yemɔti bɛdabɛ mɔɔ Nyamenle ɛkpa nu ɛye bɛ la yɛɛ ɔfɛlɛ bɛ na ɔdielie bɛ ɔmaa bɛsɔ ɔ nye, na ɔ nee bɛ tɛnla anyunlunyia nu a.
45008031	Saa ɔle zɛhae ɛdeɛ a, ɛnee akee kɛ yɛzi yɛha ye ɛ? Saa Nyamenle gyi yɛ nzi a nwane a kɛhola yɛ a?
45008032	Nea, yeanva ɔ Ra ne yeanyɛ yɛ abokɛ na yeva ye yebɔ azu wɔ yɛ muala yɛ ti! Na saa yeva ɔ Ra ne yemaa wɔ yɛ ti a, ɛnee fane nyɛ yɛɛ akee ɔnrɛva ninyɛne muala ɔnrɛboka ɔ Ra ne anwo ɔnrɛmaa yɛ a?
45008033	Nwane a kɛhola kɛdo Nyamenle menli ne mɔɔ yekpa nu yeye bɛ la ɛzonle a? Nyamenle ɔdaye yebua bɛ benle!
45008034	Nwane a kɛhola kɛbua bɛ fɔlɛ a? Asoo Kelaese Gyisɛse, mɔɔ wule, na bɛdwazole ye bɛrale ngoane nu, na ɔde Nyamenle asa fema zo ɛlɛsɛlɛ Nyamenle amaa yɛ la ɔ?
45008035	Nwane a kɛhola kɛhwe yɛ kɛvi Kelaese ɛhulolɛ ne anwo a? Amaneɛnwunlɛ anzɛɛ anwongyelelɛ, kpɔdekpɔdeyɛlɛ anzɛɛ ɛhɔne, ehyia, anwubɛnyunlu anzɛɛ ewule?
45008036	Nyamenle Edwɛkɛ ne se, “Bɛdabɛ bɛ ti yɛgyi ewule avinli alehyenlɛ muala; na bɛyɛ yɛ kɛ mboane mɔɔ bɛ nee bɛ ɛlɛkɔ ahunleɛ.”
45008037	Kyɛkyɛ, wɔ ninyɛne ɛhye mɔ kɔsɔɔti anu, yɛlua mɔɔ hulole yɛ la anwo zo yɛdi konim!
45008038	Ɔluakɛ meze ye wienyi kɛ debie biala ɛnrɛhola ɛnrɛkpɔkye yɛ ɛnrɛvi Kelaese ɛhulolɛ ne anwo; ewule o, ngoane o, Nyamenle soanvolɛma o, anzɛɛ awozinli nu tumivolɛma biala, wɔ ɛnɛ edwɛkɛ mɔɔ bazi anzɛɛ kenlebie ɛdeɛ mɔɔ bara la anu,
45008039	yɛɛ tumi anzɛɛ debie biala ɛnle ewiade ye anu, anwuma anzɛɛ azɛlɛ ti anu, anzɛɛ ewiade ye anu debie biala ɛnle ɛkɛ mɔɔ kɛhola kɛkpɔkye yɛ kɛvi Nyamenle ɛhulolɛ ne mɔɔ ɔlua yɛ Awulae Kelaese Gyisɛse anwo zo yɛnyia ye la anwo.
45009001	Kelaese ati nɔhalɛ kpalɛ a melɛka meahile bɛ la, membɔ adalɛ. Me adwenle nu wienyi, Sunsum Nwuanzanwuanza ne ɔdaye ɔze kɛ membɔ adalɛ,
45009002	yɛɛ ɔze nyane mɔɔ melɛdi wɔ me ahonle nu
45009003	meamaa medame me mbusuafo Dwuuma la. Bɛ ti me kunlu a anrɛɛ Nyamenle ɛdua me kakɛ na yekpɔkye me yevi Kelaese anwo.
45009004	Bɛle Yizilayɛma mɔɔ le Nyamenle ɔdaye ye menli mɔɔ yeyɛ bɛ ɔ mra, yeye ye anyunlunyia yehile bɛ, ɔ nee bɛ ɛyɛ ngyekyeleɛ, na yeva ye mɛla yemaa bɛ a; bɛlɛ nɔhalɛ ɛzonlenlɛ kpalɛ ne; bɛnyia Nyamenle ɛwɔkɛ ne.
45009005	Bɛ bo vi Hibulu abusua mgbole ne mɔ anu, yɛɛ Kelaese ne bayɛ sonla la, ɔvi bɛ nu. Ayɛlɛyelɛ ɛha Nyamenle mɔɔ di ɔ muala azo belemgbunli la dahuu. Amen.
45009006	Na menga kɛ Nyamenle ɛwɔkɛ ne ɛkpo aze, ɔboalekɛ tɛ Yizilayɛma amuala a Nyamenle kpale nu yele bɛ kɛ bɛle ye menli a;
45009007	yɛɛ tɛ bɛmɛ mɔɔ bɛle Ebileham nlɔnra la amuala a le Nyamenle amra a. Nyamenle zele Ebileham kɛ, “Ɔlua Ayezeke anwo zo a ɛbanyia nlɔnra dɔɔnwo a.”
45009008	Ɛhye kile kɛ tɛ ngakula mɔɔ bɛwo bɛ wɔ nwonane nu ngyehyɛlɛ zo la amuala a le Nyamenle amra a, na ngakula mɔɔ ɔlua Nyamenle ɛwɔkɛ ne ati bɛwole bɛ la a le bɛdabɛ mɔɔ bɛfa bɛ kɛ bɛle nlɔnra kpalɛ kpalɛ ne a.
45009009	Ɔluakɛ Nyamenle ɛwɔkɛ ne kɛ ɔbɔle ye la ɛne, “Saa mekɛ ne dwu a mebazia meara na Sɛla bawo ralɛ nrenya.”
45009010	Tɛ ɔ muala noko ɛne. Ɔluakɛ Relebɛka amra mrenya nwiɔ ne bɛ ze a le yɛ nlenya Ayezeke.
45009011	-
45009012	Na amaa bɛ nuhua ko ɛvɛlɛlɛ ɛdeɛ ne ali munli, kɛmɔ Nyamenle hyehyɛle la, Nyamenle zele Relebɛka kɛ, “Kpanyinli ne bazonle kakula ne.” Ɔhanle ɛhye kolaa na bɛawo bɛ, na bɛanwu kpalɛ anzɛɛ ɛtane; ɛhye kile kɛ Nyamenle ɛvɛlɛlɛ ne gyi ye ɛhulolɛdeɛ zo na tɛ nyɛleɛ biala mɔɔ bɛyɛle la ati ɔ.
45009013	Nyamenle Edwɛkɛ ne se, “Mengulole Gyekɔbo, na memkpɔle Yisɔ.”
45009014	Ɛnee kɛ yɛka yɛse ɛ? Yɛha ye kɛ ɛhye ati, ɛnee Nyamenle le amile ɔ? Kyɛkyɛ, ɔnle zɔhane fee.
45009015	Ɔluakɛ ɔhanle ɔhilele Mosisi kɛ, “Mɔɔ mekulo kɛ mese ye anwunvɔne la yɛɛ mebaze ye anwunvɔne a, yɛɛ mɔɔ mekulo kɛ medi ɔ nwo nyane la, mebali ɔ nwo nyane.”
45009016	Yemɔti, Nyamenle anwunvɔnezelɛ ne ɛngyi mɔɔ sonla kpondɛ la, anzɛɛ mɔɔ ɔkɛyele ɔ nwo kɛ ɔyɛ la azo.
45009017	Ɔluakɛ Nyamenle Edwɛkɛ ne zele Yigyibiti belemgbunli kɛ, “Menyɛle wɔ belemgbunli kɛ mefa wɔ meahile me tumi mɔɔ melɛ ye, na meamaa me duma adɛlɛ azɛlɛ ye azo amuala.”
45009018	Yemɔti, Nyamenle ɔdaye ye ɛhulolɛdeɛ zo ɔse bie anwunvɔne yɛɛ ɔmaa bie noko yɛ anzosesebɛ.
45009019	Bie babiza me kɛ, “Saa ɔle zɛhae a, ɛnee kɛ ɔyɛ mɔɔ Nyamenle tɛnwu nvonleɛ wɔ sonla nwo ɛ? Nwane yɛɛ kɛhola kɛzi Nyamenle ɛhulolɛdeɛ ne aze a?”
45009020	Na ayi, ɛdawɔ bɔbɔ a le nwane na wɔayeye Nyamenle anloa azo? Buakɛ ɛngola ɛmbiza mɔɔ nwonle ye la kɛ, “Duzu ati a ɛnwonle me zɛhae ɛ?”
45009021	Mɔɔ nwo buakɛ la lɛ adenle fa ndɛtɛlɛ ne yɛ debie biala mɔɔ ɔdaye ɔkulo la, ɔkola ɔfa ndɛtɛlɛ ɛdɔkɛ ko ne ala ɔnwo mbuakɛ nwiɔ, ɔfa ko ɔyɛ ye debie mɔɔ le kɛnlɛma na ɔhyia ye la, na ɔfa ko ne noko ɔyɛ debie mɔɔ ɛnle kɛnlɛma na ɔ nwo ɛngyia kpalɛ biala la.
45009022	Zɔhane ala yɛɛ Nyamenle ɛyɛ a. Ɔkpondɛ kɛ ye ɛya ne nee ye tumi ne da ali wienyi. Yemɔti ɔsi abotane kpole kpalɛ ɔnea bɛdabɛ mɔɔ ye ɛya ne wɔ bɛ nwo zo na ɔbazɛkye bɛ la.
45009023	Eza noko ɔkulo kɛ ye anyunlunyia ne da ɛkɛ, na ɔwola ɔgua yɛdayɛ mɔɔ ɔwɔ kɛ ɔnwu yɛ anwunvɔne, na yeziezie yɛ kɛ yɛnyia ye anyunlunyia ne la anwo zo.
45009024	Ɔluakɛ yɛmɛ yɛɛ yevɛlɛ yɛ yevi Dwuuma nee bɛdabɛ mɔɔ bɛnle Dwuuma la avinli a.
45009025	Nyamenle Edwɛkɛ ne mɔɔ bɛhɛlɛ ye wɔ Hozia buluku ne anu la se: “Menli ne mɔɔ anrɛɛ ɛnle me menli la, mebavɛlɛ bɛ ‘Me menli’. Maanle ne mɔɔ meangulo ye la mebavɛlɛ ye ‘Me ɛhulolɛ maanle’.
45009026	Na ɛleka mɔɔ bɛwɔ a bɛzele bɛ kɛ, ‘Bɛnle me menli’ la, ɛkɛ ne ko ne ala yɛɛ bɛbavɛlɛ bɛ tease Nyamenle ne amra a.”
45009027	Ayezaya hanle ye wɔ Yizilayɛma anwo kɛ, “Saa Yizilayɛma zonle kɛ ɛnweazo anwea bɔbɔ a, ekyi bie yɛɛ bɛbalie bɛ ngoane a,
45009028	ɔluakɛ Awulae babu ɔdaye nee ewiade ye bɛ avinli mgbonda ne fenlefenle ndɛndɛ.”
45009029	Ayezaya hanle dole ɛkɛ ne bieko kɛ, “Saa Tumivolɛ Awulae angyakyi menli wɔ yɛ nzi a, yɛbayɛ kɛ Sodɔm nee Gomɔla la.”
45009030	Ɛnee akee kɛ yɛha yɛze ɛ? Yɛka ɛhye, kɛ bɛdabɛ mɔɔ bɛnle Dwuuma, na bɛandwenle nwolɛ ɛlɛ kɛ bɛkɛzɔ Nyamenle anye la, ɛlua diedi zo ɛzɔ ɔ nye.
45009031	Na Yizilayɛma mɔɔ ɛlɛkpondɛ mɛla mɔɔ kɛva bɛ kɛbikye Nyamenle la, annwu ye wɔ mɛla ne azolilɛ nu.
45009032	Duzu ati ɔ? Ɔboalekɛ mɔɔ bɛyɛle la ɛngyi diedi zo, bɛyɛle ye kɛ asɛɛ ɔgyi nyɛleɛ zo la. Ɛhye ati bɛdu koti.
45009033	Nyamenle Edwɛkɛ ne se, “Nea, melɛfa bolɛ meado Zayɔn mɔɔ bamaa menli akpulokpula a, ɔbayɛ bodane mɔɔ bamaa bɛadu bɛagua a. Na mɔɔ kɛlie ye kɛli la arɛle ɛnrɛbɔ.”
45010001	Me mediema, me kunlu a anrɛɛ bɛlie me menli ne kɔsɔɔti ngoane. Na ɛhye ati mefa me ahonle muala mesɛlɛ Nyamenle wɔ nwolɛ dahuu.
45010002	Mekola medi daselɛ kɛ me menli ne lɛ Nyamenle anwo ɛhulolɛ kpole kpalɛ; noko bɛ ɛhulolɛ mɔɔ bɛlɛ ye wɔ Nyamenle anwo la ɛngyi nɔhalɛ ndelebɛbo kpalɛ zo.
45010003	Ɔluakɛ bɛgyakyi fɔɔnwoyɛlɛ adenle ne mɔɔ Nyamenle dua zolɛ maa menli sɔ ɔ nye la, na bɛpele bɛva bɛ ngome bɛ fɔɔnwoyɛlɛ adenle ɛdeɛ zo; bɛanva nɔhalɛ fɔɔnwoyɛlɛ adenle ne mɔɔ Nyamenle dua zolɛ maa menli sɔ ɔ nye la azo.
45010004	Ɔluakɛ Kelaese rale la yɛɛ mɛla ne tumi bɔle aze a, amaa mɔɔ kɛlie kɛli la azɔ Nyamenle anye.
45010005	Wɔ mɛla ne azolilɛ nu, Mosisi hanle kɛ sonla mɔɔ kɛyɛ mɔɔ mɛla ne kpondɛ la balua zolɛ anyia ngoane.
45010006	Na bɛdabɛ mɔɔ ɔlua diedi zo bɛsɔ Nyamenle anye la, kɛ Nyamenle Edwɛkɛ ne se la ɛne, “Ɔnle kɛ ɛka ɛkile ɛ nwo kɛ, ‘Nwane bɔbɔ a kɛhɔ nyamenlezo a?’ ” (Kɛ ɔkava Kelaese yeadwu aze.)
45010007	“Anzɛɛ ɔnle kɛ ɛbiza kɛ, ‘Nwane a kɛdwu kɛhɔ ɛbolɔ maanle nu a?’ ” (Kɛ ɔkava Kelaese yeavi mɔwuamra anu yeara.)
45010008	Mɔɔ ɔka la a le ɛhye, “Nyamenle edwɛkɛ ne ɛbikye bɛ, ɔla bɛ nloa na ɔwɔ bɛ ahonle nu,” na yemɔ a le diedi nwo edwɛkɛ ne mɔɔ yɛbɔ ye nolo yɛkile bɛ la.
45010009	Ɔboalekɛ, saa bɛdie bɛto nu na bɛka ye bɛ nloa kɛ, “Gyisɛse le Awulae” na bɛdie bɛdi wɔ bɛ ahonle nu kɛ Nyamenle dwazole ye vile mɔwuamra anu a, bɛbanyia ngoane.
45010010	Ɔluakɛ saa sonla fa ye ahonle die di a yɛɛ ɔka ye diedi ne ɔ nloa na ɔnyia ngoane a.
45010011	Nyamenle Edwɛkɛ ne se, “Awie biala mɔɔ kɛlie ye kɛli la anyunlu ɛnrɛgua aze.”
45010012	Awie biala boka ɛhye anwo, ɔboalekɛ ngakyile biala ɛnle Dwuuma nee bɛdabɛ mɔɔ bɛnle Dwuuma la avinli. Nyamenle le bɛ kɔsɔɔti bɛ Awulae ko ne ala, na ɔyila bɛdabɛ mɔɔ bɛsu bɛfɛlɛ ye la.
45010013	Nyamenle Edwɛkɛ ne se, “Awie biala mɔɔ kɛbɔ Awulae duma kɛzu kɛvɛlɛ ye la kɛnyia ngoane.”
45010014	Na kɛ menli kɛyɛ na bɛazu bɛavɛlɛ ye wɔ mekɛ mɔɔ bɛnlie ye bɛnli la ɛ? Na kɛ ɔkɛyɛ na bɛalie mɔɔ bɛtɛtele ɔ nwo edwɛkɛ ɛlɛ la bɛali ɛ? Saa bɛannyia mɔɔ ka maa bɛtie noko la a, kɛ ɔkɛyɛ na bɛade ɛ?
45010015	Na kɛ ɔkɛyɛ na bɛabɔ nolo ne wɔ mekɛ mɔɔ bɛtɛsoanle menli kɛ bɛhɔbɔ nolo la ɛ? Mɔɔ Nyamenle Edwɛkɛ ne ka ye wɔ nwolɛ la ɛne, “Soanvolɛma ne mɔɔ fa edwɛkɛ kpalɛ ne ara la ɛralɛ nu le kɛnlɛma na ɔyɛ nwanwane!”
45010016	Noko tɛ bɛ muala a bɛlie Edwɛkpa ne bɛli a, ɔluakɛ Ayezaya hanle ye bɛ nwo kɛ, “Awulae, edwɛkɛ ne mɔɔ bɛdele bɛvile yɛ ɛkɛ ne la, nwane a liele lile a?”
45010017	Yemɔti, saa yɛte edwɛkɛ ne a yɛɛ yɛnyia diedi a, yɛɛ edwɛkɛ ne a le Kelaese ne anwo Edwɛkpa ne nolobɔlɛ ne.
45010018	Na mebiza kɛ, asoo ɔle nɔhalɛ kɛ bɛtɛtele Edwɛkpa ne? Bɛde ye bɔkɔɔ, ɔluakɛ Nyamenle Edwɛkɛ ne se, “Bɛ ne ɛdwu ewiade muleɛ muala azo; bɛ edwɛkɛ ɛdwu azɛlɛ ye kodoka biala anu.”
45010019	Eza mebiza bieko kɛ, ɛnee Yizilayɛma ande ɔ bo ɔ? Dumua tie mɔɔ Mosisi hanle la; ɔse, “Mebamaa bɛ nye abolo menli bie mɔɔ ɛnfɛta maanle bɔbɔ la; na mebalua kɔnwɔnema bie maanle zo meamaa bɛava ɛya.”
45010020	Ayezaya noko si ɔ kɛnra ka kɛ, “Menli mɔɔ ɛnee ɛmkpondɛ me la ɛnwu me; meye me nwo mehile menli mɔɔ ɛmbiza me bo zo la.”
45010021	Noko mɔɔ fane Yizilayɛma anwo la Ayezaya hanle kɛ, “Mendenrɛle me sa alehyenlɛ muala kɛ medie menli ne mɔɔ ɛde atua na bɛ nzo yɛ se la, na ɔyɛle mgbane.”
45011001	Ɛnee akee mebiza kɛ, se ɛnee Nyamenle ɛkpo ye menli ne o? Ɔnle zɔhane fee! Medame, mele Yizilayɛnli, Ebileham anlɔnra mɔɔ vi Bɛngyaman abusua nu.
45011002	Nyamenle ɛtɛkpole ye menli ne mɔɔ mɔlebɛbo ne amuala ɔkpale nu ɔyele bɛ la. Se bɛze Nyamenle Edwɛkɛ ne ɛleka mɔɔ kile kɛ ɛnee Yelaegya ɛlɛsɛlɛ Nyamenle atia Yizilayɛma la?
45011003	Ɔse, “Awulae, bɛhu wɔ kpɔmanvolɛma ne mɔ amuala, na bɛbubu wɔ azukponle ne mɔ amuala; me ngomekye ala yɛɛ meha a, yɛɛ bɛ nye ɛbolo noko kɛ bɛkpondɛ me bɛahu me.”
45011004	Duzu mualɛ a Nyamenle vale manle ye a? Ɔse, “Meva menli apenle nsuu mɔɔ ɛtɛbule ndwɛlɛ wɔ bozonle Beeyale anyunlu ɛlɛ la mezie ɛkɛ memaa me nwo.”
45011005	Zɔhane ala yɛɛ kɛkala noko ɔde a; ye ɛlolɛ ne ati, Nyamenle ɛkpa nu ɛye menli ekyi bie ɛzie ɛkɛ.
45011006	Saa ɛlolɛ zo ala yɛɛ ɔlua a, ɛnee tɛ nyɛleɛ ti ɔ. Ɔluakɛ saa Nyamenle kpa nu aye sonla amaa ɔ nwo wɔ ahenle ne mɔdenlebɔ ti a, ɛnee Nyamenle ɛlolɛ ne ɛnle ɛlolɛ.
45011007	Duzu bieko? Yizilayɛma annyia mɔɔ bɛkpondɛ la. Menli ekyi bie mɔɔ Nyamenle kpale nu yele bɛ la a nyianle ye a. Mɔɔ hale la yɛle anzosesebɛ.
45011008	Nyamenle Edwɛkɛ ne se, “Nyamenle manle bɛsolole ɔmanle ɛnɛ nee ɛnɛ ala bɛ nye ɛnnwu debie, yɛɛ bɛ nzo ɛnde edwɛkɛ.”
45011009	Devidi noko hanle kɛ, “Bɛ ɛkponledolɛ kɛbɔ bɛ ti tɔɔ, ɔkɛyɛ kuma nee ndeanlɛ ɔkɛmaa bɛ.
45011010	Bɛ nye kɛzi amaa bɛannwu debie, bɛkɛnwu bɛ nyunlu dahuu.”
45011011	Ɛnee akee mebiza kɛ, mɔɔ Dwuuma dule koti la, se ɛnee bɛminli bɔkɔɔ? Ɔnle zɔ. Ɔlua bɛ ɛtane ti, ngoanelielɛ vi bɛ ɛkɛ ɛhɔ bɛdabɛ mɔɔ bɛnle Dwuuma la ɛkɛ, amaa Dwuuma anye abolo bɛ.
45011012	Dwuuma ɛtane mɔɔ ɛyɛ la ɛva nyilalɛ dɔɔnwo ɛra ewiade, na bɛ sunsum nu ehyia ɛlilɛ ɛva nyilalɛ ɛrɛlɛ bɛdabɛ mɔɔ bɛnle Dwuuma la. Yemɔti saa Dwuuma amuala baraboka nwo a anrɛɛ nyilalɛ ne bayɛ kpole kpalɛ!
45011013	Akee metendɛ meahile bɛmɛ mɔɔ bɛnle Dwuuma la, kɛ suzuamgba ala mɔɔ mele ɛzoanvolɛ memaa bɛ la, me nye die me gyima nwo kpalɛ,
45011014	amaa meawula me gɔnwo mɔ Dwuuma anyebolo, na ɔlua zo bɛalie bie mɔ ngoane.
45011015	Ɔluakɛ bɛkpole bɛ la ati dasanli rayɛle Nyamenle agɔnwo, na saa akee bɛdie bɛ bɛto nu a bɛ fɛlɛkolilɛ bayɛ kɛ asɛɛ bɛvi ewule nu bɛdwazo bɛra ngoane nu la.
45011016	Saa bɛfa alumua kpanwo ebule ekyi ne bɛmaa Nyamenle a, ɛnee noko kpanwo kunguma ko ne amuala le ye ɛdeɛ; yɛɛ saa baka bie ndinli anwo te na bɛfa bɛbɔ azu bɛmaa Nyamenle a ɔyɛ boɛ a, ɛnee ye ngane ne mɔ amuala noko anwo te.
45011017	Kɛkala ɛdeɛ Dwuuma le kɛ baka belɛ mɔɔ bɛpepɛ ye ngane ne mɔ bie bɛgua na bɛva bɛmɛ mɔɔ bɛle kɛ baka nyinli la ngane bɛrasisa zolɛ, kɛ bɛnyia nyilalɛ ne mɔɔ vi baka ne anu ba la bie.
45011018	Yemɔti, ɔnle kɛ bɛtu bɛ nwo bɛkile bɛdabɛ mɔɔ bɛpɛ bɛ bɛgua kɛ baka ngane la. Duzu ati a bɛmemaa bɛ nwo zo ɛ? Bɛle ngane ala; tɛ bɛmɛ a bɛsɔ ndinli ne a, ndinli ne a sɔ bɛ a.
45011019	Ɛbaha kɛ, “Ɛhɛe, noko bɛpepɛle ngane zɔhane mɔ bɛguale na bɛvale yɛ bɛsisiale zolɛ.”
45011020	Ɔle nɔhalɛ bɔkɔɔ. Bɛpepɛle bɛ bɛguale, ɔluakɛ bɛanlie bɛanli, na bɛmɛ bɛlie bɛli yemɔti bɛgyi ye kpundii. Noko akee bɛmmafa bɛtu bɛ nwo; anrɛɛ bɛzulo Nyamenle.
45011021	Ɔluakɛ saa Nyamenle anvavi Dwuuma ne mɔɔ le kɛ baka ne ɔdaye ye ngane ne mɔ la a, ɛnee ɔnrɛvavi bɛdabɛ noko.
45011022	Ɛhye maa yɛnwu kɛ Nyamenle si se anwunvɔne na eza ɔ sa yɛ ɛnlomboɛ la. Ɔ sa yɛ ɛnlomboɛ maa bɛdabɛ mɔɔ bɛkpo aze la, noko saa bɛtɛnla ye kpalɛyɛlɛ ne abo dahuu a, anrɛɛ ɔkɛze bɛ anwunvɔne. Na saa bɛanyɛ ye zɔhane a ɔbakpanekpane bɛdabɛ noko yeagua.
45011023	Saa Dwuuma gyakyi bɛ anzosesebɛyɛlɛ ne, na bɛdie bɛdi a bɛbava bɛ bɛazia bɛarazie bɛ bo zo ne, ɔluakɛ Nyamenle lɛ tumi, ɔkola ɔyɛ ye zɔhane bieko.
45011024	Bɛmɛ mɔɔ bɛnle Dwuuma la, bɛle kɛ ɛhoayelɛ nu baka nyinli ngane mɔɔ bɛpepɛ bɛ na bɛva bɛ bɛsisia egyinli nu baka belɛ zo la. Dwuuma le kɛ egyinli nu baka belɛ; yemɔti ɔnyɛ se ɔmmaa Nyamenle kɛ ɔkɛva ngane ne mɔ mɔɔ yepepɛ yevi ɛkɛ ne la ɔkɛziezie bɛ bo zo ne mɔ.
45011025	Me mediema, nɔhalɛ bie vea ɛkɛ mɔɔ mekulo kɛ bɛnwu ye a, amaa bɛagyakyi kɛ bɛkɛdwenle kɛ asɛɛ bɛze nrɛlɛbɛ somaa. Yemɔ a le kɛ Yizilayɛma anzosesebɛ ne ɛnrɛhɔ zolɛ dahuu; saa bɛdabɛ mɔɔ bɛnle Dwuuma la dodo mɔɔ ba Nyamenle ɛkɛ ne la nyia ba a, anzosesebɛ ne babɔ aze.
45011026	Na ɛhye bamaa Yizilayɛma amuala anyia ngoane, kɛmɔ Nyamenle Edwɛkɛ ne se la. Ɔse, “Ngoanedievolɛ ne vi Zayɔn bara, na yearaye amumuyɛ muala yeavi Gyekɔbo nlɔnra ne mɔ anu.
45011027	Ngyekyeleɛ ɛhye a saa mefa bɛ ɛtane ne mɔ mekyɛ bɛ a me nee bɛ bayɛ a.”
45011028	Dwuuma kpole Edwɛkpa ne la ati, Nyamenle ɛyɛ kpɔvolɛ wɔ bɛmɛ mɔɔ bɛnle Dwuuma la ati. Noko kɛmɔ Nyamenle ɛkpa nu ɛye bɛ la ati, bɛle ɔ gɔnwo mɔ wɔ bɛ nlenya mɔ ati.
45011029	Ɔluakɛ Nyamenle ɛngakyi ye adwenle ɛlɛ wɔ menli mɔɔ yekpa nu yeye bɛ na yeyila bɛ la anwo.
45011030	Bɛmɛ mɔɔ bɛnle Dwuuma la, bɛkpole Nyamenle wɔ mekɛ mɔɔ ɛze ɛhɔ la, na ɛnɛ bɛnyia Nyamenle ɛlolɛ ne, ɔluakɛ Dwuuma ɛyɛ anzosesebɛ.
45011031	Zɔhane ala yɛɛ Dwuuma ɛyɛ Nyamenle anwo anzosesebɛ, amaa ɔlua bɛmɛ mɔɔ bɛnle Dwuuma la anwunvɔne mɔɔ Nyamenle ɛze bɛ la azo, yeaze bɛdabɛ Dwuuma anwunvɔne ne bie.
45011032	Ɔluakɛ Nyamenle ɛva ye kɛ menli kɔsɔɔti ɛyɛ anzosesebɛ, amaa yeanwu bɛ muala anwunvɔne.
45011033	Nyamenle anwonyia le kpole. Ye nrɛlɛbɛ nee ye adwenle le kpole bo zolɛ. Nwane a kɛhola kɛde ye kpɔkɛ mɔɔ ɔkɛbɔ la abo a?
45011034	Nyamenle Edwɛkɛ ne se, “Nwane a ze Awulae adwenle a? Nwane a kɛhola kɛdu ye folɛ a?
45011035	Nwane a ɛhola ɛhyɛ ye debie mɔɔ ɔwɔ kɛ ɔsie ɔ bo zo a?”
45011036	Ɔdaye a ɔbɔle ninyɛne kɔsɔɔti a, debie biala lua ɔ nwo zo, yɛɛ bɛwɔ ɛkɛ ne bɛmaa ye. Anyunlunyia ɛha Nyamenle dahuu! Amen.
45012001	Zɔhane ati me mediema, Nyamenle anwunvɔnezelɛ bebelebe ne mɔɔ ɔse yɛ la ati, mesɛlɛ bɛ, bɛva bɛ sonlabaka ne mɔ bɛbɔ azu mɔɔ anwo te na ɔsɔ ɛnyelɛ la bɛmaa Nyamenle. Ɛhye a le sunsum nu ɛzonlenlɛ kpalɛ mɔɔ ɔwɔ kɛ bɛfa bɛsonle ye a.
45012002	Bɛmmamaa ewiade amaamuo di bɛ adwenle. Bɛmaa Nyamenle ɛhakyi bɛ adwenle bɔkɔɔ, na bɛahola bɛanwu Nyamenle ɛhulolɛdeɛ kpalɛ ne mɔɔ le kpalɛ, ɔsɔ ɛnyelɛ, na ɔdi munli la.
45012003	Melua Nyamenle ɛlolɛ ahyɛlɛdeɛ ne mɔɔ yeva yemaa me la azo mese bɛ muala kɛ bɛmmamemaa bɛ nwo zo. Bɛdwenle kpalɛ na bɛbua bɛ nwo ndɛne ngoko wɔ diedi dodo mɔɔ Nyamenle ɛva ɛmaa bɛ la anu.
45012004	Kɛmɔ sonlabaka lɛ ye nvɛyeba dɔɔnwo na nvɛyeba ko biala lɛ ye gyima mɔɔ ɔdi la,
45012005	zɔhane ala yɛɛ saa yɛzonle bɔbɔ a yɛ muala yɛbɔ nu a yɛle sonlabaka ko wɔ Kelaese anu, na yɛsosɔ yɛ nwo ngoko kɛ sonlabaka nvɛyeba ne mɔ sosɔ bɛ nwo la a.
45012006	Ɛhye ati ɔwɔ kɛ yɛfa yɛ ahyɛlɛdeɛ ngakyile ne mɔ mɔɔ Nyamenle ɛlolɛ zo yɛnyia bɛ la yɛyɛ gyima. Saa yɛ bie mɔ ahyɛlɛdeɛ a le Nyamenle anloa azo ɛdendɛlɛ a, ɔwɔ kɛ yɛyɛ ye zɔhane, kɛmɔ yɛ diedi ne de la.
45012007	Saa ɛzonlenlɛ nu noko a, ɔwɔ kɛ yɛsonle. Saa ngilehilelɛ nu a, ɔwɔ kɛ yɛkilehile.
45012008	Mɔɔ lɛ folɛdulɛ ahyɛlɛdeɛ la ɛva ɛdu ɔ gɔnwo mɔ folɛ. Mɔɔ ɔwɔ kɛ asa dwu awie mɔ anwo zo la, ɛyeye ɔ kunlu ɛyɛ. Mɔɔ yɛ ahunlunyele gyima la, ɔwɔ kɛ yɛ ye anyelielɛ nu; yɛɛ mɔɔ lɛ moalɛ la ɛva fɛlɛkolilɛ ɛboa.
45012009	Bɛmaa bɛ ɛhulolɛ ɛyɛ nɔhalɛ ɛhulolɛ; bɛhyi mɔɔ le ɛtane la na bɛzɔ mɔɔ le kpalɛ la anu.
45012010	Bɛva mediema ɛhulolɛ bɛhulo bɛ nwo ngoko kɛ bɛle Kelaese ɛdoavolɛma, na bɛbɔ mɔdenle bɛpele bɛbu bɛ gɔnwo mɔ kpalɛ kpalɛ.
45012011	Bɛyɛ gyima ɛsesebɛ, bɛmmayɛ mgbovonle, na bɛva bɛ ahonle muala bɛzonle Nyamenle.
45012012	Bɛmaa bɛ anyelazo ɛmaa bɛ nye ɛlie, bɛzi abotane wɔ bɛ amaneɛnwunlɛ nu, na bɛyɛ nzɛlɛlɛ dahuu.
45012013	Bɛmaa bɛ sa ɛdwu mediema Kelaese ɛdoavolɛma mɔɔ ɛhyia la anwo zo, na bɛlie nyɛvolɛ wɔ bɛ azua nu.
45012014	Bɛzɛlɛ Nyamenle nyilalɛ bɛmaa menli mɔɔ yɛ bɛ kpɔdekpɔde la; ɛhɛe, bɛzɛlɛ nyilalɛ bɛmaa bɛ, bɛmmasɛlɛ ndeanlɛ.
45012015	Bɛ nee mɔɔ di fɛlɛko la ɛli fɛlɛko na bɛ nee mɔ su la ɛzu.
45012016	Bɛmaa bɛ muala bɛ adwenle ɛyɛ ko. Bɛmmayɛ mgbanyizonle, bɛ nee ahoahweabane ɛdu. Bɛmmabu bɛ nwo kɛ bɛle nrɛlɛbɛvolɛma.
45012017	Saa awie yɛ bɛ ɛtane a, bɛmmadi ye nzenralɛ. Bɛbɔ mɔdenle bɛyɛ mɔɔ awie biala nea a ɛnee nwolɛ te la.
45012018	Bɛbɔ mɔdenle kɛ bɛ nee menli kɔsɔɔti kɛdɛnla anzonudwolɛ nu.
45012019	Ayi mɔ, bɛmmafa ɛtane bɛtua ɛtane kakɛ ɛlɛ, bɛgyakyi debie biala anu bɛmaa Nyamenle ɛya ne. Ɔluakɛ Nyamenle Edwɛkɛ ne se, “Nzenralɛ le me ɛdeɛ, mebadua ɛtane kakɛ, Awulae a se a.”
45012020	Yemɔti, kɛmɔ Nyamenle Edwɛkɛ ne se la, “Saa ɛhɔne ɛlɛku wɔ kpɔvolɛ a, maa ye aleɛ ɔli; saa nzuhɔne ɛlɛku ye a, maa ye nzule ɔnlo; ɔluakɛ saa ɛyɛ ye zɔhane a, ɛnee ɛlɛkuohua senle samɛnlakɛ ɔ ti zo.”
45012021	Bɛmmamaa ɛtane fo bɛ nwo zo; bɛva kpalɛyɛlɛ bɛli ɛtane nwo zo konim.
45013001	Ɔwɔ kɛ awie biala bu mgbanyima mɔɔ ɛlɛbu maanle ne la, ɔboalekɛ tumi biala ɛnle ɛkɛ mɔɔ Nyamenle ɛnze nu a, yɛɛ mgbanyima mɔɔ wɔ zo kɛkala la, Nyamenle a ɛva bɛ ɛzie ɛkɛ a.
45013002	Zɔhane ati mɔɔ kɛtia mgbanyima mɔɔ wɔ zo la, ɛtia menli mɔɔ Nyamenle ɔdaye yeye bɛ kɛ bɛbu maanle ne la, na mɔɔ kɛyɛ ye zɔ noko la twe ndeanlɛ maa ɔ nwo.
45013003	Ɔluakɛ ɔnle kɛ awie biala mɔɔ di boɛ la sulo menli mɔɔ maanlebulɛ ne wɔ bɛ sa nu la kyesɛ menli mɔɔ di ɛtane la ala. Bɛmkpondɛ kɛ bɛsulo sonla mɔɔ tumi wɔ ɔ sa nu la ɔ? Ɛnee bɛbɔ ɛbɛla kpalɛ, na ɔkɛhanvo bɛ.
45013004	Ɔluakɛ ɔle Nyamenle sonvolɛ mɔɔ ɛlɛyɛ ye gyima wɔ bɛ kpalɛ ti a. Noko saa ɛdi ɛtane ɛdeɛ a, ɛnee sulo ye, ɔluakɛ ɔlɛ tumi, yɛɛ kɛmɔ ɔle sonvolɛ mɔɔ ɛlɛyɛ ye Nyamenle gyima la, ɔkola ɔtea menli mɔɔ di ɛtane la.
45013005	Ɛhye ati ɔwɔ kɛ bɛtie na bɛyɛ mɔɔ menli mɔɔ tumi anzɛɛ maanlebulɛ ne wɔ bɛ sa nu la kɛze bɛ la, tɛ kɛ Nyamenle kɛdea bɛ la ati ɔ, na bɛ adwenle nu te wienyi la ati ɔ.
45013006	Zɔhane ati yɛɛ ɔwɔ kɛ bɛtua bɛ maanle adwule noko a, ɔluakɛ saa mgbanyima ne mɔ mɔɔ di zɛhae gyima la yɛ bɛ gyima ne adenle kpalɛ zo a, ɛnee bɛlɛyɛ bɛ Nyamenle gyima.
45013007	Yemɔti, mɔɔ ɔwɔ kɛ bɛtua la, bɛdua; bɛdua bɛ maanle adwule ngakyile ne mɔ amuala, bɛbu mgbanyima ne mɔ na bɛli bɛ muala eni.
45013008	Bɛmmadi awie biala anwo ɛzonle, ɛzonle mɔɔ yɛdi la a le kɛ yɛkɛhulo yɛ nwo ngoko ngoko. Mɔɔ kulo ɔ gɔnwo dasanli la ɛli Mosisi mɛla ne azo ɛwie.
45013009	Mɛla ne mɔɔ se, “Mmafa awuvolɛ, mmayɛ kɔdiawu, mmawua, mmayɛ anyebolo” nee mɔɔ ɛha la amuala, bɛbɔ ye kpɔkɛ ko kɛ, “Kulo ɛ gɔnwo kɛ ɛdawɔ ɛ nwo la.”
45013010	Saa ɛlɛ ɛhulolɛ a, ɛnrɛyɛ ɛ gɔnwo ɛtane. Yemɔti ɛhulolɛ a sɔ Mosisi mɛla ne amuala anloa a.
45013011	Ɛhye mɔ amuala anzi, ɔwɔ kɛ bɛnwu kɛ mekɛ ɛdwu mɔɔ ɔwɔ kɛ bɛfi nafelɛ nu bɛdwazo a. Ɔluakɛ ngoanelielɛ mekɛ ne ɛbikye ɛdɛla kɛmɔ yɛzuzule ye wɔ mekɛ mɔɔ yɛlumuale yɛnyianle diedi ne la.
45013012	Aledwolɛ ne asɛɛ ɛze, alehyenlɛ ɛbikye; zɔhane ati bɛmaa yɛgyakyi awozinli nu nyɛleɛ ne mɔ, na yɛva wienyi nu konle tɛladeɛ mɔɔ bamaa yɛahola ko la yɛwula.
45013013	Bɛmaa yɛli yɛ nwo eni, na yɛbɔ yɛ ɛbɛla kpalɛ kɛ menli mɔɔ wɔ alehyenlɛ nu la, mɔɔ anwondɛlɛ mgbane mgbane, nzabolɛ, adwɔmanebɔlɛ, anzɛɛ huhunli ɛbɛla ɛbɔlɛ, konle anzɛɛ nungule ɛhwenlɛ biala ɛnle nu a.
45013014	Na bɛva Awulae Kelaese bɛyɛ konle tɛladeɛ bɛwula, na bɛzi nwonane nu adwenle ɛvalɛ nee ye atiakunluwɔzo aze.
45014001	Mɔɔ ye diedi le ekyi la, bɛlie ye wɔ bɛ avinli, noko bɛ nee ye mmasu ye adwenle nu nzuzulɛ biala anwo kpolera.
45014002	Bie diedi maa ɔdi debie biala, na mɔɔ ye diedi le ekyi la di nya nya nee mbakama ala.
45014003	Mɔɔ di debie biala la mmakpo mɔɔ ɛnli debie biala la, yɛɛ mɔɔ di nya nya nee mbakama ala la mmabua mɔɔ di debie biala la ndɛne, ɔluakɛ Nyamenle ɛlie ye ɛdo nu.
45014004	Na ɛdawɔ a le nwane mɔɔ ɛbua awie akɛlɛ ndɛne a? Saa ɔyɛ ye boɛ o, ɔnyɛ ye boɛ o, ɔ menle ala a kola ka a, yɛɛ ɔbayɛ boɛ yeamaa ye noko, ɔboalekɛ Awulae kola maa ɔyɛ boɛ ɔmaa ye.
45014005	Sonla ne bie adwenle a le kɛ kenle ne bie hyia tɛla kenle mɔɔ ɛha la amuala. Bie noko dwenle nwolɛ kɛ kenle ne amuala sɛ. Ɔwɔ kɛ biala dwenle nwolɛ kpalɛ na ɔmaa ye adwenle si pi wɔ nwolɛ.
45014006	Mɔɔ dwenle nwolɛ sie kenle ko kɛ ɔhyia ɔtɛla kenle mɔɔ ɛha la yɛ ye zɔhane wɔ Awulae anyunlunyia ti; mɔɔ di debie biala la yɛ ye zɔhane wɔ Awulae anyunlunyia ti, ɔboalekɛ ɔyɛ Nyamenle mo wɔ aleɛ biala mɔɔ ɔbali la anwo. Mɔɔ kpo kɛ ɔnrɛli debie biala la yɛ ye zɔhane wɔ Awulae anyunlunyia ti, ɔluakɛ ɔdaye noko ɔyɛ Nyamenle mo wɔ nwolɛ.
45014007	Yɛ nuhua ko biala ɛnde aze ɛmmaa ɔ nwo, yɛɛ yɛ biala ɛnwu ɛmmaa ɔ nwo.
45014008	Saa yɛde aze a, yɛde yɛmaa Awulae, yɛɛ saa yɛwu a, yɛwu yɛmaa Awulae. Yemɔti saa yɛde aze o, yɛwu o, yɛle Awulae ɛdeɛ.
45014009	Ɔluakɛ ɛhye ati a Kelaese wule na bɛdwazole ye bɛrale ngoane nu a, amaa yeayɛ anyewɔzo amra nee mɔwuamra Awulae.
45014010	Saa ye zɔhane a ɛnee wɔmɔ, duzu ati a ɛkɛbua ɛ gɔnwo ndɛne a? Ɛdawɔ noko, duzu ati a ɛkɛtoto ɛ gɔnwo anwo nyɛlɛ ɛ? Yɛ muala yɛbagyinla Nyamenle ndɛnebualɛ ebia ne anyunlu.
45014011	Ɔluakɛ Nyamenle Edwɛkɛ ne se, “Awulae se, suzuamgba ala mɔɔ mame a mele tease Nyamenle ne la, awie biala babu ndwɛlɛ wɔ me nyunlu, yɛɛ menli muala bayeyɛ me kɛ mele Nyamenle.”
45014012	Zɔhane ati yɛ nuhua ko biala babu ye mgbonda ahile Nyamenle.
45014013	Zɔhane ati, bɛmaa yɛgyakyi yɛ gɔnwo mɔ ndɛne ɛbualɛ, na yɛbɔ kpɔkɛ kɛ yɛnrɛyɛ debie biala mɔɔ kɛmaa adiema bie kɛhɔ ɛtane nu anzɛɛ kɛkpo aze a.
45014014	Sumunli kɛ me nee Awulae Gyisɛse lile ngamɔnu la menwu ye kɔsɔɔ kɛ aleɛ biala ɛnle ɛkɛ mɔɔ anwo ɛnde a. Na saa awie dwenle kɛ bie anwo ɛnde a, ɛnee nwolɛ ɛnde ɛmmaa ɔdaye ɔ ngome,
45014015	yɛɛ saa ɛmaa aleɛ mɔɔ ɛdi la amaa ɛ gɔnwo ali nyane a ɛnee ɛngulo ye. Mmamaa wɔ aleɛ mɔɔ ɛdi la sɛkye sonla mɔɔ Kelaese ɛwu ɛlie ye ngoane la.
45014016	Mmamaa debie mɔɔ ɛdwenle kɛ ɔle kpalɛ ɔmaa wɔ la nyia duma ɛtane.
45014017	Ɔluakɛ Nyamenle Belemgbunlililɛ ne, tɛ yemɔ a le nlidi nlidi anzɛɛ nono nono, na yemɔ a le pɛlepɛlelilɛ, anzonudwolɛ nee anyelielɛ ne mɔɔ Sunsum Nwuanzanwuanza ne fa maa la.
45014018	Awie biala mɔɔ sonle Kelaese wɔ zɛhae adenle zo la yɛɛ Nyamenle anye die ɔ nwo na ɔsɔ menli nye a.
45014019	Zɔhane ati, ɔwɔ kɛ kenle biala yɛyɛ ninyɛne mɔɔ fa anzonudwolɛ ba na ɔboa yɛ nee yɛ gɔnwo mɔ na ɔmaa yɛ anwosesebɛ la.
45014020	Bɛmmatoa aleɛlilɛ bɛsɛkye Nyamenle gyima ne. Debie biala anwo te, noko ɔle ɛtane kɛ ɛkɛli debie mɔɔ kɛmaa ɛ gɔnwo kɛhɔ ɛtane nu la.
45014021	Debie kpalɛ mɔɔ ɔwɔ kɛ bɛyɛ la a le kɛ bɛkɛgyakyi nane ɛlilɛ, nza ɛnlonlɛ, anzɛɛ debie mɔɔ bɛyɛ a ɔkɛmaa bɛ gɔnwo kɛkpo aze la ɛyɛlɛ.
45014022	Diedi biala mɔɔ ɛlɛ ye wɔ ɛhye anwo la, maa ɔli ɛdawɔ nee wɔ Nyamenle bɛ avinli. Nyilalɛ ɛha sonla ne mɔɔ kɛyɛ debie mɔɔ ɔnea a ye adenle zo ɔ na nzinlii ɔnrɛli nwolɛ nyane la.
45014023	Na saa wɔ adwenle yɛ wɔ kesee wɔ debie mɔɔ ɛdi la anwo na ɛdi a, ɛbali fɔlɛ kɛ ɛlile a, ɔluakɛ wɔanlua diedi zo a ɛlile a. Debie biala mɔɔ ye ɛyɛlɛ ɛngyi diedi zo la le ɛtaneyɛlɛ.
45015001	Ɔwɔ kɛ yɛdayɛ mɔɔ yɛ diedi nu yɛ se la yɛboa bɛdabɛ mɔɔ bɛ diedi nu ɛnyɛ se la wɔ bɛ debie biala anu. Ɔnle kɛ yɛmaa yɛ nye die yɛ ngome yɛ nwo ala.
45015002	Mɔɔ ɔwɔ kɛ yɛyɛ la a le kɛ yɛkɛmaa yɛ gɔnwo mɔ anye kɛlie bɛ nwo wɔ bɛ boɛlilɛ ti, amaa bɛ diedi anyi.
45015003	Ɔluakɛ Kelaese andwenle ɔdaye mumua ne ɔ nwo. Nyamenle Edwɛkɛ ne se, “Aholoba mɔɔ menli bɔle wɔ la ɛragua me nwo zo.”
45015004	Debie biala mɔɔ bɛhɛlɛ ye wɔ Nyamenle Edwɛkɛ ne anu la wɔ ɛkɛ ne kilehile yɛ, amaa yɛagyinla kpundii, yɛazi yɛ ahonle yɛalua mɔɔ Nyamenle Edwɛkɛ ne fa maa yɛ la azo yɛanyia anyelazo.
45015005	Nyamenle mɔɔ maa yɛgyinla kpundii na ɔmaa yɛ akɛnrazilɛ la, ɛboa bɛ ɛmaa bɛ muala bɛdɛnla anloanzɛlɛ nu, na bɛva Kelaese Gyisɛse agyakɛ,
45015006	amaa bɛ muala kɔsɔɔti bɛava ɛnelɛ ko bɛaye yɛ Awulae Gyisɛse Kelaese ɔ ze Nyamenle ne ayɛlɛ.
45015007	Zɔhane ati bɛlie bɛ nwo ngoko ngoko wɔ Nyamenle anyunlunyia ti, kɛmɔ Kelaese liele bɛ la.
45015008	Ɔluakɛ meka meahile bɛ kɛ Kelaese yɛle ɔ nwo sonvolɛ wɔ Dwuuma ati, vale hilele kɛ Nyamenle di nɔhalɛ, kɛ ɔkɛmaa ye ɛwɔkɛ ne mɔɔ ɔbɔle yɛ nlenya mɔ la kɛyɛ zɔhane,
45015009	na yeamaa bɛdabɛ mɔɔ bɛnle Dwuuma la aye Nyamenle ayɛlɛ wɔ ye anwunvɔnezelɛ ne ati. Ɔluakɛ Nyamenle Edwɛkɛ ne se, “Zɔhane ati mebaye wɔ ayɛlɛ wɔ menli mɔɔ ɛnle Dwuuma la avinli. Mebado ayɛlɛyelɛ edwɛne meayeyɛ wɔ”
45015010	Bieko, ɔse, “Maanle maanlema mɔɔ ɛnle Dwuuma la, bɛ nee Nyamenle menli ne mɔɔ yekpa nu yeye bɛ la ɛli fɛlɛko.”
45015011	Eza ɔse, “Bɛmɛ mɔɔ bɛnle Dwuuma la, bɛye Awulae ayɛlɛ; menli kɔsɔɔti, bɛye ye ayɛlɛ.”
45015012	Ayezaya noko se, “Gyɛsi anlɔnra bie bavinde; ɔbara yearazie maanle maanle mɔɔ ɛnle Dwuuma la kɔsɔɔti, na bɛdabɛ mɔɔ bɛnle Dwuuma la bava bɛ rɛle awula ye nu.”
45015013	Nyamenle mɔɔ le yɛ nzuzuguazo la ɛmaa bɛ anyelielɛ nee anzonudwolɛ wɔ bɛ diedi mɔɔ wɔ ye nu la ati, amaa bɛalua Sunsum Nwuanzanwuanza ne tumi zo bɛ anyelazo anyi.
45015014	Me mediema, medame mumua ne medie meto nu kɛ kpalɛyɛlɛ ɛyi bɛ tɛkɛɛ, yɛɛ bɛlɛ adwenle ne na bɛkola bɛkilehile bɛ nwo ngoko ngoko.
45015015	Noko wɔ kɛlata ɛhye anu, mezi me kɛnra meha ninyɛne bie anwo edwɛkɛ mehakye bɛ adwenle wɔ nwolɛ. Menyɛle ye zɔhane, ɔlua gyinlabelɛ mɔɔ Nyamenle ɛva me ɛzie la ati,
45015016	kɛ mele Kelaese Gyisɛse akɛlɛ mɔɔ ɔwɔ kɛ yɛ gyima wɔ menli mɔɔ ɛnle Dwuuma la avinli. Mesonle kɛ sɛlɛvolɛ mɔɔ ɔwɔ kɛ mebɔ Edwɛkpa ne mɔɔ vi Nyamenle ɛkɛ ne la nolo, amaa bɛdabɛ mɔɔ bɛnle Dwuuma la ayɛ azubɔdeɛ mɔɔ Sunsum Nwuanzanwuanza ne a ɛde nwolɛ na ɔsɔ Nyamenle anye la.
45015017	Zɔhane ati, Kelaese Gyisɛse ati, mekola mefa gyima mɔɔ meyɛ memaa me Nyamenle la metu me nwo.
45015018	Ɔluakɛ menrɛha edwɛkɛ ngakyile biala kɛ ninyɛne mɔɔ Kelaese ɛlua me nwo zo ɛyɛ la ala, amaa mealie bɛdabɛ mɔɔ bɛnle Dwuuma la meamaa bɛayɛ tieyɛ bɛamaa Nyamenle. Mebaha mɔɔ Kelaese yɛle la wɔ ɛdendɛlɛ nee nyɛleɛ nu,
45015019	ye nwanwane gyima mɔɔ ɔyɛle, nee mɔɔ ɔvale Nyamenle Sunsum ne tumi ɔyɛle la. Yemɔti wɔ me adendulɛ nu, ɔvi Gyɛlusalɛm mɔɔ badwu Yelelekɛm, meha na meva Kelaese anwo Edwɛkpa ne amuala medo gua.
45015020	Ɛhye ati mɔɔ mekpondɛ la a le kɛ menwɔva Edwɛkpa ne menwɔdo gua wɔ ɛleka mɔɔ bɛtɛtele Kelaese nganeɛ ɛlɛ la, amaa meangɔnzɔ mɔɔ awie gyɛne ɛbɔ ɔ bo la azo.
45015021	Nyamenle Edwɛkɛ ne se, “Bɛdabɛ mɔɔ bɛanga ɔ nwo edwɛkɛ bɛangile bɛ la banwu ye, yɛɛ bɛdabɛ mɔɔ bɛtɛtele ɔ nwo edwɛkɛ ɛlɛ la banyia ndelebɛbo.”
45015022	Ɛhye ati a mekɛ dɔɔnwo mɔɔ ɛze ɛhɔ la meannyia adenle meambamkpɔla bɛ la.
45015023	Na kɛkala mɔɔ akee mewie me gyima di wɔ maanzinli ɛhye mɔ anu, na eza ɛvolɛ dɔɔnwo mɔɔ ɛraze ɛhɔ la mehulo kɛ menwɔra bɛ nwo lɔ la ati,
45015024	me nye la kɛ akee mebara. Saa mese meahɔ Sepeen a mebava bɛ nwo ɛkɛ ne, amaa medi mekɛ ekyi wɔ bɛ nwo ɛkɛ a, bɛaboa me bɛamaa meazɔ me adendulɛ ne azo.
45015025	Kɛkala, melɛ nwanle bie mekamaa Nyamenle menli ne mɔɔ wɔ Gyɛlusalɛm la.
45015026	Ɔluakɛ asɔnema mɔɔ wɔ Masidonea nee Akaya (Giliki maanle nu) la ɛdwenle nwo ɛbɔ kpɔkɛ kɛ bɛkeha bɛ sa aze bɛahɔboa ehyianvolɛma mɔɔ wɔ Nyamenle menli ne anu, wɔ Gyɛlusalɛm la.
45015027	Ɔle bɛdabɛ bɛ ti anwo adwenle mɔɔ bɛvale ɛdeɛ, noko nɔhalɛ nu, bɛdi ɛzonle kɛ ɔwɔ kɛ bɛyɛ ye zɔhane na bɛboa bɛ. Kɛmɔ Dwuuma ɛmaa bɛdabɛ mɔɔ bɛnle Dwuuma la sunsum nu nyilalɛ ne bie la, ɔwɔ kɛ bɛdabɛ mɔɔ bɛnle Dwuuma la noko fa bɛ ɛbɛla nu nyilalɛ ne bie boa Dwuuma.
45015028	Saa mewie gyima ɛhye di na mefa mɔɔ bɛnyia ye la mekɔmaa bɛ mewie a, mebaraze meahɔ Sepeen, na mebava bɛ nwo ɛkɛ ne mearakpɔla bɛ.
45015029	Meze kɛ saa menyia mebadwu bɛ nwo lɔ a, Edwɛkpa ne nolobɔlɛ ne bava Kelaese anu nyilalɛ dɔɔnwo arɛlɛ bɛ.
45015030	Mediema, mesɛlɛ bɛ, ɔlua yɛ Awulae Gyisɛse Kelaese ati, ɔ nee ɛhulolɛ ne mɔɔ le Sunsum Nwuanzanwuanza ahyɛlɛdeɛ ne la ati, bɛboa me wɔ me gyima ye ɛyɛlɛ nu na bɛzɛlɛ Nyamenle bɛmaa me.
45015031	Bɛzɛlɛ kɛ Nyamenle kɛlie me kɛvi Dwudiyama ne mɔɔ ɛnlɛ diedi la asa anu, na eza me gyima mɔɔ mekali ye wɔ Gyɛlusalɛm la kɛzɔ Nyamenle menli ne mɔɔ wɔ ɛkɛ ne la anye,
45015032	amaa saa ɔyɛ Nyamenle ɛhulolɛ a, meava anyelielɛ mearakpɔla bɛ. Medie medi kɛ meba a me nye balie.
45015033	Nyamenle mɔɔ maa anzonudwolɛ la nee bɛ muala ɛdɛnla. Amen.
45016001	Mekanvo adiema Fobi, mɔɔ le sonvolɛ raalɛ wɔ Sɛnkilia asɔne ne anu la meahile bɛ.
45016002	Bɛlie ye wɔ Awulae duma nu, kɛ bɛkɛlie Nyamenle menli ne mɔ bie ala la, na bɛmaa ye moalɛ biala mɔɔ ɔkɛhyia nwolɛ la, ɔluakɛ ɔle sonla mɔɔ yeboa menli dɔɔnwo nee medame noko a.
45016003	Mebiza Pelesela nee Akoyela mɔɔ le me mediema gyimayɛvoma wɔ Kelaese Gyisɛse ɛzonlenlɛ ye anu la ahye.
45016004	Bɛvale bɛ ngoane bɛdole me ti nzeleba na bɛnwunle amaneɛ dɔɔnwo. Meyɛ bɛ mo somaa; na tɛ me ngome bɔbɔ o, menli mɔɔ ɛnle Dwuuma la asɔne ne mɔ amuala yɛ bɛ mo somaa.
45016005	Mebiza asɔnema mɔɔ dahuu yia nu wɔ bɛ sua nu ɛkɛ yɛ nzɛlɛlɛ la noko ahye. Mebiza me gɔnwo kpalɛ Ɛpaenɛtɛse mɔɔ yemɔ a le sonla mɔɔ lumuale liele Kelaese lile wɔ Ehyea maanle ne anu la ahye.
45016006	Mebiza Mɛle mɔɔ ɔdaye noko yeyɛ gyima kpole kpalɛ wɔ bɛ nu wɔ lɔ la ahye.
45016007	Me gɔnwo mɔ Dwuuma nwiɔ ne mɔɔ bɛguale yɛ muala efiade, mɔɔ le Andulonaekɛse nee Dwuniase, mebiza bɛ ahye, ɛzoanvolɛma ne mɔ ze bɛ kpalɛ kpalɛ, yɛɛ bɛdoale Kelaese abo zo kolaa na meahakyi mearayɛ Kelaese ɛdoavolɛ.
45016008	Mebiza Ampeleatɛse ahye. Ɔle me gɔnwo kpalɛ wɔ Awulae ɛzonlenlɛ ye anu.
45016009	Mebiza Ɛbeenɛse mɔɔ yɛ muala a yɛyɛ Kelaese gyima ye la, nee Setakese mɔɔ ɔdaye ɔle me gɔnwo la ahye.
45016010	Mebiza Apɛlizi. Ye nɔhalɛlilɛ sɔ Kelaese anye. Mebiza bɛdabɛ mɔɔ bɛwɔ Alesetobulɛse abusua nu la amuala ahye.
45016011	Mebiza me busuanli Dwuunli Hilodeɔn nee mediema mɔɔ doa Kelaese abo zo na bɛwɔ Naasesɛse abusua nu la amuala ahye.
45016012	Mebiza Telaefina nee Telaefosa mɔɔ boka Awulae gyima ye anwo la, yɛɛ me gɔnwo kpalɛ Pɛsese ahye. Pɛsese ɛbɔ mɔdenle kpalɛ wɔ Awulae gyima ne anwo.
45016013	Mebiza Wulufɛse ahye. Ɔle sonla mɔɔ anwo ɛnla aze wɔ Awulae gyima ye anu a. Mebiza ɔ nli noko; ɔyɛle me kɛ ɔ ra la.
45016014	Mebiza Asenkeletɛse, Felɛgɔn, Hɛmɛse, Patulobase, Hɛmase, yɛɛ mediema Kelaese ɛdoavolɛma mɔɔ nee bɛ de la amuala ahye.
45016015	Mebiza Felɔlɔgɛse nee Dwulia, Niliyuso nee ɔ diema raalɛ ne, Ɔlempase yɛɛ Nyamenle menli mɔɔ wɔ bɛ nwo ɛkɛ ne la amuala ahye.
45016016	Bɛva mediema ɛhulolɛ bɛyɛ bɛ nwo atuu dahuu. Kelaese asɔnema ne amuala biza bɛ ahye somaa.
45016017	Mesɛlɛ bɛ, me mediema, bɛnlea bɛ nwo boɛ wɔ amaantoma mɔɔ sɛkye awie mɔ diedi na bɛtia ngilehilelɛ mɔɔ bɛmɛ bɛnyia ye la asa anu. Bɛhwe bɛ nwo bɛvi menli zɔhane mɔ anwo.
45016018	Ɔluakɛ menli mɔɔ di zɛhae gyima la ɛnzonle yɛ Awulae Kelaese. Bɛsonle bɛdabɛ bɛ ngome bɛ atiakunluwɔzo ala. Bɛfa bɛ nloa anu fɛlɛko nee ɛsoabɔlɛ bɛsɛkye menli mɔɔ ɛnze nwolɛ bie la adwenle.
45016019	Awie biala ɛde bɛ nganeɛ wɔ bɛ nɔhalɛlilɛ wɔ Edwɛkpa ne anwo, yemɔti me nye die bɛ nwo kpole kpalɛ. Mekpondɛ kɛ bɛnwu nrɛlɛbɛ wɔ mɔɔ le kpalɛ la anwo na bɛkpɔlɔkpɔla bɛ sa anwo bɔkɔɔ bɛfi ɛtane nwo.
45016020	Na Nyamenle, anzonudwolɛ maavolɛ ne, ɛnrɛhyɛ biala na yeabɛtɛ Seetan wɔ bɛdabɛ bɛ gyakɛ abo. [Yɛ Awulae ɛlolɛ ne nee bɛ ɛdɛnla.]
45016021	Me gɔnwo gyimayɛvolɛ Temɔte biza bɛ muala ahye. Luseɛse, Gyeesen, yɛɛ Sosepatɛ mɔɔ bɛdabɛ noko bɛle Dwuuma la se bɛbiza bɛ ahye.
45016022	Medame Tɛhyeɛse, mɔɔ hɛlɛle kɛlata ɛhye la, melua Awulae duma nu mebiza bɛ ahye.
45016023	Me sokoɛvolɛ Gayɛse mɔɔ ye sua nu a yɛyia yɛyɛ nzɛlɛlɛ la biza bɛ ahye. Yilasetɛse, maanle gyaneavolɛ ne nee yɛ diema Koatɛse biza bɛ ahye. [
45016024	Awulae Gyisɛse Kelaese ɛlo bɛ na ɔ nee bɛ muala ɛdɛnla. Amen.]
45016025	-
45016027	Bɛmaa yɛlua Gyisɛse Kelaese anwo zo yɛva anyunlunyia yɛmaa Nyamenle mɔɔ ɔ ngomekye ala a ɔze nrɛlɛbɛ na ɔkola ɔmaa bɛgyinla kpundii wɔ diedi nu, kɛmɔ ye Edwɛkpa ne mɔɔ fane Awulae Gyisɛse Kelaese anwo, mɔɔ mebɔ ye nolo la kile la. Edwɛkpa ɛhye mɔɔ anrɛɛ vea, na bɛhedale zolɛ wɔ mekɛ dɔɔnwo mɔɔ ɛraze ɛhɔ la akee ɛvinde wienyi. Ɛdɛnkɛma Nyamenle ne ɛmaa bɛbɔ ye nolo bɛhile maanle maanle kɔsɔɔti, amaa bɛalie bɛali na bɛali zolɛ, kɛmɔ Nyamenle kpɔmanvolɛma ɛha ye wɔ Nyamenle Edwɛkɛ ne anu la. Anyunlunyia ɛha Nyamenle dahuu! Amen.
46001001	Pɔɔlo, mɔɔ Nyamenle ɛlua ɔdaye ye ɛhulolɛdeɛ zo ɛvɛlɛ ye kɛ ɔrayɛ Kelaese Gyisɛse ɛzoanvolɛ, nee yɛ diema Sɔsetinɛse a
46001002	ɛlɛkɛlɛ kɛlata ɛhye a. Yɛlɛ yɛkamaa Nyamenle menli ne mɔɔ wɔ Kɔlente, mɔɔ Kelaese Gyisɛse ati bɛdu bɛ bɛzie ɛkɛ ne, na bɛvɛlɛ bɛ nee bɛdabɛ mɔɔ bɛwɔ ɛleka muala, mɔɔ bɛbɔ yɛ Awulae Gyisɛse Kelaese duma la, kɛ bɛrayɛ Nyamenle menli la.
46001003	Yɛ Ze Nyamenle nee Awulae Gyisɛse Kelaese ɛlo bɛ na ɔmaa bɛ anzonudwolɛ!
46001004	Dahuu meyɛ me Nyamenle ne mo memaa bɛ kɛ yelua Kelaese Gyisɛse anwo zo yelo bɛ a.
46001005	Ɔluakɛ Kelaese ati bɛnyia bɛ nwo wɔ ninyɛne kɔsɔɔti anu, bɔbɔ wɔ edwɛkɛ ɛhanlɛ nee adwenle nu amuala.
46001006	Kelaese anwo edwɛkɛ ne ɛwie nyi wɔ bɛ nu dɛba,
46001007	yemɔti bɛngyia ɛlolɛ ahyɛlɛdeɛ biala anwo, wɔ mekɛ mɔɔ bɛlɛkendɛ yɛ Awulae Gyisɛse Kelaese ɛralɛ bieko mɔɔ ɔbara la.
46001008	Kelaese ɔdaye ɔbamaa bɛagyinla kpundii bɛahɔ awieleɛ, amaa bɛanli fɔlɛ wɔ debie biala anu wɔ yɛ Awulae Gyisɛse Kelaese Kenle ne.
46001009	Bɛkola bɛfa bɛ rɛle bɛwula Nyamenle ne mɔɔ vɛlɛle bɛ kɛ bɛ nee ɔ Ra Gyisɛse Kelaese, yɛ Awulae ɛradila agɔnwolɛ la anu.
46001010	Mediema, melɛ yɛ Awulae Gyisɛse Kelaese duma ne mesɛlɛ bɛ kɛ bɛmaa bɛ muala bɛ nloa ɛzɛ bɛ nwo; bɛmmamaa mgbakyemgbakye biala bada bɛ avinli. Bɛhye bɛ nwo file wɔ adwenle nu nee bɛ kpɔkɛbɔlɛ nu.
46001011	Melɛka ɛhye, ɔluakɛ me mediema Kuloyi sua nu amra bie mɔ ɛraha ɛhile me kɛ bɛdabɛ bɛ ngome bɛpɛ bɛ nwo bɛdi butule.
46001012	Mɔɔ mekpondɛ meaha la a le kɛ asolo bɛ nuhua ko biala nee ye edwɛkɛ. Mɔɔ ko se “Mewɔ Pɔɔlo afoa la”, ɛnee bie se, “Mewɔ Apɔlɔso afoa.” Bie se, “Mewɔ Pita afoa,” ɛnee bie noko se, “Mewɔ Kelaese afoa.”
46001013	Bɛhyɛ Kelaese anu ekpunli ekpunli ɔ? Na mebiza bɛ kɛ, Pɔɔlo a bɛbɔle ye meanubaka nu bɛmanle bɛ ɔ? Anzɛɛ bɛzɔnenle bɛ kɛ bɛle Pɔɔlo ɛdoavolɛma ɔ?
46001014	Meyɛ Nyamenle mo kɛ meanzɔne bɛ nuhua biala kyesɛ Kelesepɛse nee Gayɛse ala.
46001015	Yemɔti awie biala ɛnga kɛ bɛzɔnenle ye kɛ ɔle me ɛdoavolɛ.
46001016	Mekakye noko kɛ medame a menzɔnenle Setɛfanase nee ye sua nu amra a, na mengola mengakye kɛ menzɔnenle awie bieko.
46001017	Kelaese anzoa me kɛ membanzɔne menli. Ɔzoanle me kɛ memambɔ Edwɛkpa ne nolo, na memmafa sonla nrɛlɛbɛ meka, anrɛɛ tumi ne mɔɔ wɔ Kelaese meanubaka ne anwo edwɛkɛ ne anu la kɛyɛ mgbane.
46001018	Ɔluakɛ Kelaese meanubaka ne azo ewule ne anwo edwɛkɛ le debie funli maa bɛdabɛ mɔɔ bɛlɛminli la; noko ɔle Nyamenle tumi ɔmaa yɛdayɛ mɔɔ Nyamenle ɛlɛdie yɛ ngoane la.
46001019	Ɔluakɛ Nyamenle Edwɛkɛ ne se, “Mebaminliminli nrɛlɛbɛvolɛma nrɛlɛbɛ ne abo zo, na meamaa adwenlema ndelebɛbo ayɛ mgbane.”
46001020	Ɛnee akee nrɛlɛbɛvolɛma hale nienwu? Nienwu a mɛla kilehilevolɛma ne hale a? Anzɛɛ mekɛ ɛhye anu kpolerazulɛ benlerama ne mɔ hale nienwu? Asoo Nyamenle ɛtɛkilele kɛ ewiade anu nrɛlɛbɛ le debie mgbane?
46001021	Ɔluakɛ Nyamenle luale ye nrɛlɛbɛ zo zile menli adenle, yeammaa bɛanlua bɛdabɛ bɛ nrɛlɛbɛ zo bɛannwu ye. Mɔɔ ɔyɛle la a le kɛ, Nyamenle luale mɔɔ bɛmɛ bɛse ɔle “koasea” edwɛkɛ yɛɛ yɛlɛbɔ ye nolo la azo bɔle kpɔkɛ kɛ ɔdie bɛdabɛ mɔɔ bɛdie bɛdi la ngoane.
46001022	Dwuuma kpondɛ sɛkɛlɛneɛ mɔɔ si edwɛkɛ ne dawua la, yɛɛ Gilikima kpondɛ nrɛlɛbɛ.
46001023	Na yɛmɛ, yɛbɔ Kelaese meanubaka ne azo ewule ne mɔɔ maa Dwuuma tu koti na ɔle ɛzɛlɛ edwɛkɛ ɔmaa bɛdabɛ mɔɔ bɛnle Dwuuma la nolo;
46001024	na bɛdabɛ mɔɔ Nyamenle ɛvɛlɛ bɛ la, Dwuuma o, bɛdabɛ mɔɔ bɛnle Dwuuma la o, Kelaese a le Nyamenle tumi ne yɛɛ ɔdaye ko ne ala a ɔle Nyamenle nrɛlɛbɛ ne a.
46001025	Ɔluakɛ Nyamenle nu koasea edwɛkɛ tɛla menli nrɛlɛbɛ, yɛɛ Nyamenle nu bɛtɛɛ ɛyɛlɛ yɛ se tɛla sonla anwosesebɛ.
46001026	Mediema, akee bɛhakye kɛ anrɛɛ bɛsi bɛde mɔɔ Nyamenle vɛlɛle bɛ la. Saa sonla afoa nu a anrɛɛ bɛ nuhua ekyi bie ala a ze nrɛlɛbɛ, lɛ tumi anzɛɛ le mandimase a.
46001027	Nyamenle anye la nwo yɛɛ ɔkpale nu ɔyele deɛ mɔɔ ewiade bu ye ɛzɛlɛ debie la kɛ ɔfa yeamaa nrɛlɛbɛvolɛma anyunlu agua aze a, yɛɛ ɔkpale nu ɔyele deɛ mɔɔ ewiade bu ye kɛ ɔle bɛtɛɛ na bɛmbu ye bie la kɛ ɔfa yeagua bɛdabɛ mɔɔ bɛlɛ tumi la anyunlu aze a.
46001028	Nyamenle kpale nu yele deɛ mɔɔ ewiade nea a ɔmbu ye bie na ɔfa ye kɛ ɔnle debie biala la kɛ ɔfa yeazɛkye deɛ mɔɔ ewiade dwenle kɛ ɔ nwo hyia la.
46001029	Nyamenle yɛle ɛhye amaa dasanli biala angola ammemaa ɔ nwo zo wɔ ɔ nyunlu.
46001030	Nyamenle ɛva bɛ nee Kelaese Gyisɛse ɛbɔ nu, na yemaa Kelaese ɛrayɛ yɛ nrɛlɛbɛ. Ɔ nwo zo yɛɛ yɛlua a yɛsɔ Nyamenle anye, yɛ nwo te na yɛyɛ alehelɛ a.
46001031	Ɛhye ati, kɛmɔ Nyamenle Edwɛkɛ ne se la, “Awie biala mɔɔ kpondɛ kɛ ɔmemaa ɔ nwo zo la ɛva mɔɔ Awulae ɛyɛ la ɛmemaa ɔ nwo zo.”
46002001	Me mediema, mekɛ mɔɔ membale bɛ nwo lɔ kɛ mebabɔ Nyamenle nɔhalɛ edwɛkɛ ne mɔɔ vea la nolo meahile bɛ la, meanga ye kɛ mele sonla mɔɔ me nloa ɛde na meze nrɛlɛbɛ kpole la.
46002002	Ɔluakɛ membɔle me ti anu kpɔkɛ kɛ me rɛle kɛvi debie biala wɔ mekɛ mɔɔ me nee bɛ de la na ɔkɛha Gyisɛse Kelaese angome nee ye meanubaka ne azo ewule ne ala,
46002003	Yemɔti menvale bɛtɛɛyɛlɛ, ɛzulolɛ nee anwowozolɛ kpalɛ a me nee bɛ dɛnlanle a;
46002004	yɛɛ meanva sonla nrɛlɛbɛ nee anloanu kolokolo a mengilehilele bɛ, membɔle edwɛkɛ ne nolo a; menluale Nyamenle Sunsum ne tumi zo,
46002005	amaa bɛ diedi ne agyinla Nyamenle tumi ne azo na yeangyinla sonla nrɛlɛbɛ zo.
46002006	Ɔle nɔhalɛ kɛ yɛbɔ nrɛlɛbɛ nwo nolo yɛkile bɛdabɛ mɔɔ bɛnyi sunsum nu la. Tɛ ewiade ɛhye anu nrɛlɛbɛ ɛdeɛ ne anwo nolo ɔ, yɛɛ tɛ ewiade tumivolɛma mɔɔ bɛ tumililɛ ne ɛnrɛhyɛ na yeavi bɛ sa la nrɛlɛbɛ ɛdeɛ ne anwo nolo ɔ.
46002007	Nrɛlɛbɛ ne mɔɔ yɛbɔ ye nolo la le Nyamenle nrɛlɛbɛ mɔɔ vea na menli ɛnze a. Nyamenle vale ziele yɛ ɛkɛ dɛba kolaa na yeabɔ ewiade ye kɛ ɔbava yeade yɛ nyunlu.
46002008	Nrɛlɛbɛ ɛhye, bɛdabɛ mɔɔ bɛsie ewiade la annwu ye, ɔluakɛ saa bɛnwunle ye a, anrɛɛ bɛambɔ anyunlunyia Awulae ne meanubaka nu.
46002009	Nyamenle Edwɛkɛ ne se, “Debie mɔɔ sonla ɛtɛnwunle ye anzɛɛ ɛtɛtele ɛlɛ, debie mɔɔ sonla andwenle kɛ ɔkɛzi ɛlɛ la, yemɔ a le deɛ ne mɔɔ Nyamenle ɛziezie ɛdo ɛkɛ ne ɛmaa bɛdabɛ mɔɔ bɛkulo ye la a.”
46002010	Yɛmɛ yɛɛ Nyamenle ɛlua ye Sunsum ne azo ɛye fealeranu debie zɛhae ɛhile yɛ a, ɔluakɛ Sunsum ne fedevede ninyɛne kɔsɔɔti anu, bɔbɔ kɛ Nyamenle ngyehyɛlɛ ne kuma ne kuloonwu si de la.
46002011	Awie biala ɛnze sonla adwenle kyesɛ ɔdaye mumua ne ye sunsum ne mɔɔ wɔ ye nu la. Zɔhane ala yɛɛ Nyamenle Sunsum ne angome ala a ze Nyamenle adwenle nu a.
46002012	Tɛ ewiade ɛhye anu sunsum a yɛnyia ye a. Sunsum ne mɔɔ vi Nyamenle ɛkɛ ne la a yɛnyia ye a, amaa yɛanwu ninyɛne mɔɔ Nyamenle ɛva ɛlo yɛ la amuala.
46002013	Zɔhane ati, mɔɔ yɛka la ɛnle edwɛkɛ mɔɔ sonla nrɛlɛbɛ a kilehile yɛ a. Nyamenle Sunsum ne kilehile yɛ wɔ mekɛ mɔɔ yɛkɛha kɛ yɛkilehile sunsum nu nɔhalɛ ne yɛahile bɛdabɛ mɔɔ Nyamenle Sunsum ne wɔ bɛ nu la.
46002014	Sonla mɔɔ Nyamenle Sunsum ne ɛnle ye nu la ɛngola ɛnnyia Nyamenle Sunsum nu ahyɛlɛdeɛ ne mɔ. Sonla zɛhae ɛnde ninyɛne ɛhye mɔ abo; bɛle ɔ nye zo ɛzɛlɛ edwɛkɛ, ɔboalekɛ kyesɛ sunsum nu ala na bɛade ɔ bo.
46002015	Sonla mɔɔ Nyamenle Sunsum ne wɔ ye nu la kola neɛnlea debie biala anu, na yemɔ awie biala ɛngola ɛnneɛnlea ye nu.
46002016	Nyamenle Edwɛkɛ ne se, “Nwane a ze Nyamenle ati anu a? Nwane a kola tu ye folɛ a?” Noko yɛmɛ, yɛlɛ Kelaese adwenle ne bie.
46003001	Mediema, edwɛkɛ nɔhalɛ, meangola meandendɛ meangile bɛ kɛ menli mɔɔ ɛnyia Nyamenle Sunsum ne la; mendendɛle mengilele bɛ kɛ ewiade ɛhye anu amra, kɛ bɛle mbɛda wɔ Kelaese diedi ne anu.
46003002	Menvale nyɛfonzule a menlile bɛ adane a, ɔboalekɛ ɛnee bɛtɛdwule mɔɔ bɛkposa aleɛ a; yɛɛ kɛkala bɔbɔ bɛtɛdwule,
46003003	ɔluakɛ bɛtɛgua zolɛ bɛtɛbɔ bɛ ɛbɛla kɛ ewiade ɛhye anu amra la. Asoo mɔɔ nungule ɛhwenlɛ nee butulelilɛ ɛnzea bɛ adenle la, ɛnee ɛhye ɛngile kɛ bɛ nee ewiade ɛhye anu amra bɔ bɛ ɛbɛla ko?
46003004	Mekɛ mɔɔ bɛ nuhua ko ɛlɛka kɛ, “Mewɔ Pɔɔlo afoa,” na bie noko se, “Mewɔ Apɔlɔso afoa” la, ɛnee bɛmbɔ bɛ ɛbɛla kɛ ewiade amra la ɔ?
46003005	Na Apɔlɔso bɔbɔ a le nwane? Pɔɔlo noko a le nwane? Yɛle Nyamenle sonvolɛma ala mɔɔ bɛluale yɛ nwo zo bɛliele Edwɛkpa ne bɛlile a. Yɛ nuhua ko biala yɛ ye gyima mɔɔ Awulae vale manle ye kɛ ɔyɛ la.
46003006	Menluale ma ne yɛɛ Apɔlɔso guguale zolɛ nzule, na Nyamenle a manle ɔnyinle a.
46003007	Mɔɔ dua nee mɔɔ gugua zolɛ nzule la anwo ɛngyia dɔɔnwo. Nyamenle a anwo hyia a, ɔluakɛ yemɔ a ɔmaa baka ne nyi a.
46003008	Ngakyile ɛnle mɔɔ dua nee mɔɔ gugua zolɛ nzule la avinli. Nyamenle badua ko biala kakɛ wɔ ye gyima mɔɔ yeyɛ la anwo kɛmɔ ɔfɛta la.
46003009	Ɔluakɛ yɛ mu nwiɔ yɛle Nyamenle egyinli nu gyimayɛvoma yɛɛ bɛmɛ a bɛle egyinli ne a. Eza bɛle Nyamenle sua.
46003010	Menvale ahyɛlɛdeɛ ne mɔɔ Nyamenle ɛva ɛlo me la mendole sua ne abo kɛ suasivolɛ kpalɛ, yɛɛ awie ɛlɛto zolɛ a. Na ɔwɔ kɛ awie biala nea kɛ ɔsi ɔto zolɛ la boɛ.
46003011	Sua bo ɛwulalɛ fofolɛ bieko ɛnle ɛkɛ, ɔluakɛ Nyamenle ɛva Gyisɛse Kelaese ɛyɛ sua ne adiabo ɛwie.
46003012	Bie mɔ bava ezukoa nvutuke anzɛɛ dwɛtɛ fufule anzɛɛ ezukoa awolɛ mɔɔ sonle bolɛ la azɔ sua ne azo; bie mɔ noko bava ndaboa anzɛɛ ɛhonle anzɛɛ manra.
46003013	Na kɛ awie biala gyima si de la bala ali wienyi wɔ Kenle ne mɔɔ Kelaese bara la. Kenle zɔhane senle ne bamaa awie biala gyima ala ali; senle ne bazɔ awie biala gyima mɔɔ yeyɛ la anlea na yeaye ye kɛ ɔde la yeahile.
46003014	Na saa senle ne angola sua ne mɔɔ awie dole ye wɔ sua ne adiabo ne azo la yela a, mɔɔ zile la kɛnyia nwolɛ ahyɛlɛdeɛ.
46003015	Na saa senle ne yela sua ne a, ɛnee ahenle mɔɔ zile la ɛminli debie, noko Nyamenle balie ɔdaye mumua ne ngoane kɛ sonla mɔɔ bɛlie ye bɛvi senle nu la.
46003016	Bɛnze kɛ bɛle Nyamenle Ɛzonlenlɛ Sua na Nyamenle Sunsum ne de bɛ nu ɔ?
46003017	Saa awie sɛkye Nyamenle Ɛzonlenlɛ Sua ne a, Nyamenle bazɛkye ɔdaye noko, ɔluakɛ Nyamenle Ɛzonlenlɛ Sua ne anwo te, na sua zɔhane, yemɔ a le ɛdawɔ.
46003018	Awie biala mmabɛlɛbɛla ɔ nwo. Saa bɛ nuhua bie dwenle kɛ ɔle ewiade ɛhye anu nrɛlɛbɛvolɛ a, ɛnee ɔyɛ ɔ nwo kɔnwɔne na yeanwu nrɛlɛbɛ kpalɛ.
46003019	Ɔluakɛ ewiade ye anu nrɛlɛbɛ le ɛzɛlɛ debie wɔ Nyamenle anyunlu. Nyamenle Edwɛkɛ ne se, “Nyamenle dua nrɛlɛbɛvolɛma agyibadolɛ zo kye bɛ;”
46003020	yɛɛ Nyamenle Edwɛkɛ ne bieko ka kɛ, “Awulae ze kɛ nrɛlɛbɛvolɛma adwenle ɛvalɛ biala le mgbane.”
46003021	Ɛhye ati ɔnle kɛ awie biala fa ye adwenle sɔ sonla. Ɔluakɛ debie biala le bɛ ɛdeɛ;
46003022	Pɔɔlo o, Apɔlɔso o, Sifase o, ewiade ye o, ngoane o, ewule o, ɛnɛ mekɛ ye o, kenlebie o, ɔ muala le bɛ ɛdeɛ,
46003023	yɛɛ bɛle Kelaese ɛdeɛ, yɛɛ Kelaese le Nyamenle ɛdeɛ.
46004001	Ɔwɔ kɛ bɛbu yɛ kɛ Kelaese sonvolɛma mɔɔ nea Nyamenle gyima ne mɔɔ vea la azo a.
46004002	Debie ko mɔɔ ɔwɔ kɛ sonvolɛ zɛhae yɛ la a le kɛ ɔkɛli nɔhalɛ ɔkɛmaa ɔ menle ne.
46004003	Mame, ɔnvane me nwo kɛ saa bɛmɛ o, anzɛɛ awie biala kɛbua me ndɛne. Medame bɔbɔ membua me nwo ndɛne.
46004004	Me ti anu wienyi; debie biala ɛntia me, noko ɛhye ɛngile kɛ amgba medi benle. Awulae angome a bua me ndɛne a.
46004005	Yemɔti bɛmmabua awie biala ndɛne kɔkpula Kenle ne mɔɔ Awulae kɛra bieko la. Awieleɛ ndɛnebualɛ ne wɔ Awulae asa anu, yemɔ yɛɛ ɔbaraye ninyɛne mɔɔ vea awozinli nu nee ahonle nu nzuzulɛ muala yeavinde wienyi nu a. Zɔhane mekɛ ne awie biala asa baha ye moyɛlɛ mɔɔ fɛta la avi Nyamenle ɛkɛ.
46004006	Me mediema, ɔlua bɛ ti yɛɛ meva Apɔlɔso nee medame mumua ne medo edwɛkɛ nwo meha a, amaa bɛazukoa yɛ na bɛanyɛ bɛammaa yeandɛla mɔɔ bɛhɛlɛ bɛdo ɛkɛ ne la. Bɛ nuhua biala mmafa awie ko pɛ ɔ gɔnwo anye zo.
46004007	Nwane a zele bɛ kɛ bɛle kpalɛ bɛtɛla bɛ gɔnwo mɔ a? Tɛ Nyamenle a manle bɛ mɔɔ bɛlɛ la amuala ɔ? Saa ɔle zɔhane a, ɛnee duzu ati a bie kɛmemaa ɔ nwo zo kɛ asɛɛ mɔɔ ɔlɛ la ɛnle Nyamenle ahyɛlɛdeɛ ɛ?
46004008	Bɛ sa ɛdɔ bɛ kunlu! Bɛnyia bɛ nwo bɛwie! Bɛhoane yɛ nwo bɛyɛ arelemgbunli! Me kunlu bɔbɔ a anrɛɛ bɛle arelemgbunli amgba, amaa yɛ nee bɛ ali bɛ mbia ne mɔ.
46004009	Ɔluakɛ ɔyɛ me kɛ Nyamenle ɛva yɛmɛ ɛzoanvolɛma ɛzie ɛkɛ, kɛ menli mɔɔ bɛbu bɛ ewule fɔlɛ na nzinlii bɛbahu bɛ bagua nu bɛahile ɛtane ewiade ye, anwuma soanvolɛma nee menli muala la.
46004010	Kelaese ati yɛyɛ ahɔnwɔne; na bɛmɛ, bɛle nrɛlɛbɛvolɛma. Yɛle bɛtɛɛ na bɛmɛ, bɛ nwo yɛ se. Menli ɛmbu yɛ, noko bɛdi bɛmɛ eni.
46004011	Ɛnɛ nee ɛnɛ ala ɛhɔne nee nzuhɔne tɛku yɛ; yɛ adɛladeɛ ɛtete yɛ nwo, bɛbila yɛ mbaka, yɛnlɛ awuke, mgbɔsa mgbɔsa a ɛdɔ yɛ nwo a;
46004012	yɛyɛ gyima ɛsesebɛ, yɛɛ yɛpe na yɛali. Bɛwa yɛ amonle a, yɛyila bɛ; bɛyɛ yɛ kpɔdekpɔde a, yɛkponle zolɛ.
46004013	Bɛyɛ yɛ aholoba a, yɛtendɛ kpalɛ yɛkile bɛ. Yɛyɛ ewula wɔ ewiade ye anu; ɛnɛ nee ɛnɛ ala yɛle ewiade amra fovolɛ.
46004014	Mengɛlɛ ɛhye kɛ megua bɛ nyunlu aze; mefa meadu bɛ folɛ kɛ bɛle me mra mɔɔ mekulo bɛ edwɛkɛ a.
46004015	Saa Kelaese ati bɛlɛ adanedivolɛma apenle bulu bɔbɔ a, bɛnwu ye kɛ bɛ ze kokye. Ɔlua Edwɛkpa ne mɔɔ menvale membɛlɛle bɛ la ati, merayɛ bɛ ze wɔ Kelaese ati.
46004016	Yemɔti mesɛlɛ bɛ, bɛva me gyakɛ.
46004017	Ɛhye ala ati a melɛsoa Temɔte, mɔɔ le me ra mɔɔ mekulo ye, na Awulae ati ɔdi nɔhalɛ la wɔ bɛ nwo lɔ a. Ɔbahakyehakye bɛ ɛbɛla ɛbɔlɛ fofolɛ ndenle ne mɔ mɔɔ Kelaese ati melua nu melɛkilehile asɔne ne mɔ mɔɔ wɔ ɛleka biala la.
46004018	Bɛ nuhua bie mɔ ɛlɛtu bɛ nloa anu na bɛdwenle kɛ menrɛra lɔ bieko.
46004019	Saa ɔyɛ Nyamenle ɛhulolɛ a ɔnrɛhyɛ, mebara bɛ nwo lɔ na mearavedevede nu meanlea tumi mɔɔ bɛdabɛ mɔɔ bɛlɛtu bɛ nloa anu la lɛ la, na tɛ mɔɔ bɛlɛkeha la ɔ.
46004020	Ɔluakɛ Nyamenle Belemgbunlililɛ ne ɛngyi ɛdendɛlɛ zo, ɔgyi tumi zo.
46004021	Boni a bɛkulo a? Saa melɛba a menva empele membɛla anzɛɛ menva sunsum nu ɛhulolɛ nee bɛtɛɛyɛlɛ membɛla?
46005001	Kɛkala menli ɛraha kɛ bɛlɛbɔ adwɔmane ɛbɛla bie mɔɔ bɛdabɛ mɔɔ bɛnzonle Nyamenle bɔbɔ la ɛnrɛbɔ a. Mede kɛ kpavolɛ bie ɛva ɔ ze aye.
46005002	Ɛhye ɛnyɛ bɛ nyiane bɔbɔ? Bɛli nwolɛ nyane na bɛye sonla zɔhane mɔɔ ɛbɔ munzule ɛbɛla ɛhye la wɔ bɛ avinli.
46005003	Saa menle bɛ nwo lɔ wɔ nwonane nu bɔbɔ a, me nee bɛ wɔ lɔ wɔ sunsum nu, na melua Awulae Gyisɛse duma nu mebua sonla zɔhane mɔɔ ɛbɔ munzule ɛbɛla ɛhye la ndɛne kɛ asɛɛ me nee bɛ a wɔ lɔ la.
46005004	Saa me sunsum ne nee bɛ di ayia a, bɛlua Awulae Gyisɛse tumi ne mɔɔ boka yɛ nwo la azo
46005005	bɛye sonla ɛhye bɛwula Seetan asa anu amaa ye nwonane ne azɛkye na ye ɛkɛla anyia ngoane wɔ Awulae Kenle ne.
46005006	Bɛ adubɛnwo ye ka bie! Bɛnze kɛ, “Fɛlɛ ko dɔ sonlɛ na ɔla fɛlɛ dɔɔnwo avinli a ɔsɛkye bɛ muala.”
46005007	Bɛye fɛlɛ ne mɔɔ ɛlɔ azonlɛ la wɔ bɛ avinli na bɛ nwo ade saanwu, amaa bɛayɛ menli fofolɛ mɔɔ evinli biala ɛnle bɛ nwo a, kɛmɔ meze ye wienyi kɛ amgba bɛde la. Ɔluakɛ kɛkala mɔɔ bɛhu Kelaese, yɛ Akpabɛnwo boaneralɛ ne bɛbɔ azu la,
46005008	bɛmmamaa yɛfa yɛ ɛtane nee yɛ amumuyɛ subane nvinli ne yɛdi Akpabɛnwo Ɛvoyia ne, na yɛva atiakunlu wienyi nee nɔhalɛlilɛ yɛli.
46005009	Menganle ye wɔ me kɛlata ne anu kɛ bɛ nee menli mɔɔ bɔ ɛbɛla mgbane mgbane la mmatu.
46005010	Meanga meammaa bɛdabɛ mɔɔ bɛnze Nyamenle na bɛbɔ ɛbɛla mgbane mgbane mɔɔ le kɛ anyebolo anzɛɛ awule na eza bɛsonle awozonle la; ɔluakɛ mɔɔ bɛkahola bɛade bɛ nwo bɛavi ewiade amra ɛhye mɔ anwo bɔkɔɔ la ɛnee kyesɛ bɛfi ewiade ye anu bɔkɔɔ.
46005011	Na mɔɔ mekpondɛ meaha la a le kɛ, bɛ nee awie biala mɔɔ fɛlɛ ɔ nwo Keleseɛnenli na ɔbɔ ɛbɛla mgbane mgbane, ɔle anyebolo, ɔsonle awozonle, ɔ nloa ɛdendɛlɛ ɛnyɛ fɛ, ɔle nzanli anzɛɛ ɔle awule la mmatu. Bɛ nee sonla zɛhae mmatɛnla ɛkponle nwo bɔbɔ di debie.
46005012	-
46005013	Ɔnle me gyima kɛ menwɔbua bɛdabɛ mɔɔ bɛnle yɛ ekpunli ye anu la ndɛne. Nyamenle ɔdaye ɔbabua bɛ ndɛne. Na tɛ bɛmɛ mɔɔ bɛwɔ asɔne ne anu la a ɔwɔ kɛ bɛbua bɛ asɔnema ne mɔ ndɛne ɔ? Bɛye amumuyɛ sonla ɛhye bɛvi bɛ avinli.
46006001	Duzu ati bɔbɔ yɛɛ saa bɛ nuhua bie nee ɔ diema nyia edwɛkɛ a ɛnee ɔkɛva ye ɔkɛhɔ kɔɔto ɔkɛhɔmaa ewiade ndɛnebuavolɛma, na ɔmmaa Nyamenle menli ne ɛnziezie ɛ?
46006002	Bɛnze kɛ Nyamenle menli ye ala a babua ewiade amra ndɛne a? Na saa bɛmɛ a bɛbabua ewiade amra ndɛne a, ɛnee duzu ati a bɛngola edwɛkɛ ngyikyi ɛhye mɔ siezie ɛ?
46006003	Asoo bɛnze kɛ yɛmɛ a yɛbabua anwuma soanvolɛma bɔbɔ ndɛne a? Na kɛ ɔyɛ mɔɔ akee azɛlɛ ye azo edwɛkɛ yɛngola yɛnli a?
46006004	Saa ɔle zɛhae a ɛnee edwɛkɛ ɛhye mɔ bie si a, duzu ati a bɛfa bɛkɔmaa menli mɔɔ asɔne ye ɛmbu bɛ bie la siezie ɛ?
46006005	Bɛbɔ anyiemgba bɔbɔ! Asoo amgba ala nrɛlɛbɛvolɛ ko bɔbɔ ɛnle bɛ asɔne ne anu, mɔɔ kola siezie mediema avinli,
46006006	mɔɔ yemɔti adiema fa adiema kɔ kɔɔto kɔmaa bɛdabɛ mɔɔ bɛnlie Edwɛkpa ne bɛnli la bua bɛ ndɛne a?
46006007	Saa bɛ nee bɛ gɔnwo mɔ twe manzonle bɔbɔ a ɛnee noko bɛha aze. Duzu ati a bɛngulo kɛ awie kɛvo bɛ ɛ? Duzu ati a bɛngulo kɛ awie kɛsisi bɛ ekyii ɛ?
46006008	Na akee bɛmɛ bɛdabɛ bɛsisi bɛ nwo, bɛdi bɛ nwo amile, bɛyɛ ɛhye dedee bɛfa bɛyɛ bɛ mediema Keleseɛnema bɔbɔ!
46006009	Nɔhalɛ, bɛze kɛ amumuyɛma ɛnrɛnyia Nyamenle Belemgbunlililɛ ne. Bɛmmabɛlɛbɛla bɛ nwo; menli mɔɔ bɔ ɛbɛla mgbane mgbane, bɛdabɛ mɔɔ bɛsonle awozonle, bɛfa nwuvolɛ, mrenya mɔɔ fa bɛ gɔnwo mɔ mrenya nee mraalɛ mɔɔ fa mraalɛ,
46006010	bɛdabɛ mɔɔ bɛle nwule, bɛle anyebolo, bɛdabɛ mɔɔ nza ɛgya bɛ, bɛdabɛ mɔɔ bɛ nloa ɛdendɛlɛ ɛnyɛ fɛ nee bɛdabɛ mɔɔ bɛle ahɔdiawu la, biala ɛnrɛnyia Nyamenle Belemgbunlililɛ ne.
46006011	Kɛ ɛnee bɛ bie mɔ de la ɛne. Na Awulae Gyisɛse Kelaese duma ne ati nee Nyamenle Sunsum Nwuanzanwuanza ne ati, bɛbia bɛ; bɛde bɛ nwo bɛvi ɛtane nwo, na bɛmaa bɛzɔ Nyamenle anye.
46006012	Wɔannea a awie baha kɛ, “Melɛ adenle meyɛ debie biala.” Ɔle zɔhane, noko tɛ nyɛleɛ ne amuala a le kpalɛ a. Mekola meka kɛ, “Melɛ adenle meyɛ debie biala,” noko menrɛmaa debie biala adenle menrɛmaa ɔnrɛva me ɔnrɛyɛ ye akɛlɛ.
46006013	Awie noko bahola aha kɛ, “Bɛbɔle aleɛ bɛmanle ɛkolɛ, yɛɛ bɛbɔle ɛkolɛ bɛmanle aleɛ.” Ɔle zɔhane, noko Nyamenle bazɛkye bɛ mu nwiɔ. Bɛmmafa bɛ sonlabaka ne bɛbɔ ɛbɛla mgbane mgbane biala; bɛva bɛzonle Awulae. Awulae a maa sonlabaka ne mɔɔ ɔhyia nwo la a.
46006014	Nyamenle a dwazole Awulae vile ewule nu a, na ɔlua ye tumi ne azo ɔbadwazo yɛdayɛ noko yeavi ewule nu.
46006015	Bɛnze kɛ bɛ sonlabaka ne mɔ le Kelaese ɛdeɛ ne nvɛyeba nvɛyeba mɔɔ bɔ nu yɛ Awulae sonlabaka ne la ɔ? Asoo menva Kelaese sonlabaka ne nvɛyeba membɔ tuutuu ɛbɛla? Nyamenle ɛkpa ɛgua!
46006016	Anzɛɛ bɛnze kɛ awie mɔɔ kɛva ɔ nwo kɛha tuutuunli la nee ye bɛ mu nwiɔ bɛyɛ nwonane ko ɔ? Nyamenle Edwɛkɛ ne kpakye nu ka ye wienyi kɛ, “Bɛ mu nwiɔ bɛkɛyɛ nwonane ko.”
46006017	Mɔɔ fa ɔ nwo beta Awulae la nee ye yɛ ko wɔ Sunsum nu.
46006018	Bɛgyakyi ɛbɛla mgbane mgbane ɛbɔlɛ. Ɛtane biala mɔɔ sonla yɛ la ɛnga ye sonlabaka ne; na awie biala mɔɔ kɛbɔ adwɔmane ɛbɛla la yɛ ɛtane tia ɔdaye ye sonlabaka ne.
46006019	Asoo bɛnze kɛ bɛ sonlabaka ne le Sunsum Nwuanzanwuanza ne mɔɔ Nyamenle ɛva ɛmaa bɛ na ɔde bɛ nu la ɛzonlenlɛ sua? Bɛdabɛ bɛnlɛ bɛ nwo; bɛle Nyamenle ɛdeɛ.
46006020	Ɔdɔle bɛ bolɛ ɛsesebɛ. Yemɔti, bɛva bɛ sonlabaka ne bɛde Nyamenle anyunlu.
46007001	Akee mɔɔ fane edwɛkɛ ne mɔ mɔɔ bɛhɛlɛle me nwolɛ la, ɔle kpalɛ kɛ anrɛɛ nrenya ɛnrɛva ɔ sa ɛnrɛha raalɛ bɔbɔ.
46007002	Na sɔnea mɔɔ maa sonla bɔ adwɔmane ɛbɛla la zonle la ati, ɔhyia kɛ nrenya biala nyia ɔ ti anwo ɔ ye, na raalɛ biala nyia ɔ ti anwo ɔ hu.
46007003	Wɔ nla nu, ɔwɔ kɛ nrenya biala yɛ mɔɔ fɛta kɛ kunli yɛ la maa ɔ ye, na yelɛ noko yɛ zɔhane ala maa ɔ hu. Ɔwɔ kɛ bɛ mu nwiɔ bɛsosɔ bɛ nwo.
46007004	Yelɛ ɛnlɛ tumi wɔ ɔdaye ye nwonane ne azo, ɔ hu a lɛ nwolɛ tumi a; yɛɛ kunli ɛnlɛ tumi wɔ ɔdaye ye nwonane ne azo, ɔ ye a lɛ zolɛ tumi a.
46007005	Bɛmmabɔ bɛ nwo abolɛ, kyesɛ bɛ mu nwiɔ bɛdumua bɛkponle zolɛ kɛ bɛyɛ ye zɔhane na bɛanyia alagye bɛazɛlɛ; nzinlii bɛzia bɛyia nu bieko, amaa yeamba ye kɛ bɛangola bɛ nwo sɔ la ati Seetan azɔ bɛ anlea.
46007006	Menga ɛhye kɛ ɔle mɛla; ɔle adenle ɛhilelɛ ala.
46007007	Me kunlu a anrɛɛ bɛ muala bɛle kɛ mɔɔ mede la; noko Nyamenle ɛmaa awie biala ɔ ti anwo ahyɛlɛdeɛ, asolo biala ɛdeɛ.
46007008	Akee bɛdabɛ mɔɔ bɛngya bie nee bɛdabɛ mɔɔ bɛle ahunlanvolɛ la, meka meahile bɛ kɛ ɔle kpalɛ ɔmaa bɛ kɛ bɛ ngome bɛkɛhɔ zo bɛkɛdɛnla, kɛmɔ meyɛ ye la.
46007009	Na saa bɛnea na bɛnrɛhola bɛ nwo sɔ a, ɛnee bɛgya bie; ɔle kpalɛ kɛ bɛkɛgya bie tɛla kɛ bɛ nwo kɛhyele bɛ na bɛnrɛhola bɛ nwo sɔ a.
46007010	Melɛ ɛhye, kɛ ɔle mɛla mɔɔ vi Awulae ɛkɛ memaa bɛdabɛ mɔɔ bɛle nwuvolɛ la kɛ yelɛ mmagyakyi ɔ hu;
46007011	yɛɛ saa ɔgyakyi ye a ɔmmakɔ agyalɛ fofolɛ; anzɛɛ ɔzia ɔ nee ɔ hu dɛba ne ɛhɔbɔ nu. Kunli biala noko mmabɔ ɔ ye ewole.
46007012	Akee mɔɔ medame noko (tɛ Awulae o,) meka meahile bɛdabɛ mɔɔ bɛha la a le ɛhye: saa Kelaese ɛdoavolɛ nrenya bie aye ɛnle diedinli na yelɛ ne kponle zolɛ kɛ ɔ nee ye kɛdɛnla a, ɔmmabɔ ye ewole.
46007013	Zɔhane ala yɛɛ saa Kelaese ɛdoavolɛ raalɛ bie ɔ hu ɛnle diedinli na kunli ne kponle zolɛ kɛ ɔ nee ye kɛdɛnla a, ɔmmabɔ ewole a.
46007014	Ɔluakɛ diedinli yelɛ ne te kunli ne mɔɔ ɛnlɛ diedi la anwo maa ɔsɔ Nyamenle anye, yɛɛ diedinli nrenya ne te ɔ ye ne mɔɔ ɛnlɛ diedi la anwo maa ɔsɔ Nyamenle anye. Saa yeamba ye zɔhane a bɛ mra ne mɔ anwo ɛnrɛde, na ɔnle zɔ, bɛ nwo te.
46007015	Na saa awie mɔɔ ɛnle diedinli la kulo kɛ ɔbɔ ewole a, bɛmaa ye adenle. Saa ɔba ye zɔhane a, Kelaese ɛdoavolɛ nrenya ne anzɛɛ raalɛ ne lɛ adenle kɛ ɔbɔ ewole ne. Ɔluakɛ Nyamenle ɛvɛlɛ bɛ kɛ bɛdɛnla anzonudwolɛ nu.
46007016	Kelaese ɛdoavolɛ raalɛ, saa wɔmɔ a ɛbalie ɛ hu ngoane a, asoo ɛze? Kelaese ɛdoavolɛ nrenya, saa wɔmɔ a ɛbalie ɛ ye ngoane a, asoo ɛze?
46007017	Awie biala ɛlua ahyɛlɛdeɛ mɔɔ Nyamenle ɛva ɛlo ye la azo ɛdɛnla kɛmɔ ɛnee ɔde mɔɔ Nyamenle vɛlɛle ye la. Ɛhye yɛɛ mehyehyɛ memaa asɔne ne mɔ amuala a.
46007018	Saa Nyamenle fɛlɛ awie la ɛnee yeyɛ ye mrenyanu nzonlɛ a, ɔmmapele kɛ ɔminliminli nzonlɛ ne abo zo; saa ɔfɛlɛ ye la ɛnee bɛtɛyɛle ye mrenyanu nzonlɛ a, ɔmmayɛ.
46007019	Ɔluakɛ bɛyɛ wɔ mrenyanu nzonlɛ o, bɛanyɛ o, ɔngyia. Debie mɔɔ hyia la a le Nyamenle mɛla ne mɔ azo ɛlilɛ.
46007020	Awie biala ɛdɛnla, kɛmɔ ɛnee ɔde mɔɔ Nyamenle vɛlɛle ye la.
46007021	Nyamenle vɛlɛle wɔ la ɛnee ɛle akɛlɛ ɔ? Ɔnle debie, mmadwenle nwolɛ; noko saa adenle bie azo ɛkɛhola ɛkɛkpɔne ɛ nwo a, yɛ ye zɔhane.
46007022	Ɔluakɛ akɛlɛ mɔɔ Awulae ɛvɛlɛ ye la ɛyɛ dehelɛ wɔ Awulae anu; zɔhane ala yɛɛ mɔɔ le dehelɛ na bɛvɛlɛ ye la, le akɛlɛ maa Kelaese a.
46007023	Nyamenle dɔle bɛ bolɛ ɛsesebɛ; zɔhane ati bɛmmayɛ bɛ nwo ngɛkɛlɛ bɛmaa menli.
46007024	Mediema, bɛ nuhua ko biala nee Nyamenle ɛlua, kɛmɔ ɔde mɔɔ Nyamenle vɛlɛle ye la.
46007025	Mɔɔ le edwɛkɛ mɔɔ fane bɛdabɛ mɔɔ bɛngya bie la anwo la, menlɛ Awulae ɛkɛ ne mɛla biala memmaa bɛ, medame me adwenle a meka a, kɛ sonla mɔɔ Awulae ɛnwu ye anwunvɔne na menli kola die ye di la.
46007026	Saa menea kɛkala mekɛ ye anu anwongyelelɛ mɔɔ ɛra la a, ɛnee medwenle kɛ ɔle kpalɛ kɛ sonla biala kɛdɛnla, kɛmɔ ɔde ye ala la.
46007027	Ɛgya raalɛ ɔ? Ɛnee mmabɔ ye ewole. Ɛngya bie ɔ? Ɛnee mmadwenle bie ɛgyalɛ nwo.
46007028	Na saa ɛgya bie noko a, ɛnee ɛtɛyɛle ɛtane, yɛɛ saa raalɛ mɔɔ bɛtɛgyale ye la kɔ agyalɛ a, ɛnee ɔtɛyɛle ɛtane. Ewiade ye anu edwɛkɛ dɔɔnwo maa nwuvolɛ nwo kyele bɛ kpalɛ, na ɛhye yɛɛ mekulo kɛ ɔkpa bɛ ti a.
46007029	Mediema, mɔɔ mekpondɛ meaha la a le ɛhye: mekɛ ne ɛwie, na ɔvi ɛnɛ mɔɔ kɔ la, kunlima ɛdɛnla kɛ bɛngya mraalɛ;
46007030	bɛdabɛ mɔɔ bɛsu la ɛyɛ bɛ nwo kɛ bɛnli nyane; bɛdabɛ mɔɔ bɛ nye ɛlie la ɛyɛ bɛ nwo kɛ bɛnli fɛlɛko; bɛdabɛ mɔɔ bɛtɔ ninyɛne la ɛyɛ bɛ nwo kɛ mɔɔ bɛtɔ la ɛnle bɛ ɛdeɛ;
46007031	na bɛdabɛ mɔɔ bɛli ewiade ninyɛne nzi la ɛyɛ kɛ asɛɛ bɛngyia ninyɛne ne mɔ anwo la. Ɔluakɛ ewiade ɛhye, kɛ ɔde ye kɛkala la, ɔnrɛhyɛ na yeapɛ nu.
46007032	Mekpondɛ kɛ bɛye adwenleadwenle muala bɛfi ɛkɛ. Nrenya mɔɔ ɛngya raalɛ la dwenle Awulae gyima ne anwo, ɔluakɛ ɔbɔ mɔdenle kɛ ɔkɛzɔ Awulae anye;
46007033	na nrenya mɔɔ gya raalɛ la dwenledwenle ewiade ninyɛne nwo, ɔluakɛ ɔkpondɛ kɛ ɔmaa ɔ ye anye die.
46007034	Zɔhane ati ye adwenle ne ɛhyɛ nwiɔ. Raalɛ mɔɔ bɛtɛgyale ye la dwenledwenle Awulae gyima ne anwo, ɔluakɛ ɔkpondɛ kɛ ɔtu ye sonlabaka ne nee ye ɛkɛla ne ɔmaa Nyamenle; na awuvolɛ raalɛ dwenledwenle ewiade ninyɛne nwo, ɔluakɛ ɔkpondɛ kɛ ɔmaa ɔ hu anye die.
46007035	Melɛka ɛhye wɔ bɛ kpalɛyɛlɛ ti. Mensisi bɛ nwo zo. Mekpondɛ kɛ bɛyɛ mɔɔ le kpalɛ na ɔfa adenle nu la, na bɛfa bɛ nwo amuala bɛsonle Awulae wɔ adenle biala anu.
46007036	Saa nrenya bie yia bɛlɛra bie na bɛ mu nwiɔ bɛyɛ bɛ adwenle kɛ bɛnrɛgya bɛ nwo, na nzinlii nrenya ne nwu kɛ debie mɔɔ ɔlɛyɛ bɛlɛra ne la ɛnle kpalɛ, na ɔdaye mumua ne ɔngola ɔ nwo sɔ na ɔnwu kɛ ɔwɔ kɛ bɛgya bɛ nwo a, bɛgya bɛ nwo, kɛmɔ bɛkpondɛ la. Ɔnle ɛtane.
46007037	Na saa nrenya mɔɔ debie biala ɛnkyekye ye kɛ ɔwɔ kɛ ɔyɛ debie zɛhae, na yezi ye ahonle kɛ ɔnrɛgya raalɛ ne mɔɔ yeyia ye la, na ɔkola ɔsɔ ɔ nwo, na yeyɛ ye adwenle kɛ ɔkɛnlea raalɛ ne mɔɔ yeyia ye la a, ɔle kpalɛ kɛ ɔkɛyɛ ye zɔhane.
46007038	Yemɔti, mɔɔ gya raalɛ ne mɔɔ yeyia ye la, yɛ ye boɛ; noko mɔɔ ɛngya bie la yɛ ye boɛ kpalɛ.
46007039	Ɔnle kɛ raalɛ te ɔ nwo fi ɔ hu anwo wɔ mekɛ mɔɔ ɔ hu de ngoane nu la. Na saa ɔ hu wu a, ɔlɛ adenle kɛ ɔgya nrenya biala mɔɔ ɔkulo la, noko ɔwɔ kɛ nrenya ne yɛ Keleseɛnenli.
46007040	Saa raalɛ ne kɛdɛnla mɔɔ ɔngɔ agyalɛ a anrɛɛ mese ɔ nye balie. Kɛ me adwenle se me la ɛne, yɛɛ medie medi kɛ medame noko Nyamenle Sunsum ne wɔ me nu.
46008001	Akee meka aleɛ mɔɔ bɛva bɛzɔ amonle la anwo edwɛkɛ. “Yɛ muala yɛlɛ adwenle, yɛze deɛ,” ɔle nɔhalɛ kɛmɔ bɛka la; noko akee bɛ deɛnwunlɛ zɛhae sɛkye bɛ; ɛhulolɛ a maa ngɔzo a.
46008002	Sonla mɔɔ dwenle kɛ ɔze deɛ la, ɛnze mɔɔ ɔwɔ kɛ ɔnwu ye la.
46008003	Awie mɔɔ kulo Nyamenle la, Nyamenle ze ye.
46008004	Zɔhane ati, mɔɔ fane aleɛ mɔɔ bɛva bɛzɔ amonle la ɛlilɛ nwo, yɛze kɛ amonle ɛnle debie biala, yɛɛ nyamenle biala ɛnle ɛkɛ ne kɛ Nyamenle kokye ne ala.
46008005	Na saa bɔbɔ nyamenle bie mɔ wɔ anwuma anzɛɛ azɛlɛ ye azo, kɛmɔ nɔhalɛ “nyamenle nee awulae mɔ” bie dɔɔnwo wɔ ɛkɛ ne la,
46008006	yɛmɛ yɛze Nyamenle kokye ne ala, yemɔ a le Selɛ ne mɔɔ bɔle ninyɛne kɔsɔɔti na yɛde aze yɛmaa ye la; yɛɛ Awulae ko, Gyisɛse Kelaese, mɔɔ ɔlua ɔ nwo zo a bɛbɔle ninyɛne kɔsɔɔti na ɔlua ɔ nwo zo yɛde aze la.
46008007	Noko tɛ menli ne amuala a lɛ nɔhalɛ deɛnwunlɛ ɛhye a. Amonlezɔlɛ ɛli menli bie mɔ adwenle ɛmaa ɛnɛ nee ɛnɛ ala saa bɛdi aleɛ zɛhae mɔ bie a ɛnee bɛdwenle nwolɛ kɛ asɛɛ amgba ɔle aleɛ mɔɔ bɛva bɛzɔ “nɔhalɛ” amonle a. Ɔba ye zɛhae a ɛnee kɛmɔ bɛ adwenle ɛtɛtinle la ati, bɛfa ye kɛ aleɛ ne gua bɛ nwo evinli.
46008008	Nɔhalɛ, aleɛ ɛnrɛva yɛ ɛnrɛdwu Nyamenle anyunlu. Yemɔti saa yɛanli a yɛnrɛminli debie biala, yɛɛ saa yɛdi noko a yɛnrɛnyia nvasoɛ biala.
46008009	Noko bɛnlea boɛ na bɛ fanwodi nyɛleɛ ɛhye ammaa bɛdabɛ mɔɔ bɛ diedi ɛtɛtinle la andu koti.
46008010	Ɔluakɛ saa awie mɔɔ ye adwenle ɛtɛtinle wɔ edwɛkɛ ɛhye mɔ anu la nwu wɔmɔ mɔɔ ɛze deɛ la kɛ ɛlɛdi aleɛ wɔ amonle sua bo a, asoo ɛhye ɛnrɛzuhu ɔ kɔme anzi ɛnrɛmaa ɔnrɛli aleɛ mɔɔ bɛva bɛzɔ amonle la?
46008011	Saa ɔba ye zɛhae a ɛnee wɔ “deɛnwunlɛ” ne bamaa sonla ɛhye mɔɔ le ɛ diema mɔɔ yemɔti Kelaese wule la aminli.
46008012	Nwu ye kɛ mɔɔ ɛlɛyɛ ɛtane zɛhae wɔatia ɛ mediema ne mɔ, na ɛlɛsɛkye bɛ adwenle la, ɛnee ɛlɛyɛ ɛtane wɔatia Kelaese.
46008013	Yemɔti, saa aleɛ zɛhae kɛmaa me diema bie kɛkpo aze a, ɛnee menrɛli aleɛ zɔhane bieko na aloa abɔ, amaa me diema bie anyɛ ɛtane.
46009001	Menle dehelɛ ɔ? Menle ɛzoanvolɛ ɔ? Metɛnwunle yɛ Awulae Gyisɛse ɔ? Na tɛ bɛmɛ a Awulae ati bɛle me sa anloa gyima a?
46009002	Saa bɔbɔ awie mɔ ɛnlie me ɛndo nu kɛ mele ɛzoanvolɛ a ɛnee tɛ bɛmɛ ɔ! Bɛdabɛ mumua ne bɛ ɛbɛlabɔlɛ mɔɔ Awulae ati bɛbɔ la kile kɛ mele ɛzoanvolɛ.
46009003	Me ne mɔɔ mesa meahile bɛdabɛ mɔɔ bɛfedevede me ɛbɛlabɔlɛ nu la ɛne!
46009004	Yɛnlɛ adenle kɛ yɛdi na yɛno ɔ?
46009005	Yɛnlɛ adenle kɛ yɛgya Kelaese ɛdoavolɛ mraalɛ ne mɔ bie na yɛ nee ye tu adenle kɔyɛ gyima, kɛmɔ ɛzoanvolɛma ɛhendeɛ ne mɔ nee Awulae amediema ne mɔ nee Pita yɛ ye la ɔ?
46009006	Anzɛɛ me nee Banabase yɛ mu nwiɔ ala yɛɛ ɔwɔ kɛ yɛpele na yɛali a?
46009007	Sogyanli boni a wɔ konle nloa na ɔdaye ɔ ngome ɔdi ɔ nloa anu ndɔnie a? Nwane a ɛyɛ vanye egyinli na ɔnli vanye ma ne bie a? Nwane a nea nyɛmoa na ɔnno bɛ nyɛfonzule ne bie a?
46009008	Tɛ sonla tumi zo yɛɛ melua mɔɔ meka ɛhye mɔ a. Nyamenle mɛla ne ɔdaye ɔka edwɛkɛ ko ne ala.
46009009	Bɛhɛlɛ ye wɔ Mosisi mɛla ne anu kɛ, “Mmakyekye ɛnlankɛ ne mɔɔ wozo awule ne la anloa.” Asoo ɛnlankɛ nwo hyia Nyamenle tɛla yɛ la ati a ɔhanle ɛhye a?
46009010	Anzɛɛ tɛ yɛmɛ yɛ ti a ɔhanle ɛhye a? Nɔhalɛ, bɛhɛlɛ ɛhye wɔ sonla ti. Bɛmaa mɔɔ so ɛya nee mɔɔ fa nu aleɛ la ɛyɛ bɛ gyima ne anyelazo nu kɛ bɛbanyia bɛ afoa nu aleɛ ɛdeɛ.
46009011	Yɛlua sunsum nu ma wɔ bɛ nu, na saa yɛnyia nvasoɛ wɔ ninyɛne nu yɛfi bɛ ɛkɛ ne a, ɛnee ɔnle ɛtane.
46009012	Saa awie mɔ bɔbɔ lɛ adenle kɛ bɛdie ɛhye wɔ bɛ lɔ a, ɛnee akee yɛmɛ ɛ? Noko yɛtɛyɛle debie zɛhae mɔ bie. Yɛkponle ninyɛne muala azo, amaa yɛandua Kelaese anwo Edwɛkpa ne ɛhanlɛ adenle.
46009013	Nɔhalɛ, bɛze kɛ menli mɔɔ yɛ Ɛzonlenlɛ Sua nu gyima la nyia bɛ aleɛ fi Ɛzonlenlɛ Sua ne anu, yɛɛ bɛdabɛ mɔɔ bɛboa azubɔlɛ nu wɔ azukponle ne anyunlu la nyia ninyɛne ne mɔ mɔɔ bɛfa bɛbɔ azu ne la bie.
46009014	Zɔhane ala yɛɛ Awulae ɛhyehyɛ ɛdo ɛkɛ ne kɛ ɔwɔ kɛ bɛdabɛ mɔɔ bɛbɔ Edwɛkpa ne nolo la nyia bɛ aleɛ fi bɛ gyima nu a.
46009015	Noko metɛbizale debie biala metɛfile bɛ lɔ, yɛɛ mengɛlɛ ɛhye kɛ akee bɛyɛ ninyɛne ɛhye mɔ bɛmaa me. Menwɔhulo kɛ menwɔwu kɛdɛla kɛ awie kɛmaa me nloa anu mɔɔ metu kɛ menga Edwɛkpa ne menlie ahatualɛ la kɛyɛ mgbane.
46009016	Menlɛ adenle kɛ mememaa me nwo zo kɛ mebɔ Edwɛkpa ne nolo a, ɔluakɛ ɔle me gyima mɔɔ ɔwɔ kɛ meyɛ a. Saa meambɔ Edwɛkpa ne nolo a, me gyakɔ!
46009017	Saa melɛ medame me ɛhulolɛ yɛɛ melɛyɛ gyima ne a, anrɛɛ me nye bala ahatualɛ zo, na meyɛ ye kɛ ɔle ɛzonle ɔla me nwo zo, ɔboalekɛ Nyamenle a ɛva ɛwula me sa nu a.
46009018	Ɛnee akee duzu ahatualɛ a menyia ye a? Me ahatualɛ a le kɛ menwɔbɔ Edwɛkpa ne mɔɔ fane Kelaese anwo la nolo mɔɔ menlie ɛhwee, na eza menva adenle mɔɔ melɛ ye wɔ Edwɛkpa ne ɛhanlɛ nwo la menyɛ me nwo boɛ.
46009019	Mele dehelɛ, menle awie biala akɛlɛ; noko meyɛ me nwo akɛlɛ memaa awie biala, amaa me sa aha bɛ nuhua dɔɔnwo ne ala.
46009020	Wɔ Dwuuma anu, membɔle me ɛbɛla kɛ mele Dwuunli, amaa me sa aha bɛ; na saa medame Pɔɔlo menle Mosisi mɛla ne abo bɔbɔ a, membɔle me ɛbɛla kɛ mewɔ mɛla ne abo wɔ mekɛ mɔɔ me nee Dwuuma mɔɔ bɛmɛ bɛwɔ mɛla ne abo la de la, amaa me sa aha bɛ.
46009021	Zɔhane ala yɛɛ meyɛ ye wɔ mekɛ mɔɔ mewɔ bɛdabɛ mɔɔ bɛnle Dwuuma la avinli a; meyɛ me nwo kɛ asɛɛ menle mɛla ne abo, amaa me sa aha bɛdabɛ noko. Ɛhye ɛngile kɛ menli Nyamenle mɛla ne azo; nɔhalɛ ne a le kɛ mewɔ Kelaese mɛla bo.
46009022	Saa mewɔ bɛdabɛ mɔɔ bɛ diedi ɛnli munli la anu noko a, meyɛ me nwo kɛ bɛ nuhua bie la, amaa me sa aha bɛ. Zɔhane ala yɛɛ me nee menli muala yɛ ko a, amaa adenle biala azo mealua mealie bie mɔ ngoane meamaa Nyamenle.
46009023	Meyɛ ɛhye mɔ amuala wɔ Edwɛkpa ne ati, amaa meanyia nwolɛ nyilalɛ ne bie.
46009024	Bɛze ye wienyi kɛ menli dɔɔnwo a su ɛnriandilɛ a, noko bɛ nuhua ko ala yɛɛ asa ka nwolɛ ahyɛlɛdeɛ ne a. Ɛhye ati bɛnriandi kpalɛ kɛ bɛkɛnyia nwolɛ ahyɛlɛdeɛ ne.
46009025	Awie biala mɔɔ kazu ɛnriandilɛ la siezie ɔ nwo kpalɛ wɔ adenle biala anu. Ɔyɛ ye zɔhane, amaa bɛabɔ ye nwolɛ abɔtile, abɔtile ɛhye bɔbɔ ɛngyɛ na yeazɛkye. Na yɛmɛ Keleseɛnema, yɛsu ɛnriandilɛ yɛdie abɔtile mɔɔ ɛnzɛkye ɛlɛ la.
46009026	Ɛhye ati, kɛmɔ me ɛnriandilɛ ne gyi kpɔkɛ zo la, dahuu menriandi fɔɔnwo; mele kɛ sonla mɔɔ ko la. Mentoto me abotokuma ne mɔ mgbane mgbane.
46009027	Mebɔ mɔdenle mesɔ me nwo na megyinla me ti koonwu medie abotokuma kpalɛ, amaa mame mɔɔ mebɔ edwɛkɛ ne nolo la meandɔ sinli wɔ sɔnea ne anu.
46010001	Mediema, mekpondɛ kɛ bɛkakye mɔɔ zile yɛ nlenya mɔ mɔɔ doale Mosisi la anwo zo la. Bɛ muala yɛɛ amungu ne wowale bɛ a, yɛɛ bɛ muala a bɛluale Nyevile Kɔkɔlɛ ne anu bɛpɛle a.
46010002	Bɛzɔnenle bɛ muala kɛ Mosisi ɛdoavolɛma wɔ amungu ne nee nyevile ne anu.
46010003	Bɛ muala bɛlile sunsum nu aleɛ ko ne ala bie,
46010004	bɛnlonle sunsum nu nzule ko ne ala. Ɔluakɛ bɛ muala bɛnlonle nzule ne mɔɔ vi sunsum nu bodane ne anu vindele zenle lile bɛ nzi la bie; bodane zɔhane a le Kelaese mumua ne.
46010005	Noko akee Nyamenle anye anlie bɛ muala bɛ nwo, yemɔti bɛ nuhua dɔɔnwo totɔle ɛsɛlɛ ne azo.
46010006	Ninyɛne ɛhye mɔ le kɔkɔbɔlɛ maa yɛ, na bɛbɔ yɛ kɔkɔ amaa yɛ ti akunlu amba ninyɛndane ɛyɛlɛ zo, kɛmɔ bɛ bie mɔ yɛle la,
46010007	anzɛɛ yɛanzonle awozonle, kɛmɔ bɛ bie mɔ yɛle la. Nyamenle Edwɛkɛ ne se, “Menli ne mɔ dɛnlanle aze lile na bɛnlonle na bɛdwazole bɛzile agole.”
46010008	Ɔnle kɛ yɛbɔ adwɔmane ɛbɛla biala kɛmɔ bɛ bie mɔ bɔle a bɛ nuhua apenle ngoko abulanwiɔ nee nsa dɔle kenle ko la.
46010009	Ɔnle kɛ yɛsɔ Awulae yɛnea, kɛmɔ bɛ bie mɔ yɛle a nwɔlɛ kekale bɛ hunle bɛ la.
46010010	Eza ɔnle kɛ yɛtendɛ yɛ nzo abo, kɛmɔ bɛ bie mɔ yɛle na Ewule soanvolɛ zɛkyele bɛ la.
46010011	Ninyɛne ɛhye mɔ sisile bɛ nwo zo, amaa yeayɛ kɔkɔbɔlɛ yeamaa awie mɔ, yɛɛ bɛhɛlɛle kɛ bɛfa bɛahilehile yɛ, ɔluakɛ ewiade ne awieleɛ mekɛ a yɛwɔ nu la.
46010012	Zɔhane ati bɛmaa mɔɔ dwenle kɛ ɔgyi boɛ la ɛnlea boɛ na yeandɔ aze.
46010013	Sɔnea biala mɔɔ ɛdo bɛ la le kɛ mɔɔ to awie biala la. Nyamenle le nɔhalɛ, bɛkola bɛfa bɛ rɛle bɛwula ye nu kɛ ɔnrɛmaa sɔnea mɔɔ bɛnrɛhola ɔ nloa gyinla la ɛnrɛdo bɛ ɛlɛ. Bɛ sɔnea mekɛ nu bɔbɔ, ɔbamaa bɛ anwosesebɛ yeamaa bɛagyinla ɔ nloa, na yeahile bɛ adenle yeamaa bɛavi nu.
46010014	Ɛhye ati ayi mɔ, bɛhwe bɛ nwo bɛvi awozonle ɛzonlenlɛ nwo.
46010015	Melɛtendɛ meahile bɛ kɛ bɛle nrɛlɛbɛvolɛma. Bɛdabɛ bɛdwenle mɔɔ melɛka la anwo.
46010016	Nyilalɛ dwora ne mɔɔ yɛyɛ Nyamenle mo wɔ nwolɛ la, Kelaese mogya ne a yɛkyɛ yɛno ye nu a, yɛɛ kpanwo ne mɔɔ yɛdie yɛdi la, Kelaese nwonane ne a yɛdi a.
46010017	Kɛmɔ kpanwo ne mɔɔ yɛbubu la le ko la, saa yɛle dɔɔnwo bɔbɔ a yɛle sonlabaka ko, ɔluakɛ yɛ muala yɛkyɛ kpanwo ko ne ala.
46010018	Bɛnlea mɔɔ Yizilayɛma yɛ la. Bɛdabɛ mɔɔ bɛdi azubɔlɛ aleɛ ne la a le menli mɔɔ yɛ gyima wɔ azukponle ne anwo la.
46010019	Duzu edwɛkɛ a mekpondɛ meaha a? Kɛ bozonle ɛzonlenlɛ anzɛɛ aleɛ mɔɔ bɛfa bɛmaa bozonle la amgba le debie ɔ?
46010020	Menga ye zɔhane. Mɔɔ melɛka la a le kɛ ewiade amra fa ninyɛne bɔ azu maa mbɔnsam, bɛmbɔ bɛmmaa Nyamenle. Memkpondɛ kɛ bɛ nee mbɔnsam nyia debie yɛ.
46010021	Ɔnle kɛ bɛno Awulae dwora ne anu na eza bɛanlo mbɔnsam dwora nu; yɛɛ ɔnle kɛ bɛtɛnla Awulae ɛkponle nwo na eza bɛahɔdɛnla mbɔnsam ɛkponle nwo.
46010022	Yɛkulo kɛ yɛka Nyamenle ɛya ɔ? Yɛdwenle kɛ yɛ nwo yɛ se tɛla ye ɔ?
46010023	Bɛte kɛ bɛka kɛ, “Yɛlɛ adenle yɛyɛ debie biala.” Ɔle zɔhane, noko tɛ ninyɛne ne amuala a boa a. “Yɛlɛ adenle yɛyɛ debie biala,” noko tɛ ninyɛne ne amuala a maa ngɔzo a.
46010024	Awie biala mmadwenle ɔ ngome ye boɛyɛlɛ nwo. Bɛdwenle bɛ gɔnwo mɔ ɛdeɛ nwo.
46010025	Bɛli nane biala mɔɔ bɛtɔne ye wɔ gua nu la, bɛmmadwenle nwolɛ bɛbizebiza nwolɛ edwɛkɛ,
46010026	ɔluakɛ Nyamenle Edwɛkɛ ne se, “Azɛlɛ ye nee zolɛ ninyɛne kɔsɔɔti le Nyamenle ɛdeɛ.”
46010027	Saa bɛdabɛ mɔɔ bɛnlɛ diedi la bie to ɛsalɛ fɛlɛ bɛ wɔ ye ɛkponledolɛ bo na bɛkɔ a, bɛli debie biala mɔɔ bɛkɛva bɛkɛzie bɛ nyunlu la, na bɛmmadwenle nwolɛ bɛbizebiza nwolɛ edwɛkɛ.
46010028	Na saa awie se bɛ kɛ, “Ɛhye le aleɛ mɔɔ bɛva bɛzɔ amonle anzɛɛ bɛdo bɛmaa bozonle” a, ɛnee ahenle ne adwenle mɔɔ kɛzɛkye la ati, bɛmmadi;
46010029	tɛ kɛ bɛmɛ bɛ adwenle nu kɛyɛ bɛ kesee la ati ɔ, na ahenle ne ɛdeɛ ne ati, bɛmmadi. Awie kɛbiza kɛ, “Duzu ati a awie yemɔ ye adwenle mɔɔ kɛzɛkye la ati me ti anwo ɛlilɛ kɛbɔ me ɛ?
46010030	Saa meyɛ Nyamenle mo wɔ mɔɔ medi la anwo a, ɛnee kɛmɔti a awie kɛdendɛ me wɔ aleɛ mɔɔ meyɛ Nyamenle mo wɔ nwolɛ la anwo a?”
46010031	Bɛdie ɛ. Debie biala mɔɔ bɛyɛ la, saa aleɛ a bɛdi o, saa nzule a bɛno o, bɛyɛ bɛde Nyamenle anyunlu.
46010032	Bɛbɔ bɛ ɛbɛla ne mɔɔ bɛndenda Dwuuma anzɛɛ bɛdabɛ mɔɔ bɛnle Dwuuma la nee Nyamenle menli ne agyakɛ anu a.
46010033	Bɛyɛ ye kɛmɔ meyɛ ye ala la. Mendwenle me ngome me kpalɛyɛlɛ nwo; mebɔ mɔdenle kɛ menwɔyɛ mɔɔ le kpalɛ maa awie biala la, amaa bɛalie bɛ ngoane.
46011001	Ɛhye ati, bɛva me gyakɛ, kɛmɔ meva Kelaese agyakɛ la.
46011002	Mekanvo bɛ, ɔluakɛ dahuu bɛkakye me na bɛdi me ngilehilelɛ zo.
46011003	Noko mekpondɛ kɛ bɛte ɔ bo kɛ nrenya biala amenle a le Kelaese, raalɛ biala amenle a le ɔ hu, yɛɛ Kelaese amenle a le Nyamenle.
46011004	Yemɔti nrenya biala mɔɔ ɛlɛyɛ nzɛlɛlɛ anzɛɛ ɛlɛka Nyamenle edwɛkɛ ne na ɔkɛheda ɔ ti zo la gua Kelaese anyunlu aze.
46011005	Raalɛ biala noko mɔɔ ɛlɛyɛ nzɛlɛlɛ anzɛɛ ɛlɛka Nyamenle edwɛkɛ na yeangeda ɔ ti zo la gua ɔ hu anyunlu aze; ngakyile biala ɛnle ye nee raalɛ mɔɔ bɛkpa ɔ ti la avinli.
46011006	Saa raalɛ ne ɛnrɛheda ɔ ti zo a, ɛnee ɔwɔ kɛ ɔpepɛ anzɛɛ ɔkpa ɔ ti enrinli ne. Na saa ɔyɛ ye zɔhane na ɔyɛ ye anyiemgba a, ɛnee noko ɔwɔ kɛ ɔkeda zo.
46011007	Ɔnle kɛ nrenya keda ɔ ti zo, ɔluakɛ nrenya da Nyamenle su ne nee ye anyunlunyia ne ali,
46011008	ɔluakɛ Nyamenle ambɔ nrenya anvi raalɛ nu. Ɔbɔle raalɛ ɔvile nrenya nu;
46011009	yɛɛ tɛ raalɛ ti a bɛbɔle nrenya a. Nrenya ti a bɛbɔle raalɛ a.
46011010	Zɔhane ati, ɔlua anwuma soanvolɛma ne mɔ ati, ɔwɔ kɛ raalɛ biala keda ɔ ti zo.
46011011	Noko akee, Awulae ati nrenya ɛngɔ ɛngyakyi raalɛ, yɛɛ raalɛ ɛngɔ ɛngyakyi nrenya.
46011012	Ɔluakɛ kɛmɔ bɛbɔle raalɛ bɛvile nrenya nu la, zɔhane ala yɛɛ raalɛ wo nrenya a, yɛɛ ninyɛne kɔsɔɔti vi Nyamenle.
46011013	Bɛdabɛ bɛbua: asoo ɔle kpalɛ kɛ raalɛ mɔɔ angeda ɔ ti zo la kɛzɛlɛ wɔ Nyamenle anyunlu?
46011014	Aloa bɔle la enrinli ndendenle gua nrenya nyunlu aze,
46011015	yɛɛ raalɛ fa ye ɛdeɛ ne bɔ abɔfo; ɔluakɛ bɛva enrinli ndendenle bɛmaa ye kɛ ɔva ɔheda ɔ ti zo.
46011016	Saa awie kulo kɛ ɔsu ɛhye anwo kpolera a, mɔɔ melɛ ye meka la a le kɛ yɛmɛ anzɛɛ Nyamenle asɔnema ne mɔ, yɛnlɛ amaamuo fofolɛ bieko wɔ ɛzonlenlɛ nu kɛ ɛhye ala.
46011017	Ɛhye mɔɔ melɛka la ɛnle bɛ ɛhanvolɛ, ɔluakɛ bɛ ɛzonlenlɛ nyianu ne mɔ ɛnwie kɛnlɛma yɛ.
46011018	Mɔɔ lumua, mede kɛ bɛyia nu a ɛnee bɛ avinli ɛkpakyekpakye. Na ɔyɛ medame noko kɛ ɛhye foa ko bie le nɔhalɛ.
46011019	(Kɛ ɔkɛyɛ biala la ɔwɔ kɛ mgbakyemgbakye ba bɛ nu, amaa bɛdabɛ mɔɔ bɛgyi pi la anwo ala ali kpalɛ.)
46011020	Saa bɛyia a, tɛ Awulae Aleɛ ne a bɛdi la,
46011021	ɔluakɛ saa bɛlɛdi a, bɛ nuhua biala di ye aleɛ mɔɔ ɔ nee ye kɛhɔ la, amaa ɔlua zo, mɔɔ ɛhɔne ɛlɛku bie mɔ la ɛnee bie mɔɔ ɛbo.
46011022	Duzu ati ɔ? Bɛnlɛ bɛ azua nu mɔɔ bɛdi na bɛno ɔ? Anzɛɛ bɛmbu Nyamenle menli ne bie na bɛkulo kɛ bɛgua ehyianvolɛma mɔɔ wɔ bɛ avinli la anyunlu aze ɔ? Duzu edwɛkɛ a menga mengile bɛ wɔ ɛhye anwo a? Menganvo bɛ ɔ? Kyɛkyɛ! Meyɛ ye zɔhane a ɔnrɛyɛ boɛ!
46011023	Ngilehilelɛ ne mɔɔ menyianle ye menvile Awulae lɔ la a menvale memanle bɛ a, yemɔ a le kɛ, nɔe ne mɔɔ bɛyele Awulae Gyisɛse bɛmanle la, ɔvale kpanwo,
46011024	ɔyɛle Nyamenle mo, ɔbule nu, na ɔzele kɛ, “Ɛhye a le me nwonane ne mɔɔ bɛva bɛmaa bɛ la. Bɛyɛ ɛhye bɛva bɛhakye me.”
46011025	Zɔhane ala yɛɛ mɔɔ bɛwiele aleɛ ne di la, ɔvale dwora ne, na ɔzele kɛ, “Dwora ɛhye a le Nyamenle Ngyekyeleɛ Fofolɛ ne mɔɔ bɛva me mogya ne bɛhye ɔ bo la. Kenle biala mɔɔ bɛlɛno nu la, bɛyɛ ye zɔhane bɛva bɛhakye me.”
46011026	Ɔluakɛ kenle biala mɔɔ bɛlɛdi kpanwo ɛhye, na bɛlɛno dwora ye anu la, bɛyɛ ye zɔhane bɛfa bɛbɔ Awulae ewule ne nolo kɔkpula mekɛ mɔɔ ɔkɛra bieko la.
46011027	Zɔhane ati awie biala mɔɔ kɛli Awulae kpanwo ne anzɛɛ kɛnlo ye dwora ne anu wɔ adenle mɔɔ ɛnfɛta la anu la kɛli Awulae nwonane ne nee ye mogya ne anwo fɔlɛ.
46011028	Yemɔti ɔwɔ kɛ awie biala dumua neɛnlea ye ahonle nu kpalɛ na yeali kpanwo ne, yeanlo dwora ne anu.
46011029	Ɔluakɛ saa awie ambu Awulae nwonane ne bie wɔ mekɛ mɔɔ ɔlɛdi kpanwo ne, na ɔlɛno dwora ne anu la a, ɔtwehwe ndeanlɛ ɔmaa ɔ nwo.
46011030	Ɛhye ati yɛɛ bɛ nuhua dɔɔnwo anwo ɛyɛ bɛ bɛtɛɛ, bɛ nwo ɛtoto bɛ, na bie mɔ ɛwu la.
46011031	Na saa yɛdumua yɛneɛnlea yɛ ahonle nu kpalɛ a Nyamenle ɛnrɛdea yɛ.
46011032	Na Awulae tea yɛ, ɔtwe yɛ nzo amaa bɛanva yɛ bɛamboka ewiade amra anwo bɛambua yɛ ewule fɔlɛ.
46011033	Zɔhane ati, me mediema, saa bɛyia nuhua kɛ bɛdi Awulae aleɛ ne a, anrɛɛ bɛhendɛ bɛ nwo.
46011034	Saa ɛhɔne ɛlɛku bie a, ɔlumua ɔli debie wɔ sua nu, amaa bɛbayia nu a Nyamenle andea bɛ. Mɔɔ fane edwɛkɛ ne mɔ mɔɔ ɛha la anwo, meba a mebaha nwolɛ bie.
46012001	Me mediema, mekpondɛ kɛ bɛnwu nɔhalɛ ne mɔɔ fane Sunsum Nwuanzanwuanza ne ahyɛlɛdeɛ ne mɔ mɔɔ bɛhɛlɛle me nwolɛ la anwo.
46012002	Bɛze kɛ mekɛ mɔɔ ɛnee bɛnze Nyamenle la, awie mɔ vale adenle bie azo manle bɛzɔle mmonle mɔɔ ɛndendɛ la.
46012003	Zɔhane ati ɔwɔ kɛ bɛnwu ye wienyi kɛ awie biala mɔɔ Nyamenle Sunsum ne wɔ ye nu la ɛngola ɛnga kɛ “Munzule ɛha Gyisɛse!” Yɛɛ awie biala noko ɛngola ɛnga kɛ “Gyisɛse le Awulae”, kyesɛ Sunsum Nwuanzanwuanza ne de ye nu.
46012004	Sunsum nu ahyɛlɛdeɛ ne mɔ le ngakyile dɔɔnwo, noko Nyamenle Sunsum ko ne ala a fa maa a.
46012005	Ɛzonlenlɛ ndenle ngakyile dɔɔnwo wɔ ɛkɛ, noko yɛsonle Awulae kokye ne ala.
46012006	Anwosesebɛ mɔɔ bɛfa bɛyɛ gyima ngakyile dɔɔnwo la wɔ ɛkɛ, noko Nyamenle ko ne ala a maa awie biala anwosesebɛ maa ɔfa ɔsonle a.
46012007	Nyamenle Sunsum ne da ɔ nwo ali wɔ adenle bie anu wɔ yɛ nuhua ko biala nu wɔ yɛ muala yɛ kpalɛ ti.
46012008	Nyamenle Sunsum ne maa bie ka nrɛlɛbɛ edwɛkɛ, yɛɛ ɔmaa bie adwenle nu buke.
46012009	Nyamenle Sunsum ko ne ala maa bie diedi nyi yɛɛ ɔmaa bie tumi ɔfa ɔyɛ ayile.
46012010	Nyamenle Sunsum ne maa bie tumi maa ɔyɛ nwanwane ninyɛne yɛɛ ɔmaa bie ahyɛlɛdeɛ mɔɔ ɔfa ɔbɔ Nyamenle edwɛkɛ ne nolo a; ɔmaa bie ɛnyelɛ mɔɔ ɔkola ɔfa ɔnwu ahyɛlɛdeɛ ne mɔ mɔɔ vi Nyamenle Sunsum ne ɛkɛ ne nee mɔɔ ɛnvi ye ɛkɛ ne la. Nyamenle Sunsum ne maa bie tendɛ aneɛ ngakyile, yɛɛ ɔmaa bie noko tumi mɔɔ ɔkola ɔkile mɔɔ bɛka la abo.
46012011	Nyamenle Sunsum ko ne ala a yɛ ɛhye mɔ amuala a; Sunsum ko ne ala a maa awie biala ahyɛlɛdeɛ, kɛmɔ ɔdaye (Sunsum ne) ɔkulo la a.
46012012	Kɛmɔ sonlabaka ne le ko na ye nvɛyeba ne mɔ zonle, na biala le ngakyile la, zɔhane ala yɛɛ Kelaese de a.
46012013	Zɔhane ala yɛɛ bɛlua Nyamenle Sunsum ne azo bɛzɔne yɛ muala, bɛyɛ yɛ sonlabaka ko, na bɛmaa yɛ muala, Dwuuma nee bɛdabɛ mɔɔ bɛnle Dwuuma, ahanra nee alehelɛ, Nyamenle Sunsum ko ne ala a.
46012014	Sonlabaka ne nvɛyeba ne mɔ zonle. Ɔnle kokye.
46012015	Na saa egyakɛ ka kɛ, “Menle ɛsalɛ, yemɔti memboka sonlabaka ne anwo” a, ɛnee ɛhye ɛngile kɛ amgba ɔmboka sonlabaka ne anwo,
46012016	yɛɛ saa ɛnzolɛ ka kɛ, “Menle ɛnyelɛ, yemɔti memboka sonlabaka ne anwo” a, ɛnee ɛhye ɛngile kɛ amgba ɔmboka sonlabaka ne anwo.
46012017	Saa sonlabaka ne kpokpoti le ɛnyelɛ a, kɛ ɔkɛyɛ na yeade edwɛkɛ ɛ? Saa sonlabaka ne kpokpoti le ɛnzolɛ a, kɛ ɔkɛyɛ na yeade nvoanle ɛ?
46012018	Na kɛ ɔde la a le kɛ Nyamenle hulole yɛɛ ɔvale nvɛyeba ngakyile dɔɔnwo ɔbɔle sonla a.
46012019	Saa bɛ muala bɛle debie ko ala a, anrɛɛ bɛnvɛlɛ ye sonlabaka.
46012020	Na kɛ ɔde la a le kɛ sonlabaka ne lɛ nvɛyeba dɔɔnwo, noko ɔle sonlabaka kokye.
46012021	Ɛhye ati, ɛnyelɛ ɛngola ɛnga ɛngile ɛsalɛ kɛ, “Ɛ nwo ɛngyia me!” Anzɛɛ etile ɛngola ɛnga ɛngile egyakɛ kɛ, “Ɛ nwo ɛngyia me!”
46012022	Nɔhalɛ, saa yɛye sonlabaka nvɛyeba bɛtɛbɛtɛ ne mɔ nu a, yɛngola debie biala yɛ;
46012023	yɛɛ sonlabaka ne ɛleka mɔɔ yɛdwenle kɛ bɛ nwo ɛngyia biala la yɛɛ yɛnea bɛ boɛ kpalɛ a; nuhua ne mɔɔ ɛnle ngɛnlɛma la yɛɛ yɛdɛ alagye yɛyɛ bɛ kpalɛ a.
46012024	Ɔluakɛ nvɛyeba ngɛnlɛma ne mɔ ɛngyia kɛ bɛkɛziezie bɛ dɔɔnwo. Nyamenle ɔdaye a ɔvale nvɛyeba ne mɔ ɔbɔle nu ɔyɛle sonlabaka ne a, amaa bɛali mɔɔ anwo ɛngyia la eni kpalɛ.
46012025	Zɔhane ati mgbakyemgbakye biala ɛnle sonlabaka ne anu, yɛɛ nvɛyeba ngakyile ne mɔ amuala dwenle maa bɛ nwo ngoko ngoko.
46012026	Saa sonlabaka ne nvɛyeba ko nwu nyane a, ɔka mɔɔ ɛha la amuala; yɛɛ saa bɛye ko ayɛlɛ a, mɔɔ ɛha la amuala nee ye di fɛlɛko.
46012027	Kelaese sonlabaka ne a le bɛ muala, yɛɛ bɛ nuhua ko biala le ye nvɛyeba ne mɔ bie.
46012028	Nyamenle ɛhile awie biala gyinlabelɛ wɔ asɔne ne anu; mɔɔ lumua la a le ɛzoanvolɛma, mɔɔ tɔ zolɛ nwiɔ la a le Nyamenle kpɔmanvolɛma, yɛɛ mɔɔ tɔ zolɛ nsa la a le kilehilevolɛma; akee bɛdabɛ mɔɔ bɛyɛ nwanwane ninyɛne, mɔɔ doa bɛ la a le bɛdabɛ mɔɔ bɛmaa bɛ tumi kɛ bɛyɛ ayile la; yɛɛ akee boavolɛma, amaamuoma, yɛɛ bɛdabɛ mɔɔ bɛtendɛ aneɛ ngakyile la.
46012029	Bɛ muala bɛnle ɛzoanvolɛma, anzɛɛ Nyamenle kpɔmanvolɛma, anzɛɛ kilehilevolɛma. Bɛ muala bɛnlɛ tumi mɔɔ bɛfa bɛyɛ nwanwane ninyɛne a,
46012030	anzɛɛ bɛfa bɛyɛ ayile, anzɛɛ bɛfa bɛka aneɛ ngakyile, anzɛɛ bɛfa bɛkile aneɛ ngakyile ne mɔ mɔɔ bɛka la abo a.
46012031	Zɔhane ati bɛmaa bɛ nye ɛbolo bɛkpondɛ ahyɛlɛdeɛ kpalɛ ne mɔ mɔɔ sonle bolɛ na bɛ nwo hyia kpalɛ la. Akee bɛmaa mengile bɛ adenle kpalɛ kpalɛ ne mɔɔ hyia la.
46013001	Saa mekola menli nee anwuma soanvolɛma aneɛ ngakyile ne mɔ ka, na menlɛ ɛhulolɛ a, me ɛdendɛlɛ le kɛ ɛlawule anzɛɛ awa mɔɔ ɛlɛyɛ alɛra la.
46013002	Saa melɛ ahyɛlɛdeɛ mɔɔ mefa metendɛ Nyamenle anloa azo, na saa mebe nwoma nu kpole, mete fealeranu edwɛkɛ muala abo, na melɛ diedi mɔɔ maa mekola metudu awoka, na menlɛ ɛhulolɛ a, menzɔho sonla.
46013003	Saa mefa me nwo ninyɛne muala mekyɛ ehyianvolɛma na mefa me sonlabaka ye memaa kɛ bɛyela ye, na menlɛ ɛhulolɛ a, nvasoɛ biala ɛnle zolɛ.
46013004	Ɛhulolɛ lɛ abotane, ɔ ti akunlu le kɛnlɛma; ɛhulolɛ ɛnle anyebolo, ɔmbu ɔ nwo, yɛɛ ɔmmemaa ɔ nwo zo;
46013005	ɛhulolɛ ɛnyɛ ninyɛne mgbane mgbane, yɛɛ ɔndendɛ ɛtane ɔntia awie; ɔnle angomedi, ɔnva ɛya yɛɛ ɔmbu ɛtane nwo mgbonda;
46013006	ɛhulolɛ anye ɛnlie ninyɛndane nwo, ɔdi fɛlɛko wɔ mɔɔ le nɔhalɛ la anwo.
46013007	Ɛhulolɛ ɛmkpo aze ɛlɛ; ɔlɛ diedi wɔ debie biala anu, ɔlɛ debie biala anwo anyelazo yɛɛ ye abotane bo ɛndu ɛlɛ.
46013008	Ɛhulolɛ ɛmbɔ aze ɛlɛ. Nyamenle anloa azo ɛdendɛlɛ ɛdeɛ, ɔbakpa nwo. Ahyɛlɛdeɛ mɔɔ bɛfa bɛtendɛ aneɛ ngakyile ne mɔ la bazi aze, yɛɛ nwoma ɛnwunlɛ mgbole bapɛ nu aze.
46013009	Ɔluakɛ yɛ nwoma mɔɔ yɛze nee yɛ Nyamenle anloa azo ɛdendɛlɛ le afoa afoa.
46013010	Na saa nuhua ne mɔɔ di munli la ba a, ɔbaminliminli ninyɛne mɔɔ le afoa afoa la abo zo.
46013011	Mekɛ mɔɔ mele kakula la, mendendɛle kɛ kakula, mendwenlenle kɛ kakula, yɛɛ menzuzule edwɛkɛ nwo kɛ kakula. Kɛkala mɔɔ meyɛ kpanyinli la, megyakyi ngakula ninyɛne ne mɔ ɛyɛlɛ.
46013012	Kɛkala, mɔɔ yɛnwu ye la le kɛ nvoninli monzomonzo bie wɔ neanleɛ nu, na kenle bie yɛ nye bayia zo. Kɛkala, mɔɔ meze la ɛnli munli, na kenle bie ɔbali munli, kɛmɔ Nyamenle si ze me la.
46013013	Yemɔti, ninyɛne nsa ɛhye mɔ a wɔ ɛkɛ ne mɔɔ ɛmpɛ nu ɛnze yɛɛ ɛmkpa ɛlɛ a, bɛmɛ a le: diedi, anyelazo, yɛɛ ɛhulolɛ, na bɛ nuhua kpole kpalɛ mɔɔ sonle bolɛ la a le ɛhulolɛ.
46014001	Bɛkpondɛ ɛhulolɛ bo zo na bɛmaa bɛ nye ɛbolo bɛkpondɛ sunsum nu ahyɛlɛdeɛ ne mɔ, titile, Nyamenle edwɛkɛ ne nolobɔlɛ.
46014002	Awie mɔɔ ka aneɛ ngakyile la ɛndendɛ ɛngile menli; ɔtendɛ ɔkile Nyamenle, ɔluakɛ awie biala ɛnde mɔɔ ɔka la abo. Mɔɔ ɔyɛ la a le kɛ ɔdua Nyamenle Sunsum ne tumi zo ɔka fealeranu ninyɛne ne mɔ anwo edwɛkɛ.
46014003	Na mɔɔ bɔ Nyamenle edwɛkɛ ne nolo la tendɛ kile menli, ɔboa bɛ, ɔmaa bɛ akɛnrazilɛ na ɔkyekye bɛ rɛle.
46014004	Mɔɔ ka aneɛ ngakyile la boa ɔ ngomekye ɔ nwo na mɔɔ bɔ Nyamenle edwɛkɛ ne nolo la boa asɔnema amuala.
46014005	Mekulo kɛ anrɛɛ bɛ muala bɛkɛha aneɛ ngakyile ne mɔ bie, noko me kunlu a anrɛɛ eza bɛ muala bɛkola bɛbɔ Nyamenle edwɛkɛ ne nolo kpalɛ. Ɔluakɛ sonla mɔɔ bɔ Nyamenle edwɛkɛ ne nolo la anwo hyia kpalɛ tɛla sonla mɔɔ ka aneɛ ngakyile la, kyesɛ awie wɔ ɛkɛ ne mɔɔ kola kile mɔɔ ɔka la abo a, amaa yeayɛ moalɛ yeamaa asɔnema amuala.
46014006	Mediema, saa meba bɛ nwo lɔ na mebaka aneɛ ngakyile mekile bɛ a, duzu nvasoɛ a bɛkɛnyia ye bɛkɛvi me ɛkɛ ne a? Bɛnrɛnyia ɛhwee, kyesɛ melɛ yekile bie vi Nyamenle ɛkɛ anzɛɛ deɛnwunlɛ bie anzɛɛ nrɛlaleɛ bie vi Nyamenle lɔ, anzɛɛ ngilehilelɛ bie mebɛlɛ bɛ.
46014007	Saa bɛlɛbɔ ninyɛne bɔbɔ mɔɔ ɛnlɛ ngoane wɔ bɛ nu, mɔɔ le kɛ fulutu anzɛɛ getaa la na ɛnelɛ ne mɔ ɛnvinde kpalɛ a, kɛ ɔkɛyɛ na bɛanwu edwɛne holɛ ko mɔɔ bɛlɛbɔ la ɛ?
46014008	Saa bɛbɔ mangɛta na ɔ ne anvɛlɛ boɛ a, nwane a kɛboɔboa ɔ nwo kɛ ɔkɔ konle a?
46014009	Zɔhane ala yɛɛ bɛdabɛ noko bɛ ɛdeɛ ne de a. Saa bɛ bie ka aneɛ ngakyile mɔɔ awie ɛnde ɔ bo la a, kɛ ɔkɛyɛ na awie anwu mɔɔ bɛha la ɛ? Ɔba ye zɛhae a ɛnee ɔle kɛ bɛlɛtendɛ bɛahile anwoma la.
46014010	Aneɛ ngakyile dɔɔnwo wɔ ewiade ye anu, noko nuhua ko biala lɛ ndelebɛbo.
46014011	Na saa mende aneɛ ne a, ɛnee ahenle mɔɔ ɛlɛka la le me nye zo ɛyɛvolɛ, yɛɛ medame noko mele ɔ nye zo ɛyɛvolɛ.
46014012	Zɔhane ala yɛɛ kɛmɔ bɛ nye ɛbolo kɛ bɛkɛnyia Nyamenle Sunsum nu ahyɛlɛdeɛ ne mɔ bɛkɛdɛla debie biala la, bɛbɔ mɔdenle na bɛnyia ahyɛlɛdeɛ ne mɔ mɔɔ boa maa asɔne ne kɔ ɔ nyunlu la.
46014013	Zɔhane ati, awie mɔɔ ka aneɛ ngakyile la ɛzɛlɛ kɛ ɔkɛnyia ahyɛlɛdeɛ ne mɔɔ bɛfa bɛkile mɔɔ ɔka la abo la.
46014014	Ɔluakɛ saa mesɛlɛ adenle zɛhae anu a, ɛnee me sunsum amgba ɛlɛsɛlɛ, noko me adwenle ɛnle nu.
46014015	Ɛnee duzu a ɔwɔ kɛ meyɛ a? Mebava me sunsum meazɛlɛ, yɛɛ mebava me adwenle noko meazɛlɛ; mebava me sunsum meado ayɛlɛyelɛ edwɛne, yɛɛ mebava me adwenle noko meado ayɛlɛyelɛ edwɛne.
46014016	Na saa bɛyɛ Nyamenle mo wɔ sunsum nu ala a, ɛnee kɛ ɔkɛyɛ na awie gyɛne mɔɔ wɔ nyianu ne anu la alie bɛ moyɛlɛ nzɛlɛlɛ ne azo “Amen” ɛ? Ɔngola ɔnyɛ ye zɔhane, ɔluakɛ ɔnde mɔɔ bɛlɛka la abo.
46014017	Bɛ moyɛlɛ nzɛlɛlɛ ne le kpalɛ bɔbɔ ɛdeɛ, noko sonla zɔhane ɛnnyia moalɛ biala wɔ nwolɛ.
46014018	Meyɛ Nyamenle mo kɛ meka aneɛ ngakyile metɛla bɛ nuhua biala a.
46014019	Noko akee saa yɛyia nuhua kɛ yɛsonle a, menwɔhulo kɛ menwɔha edwɛkɛ agbɔkɛ nnu mɔɔ menli te ɔ bo la, amaa meava meahilehile awie mɔ, tɛla kɛ menwɔha edwɛkɛ agbɔkɛ apenle ngoko bulu wɔ aneɛ ngakyile nu mɔɔ awie ɛnrɛde ɔ bo la.
46014020	Mediema, bɛmmadwenle ngakula adwenle. Bɛyɛ bɛ nwo kɛ mbɔdɔma mɔɔ ɛnze ɛtaneyɛlɛ deɛ holɛ la, na bɛva mgbanyinli adwenle.
46014021	Bɛhɛlɛ ye wɔ Nyamenle Edwɛkɛ ne anu kɛ, “Awulae se, Mebalua menli bie mɔɔ ka aneɛ ngakyile nee nyɛvolɛ anloa ɛdendɛlɛ zo meadendɛ meahile menli ɛhye mɔ; noko bɛnrɛdie me edwɛkɛ bɔbɔ.”
46014022	Ɛhye ati, aneɛ ngakyile ɛhanlɛ ahyɛlɛdeɛ ne ɛnle sɛkɛlɛneɛ ɛmmaa diedima. Ɔle sɛkɛlɛneɛ ɔmaa bɛdabɛ mɔɔ bɛnlie bɛnli la, yɛɛ Nyamenle edwɛkɛ ne nolobɔlɛ ahyɛlɛdeɛ ne le sɛkɛlɛneɛ maa diedima. Ɔnle sɛkɛlɛneɛ ɔmmaa bɛdabɛ mɔɔ bɛnlie bɛnli la.
46014023	Yemɔti, saa asɔnema kɔsɔɔti yia nu na awie biala bɔ ɔ bo kɛ ɔka aneɛ ngakyile, na saa menli mɔɔ ɛnze Nyamenle anzɛɛ bɛnlie bɛnli la bie mɔ ba ayia ne abo a, asoo bɛnrɛha kɛ bɛ muala bɛbɔ ɛlane ɔ?
46014024	Na saa bɛ muala bɛbɔ Nyamenle edwɛkɛ ne nolo na awie mɔɔ ɛnlie ɛnli, anzɛɛ ɛnze Nyamenle la ba ayia ne bie a, edwɛkɛ mɔɔ ɔkɛde la kɛmaa ɔkɛnwu ye ɛtane, yɛɛ mɔɔ ɔbade la babua ye ndɛne
46014025	aye ɔ ti anu edwɛkɛ ahile ye, na yeamaa yeabɔ ɔ ti aze yeazonle Nyamenle, na yeaha yeado gua kɛ, “Amgba Nyamenle nee bɛ de!”
46014026	Me mediema, mɔɔ mekpondɛ meaha la a le kɛ, saa bɛyia nu kɛ bɛsɛlɛ a, mɔɔ lɛ edwɛne la ɛdo, mɔɔ lɛ ngilehilelɛ la ɛhilehile, mɔɔ Nyamenle ɛye debie ɛhile ye la ɛla ye ali, mɔɔ lɛ Nyamenle nrɛlaleɛ wɔ aneɛ ngakyile nu la ɛha, na mɔɔ lɛ ahyɛlɛdeɛ fa kile aneɛ ngakyile bo la ɛhile edwɛkɛ ne mɔɔ bɛha la abo. Bɛyɛ ɛhye mɔ amuala bɛva bɛboa asɔne ne anyunluhɔlɛ.
46014027	Mekɛ mɔɔ bɛkɛyia nu la saa awie mɔ baha aneɛ ngakyile a, bɛmaa menli nwiɔ anzɛɛ yebo zolɛ la, menli nsa ɛdendɛ. Bɛha ye ngoko ngoko, na sonla ko ɛhile mɔɔ bɛlɛka la abo.
46014028	Na saa awie ɛnle asɔne ne anu mɔɔ kɛhola kɛhile mɔɔ bɛlɛka la abo a ɛnee ahenle mɔɔ ka aneɛ ngakyile ne la ɛyɛ koonwu na ɔdendɛ ɔhile ɔ nwo nee Nyamenle.
46014029	Bɛmaa bɛdabɛ mɔɔ bɛlɛ Nyamenle nrɛlaleɛ la anu nwiɔ anzɛɛ nsa ɛdendɛ, na mɔɔ ɛha la ɛdie ɛvedevede mɔɔ bɛha la anu.
46014030	Saa awie mɔɔ wɔ ayia ne anu la kulo kɛ ɔda mɔɔ Nyamenle ɛye ɛhile ye la ali a, bɛmaa ahenle mɔɔ gyi gua nu ɛlɛtendɛ la ɛmua ɔ nloa.
46014031	Ɔluakɛ bɛ muala bɛlɛ adenle bɛtendɛ bɛbɔ Nyamenle edwɛkɛ ne nolo ngoko ngoko, amaa bɛ muala bɛazukoa na bɛ nwo ayɛ se.
46014032	Mɔɔ ka Nyamenle nrɛlaleɛ la ɛzɔ ɔ nwo,
46014033	ɔluakɛ Nyamenle ɛnle basabasa Nyamenle. Ɔle anzonudwolɛ Nyamenle. Kɛmɔ bɛyɛ ye wɔ Nyamenle asɔnema ne mɔ amuala anu la,
46014034	mraalɛ ɛmua bɛ nloa wɔ asɔne nyianu ne mɔ anu. Bɛnlɛ adenle kɛ bɛkɛdendɛ, kɛmɔ Dwuuma mɛla ne se la, ɔwɔ kɛ bɛboa mrenya ne mɔ abo.
46014035	Saa edwɛkɛ bie a, bɛbiza bɛ hu mɔ wɔ sua nu, ɔluakɛ ɔyɛ anyiemgba bɔbɔ kɛ raalɛ kɛdendɛ asɔne sua nu a.
46014036	Na duzu ati ɔ? Bɛ nuhua yɛɛ Nyamenle edwɛkɛ ne vi rale ɔ? Anzɛɛ bɛ ngome yɛɛ Nyamenle edwɛkɛ ɛra bɛ ɛkɛ a?
46014037	Saa bɛ nuhua bie bu ɔ nwo kɛ ɔle Nyamenle kpɔmanvolɛ, anzɛɛ ɔlɛ sunsum nu ahyɛlɛdeɛ a ɛnee ɔlie ɔdo nu kɛ mɔɔ melɛkɛlɛ la vi Awulae ɛkɛ.
46014038	Na saa ɔnlie ɔndo nu a, bɛdabɛ noko bɛmmadie ye bɛto nu.
46014039	Zɔhane ati, me mediema, bɛmaa bɛ nye ɛbolo kɛ bɛkɛbɔ Nyamenle edwɛkɛ ne nolo, yɛɛ bɛmmatua aneɛ ngakyile ɛhanlɛ.
46014040	Bɛlua ndenle kpalɛ nee ngɛnlɛma zo bɛyɛ debie biala pɛpɛ.
46015001	Mediema, akee metwe bɛ adwenle meara Edwɛkpa ne mɔɔ membɔle ye nolo mengilele bɛ a bɛliele bɛdole nu na bɛ diedi gyi zo la azo.
46015002	Saa bɛsɔ nu ɛsesebɛ a bɛkɛnyia ngoane mɔɔ ɛnlɛ awieleɛ; kyesɛ bɛanlie bɛanli.
46015003	Edwɛkɛ ne mɔɔ menvale membɛlɛle bɛ la le edwɛkɛ mɔɔ hyia kpalɛ. Yɛ ɛtane ti yɛɛ Kelaese wule a, kɛmɔ Nyamenle Edwɛkɛ ne kile la.
46015004	Bɛziele ye na ye kenle nsa ne azo, Nyamenle dwazole ye rale ngoane nu, kɛmɔ Nyamenle Edwɛkɛ ne se la.
46015005	Ɔyele ɔ nwo ɔhilele Pita, na nzinlii ɔyele ɔ nwo ɔhilele ɛzoanvolɛma bulu nee nwiɔ ne.
46015006	Eza kenle ko bie ɔyele ɔ nwo ɔhilele ye ɛdoavolɛma mɔɔ bo ɛya nnu mɔɔ bɛ nuhua dɔɔnwo ne ala tɛte aze la, bie mɔ ɛwu bɔbɔ ɛdeɛ.
46015007	Akee ɔyele ɔ nwo ɔhilele Gyemise yɛɛ ɛzoanvolɛma ne mɔ amuala.
46015008	Awieleɛ ne, ɔyele ɔ nwo ɔhilele medame noko, medame zɛhae ala, mɔɔ mele kɛ kyɛkyɛ ralɛ la.
46015009	Ɔluakɛ medame a mele ɛzoanvolɛma ne mɔ anu ekyi kpalɛ kpalɛ, mɔɔ menfɛta kɛ bɛkɛvɛlɛ me ɛzoanvolɛ a, ɔboalekɛ menyɛle Nyamenle menli ne kpɔdekpɔde.
46015010	Noko ɔlua Nyamenle ɛlolɛ ne ati, merayɛ kɛmɔ mede la. Ye ɛlolɛ ne mɔɔ ɔvale ɔlole me la anyɛ gyɛne, ɔluakɛ meyɛ gyima kpalɛ medɛla ɛzoanvolɛma mɔɔ ɛha la amuala, noko tɛ medame me mɔdenlebɔ ɔ, Nyamenle ɛlolɛ ne mɔɔ wɔ me nwo zo la ɔ.
46015011	Ɛhye ati, saa mame o anzɛɛ bɛmɛ o, edwɛkɛ ko ne ala a yɛ muala yɛbɔ ye nolo a, yɛɛ yemɔ noko ala a bɛlie bɛli la.
46015012	Saa kɛkala yɛ nolobɔlɛ a le kɛ Nyamenle ɛdwazo Kelaese ɛvi ewule nu a, ɛnee kɛ ɔsi mɔɔ bɛ bie mɔ kola ka kɛ bɛnrɛdwazo mɔwuamra bɛnrɛra ngoane nu ɛ?
46015013	Na saa ɔle zɔhane kɛ ewudwazo ɛnle ɛkɛ ne a, ɛnee Nyamenle ɛtɛdwazole Kelaese;
46015014	yɛɛ saa Nyamenle ɛtɛdwazole Kelaese ɛtɛfile ewule nu a, ɛnee yɛ nolobɔlɛ ne le mgbane, yɛɛ bɛdabɛ noko bɛ diedi ne le mgbane.
46015015	Yeanga ye zɔ, saa ɔnle nɔhalɛ kɛ bɛdwazo mɔwuamra bɛba ngoane nu a, ɛnee yɛdo Nyamenle ɛzonle, ɔluakɛ yɛli daselɛ kɛ Nyamenle ɛdwazo Kelaese ɛvi ewule nu, wɔ mekɛ mɔɔ yeanyɛ ye zɔhane la.
46015016	Ɔluakɛ saa Nyamenle ɛndwazo mɔwuamra a, ɛnee ɔtɛdwazole Kelaese.
46015017	Na saa Nyamenle ɛtɛdwazole Kelaese a, ɛnee bɛ diedi ne le mgbane na bɛtɛte bɛ ɛtane ne mɔ anu;
46015018	yɛɛ bɛdabɛ mɔɔ bɛdie Kelaese bɛdi na bɛwu la ɛminli.
46015019	Saa ngoane ɛhye anu ala yɛɛ yɛlɛ anyelazo wɔ Kelaese anu a, ɛnee noko yɛyɛ anwunvɔne kpole kpalɛ yɛtɛla menli kɔsɔɔti.
46015020	Na nɔhalɛ ne a le kɛ Nyamenle ɛdwazo Kelaese ɛvi ewule nu, na ɛhye maa yɛsi pi kɛ Nyamenle badwazo bɛdabɛ mɔɔ bɛwu la amuala.
46015021	Ɔluakɛ kɛmɔ ewule luale sonla ko anwo zo a rale la, zɔhane ala yɛɛ ewudwazo ne lua sonla ko anwo zo ɛra a.
46015022	Kɛmɔ menli kɔsɔɔti dua Adam anwo zo wu la, zɔhane ala yɛɛ Nyamenle balua Kelaese anwo zo adwazo bɛ muala ara ngoane nu a.
46015023	Bɛdwazo awie biala wɔ ye mekɛ nloa: Kelaese a lumua a, na akee saa ɔdwu ye ɛralɛ bieko a bɛadwazo bɛdabɛ mɔɔ bɛle Kelaese ɛdeɛ la.
46015024	Akee awieleɛ mekɛ ne bara na Kelaese bali mgbolema, tumivolɛma nee arelemgbunli kɔsɔɔti anwo zo konim, na yeava Belemgbunlililɛ ne yeawula Nyamenle Selɛ ne asa anu.
46015025	Ɔluakɛ ɔwɔ kɛ Kelaese di belemgbunli kɔkpula kɛ Nyamenle kɛli ye agbɔvolɛ amuala anwo zo konim na ɔkɛva bɛ ɔkɛwula ɔ gyakɛ abo la.
46015026	Kpɔvolɛ mɔɔ li amozi mɔɔ bɛbazɛkye ye la a le ewule.
46015027	Ɔluakɛ Nyamenle Edwɛkɛ ne se, “Nyamenle ɛva ninyɛne kɔsɔɔti ɛwula ɔ gyakɛ abo.” Ɔle nɔhalɛ wienyi kɛ saa bɛka kɛ “bɛva ninyɛne kɔsɔɔti bɛwula ɔ gyakɛ abo” a, ɛnee ɔngile kɛ Nyamenle mɔɔ yemɔ a ɛva ninyɛne kɔsɔɔti ɛwula Kelaese agyakɛ abo la noko boka nwolɛ.
46015028	Saa bɛfa ninyɛne kɔsɔɔti bɛwula Kelaese belemgbunlililɛ ne abo a, akee ɔdaye Ralɛ mumua ne, ɔbava ɔ nwo yeawula Nyamenle mɔɔ vale ninyɛne kɔsɔɔti wulale ɔ bo la abo, amaa Nyamenle ali ninyɛne kɔsɔɔti azo belemgbunli.
46015029	Saa mɔɔ bɛka la le nɔhalɛ, kɛ bɛndwazo mɔwuamra bɛmba ngoane nu a, ɛnee bɛdabɛ mɔɔ bɛgyinla mɔwuamra agyakɛ anu bɛmaa bɛzɔne bɛ la, duzu a bɛ nye la zolɛ a?
46015030	Saa bɛndwazo mɔwuamra a, ɛnee duzu ati a menwɔva me ngoane menwɔdo nzeleba dɔnehwele biala ɛ?
46015031	Meka ko ɛhye, mediema! Yɛ Awulae Gyisɛse Kelaese ati, ewule sianle me dahuu wɔ me nwo mɔɔ metu ye wɔ bɛ nwo la anwo.
46015032	Saa mele sonla ala, mɔɔ menlɛ anyelazo biala wɔ ewule nzi, yɛɛ me nee “ɛhoayelɛ nu nanemgbole” honle wɔ Ɛfɛsɛse a, ɛnee duzu nvasoɛ a menyia ye a? Saa Nyamenle ɛndwazo mɔwuamra ɛmba ngoane nu a, ɛnee kɛmɔ ɔyɛ a bie mɔ ka la, “Bɛmaa yɛli na yɛnlo, ɔluakɛ ɛhyema ɛnee yɛwu.”
46015033	Bɛmmamaa bɛbɛlɛbɛla bɛ, “Agɔnwolɛ ɛtane sɛkye ɛbɛla kpalɛ.”
46015034	Bɛzia bɛ nzi bɛva adwenle kpalɛ na bɛgyakyi ɛtaneyɛlɛ. Ɔyɛ anyiemgba bɔbɔ kɛ menwɔha kɛ bɛ bie mɔ ɛnze Nyamenle a.
46015035	Awie babiza kɛ, “Kɛ Nyamenle si dwazo mɔwuamra ba ngoane nu ɛ? Na duzu nwonane a bɛbava bɛadwazo a?”
46015036	Kɔnwɔne! Ɛdua ma na ɔtɛkpɔlɔle a ɔnfifi.
46015037	Ma ne mɔɔ ɛkɛlua la, tɛ yemɔ a le baka mumua ne mɔɔ bafifi la. Ɔle ma ala, bie a ɛnee abɛlɛ ma anzɛɛ atoko ma anzɛɛ baka gyɛne bie ma ɔ.
46015038	Nyamenle a maa ma ne baka holɛ ko mɔɔ ɔkulo la a; ɔmaa ma ko biala ati anwo baka kpalɛ.
46015039	Nwonane kɔsɔɔti ɛnle ko. Asolo sonla nwonane, asolo nane nwonane, asolo nloma nwonane, yɛɛ asolo fɛlɛ nwonane.
46015040	Anwomanyunlu abɔdeɛ wɔ ɛkɛ yɛɛ azɛlɛ ye azo abɔdeɛ wɔ ɛkɛ. Asolo anwomanyunlu abɔdeɛ ne mɔ ngɛnlɛma yɛɛ asolo azɛlɛ ye azo abɔdeɛ ne mɔ ngɛnlɛma.
46015041	Asolo sɛnzɛne ne kɛnlɛma, asolo siane ne kɛnlɛma, yɛɛ asolo nwɔlɔra noko ngɛnlɛma; eza asolo ɛwɔlɔra ko biala bɔbɔ nee ye kɛnlɛma.
46015042	Saa bɛdwazo mɔwuamra bɛba ngoane nu a kɛ ɔbayɛ la ɛne. Mɔɔ bɛlua la kpɔlɔ, mɔɔ Nyamenle dwazo ye ba ngoane nu la ɛmkpɔlɔ.
46015043	Bɛdua ye anyiemgba nu; Nyamenle dwazo ye anyunlunyia nu. Bɛdua ye anwobɛlɛlɛ nu; Nyamenle dwazo ye tumi nu.
46015044	Bɛsie ye nwonane nu sonlabaka; Nyamenle dwazo ye sunsum nu sonlabaka. Saa nwonane nu sonlabaka wɔ ɛkɛ a, ɛnee sunsum nu sonlabaka wɔ ɛkɛ.
46015045	Ɔluakɛ Nyamenle Edwɛkɛ ne se, “Nyamenle bɔle sonla mɔɔ lumua, mɔɔ le Adam, manle ɔrayɛle ɛkɛla mɔɔ de aze a.” Na Adam ne mɔɔ li amozi la le Nyamenle Sunsum mɔɔ maa ngoane a.
46015046	Tɛ sunsum nu sonlabaka ne a dumua ba a. Nwonane nu sonlabaka ne dumua ba, na akee sunsum nu sonlabaka ne adoa ye.
46015047	Ndɛtɛlɛ a Nyamenle vale bɔle sonla ne mɔɔ lumua la a, na sonla ne mɔɔ tɔ zolɛ nwiɔ la vi anwuma a rale a.
46015048	Bɛdabɛ mɔɔ bɛle azɛlɛ ye azo amra la le kɛ sonla ne mɔɔ Nyamenle vale ndɛtɛlɛ bɔle ye la, yɛɛ bɛdabɛ mɔɔ bɛle anwuma amra la le kɛ sonla ne mɔɔ vi anwuma rale la.
46015049	Kɛmɔ yɛle kɛ sonla ne mɔɔ Nyamenle vale ndɛtɛlɛ bɔle ye la, zɔhane ala yɛɛ yɛbayɛ kɛ sonla ne mɔɔ vi anwuma rale la a.
46015050	Mediema, mɔɔ mekpondɛ meaha la a le kɛ, nwonane nee mogya ɛngola ɛnnyia Nyamenle Belemgbunlililɛ ne, yɛɛ debie mɔɔ kpɔlɔ la ɛngola ɛnnyia mɔɔ ɛmkpɔlɔ la.
46015051	-
46015052	Bɛdie fealeranu edwɛkɛ ɛhye: yɛ muala yɛnrɛwu. Saa bɛbɔ aweɛne tendenle ne mɔɔ li amozi la anu a, yɛ nye zo katete yɛ la ɛnee Nyamenle ɛhakyi yɛ ɛwie. Ɔluakɛ bɛbɔ aweɛne tendenle ne anu a, Nyamenle badwazo mɔwuamra, mɔɔ bɛnwu bieko ɛlɛ a, na bɛahakyi yɛ muala mɔɔ yɛha la.
46015053	Ɔluakɛ ɔwɔ kɛ sonla nwonane ɛhye mɔɔ kpɔlɔ la kakyi yɛ debie mɔɔ ɛmkpɔlɔ ɛlɛ a, yɛɛ ɔwɔ kɛ sonla nwonane ɛhye mɔɔ wu la kakyi yɛ debie mɔɔ ɛnwu ɛlɛ a.
46015054	Yemɔti saa nwonane mɔɔ kpɔlɔ la kakyi yɛ mɔɔ ɛmkpɔlɔ ɛlɛ la, na nwonane mɔɔ wu la kakyi yɛ mɔɔ ɛnwu ɛlɛ la a, ɛnee Nyamenle Edwɛkɛ ne bayɛ nɔhalɛ kɛ, “Bɛzɛkye ewule! Bɛli ɔ nwo zo konim bɔkɔɔ!
46015055	Ewule, wɔ konimlilɛ ne wɔ ni? O, Ewule, wɔ bɔlɔ ne wɔ ni?”
46015056	Ewule bɔlɔ a le ɛtane, yɛɛ ɛtane tumi ne vi mɛla ne anu.
46015057	Na yɛyɛ Nyamenle mo kɛ ɔdua yɛ Awulae Gyisɛse Kelaese anwo zo ɔmaa yɛdi konim a!
46015058	Zɔhane ati, me mediema kulovolɛma, bɛgyinla kpundii kpalɛ. Bɛmaa bɛ nye ɛbolo Awulae gyima ne ɛyɛlɛ nwo, na bɛnwu ye kɛ Awulae ati bɛ ɛvɛlɛ ɛnrɛyɛ gyɛne.
46016001	Mɔɔ fane ezukoa ne mɔɔ bɛwowɔ bɛahɔboa Nyamenle menli ne mɔ mɔɔ wɔ Dwudiya maanzinli nu la anwo la, bɛyɛ ye kɛ mɔɔ mengyehyɛle memanle asɔne ne mɔ mɔɔ wɔ Galeehyea maanzinli nu la.
46016002	Molɛ biala, bɛ nuhua ko biala ɛde ezukoa mɔɔ yenyia ye dapɛne ne anu la bie ɛdo ahane, na bɛva bɛzie, amaa saa meba a yeangyia kɛ bɛkɛwowɔ ezukoa.
46016003	Meba a mebahɛlɛ kɛlata meamaa bɛdabɛ bɛ menli mɔɔ bɛkɛdu bɛ la, na bɛava bɛ ahyɛlɛdeɛ ne bɛahɔ Gyɛlusalɛm.
46016004	Na saa ɔhyia kɛ mekɔ bie noko a ɛnee bɛ nee me ahɔ.
46016005	Saa mevi Masidonea a mebara bɛ nwo ɛkɛ, ɔluakɛ mekakpɔsa Masidonea maanzinli ne anu.
46016006	Wɔannea a mebali mekɛ ekyi anzɛɛ fɔsɛlɛ ne bɔbɔ wɔ bɛ nwo ɛkɛ, na akee bɛaboa me bɛamaa meazɔ me adendulɛ ne azo meahɔ ɛleka biala mɔɔ ɔwɔ kɛ mekɔ la.
46016007	Mengulo kɛ menwu bɛ ala a ɛnee me gyakɛ gyi nu. Saa Awulae maa adenle a, me nye la kɛ me nee bɛ badɛnla ahyɛ ekyii.
46016008	Mebadɛnla Ɛfɛsɛse ɛke kɔkpula Pɛntekɔso Ɛvoyia ne.
46016009	Agbɔvolɛ zonle ɛke bɔbɔ ɛdeɛ, noko gyima bedevinli bie mɔɔ anwo hyia la anye ɛrala ɛkɛ ne ɛmaa me kɛ ɔwɔ kɛ medi.
46016010	Saa Temɔte ba bɛ nwo lɔ a, bɛlie ye gyɛlɛɛnye bɛmaa ɔ nye ɛlie, ɔluakɛ ɔlɛyɛ Awulae gyima ne kɛmɔ melɛyɛ la.
46016011	Bɛmmamaa awie biala bu ye kɛ ɔle kakula na ye adwenle ɛtɛtinle, bɛboa ye bɛmaa ɔzɔ ye adendulɛ ne azo anzonudwolɛ nu, amaa yeanyia adenle yeazia yeara me nwo ɛke, ɔluakɛ me nye la ye nee mediema mɔɔ ɛha la ade.
46016012	Akee mɔɔ fane adiema Apɔlɔso anwo la, mekɛ dɔɔnwo ne ala mezuzu mehile ye kɛ ɔ nee mediema ɛhendeɛ ne mɔ bɛrakpɔla bɛ, noko ɔngulo kɛ ɔba kɛkala. Ɔnyia adenle a ɔbarakpɔla bɛ.
46016013	Bɛyɛ bɛ nye gyɛlɛmgbɛɛnye, bɛgyinla kpundii wɔ diedi ne anu, bɛnyia akɛnrasesebɛ, bɛmaa bɛ nwo ɛyɛ se.
46016014	Bɛva ɛhulolɛ bɛyɛ debie biala mɔɔ bɛyɛ la.
46016015	Mediema, bɛze kɛ Setɛfanase nee ye sua nu amra a lumuale liele Kelaese lile wɔ Akaya (Giliki maanle nu) a, yɛɛ bɛdu bɛ nwo bɛmaa kɛ bɛkɛzonle Nyamenle menli ne.
46016016	Me mediema, mebodo mesɛlɛ bɛ, bɛli menli mɔɔ le zɛhae, nee awie biala mɔɔ nee bɛ yɛ gyima nee bɛ sonle la ngilehilelɛ zo.
46016017	Me nye ɛlie Setɛfanase nee Fɔtunatɛse nee Akeeyaekɛse ɛralɛ ne anwo, ɔluakɛ bɛlɛdi gyima mɔɔ saa bɛdabɛ a bɛwɔ ɛke a anrɛɛ bɛkɛli la;
46016018	ɔluakɛ bɛmaa me nye ɛlie, kɛmɔ bɛ nye liele la. Menli mɔɔ le zɛhae la anwo hyia, anrɛɛ bɛnlea bɛ boɛ.
46016019	Asɔnema mɔɔ wɔ Ehyea maanle ye anu la biza bɛ ahye. Mediema Akoyela nee Pelesela, nee asɔnema mɔɔ yia bɛ sua nu ɛkɛ ne la lɛ Awulae duma ne biza bɛ ahye kpalɛ kpalɛ.
46016020	Mediema mɔɔ wɔ ɛke la biza bɛ ahye. Bɛva mediema ɛhulolɛ bɛyɛ bɛ nwo atuu.
46016021	Medame Pɔɔlo me sa anloa ɛne. Mebiza bɛ ahye.
46016022	Awie biala mɔɔ ɛngulo Awulae la, munzule ɛha ye. Yɛ Awulae, bɛla!
46016023	Awulae Gyisɛse ɛlolɛ ne nee bɛ ɛdɛnla.
46016024	Kelaese Gyisɛse ati me ɛhulolɛ nee bɛ muala ɛdɛnla.
47001001	Pɔɔlo, mɔɔ Nyamenle ɛhulo ɛyɛ ye Kelaese Gyisɛse ɛzoanvolɛ la, nee yɛ diema Temɔte a ɛlɛkɛlɛ kɛlata ɛhye ahɔmaa Nyamenle menli ne mɔɔ wɔ suakpole Kɔlente azo, nee Nyamenle menli ne amuala mɔɔ wɔ Akaya (Giliki) maanle ne kpokpoti anu la a.
47001002	Yɛsɛlɛ kɛ yɛ Ze Nyamenle ne nee Awulae Kelaese Gyisɛse ɛlo bɛ na ɔmaa bɛ anzonudwolɛ.
47001003	Bɛmaa yɛyɛ Nyamenle, yɛ Awulae Kelaese Gyisɛse ɔ Ze ne, anwunvɔnezelɛ Selɛ ne nee arɛlekyekyelɛ Nyamenle ne mo.
47001004	Ɔkyekye yɛ rɛle wɔ amaneɛnwunlɛ kɔsɔɔti anu na yɛdua ye arɛlekyekyelɛ ne azo yɛkyekye bɛdabɛ mɔɔ bɛ nwo ɛhyele bɛ wɔ ndenle ngakyile dɔɔnwo anu la arɛle.
47001005	Kɛmɔ yɛ nee Kelaese nwu ye amaneɛ ne mɔ la, zɔhane ala yɛɛ ɔlua ɔ nwo zo yɛ nee ye nyia ye arɛlekyekyelɛ ne mɔ a.
47001006	Saa yɛnwu amaneɛ a, ɛnee bɛ ngoanelielɛ nee bɛ arɛlekyekyelɛ ti ɔ; yɛɛ saa bɛkyekye yɛ rɛle a, ɛnee bɛkyekye bɛdabɛ noko bɛ rɛle, na bɛmaa bɛ anwosesebɛ, amaa bɛava abotane bɛagyinla amaneɛnwunlɛ ko ne ala mɔɔ yɛdayɛ yɛgyi bie anwo la anloa.
47001007	Yemɔti yɛ nye la bɛ nwo zo ɛsesebɛ; yɛze kɛ, kɛmɔ bɛ nee yɛ nwu yɛ amaneɛnwunlɛ ne mɔ la, zɔhane ala yɛɛ bɛ nee yɛ nyia yɛ arɛlekyekyelɛ ne mɔɔ yɛ sa ka ye noko la a.
47001008	Mediema, yɛkpondɛ kɛ bɛnwu kɛ yɛ nwo zile hyelele yɛ wɔ Ehyea maanzinli ne anu la. Yɛ nwo hyelele yɛ kpole manle ɔbole yɛ nwo zo mɔɔ ɔhale yɛ nee ewule ala.
47001009	Yɛvale ye kɛ bɛbua yɛ ewule fɔlɛ bɛwie ala ɛne. Ɛhye zile amaa yɛdayɛ yɛanzi yɛ kɛnra, na yɛava yɛ nwo amuala yɛado Nyamenle ne mɔɔ dwazo mɔwuamra la anwo zo.
47001010	Ewule ɛzulolɛ zɛhae anu yɛɛ ɔyele yɛ ɔvile a, yɛɛ ɔkɛye yɛ nu somaa; yɛɛ eza yɛ rɛle wɔ ye nu kɛ ɔkɛye yɛ nu bieko,
47001011	ɔlua bɛ nzɛlɛlɛ ti. Zɔhane ala yɛɛ menli dɔɔnwo bayɛ Nyamenle mo wɔ yɛ ti, kɛ ɔlua menli somaa nzɛlɛlɛ zo yelo yɛ ɛlolɛ kpole zɛhae a.
47001012	Mɔɔ yɛfa yɛtu yɛ nwo la a le ɛhye: yɛ ti kanrɛlɛ ne di daselɛ kɛ yɛlua Nyamenle nwuanzanwuanzayɛlɛ nee nɔhalɛlilɛ, nee Nyamenle ɛlolɛ ne tumi zo yɛɛ yɛfa yɛbɔ yɛ ɛbɛla wɔ ewiade ye anu a, bɔbɔ wɔ bɛ avinli, na tɛ ewiade nrɛlɛbɛ zo a yɛlua a.
47001013	-
47001014	Yɛlɛ edwɛkɛ mɔɔ bɛkola ye kenga na bɛte ɔ bo la a yɛlɛkɛlɛ bɛ a. Me nye la kɛ mɔɔ kɛkala bɛte ɔ bo afoa afoa la, akee bɛbade ɔ bo kpalɛ, amaa yɛ Awulae Gyisɛse ɛralɛ bieko Kenle ne, bɛahola bɛava yɛ bɛadu bɛ nwo kɛmɔ yɛkola yɛfa bɛ yɛtu yɛ nwo la.
47001015	Adwenle ɛhye a wɔ me ti anu ɛsesebɛ mɔɔ manle menlumuale mengyehyɛle kɛ mebarakpɔla bɛ, amaa bɛanyia nyilalɛ mɔnwo la.
47001016	Ɔluakɛ menyɛle kɛ saa mese meahɔ Masidonea a mebamakyi bɛ nwo ɛkɛ, yɛɛ eza saa mevi Masidonea mesia meara a meamakyi bɛ nwo ɛkɛ ne bieko, amaa bɛagua me adenle bɛamaa meahɔ Dwudiya.
47001017	Yemɔti ngyehyɛlɛ ɛhye mɔɔ menyɛle la kile kɛ mele sonla mɔɔ meka a menyɛ ɔ? Anzɛɛ meyɛ me ngyehyɛlɛ kɛ adalɛ sonla bie mɔɔ meka kɛ “ɛhɛe” a ɛnee mekile “kyɛkyɛ” ɔ?
47001018	Kɛmɔ Nyamenle le nɔhalɛ, na yɛkola yɛfa yɛ rɛle yɛwula ye nu la, me ɛwɔkɛ ne mɔɔ membɔle bɛ la ɛnle ɛwɔkɛ mɔɔ meka “ɛhɛe” a ɛnee mekile “kyɛkyɛ” a.
47001019	Ɔluakɛ Gyisɛse Kelaese mɔɔ le Nyamenle Ara ne, mɔɔ me nee Seleveenɛse nee Temɔte yɛbɔle ɔ nwo edwɛkɛ ne nolo yɛhilele bɛ la, ɛnle “Ɛhɛe” nee “Kyɛkyɛ” sonla. Ɔle Nyamenle nu “Ɛhɛe”;
47001020	ɔluakɛ yemɔ a ɔle Nyamenle ɛwɔkɛ ne mɔ anu “Ɛhɛe” ne a. Ɛhye ati a yɛdua Gyisɛse Kelaese anwo zo yɛka “Amen” ne yɛwula Nyamenle anyunlunyia a.
47001021	Nyamenle ɔdaye a ɔsi yɛ nee bɛdabɛ pi wɔ Kelaese ati a; Nyamenle ɔdaye mumua ne a yeye yɛ yezie ɛkɛ,
47001022	yeyɛ yɛ nzonlɛ yemaa ɔ nwo, na yeva ye Sunsum Nwuanzanwuanza ne yewula yɛ ahonle nu kɛ ninyɛne mɔɔ kenle bie ɔbava yeamaa yɛ la amuala anwo awoba a.
47001023	Nyamenle di daselɛ, yɛɛ ɔze me ti anu! Memkpondɛ kɛ mebɔ bɛ rɛle la ati yɛɛ menyɛle me adwenle kɛ menrɛra Kɔlente a.
47001024	Tɛ kɛ asɛɛ yɛkile bɛ debie mɔɔ ɔwɔ kɛ bɛdie bɛdi la ɔ, ɔluakɛ bɛlɛ diedi ne anu kpundii. Yɛ nee bɛ a ɛlɛyɛ gyima ne a wɔ bɛ kpalɛyɛlɛ ti.
47002001	Yemɔti menyɛle me adwenle kɛ menrɛra bɛ nwo lɔ bieko na meabɔ bɛ rɛle.
47002002	Ɔluakɛ saa mebɔ bɛ rɛle a, nwane a kɛlielie me nye a? Kyesɛ menli ko ne ala mɔɔ membɔle bɛ rɛle la ala.
47002003	Ɛhye ati yɛɛ mengɛlɛle bɛ kɛlata ɛhendeɛ ne a, meangulo kɛ menwɔra na menli mɔɔ anrɛɛ kɛlielie me nye la abɔ me rɛle. Ɔluakɛ meze ye wienyi kɛ me nye die a, ɛnee bɛdabɛ noko bɛ nye ɛlie.
47002004	Menvale nyanelilɛ, arɛlebɔlɛ nee monle a mengɛlɛle bɛ a, amaa bɛanwu kɛ mesi mekulo bɛ la, na tɛ kɛ asɛɛ mekulo kɛ mebɔ bɛ rɛle la ati ɔ.
47002005	Saa awie ɛmaa arɛlebɔlɛ bie ɛra a, menwudu ye ɛdeɛ, noko tɛ me ngome a yebɔ me rɛle a, bɛ muala yɛɛ yebɔ bɛ rɛle a.
47002006	Ɔle kpalɛ bɔkɔɔ ɔmaa sonla zɔhane kɛ bɛ nuhua dɔɔnwo ne ala ɛhwi ɔ nyunlu a.
47002007	Zɔhane ati bɛva ɔ nwo edwɛkɛ bɛhyɛ ye na bɛkyekye ɔ rɛle, amaa yeanli nyane somasoma yeangyakyi diedi ne anu.
47002008	Mesɛlɛ bɛ, bɛmaa ɔnwu ye kɛ amgba bɛkulo ye.
47002009	Mengɛlɛle bɛ kɛlata ɛhendeɛ ne, amaa ɔlua zo meanwu kɛ bɛzile bɛgyinlanle sɔnea ne anloa la, na eza meanlea kɛ saa dahuu bɛdi me ngilehilelɛ ne mɔ azo a.
47002010	Saa bɛfa awie anwo edwɛkɛ bɛkyɛ ye a, ɛnee medame noko meva mehyɛ ye. Saa ɔhyia kɛ mefa awie anwo edwɛkɛ mekyɛ ye a, meyɛ ye zɔhane wɔ bɛ ti wɔ Kelaese anyunlu,
47002011	amaa Seetan anli yɛ nwo zo konim, ɔluakɛ yɛze ye ndenle ne mɔ amuala.
47002012	Mɔɔ mendwule Tulowase kɛ mekabɔ Kelaese anwo Edwɛkpa ne nolo la, menwunle kɛ Awulae ɛbuke adenle ɛmaa me kɛ menli gyima wɔ ɛkɛ.
47002013	Noko me nwo andɛ me kpalɛ biala, ɔluakɛ meannwu me diema Taetɛse wɔ ɛkɛ. Yemɔti me nee ɛkɛ ne amra lile nrɛlaleɛ na mendoale zolɛ mengɔle Masidonea.
47002014	Yɛyɛ Nyamenle mo kɛ dahuu ɔfa yɛ kɛ menli mɔɔ Kelaese ɛhye yɛ nuokɛ na ɔfa yɛ ɔto Kelaese konimlilɛ ɛlɔnwɔne, na ɔdua yɛ nwo zo ɔmaa Kelaese anwo edwɛkɛ kpalɛ ne wolowolo ɛleka biala kɛ debie evuanlɛ la.
47002015	Ɔluakɛ yɛle kɛ ɛyɛlɛ evuanlɛ mɔɔ Kelaese ɛva ɛbɔ azu ɛmaa Nyamenle, na ye evuanlɛ ne bɔ wolowolo bɛdabɛ mɔɔ bɛlɛdie bɛ ngoane nee bɛdabɛ mɔɔ bɛlɛminli la;
47002016	ɔbɔ evuanlɛ mɔɔ maa ngoane la ɔmaa bɛdabɛ mɔɔ bɛlɛdie bɛ ngoane la, yɛɛ ɔbɔ nvoanle mɔɔ maa ewule la ɔmaa bɛdabɛ mɔɔ bɛlɛminli la. Na nwane bɔbɔ a kɛhola gyima zɛhae yɛ a?
47002017	Yɛmɛ, yɛnle kɛ menli mɔɔ fa Nyamenle edwɛkɛ ne si kongo la, ɔboalekɛ Nyamenle a ɛzoa yɛ a, yɛɛ yɛgyinla ɔ nyunlu yɛtendɛ kɛ Kelaese sonvolɛma.
47003001	Asoo mɔɔ meha la eza kile kɛ yɛlɛtu yɛ nloa anu? Anzɛɛ ɔhyia kɛ yɛfa nganvolɛ kɛlata yɛbakile bɛ, anzɛɛ yɛdie bie wɔ bɛ ɛkɛ ne, kɛmɔ bie mɔ yɛ la ɔ?
47003002	Bɛmɛ a bɛle yɛ nganvolɛ kɛlata mɔɔ bɛhɛlɛ ye wɔ yɛ ahonle ne mɔ anu mɔɔ awie biala nwu ye na ɔkenga a.
47003003	Ɔla ali wienyi kɛ Kelaese ɔdaye yɛɛ ɔhɛlɛle kɛlata ɛhye na ɔvale ɔzoanle yɛ a. Yeanva “ɛnke” a ɔhɛlɛle a, yɛɛ yeangɛlɛ ye wɔ bolɛ zo, ɔhɛlɛle ye wɔ menli ahonle zo.
47003004	Yɛlɛka ɛhye, ɔluakɛ ɔlua Kelaese anwo zo yɛlɛ diedi wɔ Nyamenle anu.
47003005	Yɛnlɛ debie biala wɔ yɛ nu mɔɔ maa yɛka kɛ yɛkola yɛyɛ gyima ɛhye a. Yɛ munlililɛ vi Nyamenle ɛkɛ;
47003006	yemɔ yɛɛ yeyɛ yɛ Ngyekyeleɛ Fofolɛ ne sonvolɛma a. Ngyekyeleɛ Fofolɛ ɛhye ɛnle mɛla mɔɔ bɛhɛlɛle a, ɔle Nyamenle Sunsum. Mɛla ne mɔɔ bɛhɛlɛle la fa ewule ba, na Nyamenle Sunsum ne maa ngoane mɔɔ ɛnlɛ awieleɛ.
47003007	Nyamenle anyunlunyia ne lale ali wɔ mekɛ mɔɔ ɔlɛ mɛla ne mɔɔ bɛhɛlɛle ye bolɛ zo la ɔlɛmaa Mosisi la. Na saa ɛnee Mosisi anyunlu ne mɔɔ dale la ɛlɛnu bɔbɔ a, mekɛ ne anu ɔdale kpole kpalɛ mɔɔ ɛnee Yizilayɛma ɛngola ɔ nyunlu nea a. Na saa mɛla ne mɔɔ zolɛ ɛlilɛ fa ewule ba la luale anyunlunyia zɛhae anu a rale a,
47003008	ɛnee kɛ ɔkɛyɛ mɔɔ Nyamenle Sunsum ne ɛzonlenlɛ ɛnrɛnyia anyunlunyia kpole kpalɛ ɛnrɛdɛla ɛhye ɛ?
47003009	Saa ɛzonlenlɛ mɔɔ maa bɛbu menli ewule fɔlɛ la yɛle anyunlunyia a, ɛnee Nyamenle Sunsum ne ɛzonlenlɛ mɔɔ maa bɛbu menli benle la le anyunlunyia kpole kpalɛ mɔɔ bo zolɛ a!
47003010	Yɛkola yɛka kɛ kɛmɔ kɛkala anyunlunyia ne le kpole kpalɛ la ati, yeheda dɛba ne anyunlunyia ɛdeɛ ne azo.
47003011	Ɔluakɛ saa mɔɔ ɛngyɛ na yeanlu la lɛ anyunlunyia a, ɛnee mɔɔ wɔ ɛkɛ ne dahuu na ɔnnu ɛlɛ la anyunlunyia ɛdeɛ ne bo zolɛ.
47003012	Kɛmɔ yɛlɛ anyelazo ɛhye la ati, yɛtendɛ a yɛnzulo.
47003013	Yɛnle kɛ Mosisi mɔɔ vale ɛdanlɛ hedale ɔ nyunlu amaa Yizilayɛma annwu kɛ ɔ nyunlu ɛdalɛ ne ɛlɛnu la.
47003014	Bɛhedale bɛ adwenle zo amgba; ɔluakɛ ɛnɛ nee ɛnɛ ala, saa bɛlɛkenga Ngyekyeleɛ Dɛba ne a, ɔle kɛ asɛɛ ɛdanlɛ ko ne ala tɛkeda zolɛ, ɔboalekɛ ɔlua Kelaese angome anwo zo ala yɛɛ bɛkola bɛye ɛdanlɛ ne a.
47003015	Ɛhɛe, ɛnɛ bɔbɔ, saa bɛka kɛ bɛkenga Mosisi mɛla ne mɔ a, ɛnee ɔle kɛ ɛdanlɛ ne tɛkeda bɛdabɛ mɔɔ bɛlɛtie la adwenle zo.
47003016	Na saa sonla twe bikye Awulae a, bɛkɛye ɛdanlɛ ne ɔ ti zo.
47003017	Awulae ne a le Nyamenle Sunsum ne, yɛɛ ɛleka mɔɔ Awulae Sunsum ne wɔ la, fanwodi wɔ ɛkɛ.
47003018	Bɛye yɛ muala yɛ nyunlu ndanlɛ ne mɔ a Awulae anyunlunyia ne bada alielie yɛ nyunlu. Anyunlunyia ɛhye mɔɔ vi Awulae, mɔɔ le Nyamenle Sunsum ne ɛkɛ la ɛlɛkakyihakyi yɛ yeamaa yɛayɛ ye sɔhovolɛ wɔ anyunlunyia mɔɔ bo zolɛ la anu.
47004001	Nyamenle ɛlolɛ nu ala yɛɛ yeva gyima ɛhye yewula yɛ sa nu a, zɔhane ati yɛ rɛle ɛmbɔ.
47004002	Yɛkpo awozinli nu nee anyiemgba nyɛleɛ muala; yɛmbɔ alane ɛbɛla, yɛɛ yɛmbɔ adalɛ wɔ Nyamenle edwɛkɛ ne ɛhanlɛ nu yɛngakyi ye. Yɛlua nɔhalɛ wienyi ne anu yɛbɔ yɛ ɛbɛla wɔ Nyamenle anyunlu kɛ awie biala kɛnyia yɛ nwo adwenle kpalɛ.
47004003	Na saa edwɛkɛ ne mɔɔ yɛbɔ ye nolo la bɛheda zolɛ a, ɛnee bɛheda zolɛ bɛmaa bɛdabɛ mɔɔ bɛlɛminli la ala.
47004004	Bɛnlie bɛnli, ɔluakɛ ɛtane ewiade ɛhye nyamenle ne ɛzi bɛ adwenle ne anye. Ɔmmaa bɛnnwu wienyi ne mɔɔ ɛlɛta fi Edwɛkpa ne mɔɔ fane Kelaese, mɔɔ le Nyamenle sɔhovolɛ kpalɛ ne anyunlunyia ne anwo la.
47004005	Yɛmbɔ yɛdayɛ yɛ ngome yɛ nwo nolo; yɛbɔ Gyisɛse Kelaese anwo nolo kɛ ɔle Awulae, yɛɛ Gyisɛse ati yɛmɛ yɛle bɛmɛ bɛ sonvolɛma.
47004006	Nyamenle ne mɔɔ zele kɛ, “Wienyi vi awozinli nu ɛda” la a le Nyamenle ko ne ala mɔɔ manle ye wienyi ne dale yɛ ahonle nu la, amaa yɛanwu Nyamenle anyunlunyia ne mɔɔ ɛlɛta Kelaese anyunlu la.
47004007	Noko yɛmɛ mɔɔ yɛlɛ Sunsum nu anwonyia ɛhye la yɛle kɛ mbuakɛ ala, amaa yeala ali kɛ tumi bedevinli ne le Nyamenle ɛdeɛ, na ɔnle yɛ ɛdeɛ.
47004008	Ndenle dɔɔnwo anu bɛgyegye yɛ, na bɛngola bɛnzɛkye yɛ; bɛmaa yɛ adwenle nu yɛ kpomgbondee, noko yɛ agbɔkɛ nu ɛntuto;
47004009	bɛyɛ yɛ kpɔdekpɔde, noko yɛtɛkyianle agɔnwolɛ nwo ɛlɛ; yɛɛ ɔdwu mekɛ ne bie bɔbɔ a bɛbobɔ yɛ, noko yɛtɛwule.
47004010	Dahuu yɛte Gyisɛse ewule ne nyane wɔ yɛ sonlabaka ye anu, amaa menli anwu ye ngoane ne noko wɔ yɛ sonlabaka ye anu.
47004011	Yɛ ngoane mekɛ nu amuala ewule sianle yɛ wɔ Kelaese ati, amaa menli anwu ye ngoane ne wɔ yɛ sonlabaka ɛhye ala anu.
47004012	Ɛhye kile kɛ ewule di gyima wɔ yɛ nu, noko ngoane di gyima wɔ bɛmɛ bɛ nu.
47004013	Kɛmɔ yɛ diedi ne le kɛ Nyamenle Edwɛkɛ ne mɔɔ se, “Mendendɛle, ɔluakɛ menliele menlile” la, yɛdayɛ noko yɛtendɛ, ɔboalekɛ yɛdie yɛdi.
47004014	Yɛze kɛ Nyamenle mɔɔ dwazole Awulae Gyisɛse rale ngoane nu la badwazo yɛ aboka Gyisɛse anwo, na yeava yɛ nee bɛ yeahɔ ɔ nyunlu ɛkɛ.
47004015	Ɛhye mɔ amuala lua bɛmɛ bɛ ti, amaa mɔɔ Nyamenle ɛlolɛ ne ɛlɛtɛlɛ ahɔ menli dɔɔnwo anwo zo la, bɛava moyɛlɛ bɛawula Nyamenle anyunlunyia.
47004016	Ɔlua ɛhye ati yɛmkpo aze. Saa yɛ nwonane ɛlɛwie bɔbɔ a, Nyamenle kakyi yɛ sunsum nu nwonane ne alehyenlɛ biala.
47004017	Nyane sikalɛ ekyi ɛhye mɔɔ yɛlɛnwu ye la bava anyunlunyia mɔɔ ɛnlɛ awieleɛ na ɔle kpole kpalɛ ɔtɛla nyane ɛhye la arɛlɛ yɛ.
47004018	Ɛhye ati yɛ nye ɛnla ninyɛne mɔɔ ɛnyelɛ nwu bɛ la azo; yɛ nye la ninyɛne mɔɔ ɛnyelɛ ɛnnwu bɛ la azo. Ninyɛne mɔɔ ɛnyelɛ nwu bɛ la ɛngyɛ na apɛ nu aze, na mɔɔ ɛnyelɛ ɛnnwu bɛ la wɔ ɛkɛ ne dahuu.
47005001	Yɛze kɛ saa bɛgolo yɛ nwonane sua ye mɔɔ yɛde nu la bɛgua aze kɛ ndanlɛ sua wɔ ewiade ye anu a, Nyamenle bamaa yɛ sua mɔɔ bɛanva ɛsalɛ bɛanzi, na ɔwɔ ɛkɛ ne dahuu la wɔ anwuma.
47005002	Yɛsu yɛ kunlu, ɔluakɛ yɛkulo kɛ bɛfa yɛ anwuma nwonane sua ne bɛkpolo yɛ wɔ mekɛ mɔɔ yɛwɔ aze ɛke la,
47005003	amaa saa yɛfa yɛkpolo a bɛanwu kɛ yɛnlɛ yɛ nwo zɔ.
47005004	Mekɛ mɔɔ yɛde ndanlɛ sua ɛhye anu la, yɛsu yɛ kunlu kpalɛ wɔ anwongyelelɛ nu; tɛ kɛ asɛɛ bɛkpa yɛ azɛlɛ ye azo ndanlɛ sua bɛvi yɛ nwo ɔ, na yemɔ a le kɛ, yɛkpondɛ kɛ bɛfa anwuma ndanlɛ sua ɛdeɛ fofolɛ ne bɛkpolo yɛ, amaa ngoane aheda mɔɔ wu la azo.
47005005	Nyamenle a ɛziezie yɛ ɛmaa ngakyile ɛhye a, na yeva ye Sunsum ne yeli ninyɛne mɔɔ ɔbava yeamaa yɛ la anwo agyinlanu.
47005006	Zɔhane ati yɛlɛ akɛnrasesebɛ dahuu. Yɛze kɛ mekɛ mɔɔ yɛde nwonane sua ɛhye anu ala la, ɛnee yɛ nee Awulae yɛ avinli twe.
47005007	Ɔluakɛ yɛfa diedi a yɛbɔ yɛ ɛbɛla a, na tɛ deɛ mɔɔ ɛnyelɛ nwu ye la ɔ.
47005008	Yɛlɛ akɛnrasesebɛ na yɛkɛhulo ye kpalɛ kɛ yɛkɛvi nwonane sua ɛhye anu na yɛ nee Awulae kɛhɔdɛnla.
47005009	Debie mɔɔ hyia kpalɛ la a le kɛ, saa yɛwɔ yɛ sua nu ɛke o, anzɛɛ nehane o, yɛkɛzɔ ɔ nye.
47005010	Ɔluakɛ ɔwɔ kɛ yɛ muala yɛfinde Kelaese anyunlu na ɔbua yɛ ndɛne, amaa yɛ nuhua ko biala asa aha ahatualɛ mɔɔ ɔfɛta la, kpalɛ o, ɛtane o, kɛmɔ ye ɛbɛla mɔɔ ɔdaye ɔlua ye sonlabaka ye azo yebɔ la de la.
47005011	Kɛmɔ yɛze kɛ Nyamenlezulolɛ si de la ati, yɛbɔ mɔdenle kɛ yɛkɛmaa menli kɛzulo Nyamenle; na kɛ yɛmɛ yɛde la, Nyamenle ɔdaye ɔze, yɛɛ meze kɛ bɛdabɛ bɛze ye wɔ bɛ adwenle nu.
47005012	Tɛ kɛ asɛɛ yɛkulo kɛ yɛkanvo yɛ nwo yɛkile bɛ bieko ɔ, na yɛlɛbɔ mɔdenle kɛ bɛkɛva yɛ bɛkɛdu bɛ nwo, na bɛahola bɛanyia edwɛkɛ bɛaha bɛahile bɛdabɛ mɔɔ bɛfa menli gyinlabelɛ a bɛtu bɛ nloa anu na bɛnva bɛ subane a bɛtu bɛ nloa anu la.
47005013	Asoo yɛzɛ? Saa yɛzɛ a, ɛnee Nyamenle ati ɔ, yɛɛ saa yɛ adwenle la ɛkɛ ne a, ɛnee ɔla ɛkɛ ɔmaa bɛmɛ.
47005014	Ɔluakɛ Kelaese ɛhulolɛ ne a sie yɛ a, ɔboalekɛ yɛdie yɛto nu kɛ sonla ko wule manle menli kɔsɔɔti, na ye zɔhane ati menli kɔsɔɔti ɛwu.
47005015	Ɔwule ɔmanle menli muala, amaa bɛdabɛ mɔɔ bɛde ngoane nu la andɛnla ammaa bɛ ngome bɛ nwo, na bɛadɛnla bɛamaa sonla ne mɔɔ bɛ ti a ɔwule na bɛdwazole ye bɛrale ngoane nu la.
47005016	Ɛhye ati, ɔvi ɛnɛ mɔɔ kɔ la, yɛnnea awie biala anyunlu yɛmbua ndɛne. Saa mekɛ bie mɔɔ ɛze ɛhɔ la yɛbuale Kelaese ndɛne wɔ zɔhane adenle zo bɔbɔ a, ɛnɛ yɛnyɛ ye zɔhane bieko.
47005017	Zɔhane ati awie biala mɔɔ le Kelaese ɛdeɛ la le abɔdeɛ fofolɛ; dɛba ne ɛpɛ nu ɛhɔ, fofolɛ ɛra.
47005018	Nyamenle a ɛyɛ ɛhye amuala a, na yelua Kelaese anwo zo yeyɛ yɛ ɔ gɔnwo mɔ, yɛɛ yemaa yɛ gyima kɛ yɛdayɛ noko yɛhwe menli yɛrayɛ bɛ ɔ gɔnwo mɔ.
47005019	Yemɔ a le kɛ, Nyamenle lua Kelaese anwo zo ɛlɛtwe menli muala ayɛ bɛ ɔ gɔnwo mɔ. Nyamenle ambu bɛ ɛtane ne mɔ anwo mgbonda antia bɛ na yeva edwɛkɛ ne mɔɔ fane kɛ menli si yɛ ɔ gɔnwo mɔ la yewula yɛ sa nu.
47005020	Yɛle Kelaese agyakɛ anu gyinlavolɛma, na ɔlua yɛ nwo zo Nyamenle ɛlɛtu folɛ. Zɔhane ati yɛgyi Kelaese agyakɛ anu yɛbodo yɛsɛlɛ bɛ kɛ bɛmaa Nyamenle adenle bɛmaa ɔhakyi bɛ kɛ bɛnle agbɔvolɛ na bɛle ɔ gɔnwo mɔ.
47005021	Kelaese anyɛ ɛtane, noko ɔlua yɛmɛ yɛ ti Nyamenle vale ye yɛle ɛtane mumua ne, amaa ɔlua ɔ nwo zo yɛanyia Nyamenle kpalɛyɛlɛ ne.
47006001	Kɛmɔ yɛ nee Kelaese bɔ nu yɛ gyima la, yɛbodo yɛsɛlɛ bɛ kɛ bɛmmamaa Nyamenle ɛlolɛ ne mɔɔ bɛ sa ɛha ye la yɛ mgbane.
47006002	Bɛdie mɔɔ Nyamenle se la; ɔse, “Mekɛ ne dwule mɔɔ ɔwɔ kɛ mese bɛ anwunvɔne la, mendiele bɛ. Mekɛ ne dwule mɔɔ ɔwɔ kɛ medie bɛ ngoane la, memboale bɛ.” Bɛdie ɛ! Nyamenle ɛlolɛ mekɛ ne a le ɛnɛ. Ɛnɛ a le ngoanelielɛ kenle ne a.
47006003	Yɛmkpondɛ kɛ yɛtenda awie agyakɛ anu na awie anyia yɛ gyima ne anwo edwɛkɛ ɛtane aha.
47006004	Wɔ yɛ nyɛleɛ biala anu yɛfa abotane yɛgyinla ngyegyelɛ, anwongyelelɛ nee abodelɛ biala anloa, yɛkile kɛ yɛle Nyamenle sonvolɛma.
47006005	Bɛbila yɛ mbaka, bɛgua yɛ efiade na bɛwudo yɛ bagua nu; bɛmaa yɛyɛ gyima ɛsesebɛ, yɛsi epe, yɛɛ bɛkye yɛ ɛhɔne.
47006006	Noko ɔlua yɛ anwondelɛ, nrɛlɛbɛ, abotane, atiakunlukpalɛ nee Nyamenle Sunsum Nwuanzanwuanza ne nee yɛ nɔhalɛ ɛhulolɛ,
47006007	yɛ nɔhalɛ nrɛlaleɛ ne, nee Nyamenle tumi ne azo yɛla yɛ nwo ali yɛhile kɛ yɛle Nyamenle sonvolɛma. Pɛlepɛlelilɛ a le yɛ konle dadeɛ mɔɔ yɛfa yɛko na yɛfa yɛpepɛ yɛdie yɛ nwo a.
47006008	Bɛdi yɛ eni yɛɛ bɛgua yɛ nyunlu aze; bɛbɔ yɛ aholoba yɛɛ bɛye yɛ ayɛlɛ. Bɛbu yɛ alanema, noko yɛdi nɔhalɛ;
47006009	bɛyɛ kɛ bɛnze yɛ, noko bɛ muala bɛze yɛ; bɛfa yɛ kɛ yɛwu bɔbɔ a, bɛnlea, yɛtɛte aze. Saa bɛtwi yɛ nyunlu a, bɛtɛkunle yɛ.
47006010	Saa bɛbɔ yɛ rɛle a, yɛ nye die yɛ nwo dahuu; ɔzɔho kɛ yɛle ehyianvolɛma, noko yɛyɛ menli dɔɔnwo sukoavolɛma; ɔzɔho kɛ yɛnlɛ bie, noko nɔhalɛ, yɛlɛ debie biala.
47006011	Me gɔnwo mɔ Kɔlentema! Yɛbuke yɛ munli nu a yɛlɛtendɛ yɛahile bɛ a.
47006012	Yɛnzi bɛ aze; saa azezilɛ bie wɔ ɛkɛ a ɛnee ɔvi bɛdabɛ bɛ atiakunluwɔzo.
47006013	Melɛtendɛ meahile bɛ kɛ metendɛ mekile me mra la. Yemɔti bɛbuke bɛ munli nu, kɛmɔ yɛyɛ yɛmaa bɛ la.
47006014	Bɛ nee bɛdabɛ mɔɔ bɛnlie Kelaese bɛnli la mmatu. Kɛ ɔkɛyɛ na kpalɛ nee ɛtane adila agɔnwolɛ ɛ? Kɛ ɔkɛyɛ na wienyi nee awozinli abɔ nu adɛnla ɛ?
47006015	Kɛ ɔkɛyɛ na Kelaese nee Abɔnsam anloa azɛ bɛ nwo ɛ? Duzu a diedinli nee bozonle ɛzonlenlɛnli lɛ ye yɛ a?
47006016	Duzu ngitanwo a wɔ Nyamenle Ɛzonlenlɛ Sua nee awozonle ɛzonlenlɛ sua avinli a? Yɛle tease Nyamenle ne ɛzonlenlɛ sua! Kɛ ɔdaye Nyamenle mumua ne yeha la ɛne. Ɔse, “Mebabu me awuke wɔ me maanlema avinli na me nee bɛ adɛnla; Mebayɛ bɛ Nyamenle na bɛayɛ me menli.”
47006017	Yemɔti kɛ Awulae se la ɛne, “Bɛgyakyi bɛ na bɛhwe bɛ nwo bɛvi bɛ nwo. Bɛmmafa bɛ sa bɛka debie mɔɔ anwo ɛnde la, na menwɔlie bɛ.
47006018	Mebayɛ bɛ ze, na bɛayɛ me mra mrenya nee mraalɛ, kɛ Tumivolɛ Awulae se la ɛne!”
47007001	Ayi mɔ, ɛwɔkɛ mɔɔ Nyamenle ɛbɔ yɛ la ɛne. Yemɔti, bɛmaa yɛwowo debie biala mɔɔ wɔ yɛ nwo mɔɔ gua yɛ sonlabaka ye anzɛɛ yɛ ɛkɛla ne mɔ anwo evinli la yɛgua, yɛzulo Nyamenle, na yɛmaa yɛ ɛbɛlabɔlɛ nwo ɛde bɔkɔɔ.
47007002	Bɛbuke bɛ munli nu bɛmaa yɛ; yɛtɛyɛle awie biala ɛtane, yɛtɛsɛkyele awie biala, yɛɛ yɛtɛdile awie biala amile.
47007003	Menga ɛhye membu bɛ fɔlɛ, na kɛmɔ meha ye dɛba la, saa yɛde ngoane nu o, yɛwu o, yɛlɛ bɛ nwo ɛhulolɛ kpalɛ mɔɔ kile kɛ dahuu yɛle ko a.
47007004	Medie bɛ medi, mefa bɛ metu me nwo! Me nwo tɔ me, yɛɛ wɔ yɛ anwongyelelɛ muala anu medi fɛlɛko kpole.
47007005	Mɔɔ yɛrale Masidonea la, yɛ nwo andɔ yɛ kpalɛ biala, ɔluakɛ ɛnee ɛleka biala mɔɔ yɛkɛhɔ la yɛyia ngyegyelɛ; gua zo a, konle; sua nu a, ɛzulolɛ ngome.
47007006	Noko Nyamenle mɔɔ kyekye bɛdabɛ mɔɔ bɛ rɛle ɛbɔ la arɛle la, luale Taetɛse ɛralɛ ne azo kyekyele yɛ rɛle,
47007007	yɛɛ tɛ ye ɛralɛ ne angome, na ye amaneɛ bɔbɔ mɔɔ ɔrabɔle mɔɔ fane kɛ bɛzile bɛkyekyele ɔ rɛle, bɛ nwo mɔɔ dɔ me, me nwo nyane mɔɔ bɛlɛdi, nee bɛ nye mɔɔ ɛbolo kɛ bɛpepɛ bɛalie me la ɛmaa kɛkala me nye ɛlie kpole kpalɛ.
47007008	Na saa me kɛlata ne manle bɛ rɛle bɔle bɔbɔ a, menli nwolɛ nyane kɛ mengɛlɛle a. Noko akee menlile nyane wɔ mekɛ mɔɔ menwunle kɛ kɛlata ne ɛbɔ bɛ rɛle mekɛ ekyi bie la.
47007009	Kɛkala ɛdeɛ, medi fɛlɛko, tɛ kɛ membɔle bɛ rɛle la ati ɔ, na kɛ bɛ rɛle ɛbɔlɛ ne manle bɛnlunle bɛ nwo. Nyamenle luale bɛ rɛle ɛbɔlɛ ne azo lile gyima, yemɔti yɛanyɛ bɛ ɛtane.
47007010	Ɔluakɛ nyanelilɛ mɔɔ Nyamenle ze nuhua la maa sonla nu ɔ nwo na ɔnyia ngoane, ɔmmaa ɔnvu ɔ nwo; ewiade ye anu nyanelilɛ maa ewule.
47007011	Bɛnlea gyima mɔɔ Nyamenle vale bɛ rɛle ne mɔɔ bɔle la lile a: bɛ nye bolole edwɛkɛ ne anwo manle bɛhilele kɛ bɛ nwo ɛnle nu! Nea bɛ ɛya mɔɔ bɛvale, ɛzulolɛ mɔɔ bɛnyianle ye bɛ nu, bɛ nwo mɔɔ dɔ me kɛ bɛ kunlu a anrɛɛ mewɔ lɔ, bɛ nwo mɔɔ bɛyelele kɛ bɛkɛbɔ ɛbɛla kpalɛ, nee kɛ bɛzile bɛdeanle bɛdabɛ mɔɔ bɛlile ɛtane la. Adenle biala anu bɛyɛle bɛhilele kɛ bɛnli fɔlɛ fee wɔ edwɛkɛ ne anwo.
47007012	Yemɔti, saa mengɛlɛle bɛ kɛlata ne a, ɛnee tɛ ahenle mɔɔ yɛle ɛtane ne la ati ɔ, anzɛɛ ahenle mɔɔ bɛyɛle ye ɛtane ne la ati ɔ; mengɛlɛle, amaa bɛ ɛhulolɛ ne mɔɔ bɛlɛ ye wɔ me nwo la ala ali amaa bɛ wɔ Nyamenle anyunlu.
47007013	Zɔhane ati yɛ rɛle ɛkyekye. Tɛ yɛ rɛle mɔɔ ɛkyekye la angome, na yɛ nye liele kpole wɔ Taetɛse anyelielɛ mɔɔ ɔnyianle ye, nee ɔ rɛle mɔɔ bɛ muala bɛboale bɛkyekyele la anwo.
47007014	Saa mendule me nloa anu mengilele ye wɔ bɛ nwo a, bɛangua me nyunlu aze. Debie biala anu yɛka nɔhalɛ ne yɛkile bɛ, na ɛhye ati yɛɛ yɛ nloa anu mɔɔ yɛdule yɛhilele Taetɛse la ɛyɛ nɔhalɛ a.
47007015	Yemɔti ɔlɛ bɛ nwo ɛhulolɛ kpole, na ɔkakye bɛ muala bɛ tieyɛ nee kɛ bɛzile bɛvale ɛzulolɛ nee anwowozolɛ bɛyɛle ye akɔaba la.
47007016	Medi fɛlɛko kɛ mekola medie bɛ medi bɔkɔɔ a.
47008001	Mediema, yɛkpondɛ kɛ bɛnwu gyima mɔɔ Nyamenle ɛlolɛ ne ɛli wɔ asɔne ne mɔ mɔɔ wɔ Masidonea la anu la.
47008002	Bɛhɔle sɔnea nu kpole wɔ ndenle dɔɔnwo anu, noko bɛlile fɛlɛko kpole. Ɛnee bɛnlɛ bie suzuamgba ɛdeɛ, noko bɛluale bɛ amaneɛnwunlɛ ne anu bɛvale ninyɛne bɛhyɛle, bɛhilele bɛ atiakunlukɛnlɛma.
47008003	Medi daselɛ kɛ bɛmanle ahyɛlɛdeɛ, kɛmɔ bɛkɛhola ala la, na bɛboale bɔbɔ bɛmanle ɔbole zolɛ. Bɛvale ɛhulolɛ
47008004	bɛtinlinle zo bɛkpale yɛ kyɛlɛ kɛ yɛmaa bɛ adenle yɛmaa bɛboa Nyamenle menli ne mɔɔ wɔ ɛhyianlɛ nu la.
47008005	Yɛ nye anla fee. Bɛlumuale bɛvale bɛ nwo bɛmanle Awulae, na akee ɔlua Nyamenle ɛhulolɛ zo bɛava bɛ nwo bɛamaa yɛdayɛ noko.
47008006	Zɔhane ati yɛzɛlɛ Taetɛse mɔɔ lumuale bɔle gyima ɛhye abo la kɛ ɔrazɔ zolɛ wɔ bɛ nwo lɔ na ɔboa bɛ ɔmaa bɛwie ɛhulolɛ ɛzonlenlɛ ɛhye.
47008007	Kɛmɔ debie biala anu bɛdi munli, wɔ diedi nu, ɛdendɛlɛ nu, adwenlenubukelɛ nu, bɛ nye mɔɔ ɛkpota bɛ ti anwo kɛ bɛboa, nee ɛhulolɛ mɔɔ bɛlɛ ye wɔ yɛ nwo la, zɔhane ala yɛɛ yɛ nye la kɛ bɛkɛhile bɛ atiakunlukɛnlɛma noko wɔ ɛlolɛ ɛzonlenlɛ ɛhye anu bɛkɛmaa ɔkɛbo zolɛ a.
47008008	Mengyehyɛ mɛla memmaa bɛ. Melɛ moalɛ mɔɔ awie mɔ anye ɛbolo ɛlɛboa la menea kɛ bɛ ɛhulolɛ si to kɔ la.
47008009	Ɔluakɛ bɛze kɛ Awulae Gyisɛse Kelaese ɛlolɛ ne si de la; ɔle sukoavolɛ, noko ɔlua bɛ ti ɔyɛle ɔ nwo ehyianli, amaa yealua ye ehyia ne azo yeayɛ bɛ sukoavolɛma.
47008010	Me folɛ mɔɔ metu bɛ wɔ edwɛkɛ ɛhye anwo la a le kɛ, ɔle kpalɛ kɛ bɛkɛwie gyima mɔɔ ɛvolɛ ko mɔɔ ɛraze ɛhɔ la anu bɛhulole kɛ bɛkɛyɛ la yɛ kɛkala. Bɛmɛ a bɛlumuale bɛnyianle nwolɛ ɛhulolɛ kɛ bɛkɛyɛ a, yɛɛ bɛdabɛ noko a bɛlumuale bɛbɔle ɔ bo a.
47008011	Bɛhɔ zo bɛli gyima ne bɛhɔ awieleɛ, amaa mɔdenle mɔɔ bɛbɔle bɛhyehyɛle la awie kɛnlɛma kɛ bɛvale mɔɔ bɛlɛ ye la bɛwiele gyima ne.
47008012	Ɔluakɛ saa ɔwɔ bɛ nuhua kɛ bɛkɛmaa debie a, ɛnee mɔɔ bɛlɛ ye la azo a Nyamenle balua alie bɛ ahyɛlɛdeɛ ne a. Ɔnrɛnlea mɔɔ bɛnlɛ ye la azo ɔnrɛlie.
47008013	-
47008014	Menzoa bɛ adesoa kpole memmaa awie mɔ anwo ɛndɔ bɛ; na ɔle kpalɛ kɛ ɛnɛ mɔɔ bɛlɛ ye dɔɔnwo la, bɛkɛboa bɛdabɛ mɔɔ bɛnlɛ bie la, amaa mekɛ mɔɔ bɛdabɛ noko bɛkɛhyia la menli mɔɔ lɛ bie dɔɔnwo la aboa bɛ. Ɔba ye zɛhae a ɛnee moalɛ ne ɛyɛ sɛsɛ.
47008015	Nyamenle Edwɛkɛ ne se, “Sonla mɔɔ sesale bɛ dɔɔnwo la annyia bɛ molozo, yɛɛ sonla mɔɔ sesale ekyi la angyia.”
47008016	Yɛyɛ Nyamenle mo somaa kɛ yemaa Taetɛse noko ɛnyia ɛhulolɛ kɛ yɛdayɛ la, kɛ ɔba yearaboa bɛ a.
47008017	Tɛ kɛ yekponle mɔɔ yɛbizale ye la azo angome ɔ, na ɔlɛba bɛ nwo lɔ kɛ sonla mɔɔ ɔdaye ɔlɛtu ɔ ti anwo adenle la.
47008018	Yɛlɛsoa ye nee adiema ne mɔɔ asɔne ne mɔ amuala di ye eni wɔ Edwɛkpa ne nolobɔlɛ nwo la.
47008019	Yeanga ye zɔhane, asɔnema ne ɛnlea nu ɛye ye na bɛyɛ ye kɛ ɔ nee yɛ ɛkpɔsa ɛyɛ ɛhulolɛ ɛzonlenlɛ gyima ɛhye, yɛva yɛde Awulae anyunlu, na yɛhile kɛ yɛkulo kɛ yɛboa.
47008020	Yɛlɛbɔ mɔdenle kɛ awie ɛnrɛnyia edwɛkɛ ɛtane biala ɛnrɛha wɔ kɛ yɛsi yɛnea ahyɛlɛdeɛ kɛnlɛma ye azo la.
47008021	Debie titile mɔɔ gyi yɛ nye zo la a le kɛ yɛkɛyɛ mɔɔ tenrɛ wɔ Nyamenle nee menli nyunlu la.
47008022	Yemɔti yɛlɛsoa bɛ nee yɛ muala yɛ diema ne mɔɔ mekɛ dɔɔnwo ne ala yɛzɔ ye yɛnlea na yɛnwu kɛ ɔkulo kɛ dahuu ɔboa la bɛ nwo lɔ. Kɛkala yelie bɛ yeli, yɛɛ yenyia ɛhulolɛ kpole kɛ ɔboa.
47008023	Taetɛse ɛdeɛ, ɔle me gɔnwo mɔɔ yɛbɔ nu yɛyɛ gyima yɛboa bɛ a; mediema mɔɔ nee ye ɛlɛba la gyigyi asɔne ne mɔ agyakɛ anu, yɛɛ bɛte Kelaese anyunlu.
47008024	Zɔhane ati bɛhile bɛ ɛhulolɛ, amaa asɔne ne mɔ ali nwolɛ daselɛ, na bɛanwu kɛ yɛanva bɛ yɛandu yɛ nwo mgbane.
47009001	Ɔngyia biala kɛ menwɔhɛlɛ bɛ wɔ moalɛ mɔɔ bɛlɛ bɛkamaa Nyamenle menli ne la anwo.
47009002	Meze kɛ bɛkulo kɛ bɛboa, yɛɛ meva bɛ medu me nloa anu mehile Masidoneama. Menganle kɛ, “Sumunli ɛkenle ɛvolɛ ne yɛɛ mediema mɔɔ wɔ Akaya (Giliki) maanzinli nu la boɔboale bɛ nwo kɛ bɛboa a.” Zɛhae mɔdenlebɔlɛ ne ɛmaa menli dɔɔnwo ne ala akee anye ɛbolo.
47009003	Kɛkala melɛsoa mediema ɛhye mɔ, amaa yɛ nloa anu mɔɔ yɛvale bɛ yɛdule wɔ edwɛkɛ ɛhye anwo la anyɛ mgbane, na kɛmɔ menganle la bɛaboɔboa bɛ nwo pɛneko.
47009004	Yeamba ye zɔ na saa Masidoneama bie mɔ nee me ba na bɛbanwu kɛ bɛtɛboɔboale bɛ nwo a, yɛ nee bɛ yɛ muala yɛ nyunlu bagua aze kpole kɛ yɛvale yɛ nye yɛdole bɛ nwo zo a.
47009005	Zɔhane ati medwenle nwolɛ kɛ ɔhyia kɛ metu mediema ɛhye mɔ kɛ bɛlumua me nyunlu wɔ bɛ nwo lɔ, na bɛaboɔboa ahyɛlɛdeɛ ne mɔ mɔɔ bɛvale bɛbɔle ɛwɔkɛ la anloa bɛado ɛkɛ, amaa saa meba a yeanyɛ kɛ asɛɛ awie yɛɛ ɛhye bɛ mialeranu kɛ bɛyɛ a, na bɛdabɛ bɛkulo kɛ bɛboa la ati ɔ.
47009006	Bɛhakye ɛhye: sonla mɔɔ dua ma ekyi la bu ekyi, yɛɛ mɔɔ dua dɔɔnwo la bu dɔɔnwo.
47009007	Awie biala ɛva mɔɔ yezuzu nwo wɔ ye ahonle nu la ɛmaa. Ɔmmatwenlehwenle ɔ bo aze anzɛɛ ɔyɛ ye kɛ asɛɛ yemia la ati ɔ, ɔluakɛ Nyamenle kulo sonla mɔɔ te ɔ nyunlu kyɛ debie la.
47009008	Nyamenle kola maa bɛ ninyɛne mɔɔ bɛhyia nwolɛ la maa ɔbo zolɛ, amaa dahuu bɛanyia mɔɔ sa bɛ la na bɛava bie bɛayɛ nyele.
47009009	Nyamenle edwɛkɛ ne se, “Ɔ sa dwu ehyianvolɛma anwo zo, ye atiakunlukpalɛ ne wɔ ɛkɛ dahuu.”
47009010	Nyamenle mɔɔ maa ɛyazonlɛnli ma maa ɔdua na ɔmaa ye aleɛ ɔdi la, kɛmaa bɛ ɛbɛlabɔlɛ nu ma mɔɔ bɛhyia nwolɛ la dɔɔnwo bɛkɛlua, na bɛ atiakunlukɛnlɛmayɛlɛ bɛyɔba ne azo dɔɔnwo.
47009011	Wɔ debie biala anu, Nyamenle bamaa bɛanyia bie, amaa bɛ ti akunlu ayɛ kɛnlɛma na menli dɔɔnwo ayɛ Nyamenle mo kɛ ɔlua yɛ nwo zo bɛnyia ahyɛlɛdeɛ bɛvi bɛ ɛkɛ ne a.
47009012	Ɔluakɛ bɛ ɛzonlenlɛ gyima ɛhye ɛmmaa Nyamenle menli ne ɛnnyia mɔɔ bɛkpondɛ la angome, na eza ɔmaa menli buke bɛ ahonle nu yɛ Nyamenle mo.
47009013	Bɛ ɛzonlenlɛ gyima ɛhye kile bɛ diedi mɔɔ bɛlɛ la. Ɔlua zo menli dɔɔnwo ye Nyamenle ayɛlɛ kɛ bɛdi Kelaese anwo Edwɛkpa ne mɔɔ bɛlie bɛdo bɛ nwo zo la azo, na bɛ nee awie biala kyɛ nyilalɛ mɔɔ bɛnyia ye la.
47009014	Zɔhane ati bɛbava anwolɔlɛ ɛhulolɛ kpalɛ bɛazɛlɛ bɛamaa bɛ wɔ ɛlolɛ molozo ne mɔɔ Nyamenle ɛva ɛlo bɛ la ati.
47009015	Bɛmaa yɛyɛ Nyamenle mo wɔ ye nwanwane ahyɛlɛdeɛ ne ati.
47010001	Medame Pɔɔlo, mesɛlɛ bɛ, bɛse mewɔ bɛ nwo lɔ a menle awie, na saa menle bɛ nwo lɔ a, ɛnee me nloa yɛ se wɔ bɛ nwo. Kelaese ati, melɛ bɛtɛɛyɛlɛ nee atiakunlukɛnlɛma mebodo bɛ,
47010002	bɛmmayɛ bɛmaa saa meba bɛ nwo lɔ a me nee bɛ bie badi ye ɛsesebɛ, ɔboalekɛ medie me nwo medi kɛ mekola mekile bɛdabɛ mɔɔ bɛse yɛfa ewiade adwenle a yɛbɔ yɛ ɛbɛla la kɛ meyɛ se.
47010003	Ɔle nɔhalɛ kɛ yɛde ewiade ye anu ɛdeɛ, noko tɛ ewiade ye konle a yɛlɛko a.
47010004	Tɛ ewiade konle ninyɛne a yɛfa yɛko a; Nyamenle konle ninyɛne mɔɔ tumi wɔ nu la a yɛfa yɛbubu aranemgbole ne mɔ a. Yɛsɛkye kpolerazulɛ mgbane mgbane;
47010005	yɛgologolo debie biala mɔɔ bɛkɛmaa ye zo adubɛnwo nu bɛkɛtia Nyamenle anwo adwenlenubukelɛ la, yɛɛ yɛkye adwenle biala nuokɛ yɛbele ye yɛmaa ɔtie Kelaese.
47010006	Na saa akee bɛkile kɛ bɛva bɛ nwo bɛmaa Kelaese bɔkɔɔ a, yɛadua awie biala mɔɔ anwo yɛ se la kakɛ wɔ ye nyɛleɛ nwo.
47010007	Anrɛɛ bɛnlea ye boɛ na bɛabua. Awie wɔ ɛkɛ ne mɔɔ ɔbu ɔ nwo kɛ ɔle Kelaese ɛdeɛ a, ɛnee bɛmaa ɔdwenle nwolɛ ɔhakye kɛ saa ɔle Kelaese ɛdeɛ a, ɛnee yɛdayɛ noko yɛle Kelaese ɛdeɛ.
47010008	Ɔnyɛ me nyiane kɛ metu me nwo somaa wɔ tumi ne mɔɔ Awulae ɛva ɛmaa yɛ la anwo a, ɔluakɛ Awulae anva ammaa yɛ kɛ yɛva yɛzɛkye bɛ, ɔse yɛva yɛnlea yɛmaa bɛkpazi.
47010009	Mengulo kɛ ɔyɛ kɛ asɛɛ mefa me ngɛlata ne mɔ meanwunlonwunla bɛ.
47010010	Ɔluakɛ bie baha kɛ, “Pɔɔlo yɛ se wɔ ngɛlata zo, na saa ɔwɔ ɛke a, ɔnle awie, yɛɛ ye edwɛkɛ ɛngyinla kpɔkɛ zo!”
47010011	Bɛmaa menli zɔhane mɔ ɛde ɔ bo kɛ mɔɔ yɛkɛlɛ ye wɔ ngɛlata ne mɔ anu, wɔ mekɛ mɔɔ yɛnle bɛ nwo lɔ la, yemɔ ala yɛɛ anrɛɛ yɛkɛha wɔ mekɛ mɔɔ yɛwɔ bɛ nwo lɔ la a.
47010012	Yɛnzi yɛ kɛnra yɛmbu yɛ nwo bie anzɛɛ yɛnva yɛ nwo yɛndo menli mɔɔ bɛdabɛ bɛ ngome bɛkanvo bɛ nwo la anwo. Bɛdabɛ mɔɔ bɛfa bɛ nwo bɛto awie mɔ anwo, na bɛnea awie mɔ bɛfa bɛ bɛto bɛ nwo la ɛnze nrɛlɛbɛ.
47010013	Na yɛmɛ, yɛnrɛmemaa yɛ nwo zo yɛnrɛmaa ɔnrɛbo zolɛ. Yɛmemaa yɛ nwo zo a, yɛmemaa ye wɔ gyima ne mɔɔ Nyamenle ɛva ɛzie yɛ nyunlu la anwo, kɛ yɛrali ye gyima wɔ bɛ nu.
47010014	Yɛdayɛ a yɛlumuale yɛvale Kelaese anwo Edwɛkpa ne yɛrɛlɛle bɛ a, yemɔti saa yɛfa bɛ yɛtu yɛ nwo a, ɛnee yɛtɛyɛle yɛtɛmanle ɔtɛbole zolɛ.
47010015	Yɛnva awie mɔ gyima mɔɔ bɛyɛ wɔ ɛleka mɔɔ Nyamenle anva ammaa yɛ la yɛndu yɛ nwo. Yɛ nye la kɛ saa bɛ diedi nyi a yɛɛ yɛ gyimayɛlɛ ne badɛlɛ kpole kpalɛ wɔ bɛ avinli a,
47010016	amaa yɛahola yɛahɔbɔ Edwɛkpa ne nolo wɔ maanle maanle fofolɛ zo na yɛanva awie gyima mɔɔ yeyɛ ye dɛba la yɛandu yɛ nwo.
47010017	Nyamenle Edwɛkɛ ne se, “Awie biala mɔɔ kpondɛ kɛ ɔmemaa ɔ nwo zo la ɛyɛ ye zɔ wɔ debie mɔɔ Awulae ɛyɛ la anwo.”
47010018	Ɔluakɛ tɛ sonla mɔɔ kanvo ɔ ngome ɔ nwo la a sɔ Nyamenle anye a, na sonla mɔɔ Awulae kanvo ye la a sɔ Nyamenle anye a.
47011001	Me kunlu a anrɛɛ saa mele kɔnwɔne bɔbɔ a, bɛkɛva me zɔ. Mebodo bɛ, bɛyɛ ye zɔhane.
47011002	Metwe bɛ nwo nungule, kɛmɔ Nyamenle yɛ ye ala la. Bɛle kɛ bɛlɛra mɔɔ ɛnze nrenya mɔɔ meyia ye kɛ megya ye meamaa nrenya kokye, Kelaese mumua ne.
47011003	Noko mesulo kɛ, kɛmɔ ɛwɔlɛ ne vale adalɛ nrɛlɛbɛ bɛlɛbɛlale Yivi la, zɔhane ala yɛɛ bɛbazɛkye bɛ adwenle a, amaa bɛahwe bɛ nwo bɛavi Kelaese ɛzonlenlɛ kpalɛ ne mɔɔ di munli la anwo.
47011004	Ɔluakɛ bɛ nye die awie biala mɔɔ ba bɛ nwo nehane na ɔbabɔ Gyisɛse fofolɛ bie, mɔɔ tɛ yemɔ a ɔle Gyisɛse ne mɔɔ yɛbɔle ye nolo yɛhilele bɛ la anwo edwɛkɛ la anwo. Eza bɛdie sunsum nee edwɛkpa bie mɔɔ asolo bɛ na tɛ Nyamenle Sunsum ne nee Kelaese anwo Edwɛkpa ne mɔɔ bɛnyianle ye bɛvile yɛ lɔ la bɛto nu.
47011005	Menlie menli kɛ bɛ “ɛzoanvolɛma kpalɛ” ne mɔ tɛla me.
47011006	Saa me nloa yɛɛ ɛtɛtele bɔbɔ a, tɛ nwoma nu ɔ; yɛɛ yɛla ɛhye ali wienyi yɛhile bɛ wɔ ndenle dɔɔnwo nee debie biala anu.
47011007	Yemɔti kɛmɔ membɔle Nyamenle Edwɛkpa ne nolo mengilele bɛ mɔɔ meanlie bɛ ɛhwee, na menganle me nwo aze, amaa meamaa bɛ zo la, se ɛnee me ɛtane mɔɔ meyɛ la ɛne?
47011008	Mekɛ mɔɔ meyɛ gyima ne wɔ bɛ avinli la, ɛnee asɔne ne bie mɔ a nea me a, yɛɛ saa meka ye kpalɛ a, ɛnee melɛwua asɔne ne mɔ, amaa meaboa bɛmɛ.
47011009	Mekɛ mɔɔ me nee bɛ de la, saa mekyia a mengyegye bɛ kɛ bɛboa me; mediema mɔɔ vi Masidonea rale la a rɛlɛle me debie biala mɔɔ mengyianle nwolɛ la a. Na kɛmɔ meanyɛ ye dɛba la, zɔhane ala yɛɛ menrɛva kpomgbolo biala menrɛkpolo bɛ kɔme a.
47011010	Meka Kelaese anwo edwɛkɛ nɔhalɛ ne mɔɔ wɔ me nu la kɛ, me nwo ɛdulɛ ɛhye awie biala ɛnrɛhola ɛnrɛdua me wɔ ɛleka biala wɔ Akaya (Giliki) maanzinli ye anu!
47011011	Duzu ati a melɛka ɛhye a? Mengulo bɛ edwɛkɛ ɔ? Nyamenle ze kɛ mekulo bɛ.
47011012	Mebahɔ zolɛ meayɛ mɔɔ melɛyɛ ye kɛkala la, amaa ɛzoanvolɛma zɔhane mɔ annyia kpɔkɛ angyinla zolɛ andu bɛ nwo kɛ bɛyɛ bɛ gyima, kɛmɔ yɛyɛ ye la.
47011013	Menli zɔhane mɔ le ɛzoanvolɛma alane mɔɔ adalɛ gyima a bɛyɛ a; bɛhakyi bɛ nwo kɛ asɛɛ bɛle Kelaese ɛzoanvolɛma!
47011014	Na ɔnyɛ nwanwane. Seetan bɔbɔ kola kakyi ɔ nwo yɛ kɛ ɔle wienyi nu soanvolɛ.
47011015	Yemɔti ɔnyɛ ɛzulolɛ kɛ Seetan sonvolɛma kɛhakyi bɛ nwo kɛ bɛle Nyamenle sonvolɛma kpalɛ a. Bɛbanyia ninyɛne mɔɔ bɛyɛ la anwo ahatualɛ mɔɔ fɛta la wɔ awieleɛ ne.
47011016	Mesi zolɛ bieko: bɛ nuhua biala mmadwenle kɛ mele kɔnwɔne; na saa bɛbu me zɔhane bɔbɔ a, ɛnee eza noko bɛlie me kɛ kɔnwɔne, amaa meanyia bie meadu me nwo ekyii.
47011017	Mɔɔ melɛka ye kɛkala la ɛnle edwɛkɛ mɔɔ melua Awulae Tumi zo a melɛka a, ɔluakɛ melɛtendɛ adubɛnwo nu kɛ mele kɔnwɔne.
47011018	Kɛmɔ dɔɔnwo ne ala fa ewiade ye anu ninyɛne tu bɛ nwo la, medame noko metu me nwo bie.
47011019	Bɛmɛ bɛdabɛ, bɛ nrɛlɛbɛ somasoma ti, bɛ nye die kɔnwɔnema anwo.
47011020	Bɛ nye die awie biala mɔɔ yɛ bɛ kɛ ahanra, awie mɔɔ sisi bɛ, awie mɔɔ tu ɔ nloa anu na ɔkpakyekpakye bɛ nye zo la anwo.
47011021	Ɔyɛ me nyiane kɛ melɛka kɛ yɛyɛle foanvoanle na yɛangola ɛhye mɔ bie yɛ a. Na saa awie kola fa debie tu ɔ nwo a ɛnee kɛmɔ melɛtendɛ kɛ kɔnwɔne la, medame noko mekola bie yɛ.
47011022	Saa bɛle Hibuluma a, medame mele Hibulunli. Saa bɛle Yizilayɛma a, medame mele Yizilayɛnli. Saa bɛle Ebileham nlɔnra a, medame mele Ebileham anlɔnra.
47011023	Saa bɛle Kelaese sonvolɛma a, ɛnee ɔkɛyɛ kɛ mezɛ bɔbɔ ɛdeɛ, noko mele sonvolɛ kpalɛ metɛla bɛ. Meyɛ gyima ɛsesebɛ kpalɛ, mela efiade fane dɔɔnwo medɛla bɛ, bɛbila me empele fane kɛyɛ nyɛ, yɛɛ mekɛ dɔɔnwo ne ala, ɔhale me nee ewule.
47011024	Dwuuma ɛbila me mbaka abulasa nee ngɔnla ne fane nnu.
47011025	Wulomuma ɛbila me empele fane nsa; bɛzi me awolɛ ko, mebutu nyevile nu fane nsa, yɛɛ meminli nyevile nye ko dɔnehwele abulanwiɔ nee nna.
47011026	Wɔ me adendulɛ dɔɔnwo ne mɔ anu, meyia esiane dɔɔnwo mɔɔ le kɛ azuyilɛ, ahɔdiawu, yɛɛ medame me gɔnwo mɔ Dwuuma, nee bɛdabɛ mɔɔ bɛnle Dwuuma la asa anu esiane; meyia azua mgbole zo esiane, esiane wɔ fienemgbole nu, yɛɛ meyia agɔnwolɛma adalɛ asa anu esiane.
47011027	Meli gyima nee mgbelera dɔɔnwo; aleɛ dwo a nafelɛ ɛngɔ me nye zo; ɛhɔne nee nzuhɔne ku me; mekye ɛhɔne, ɛyɛlɛ ku me yɛɛ melɛ me nwo zɔ ɛlɛ.
47011028	Yeanga ɛhye mɔ angome, asɔne asɔne ne mɔ anwo adwenleadwenle le adesoa kpole mɔɔ mezo ye dahuu a.
47011029	Saa awie yɛ bɛtɛɛ a, ɛnee medame me nwo ɛgolo me; yɛɛ saa bɛtwe awie bɛkɔ ɛtane nu a, ɛnee me kunlu yelɛyela me.
47011030	Saa ɔwɔ kɛ metu me nwo a, menwɔyɛ ye zɔhane wɔ ninyɛne mɔɔ kile kɛ mele bɛtɛɛ la anwo.
47011031	Nyamenle mɔɔ le Awulae Gyisɛse ɔ Ze ne, yemɔ yɛɛ nyilalɛ ɛha ye duma ne dahuu a, ɔluakɛ ɔze kɛ membɔ adalɛ.
47011032	Mekɛ mɔɔ mewɔ Dɛmasekɛse la, Belemgbunli Alɛtase amɛnlado ne vale sinzavolɛma gyinlegyinlanle suakpole ne nlenkɛ mgbole ne mɔ anloa kɛ bɛhye me.
47011033	Na bɛdɛnlanle me kɛndɛne nu bɛwulale me suakpole ne bane ne tokule ne mɔ bie anu bɛdwulale me aze, na menvile ɔ sa.
47012001	Ɔwɔ kɛ metu me nwo, saa nvasoɛ ɛnle zolɛ bɔbɔ a, ɔwɔ kɛ metu me nwo. Noko meka ninyɛne mɔɔ Awulae ɛlolɛ zo yemaa menwu bɛ nee mɔɔ yeye yehile me la.
47012002	Meze Kelaese ɛdoavolɛ bie mɔɔ ɛvolɛ bulu nee nna mɔɔ ɛraze ɛhɔ la, bɛvale ye bɛhɔle anwuma wɔ Nyamenle anwo lɔ la; (saa nwonane nu o, saa sunsum nu o, menze, Nyamenle a ze a.)
47012003	Mɔɔ meze la a le kɛ bɛvale nrenya ɛhye bɛhɔle Paladaese, (menze saa bɛvale ye nwonane nu o, saa sunsum nu o, Nyamenle a ze a)
47012004	na ɛkɛ ne yɛɛ ɔdele edwɛkɛ mɔɔ bɛka a ɔnga, yɛɛ dasanli biala ɛnlɛ nwolɛ adenle kɛ ɔkɛha a.
47012005	Sonla zɛhae ati yɛɛ metu me nwo a, na ɔhale medame me ngome a, anrɛɛ menrɛdu me nwo ɛlɛ, kyesɛ wɔ ninyɛne mɔɔ kile kɛ mele bɛtɛɛ la anwo.
47012006	Saa mekulo kɛ metu me nwo a anrɛɛ menle kɔnwɔne wɔ nwolɛ, ɔluakɛ menwɔha nɔhalɛ ne. Noko menrɛdu me nwo, ɔboalekɛ memkpondɛ kɛ awie bu me bie maa ɔtɛla mɔɔ yenwu kɛ meyɛ nee mɔɔ yede kɛ meka la, anwo.
47012007	Amaa me ti anu anyɛ me fɛ na meadu me nwo wɔ nwanwane ninyɛne dɔɔnwo ne mɔ mɔɔ Nyamenle ɛye ɛhile me la anwo la, bɛwulale debie me nwonane ye anu, Seetan soanvolɛ bie ɔ, ɔgyegye me na ɔbɛlɛ me aze, amaa meandu me nwo.
47012008	Ɛhye ati menzɛlɛle Nyamenle fane nsa wɔ ɛhye anwo kɛ ɔye zɔhane ewule ne me nwo.
47012009	Na ɔbuale me kɛ, “Me ɛlolɛ ne le kpalɛ maa wɔ, ɔluakɛ me tumi ne anu yɛ se maa wɔ kpalɛ kpalɛ wɔ mekɛ mɔɔ ɛkɛyɛ bɛtɛɛ la.” Yemɔti medi fɛlɛko kpole kpalɛ na metu me nwo wɔ me bɛtɛɛyɛlɛ nwo, amaa Kelaese tumi ne aheda me nwo zo.
47012010	Kelaese ati, me kunlu dwo me nwo wɔ me bɛtɛɛyɛlɛ, aholoba ɛbɔlɛ, ngyegyelɛ, kpɔdekpɔdeyɛlɛ, yɛɛ munzule nu, ɔluakɛ mɔɔ menwɔyɛ bɛtɛɛ la ɛnee me nwo ɛyɛ se kpalɛ.
47012011	Se bɛnwu kɛ meyɛ kɔnwɔne, noko bɛdabɛ a bɛmaa meyɛ a. Bɛmɛ a bɛle menli mɔɔ anrɛɛ ɔwɔ kɛ bɛdie me bɛto nuhua a, ɔluakɛ saa mendo awie biala bɔbɔ a, bɛ “ɛzoanvolɛma zɔhane mɔ” ɛndɛla me wɔ adenle biala anu.
47012012	Menvale abotane kpole a menyɛle ninyɛne mɔɔ kile kɛ mele ɛzoanvolɛ la wɔ bɛ nu a; bɛnwunle sɛkɛlɛneɛ nee nwanwane ninyɛne nee gyima mɔɔ kile Nyamenle tumi ne la amuala.
47012013	Saa ɛye kɛ meangakyi kpomgbolo meamkpolo bɛ kɔme la ɛsie ahane a, ɛnee duzu debie kpalɛ a bɛyɛle bɛmanle asɔne ne mɔ mɔɔ ɛha, mɔɔ bɛanyɛ bɛammaa bɛmɛ a? Saa mevo bɛ wɔ ɛhye anu a, ɛnee bɛva bɛhyɛ me.
47012014	Ye fane nsa mɔɔ meboɔboa me nwo kɛ mebakpɔla bɛ la ɛne; saa meba a menrɛrakpolo bɛ kɔme, ɔluakɛ bɛdabɛ mumua ne a mekpondɛ bɛ a, na tɛ mɔɔ bɛlɛ ye la ɔ. Tɛ mralɛ a kpondɛ sie awovolɛma a, awovolɛma a kpondɛ sie mralɛ a.
47012015	Ɔkɛyɛ me kɛnlɛma kɛ menwɔva mɔɔ melɛ la amuala, nee medame me sonlabaka ne menwɔboa bɛ. Na saa mekulo bɛ edwɛkɛ kpole zɛhae a, ɛnee kɛmɔti yɛɛ bɛmɛ bɛngulo me edwɛkɛ fee ɛ?
47012016	Bɛdabɛ bɛze kɛ meanyɛ kpomgbolo meamkpolo bɛ kɔme, noko bɛmɛ bɛse mele kɛdɛba, na menvale mɛlɛbɛla a mengyele bɛ a.
47012017	Asoo menluale menli mɔɔ menzoanle bɛ la bie anwo zo mensisile bɛ?
47012018	Menzɛlɛle Taetɛse, na menzoanle ye nee adiema nrenya ko wɔ bɛ nwo lɔ, na ɛnee Taetɛse a rasisile bɛ a? Asoo ɔ nee me yɛ adwenle anyɛ ko, yɛɛ yɛmbɔ yɛ ɛbɛla ko?
47012019	Wɔannea a bɛkɛdwenle kɛ yɛbɔ mɔdenle yɛaza yɛ ne wɔ bɛ nyunlu. Ɔnle zɔhane fee! Yɛtendɛ, kɛmɔ Kelaese kulo kɛ yɛtendɛ wɔ Nyamenle anyunlu la. Ayi mɔ, debie biala mɔɔ yɛyɛ la, bɛdabɛ bɛ kpalɛ ti ɔ.
47012020	Mesulo ɔ nzi kɛ meba a menwɔrado bɛ wɔ adenle bie anu mɔɔ menrɛhulo a, anzɛɛ bɛdabɛ noko bɛkɛnwu me wɔ adenle bie anu mɔɔ bɛnrɛhulo a. Mesulo kɛ mebarado bɛ nee butulelilɛ, nungule ɛhwenlɛ, ɛya mgbole ɛvalɛ, angomedi, aholoba ɛbɔlɛ, nzekuebɔlɛ, mgbanyizonle ɛyɛlɛ, yɛɛ basabasayɛlɛ nu.
47012021	Ɔyɛ me kɛ meba bieko a me Nyamenle ne baha me aze wɔ bɛ nyunlu, na meazu meagua bɛdabɛ mɔɔ bɛyɛle ɛtane na bɛtɛnunle bɛ nwo wɔ bɛ nyɛleɛ mgbane mgbane mɔɔ anwo ɛnde, nee adwɔmanebɔlɛ nwo la ati zo.
47013001	Ɛhye a tɔ zolɛ fane nsa mɔɔ melɛba mearakpɔla bɛ a. Nyamenle Edwɛkɛ ne se, “Ɔwɔ kɛ menli nwiɔ anzɛɛ nsa foa ɛzonle biala mɔɔ bɛkɛdo awie la azo di daselɛ.”
47013002	Mekakye bɛdabɛ mɔɔ bɛyɛ ɛtane dɛba, nee bɛdabɛ mɔɔ bɛha la amuala kɛ, meha ye dɛba wɔ mekɛ mɔɔ membamkpɔlale bɛ mɔɔ tɔ zolɛ nwiɔ la, yɛɛ melɛka ye bieko kɛkala mɔɔ menle bɛ nwo lɔ la kɛ, saa meba a bɛ nuhua biala mɔɔ ɛyɛ ɛtane la ɛnrɛva ɔ nwo dwɔɔ.
47013003	Bɛkɛnwu kɛ amgba Kelaese dua me nwo zo tendɛ. Ɔ nee bɛ bali ye ɛsesebɛ na bɛanwu kɛ ɔnle bɛtɛɛ na ɔlɛ tumi.
47013004	Na saa ɔyɛle bɛtɛɛ ɔwule meanubaka ne azo bɔbɔ a, ɔlua Nyamenle tumi zo ɔde ngoane nu. Yɛdayɛ noko yɛle bɛtɛɛ wɔ Kelaese ati, na ɔlua Nyamenle tumi ne azo yɛ nee ye badɛnla na yɛ nee bɛ ali.
47013005	Bɛnleɛnlea bɛ ahonle nu, na bɛnlea kɛ bɛtɛdɛ bɛ diedi ne anu. Bɛzɔ bɛ nwo bɛnlea; asoo bɛnnwu kɛ Kelaese Gyisɛse wɔ bɛ nu? Ɛnee kyesɛ bɛangola sɔnea ne anloa gyinla.
47013006	Me nye la kɛ bɛkɛnwu kɛ yɛnle menli mɔɔ ɛkpo aze a.
47013007	Yɛsɛlɛ Nyamenle kɛ bɛnrɛyɛ ɛtane, tɛ kɛ amaa bɛanwu kɛ yɛho yɛdɔ zolɛ ɔ, na amaa yɛmɛ, saa ɔzɔho kɛ yɛkpo aze bɔbɔ a, bɛmɛ bɛayɛ mɔɔ le fɔɔnwo la.
47013008	Yɛngola yɛnyɛ debie biala yɛntia nɔhalɛ ne. Mɔɔ yɛkola ye yɛ la, yɛyɛ yɛboa nɔhalɛ ne.
47013009	Yɛdi fɛlɛko kɛ bɛkɛyɛ se na yɛmɛ yɛkɛyɛ bɛtɛɛ. Yɛsɛlɛ kɛ bɛkɛli munli.
47013010	Ɛhye ati yɛɛ kɛmɔ menle bɛ nwo lɔ la, melɛkɛlɛ bɛ kɛlata ɛhye a, amaa saa meba a me nee bɛ anli ye ɛsesebɛ, kɛmɔ tumi ne mɔɔ Awulae ɛva ɛmaa me la de la. Bɛ boɛyɛlɛ ti yɛɛ bɛvale tumi ne bɛmanle me a, na tɛ bɛ ɛzɛkyelɛ ti ɔ.
47013011	Mediema, akee mewie, mebiza bɛ ahye. Bɛhakyi bɛ subane; bɛli me folɛdulɛ ne mɔ azo, bɛmaa bɛ nloa ɛzɛ bɛ nwo na bɛdɛnla anzonudwolɛ nu. Na ɛhulolɛ nee anzonudwolɛ Nyamenle ne nee bɛ badɛnla.
47013012	Bɛva mediema ɛhulolɛ bɛyɛ bɛ nwo atuu. Nyamenle menli ne kɔsɔɔti biza bɛ ahye.
47013013	Awulae Gyisɛse Kelaese ɛlolɛ ne, Nyamenle ɛhulolɛ ne, nee Sunsum Nwuanzanwuanza agɔnwolɛyɛlɛ ne nee bɛ muala ɛdɛnla.
48001001	Medame Pɔɔlo, mɔɔ Gyisɛse Kelaese nee Nyamenle Selɛ ne mɔɔ dwazole ye vile mɔwuamra anu la ɛvɛlɛ me kɛ menyɛ ɛzoanvolɛ, na tɛ menli a ɛhyehyɛ ɛyɛ me bɛ ɛzoanvolɛ la a melɛkɛlɛ kɛlata ɛhye a.
48001002	Me nee mediema mɔɔ wɔ ɛke la amuala yɛbiza bɛdabɛ asɔnema mɔɔ bɛwɔ Galeehyea maanzinli nu la amuala ahye.
48001003	Nyamenle Selɛ ne nee Awulae Gyisɛse Kelaese ɛlo bɛ na ɔmaa bɛ anzonudwolɛ.
48001004	Gyisɛse Kelaese wule manle yɛ, ɔliele yɛ ɔvile yɛ ɛtane nu, amaa yeaye yɛ yeavi munzule mekɛ ɛhye anu; ɔyɛle ɛhye, ɔluakɛ mɔɔ yɛ Ze Nyamenle ne kpondɛ kɛ ɔyɛ la ɛne.
48001005	Anyunlunyia ɛha Nyamenle dahuu! Amen.
48001006	Ɔyɛ me azibɛnwo kɛ kɛkala angome bɛlɛnriandi bɛavi Nyamenle ne mɔɔ ɔlua Gyisɛse Kelaese ati yelo bɛ na yevɛlɛ bɛ la anwo bɛahɔli edwɛkpa fofolɛ nzi a.
48001007	Nɔhalɛ, Edwɛkpa fofolɛ bieko ɛnle ɛkɛ mɔɔ vi Nyamenle ɛkɛ, kɛ mɔɔ meha mehile bɛ la ala. Menwu kɛ awie mɔ ɛlɛgyegye bɛ azɛkye bɛ adwenle, na bɛahakyi Edwɛkpa ne mɔɔ fane Kelaese anwo la.
48001008	Noko awie biala, saa yɛdayɛ o anzɛɛ Nyamenle soanvolɛma o, mɔɔ bɔ edwɛkpa gyɛne bie nolo ahile bɛ atia mɔɔ yɛha yɛhile bɛ dɛba la, munzule ɛha ye.
48001009	Yɛha, na eza mesi zolɛ bieko kɛ awie biala mɔɔ kɛbɔ edwɛkpa gyɛne bie nolo kɛhile bɛ kɛtia mɔɔ bɛde na bɛlie bɛli la, munzule ɛha ye.
48001010	Ɛnee ɔyɛ bɛ kɛ kɛkala akee mekpondɛ menli nganvolɛ, anzɛɛ Nyamenle nganvolɛ ɔ? Anzɛɛ mekpondɛ me nyunlu wɔ menli nu ɔ? Kyɛkyɛ! Saa mekpondɛ me nyunlu wɔ menli nu a, ɛnee menle Kelaese akɛlɛ.
48001011	Ayi mɔ, mekakye bɛ adwenle kɛ Edwɛkpa ne mɔɔ mebɔ ye nolo la ɛnvi sonla ɛkɛ.
48001012	Meanlie meanvi awie lɔ, yɛɛ tɛ awie a hilehilele me a. Gyisɛse Kelaese ɔdaye mumua ne a yele hilele me a.
48001013	Bɛdabɛ bɛde mɔɔ menyɛle wɔ mekɛ mɔɔ ɛnee meli Dwuuma Nyamenlezonlenlɛ maamɛla ne anzi la. Menyɛle Nyamenle menli ne kpɔdekpɔde memanle ɔbole zolɛ na membɔle mɔdenle kɛ megu asɔne ne.
48001014	Wɔ me tipɛne ne mɔ anu, biala ɛnle ɛkɛ mɔɔ nee me sɛ wɔ Dwuuma maamɛla ne azo ɛlilɛ nu a, yɛɛ eza me nye bolo yɛ nlenya mɔ ngilehilelɛ ne mɔɔ bɛgyakyile yɛ la anwo ɛsesebɛ kpalɛ.
48001015	Na amuanrɛɛ wɔ ɛhye mɔ amuala anu, ɛnee Nyamenle ɛye me ɛzie ɛkɛ dɛba ɛmaa ɔ nwo, bɔbɔ kolaa na bɛawo me, yɛɛ akee yelua ye ɛlolɛ zo yevɛlɛ me kɛ mendoa ɔ bo zo na menyɛ ye gyima a. Yemɔti mɔɔ mekɛ ne dwule na ɔbɔle kpɔkɛ
48001016	ɔyele ɔ ra ne ɔhilele me kɛ akee menga Edwɛkpa ne mɔɔ fane Kelaese anwo mengile bɛdabɛ mɔɔ bɛnle Dwuuma la amuala mɔɔ ɛtɛtele la, meangɔmbiza sonla biala adwenle,
48001017	yɛɛ meangɔ Gyɛlusalɛm bɔbɔ kɛ mekanwu bɛdabɛ mɔɔ bɛle Kelaese ɛzoanvolɛma mɔɔ bɛli me nyunlu la. Ɛleka mɔɔ mengɔle la a le Areleebea, yɛɛ nzinlii menziale membale Dɛmasekɛse a.
48001018	Ɛvolɛ nsa anzi yɛɛ akee mengɔle Gyɛlusalɛm mengɔnlile dapɛne nwiɔ mengɔmkpɔlale Pita a.
48001019	Meangɔnwu ɛzoanvolɛ gyɛne bieko kɛ Gyemise mɔɔ le Awulae adiema nrenya ne ala.
48001020	(Nyamenle anyunlu, mɔɔ melɛka la amuala, adalɛ fee ɛnle nu.)
48001021	Nzinlii mengɔle akpɔsa wɔ Selea nee Selesea maanzinli ne mɔ anu.
48001022	Mekɛ ne anu ɛnee asɔnema mɔɔ wɔ Dwudiya la biala ɛnze me.
48001023	Mɔɔ ɛnee bɛze la a le mɔɔ awie mɔ ɛha na bɛde wɔ me nwo la kɛ, “Sonla ne mɔɔ yɛle yɛ kpɔdekpɔde kɛ ɔsɛkye Keleseɛn ɛzonlenlɛ ne la a ɛnɛ ɛlɛbɔ diedi ko ne ala nolo yeahile maanlema kɛ bɛlie Gyisɛse bɛli la!”
48001024	Na ɔlua me ti bɛyele Nyamenle ayɛlɛ.
48002001	Ɛvolɛ bulu nee nna pɛle nu la me nee Banabase yɛhɔle Gyɛlusalɛm bieko. Menvale Taetɛse membokale yɛ nwo yɛhɔle.
48002002	Mengɔle, ɔluakɛ ɛnee Nyamenle ɛye ɛhile me kɛ ɔwɔ kɛ mekɔ. Mengɔndwule la me nee mgbanyima ne mɔ yiale nu ahane na mengilehilele Edwɛkpa ne mɔɔ mebɔ ye nolo mekile bɛdabɛ mɔɔ bɛnle Dwuuma la anu mengilele bɛ, amaa gyima ɛhye mɔɔ melɛyɛ nee mɔɔ meyɛ ye dɛba la anyɛ gyɛne.
48002003	Na Taetɛse bɔbɔ mɔɔ le Gilikinli na ɔ nee yɛ a hɔle la, bɛanga kɛ ɔyɛ ye mrenyanu nzonlɛ.
48002004	Ɛnee adalɛma bie mɔɔ ɛyɛ bɛ nwo kɛ bɛdie Kelaese bɛdi la ɛpele ɛpe adenle bie azo ɛra ayia ne bie. Menli ɛhye mɔ rale kɛ bɛbanlea kɛ yɛmɛ mɔɔ yɛdie Kelaese Gyisɛse yɛdi la yɛ nwo ɛzi ɛdɔ yɛ la. Bɛ adwenle a le kɛ bɛmaa yɛazia yɛayɛ ahanra wɔ Dwuuma mɛla ne abo,
48002005	na yɛammaa bɛ adenle fee, amaa yɛazie nɔhalɛ ne mɔɔ fane Edwɛkpa ne anwo, kɛmɔ kɛkala ɔde la gyɛlɛɛnye yɛamaa bɛ.
48002006	Mengilehilele Edwɛkpa ne mɔɔ mebɔ ye nolo la anu menwiele la, menli zɛhae mɔ, mɔɔ bɛse bɛle mgbanyima la anga kɛ debie bieko wɔ ɛkɛ mɔɔ ɔwɔ kɛ meyɛ a. Bɛle duzu menli bɔbɔ a, ɔnvane me nwo, ɔboalekɛ menli kɔsɔɔti sɛ wɔ Nyamenle anyunlu.
48002007	Mɔɔ bɛnwunle ye la a le kɛ amgba Nyamenle ɛva ye Edwɛkpa ne ɛwula me nloa na yezoa me kɛ membɔ ye nolo mengile bɛdabɛ mɔɔ bɛnle Dwuuma la, kɛmɔ yeva yewula Pita anloa kɛ ɔbɔ ye nolo ɔhile Dwuuma la.
48002008	Bɛnwunle ye wienyi kɛ Nyamenle ko ne ala mɔɔ manle Pita rayɛle ɛzoanvolɛ wɔ Dwuuma ati la, ye ko ne ala yɛɛ ɛyɛ me ye ɛzoanvolɛ ɛmaa bɛdabɛ mɔɔ bɛnle Dwuuma la a.
48002009	Gyemise, Pita, yɛɛ Dwɔn mɔɔ diedima ne bu bɛ kɛ bɛle mgbanyima la liele dole nu kɛ, nɔhalɛ, mame a Nyamenle ɛva ɛlolɛ gyima ɛhye ɛwula me sa nu a. Yemɔti bɛzomanle me nee Banabase, bɛyɛle yɛ mo nee yɛ, bɛhilele kɛ bɛlie yɛ bɛdo nu. Akee yɛ muala yɛliele yɛdole nu kɛ yɛmɛ yɛhɔbɔ nolo ne wɔ bɛdabɛ mɔɔ bɛnle Dwuuma la anu na bɛdabɛ noko bɛhɔ Dwuuma anu.
48002010	Mɔɔ bɛzele yɛ la a le kɛ anrɛɛ yɛhakye na yɛboa mediema mɔɔ le ehyianvolɛma la, na ɛhye a le debie titile mɔɔ me nye bolole nwolɛ kɛ meyɛ a.
48002011	Na mɔɔ Pita rale Anteɔko la, ɔmanle mendwile ɔ nyunlu, ɔluakɛ ɛnee mɔɔ ɔlɛyɛ la ɛnle kpalɛ.
48002012	Alumua ne mɔɔ ɛnee menli bie mɔɔ Gyemise zoanle bɛ la ɛtɛbale la, ɛnee Pita nee mediema mɔɔ ɛnle Dwuuma la a di debie a. Na mɔɔ menli ne mɔ dwule ala la yɛɛ Pita hwenle ɔ nwo a, kɛ akee ɔ nee bɛ ɛnrɛdo ɛsalɛ bieko, ɔboalekɛ ɔsulo bɛdabɛ mɔɔ bɛ adwenle a le kɛ ɔwɔ kɛ bɛyɛ bɛ mrenyanu nzonlɛ la.
48002013	Mediema Dwuuma mɔɔ ɔradole bɛ la, bɛdabɛ noko bɛyɛle bɛ nwo avoanvoanle kɛ Pita la, bɛmanle Banabase bɔbɔ ɔdaye ɔbɔle bɛ foanvoanle ɛbɛla ɛhye bie.
48002014	Na menwunle kɛ bɛnlua nɔhalɛ adenle ne azo, kɛmɔ Edwɛkpa ne kile la, menzele Pita wɔ bɛ kɔsɔɔti bɛ nyunlu ɛkɛ ne kɛ, “Ɛle Dwuunli, noko wɔ ɛbɛla ne ɛngile kɛ ɛle Dwuunli. Na duzu ati a akee ɛkpondɛ kɛ bɛmɛ mɔɔ bɛnle Dwuuma la bɛkakyi bɛyɛ Dwuuma mgbemgbene nu ɛ?”
48002015	Ɔle nɔhalɛ kɛ bɛwole yɛ Dwuuma, na yɛnle kɛ menli mɔɔ ɛnle Dwuuma mɔɔ ɛnze Nyamenle la.
48002016	Noko mɔɔ yɛnwu ye la a le kɛ, tɛ mɛla ne azo ɛlilɛ yɛɛ maa sonla sɔ Nyamenle anye a, kyesɛ yɛdie Gyisɛse Kelaese yɛdi kolaa na yɛazɔ Nyamenle anye. Yɛdayɛ bɔbɔ, yɛliele Kelaese Gyisɛse yɛlile kolaa na Nyamenle alua zolɛ yeamaa yɛazɔ ɔ nye, na tɛ mɛla ne mɔɔ yɛlile zolɛ la ati ɔ. Ɔluakɛ sonla biala mɔɔ di mɛla ne azo la ɛnrɛzɔ Nyamenle anye ɛlɛ.
48002017	Saa yɛdayɛ mɔɔ yɛdie Kelaese Gyisɛse yɛali na yɛazɔ Nyamenle anye la eza yɛdi fɔlɛ a, se ɛnee Kelaese a twehwe yɛ kɔ ɛtane nu a? Egya ɛkpa ɛgua!
48002018	Saa mekpo mɛla adenle ne na eza mesia me nzi kɛ akee medi mɛla ne azo a, ɛnee mehile kɛ medi fɔlɛ na medo mɛla ne.
48002019	Mame, mɛla ne anyunlu a, mewu; mɛla ne a hunle me a, amaa meadɛnla ngoane nu meamaa Nyamenle.
48002020	Me nee Kelaese a bɛhunle yɛ wɔ meanubaka ne azo a, yemɔti saa mede ngoane nu a ɛnee tɛ medame ɔ, na Kelaese mɔɔ de me nu la ɔ. Ngoane ɛhye mɔɔ mede nu la, mede ye kɛ medie Nyamenle Ara ne mɔɔ hulole me na ɔdole ye ngoane aze ɔmanle me la medi la ati ɔ.
48002021	Nyamenle ɛlo me kpole, yemɔti menrɛkpo ye amunli. Ɔluakɛ saa sonla di mɛla ne azo kolaa na yeazɔ Nyamenle anye a, ɛnee noko Kelaese wule ewule mgbane.
48003001	O Galeehyeama ahɔnwɔne! Nwane a ɛhye bɛ sili a? Asoo bɛngakye mɔɔ bɛhanle bɛhilele bɛ, mɔɔ fane kɛ ɔzile ɔyɛle mɔɔ bɛhunle Gyisɛse Kelaese wɔ meanubaka ne azo la?
48003002	Bɛha ko ɛhye bɛmaa mendie, asoo mɛla ne mɔɔ bɛlile zo la ati a Nyamenle vale ye Sunsum ne manle bɛ a, anzɛɛ bɛdiele Edwɛkpa ne na bɛliele bɛlile la ati ɔ?
48003003	Duzu ati a bɛde bɛ nwo bɛdo zɛhae ɛ? Bɛbɔle ɔ bo kɛnlɛma wɔ Nyamenle Sunsum ne anu, na kɛ ɔyɛle mɔɔ bɛlɛwie ye nwonane nu ɛ?
48003004	Anzɛɛ bɛkpondɛ kɛ mɔɔ bɛnwu ye nee mɔɔ bɛnyia ye la amuala yɛ mgbane ɔ? Ɔnle kɛ ɔba ye zɔhane fee!
48003005	Yemɔti bɛdwenle kɛ Nyamenle fa ye Sunsum ne amaa bɛ, yeava bɛ yeayɛ nwanwane ninyɛne yeahile kɛ bɛlile mɛla ne azo, anzɛɛ bɛdie Edwɛkpa ne na bɛlie bɛli la ati ɔ?
48003006	Bɛhɛlɛ ye wɔ Nyamenle Edwɛkɛ ne anu kɛ, “Ebileham liele Nyamenle lile, na ɔlua ye diedi ti ɔzɔle Nyamenle anye.”
48003007	Ɛhye ati bɛkola bɛnwu kɛ Ebileham nlɔnra kpalɛ ne a le bɛdabɛ mɔɔ bɛdie Nyamenle bɛdi la.
48003008	Nyamenle Edwɛkɛ ne se, “Nyamenle balua bɛdabɛ mɔɔ bɛnle Dwuuma la diedi zo yeamaa bɛazɔ ɔ nye.” Ɛhye kile kɛ Nyamenle Edwɛkɛ ne lumuale nwunle ye, na ɔbɔle Edwɛkpa ne nolo ɔhilele Ebileham kɛ, “Ɛ nwo zo yɛɛ Nyamenle balua ayila maanle maanle kɔsɔɔti a.”
48003009	Ebileham liele lile na bɛyilale ye. Zɔhane ala yɛɛ bɛdabɛ mɔɔ bɛdie bɛdi la amuala nyia nyilalɛ a.
48003010	Bɛdabɛ mɔɔ bɛdwenle kɛ bɛdi mɛla ne azo na bɛazɔ Nyamenle anye la ɛnwu amaneɛ. Ɔluakɛ Nyamenle Edwɛkɛ ne se, “Awie biala mɔɔ anli mɛla ne ngyehyɛlɛ ne amuala azo, kɛmɔ bɛhɛlɛ ye wɔ Nyamenle Mɛla buluku ne anu la, munzule ɛha ye.”
48003011	Kɛkala, yɛnwu ye wienyi kɛ awie ko biala ɛnrɛhola ɛnrɛli mɛla ne amuala azo na yeazɔ Nyamenle anye, ɔluakɛ Nyamenle Edwɛkɛ ne se, “Sonla ne mɔɔ kɛlie Nyamenle kɛli na ɔkɛzɔ ɔ nye la a banyia ngoane a.”
48003012	Noko mɛla ne azo ɛlilɛ nee Nyamenle mɔɔ ɛdie ye wɔali la ɛnle ko. Ɔluakɛ, Nyamenle Edwɛkɛ ne se, “Awie mɔɔ di mɛla ne amuala azo la a banyia ngoane a.”
48003013	Kelaese ɛralie ndeanlɛ muala, na yelie yɛ yevi munzule mɔɔ anrɛɛ mɛla ne fa yɛ ahɔ nu la anu, ɔluakɛ Nyamenle Edwɛkɛ ne se, “Mɔɔ bɛkɛhenda ye wɔ baka zo la munzule ɛha ye.”
48003014	Bɛhendanle Kelaese wɔ baka zo wɔ yɛmɛ yɛ ti, amaa ɔlua ɔ nwo zo bɛdabɛ mɔɔ bɛnle Dwuuma la bɛanyia nyilalɛ ne mɔɔ Nyamenle vale bɔle Ebileham ɛwɔkɛ la bie, na kɛmɔ yɛdie Kelaese yɛdi la ati yɛ muala yɛ sa aha ye Sunsum ne mɔɔ ɔvale ɔbɔle yɛ ɛwɔkɛ la.
48003015	Mediema, memaa bɛ ndonwo ko na bɛnlea: Saa menli nwiɔ kponle ngyehyɛlɛ bie azo na bɛkye ɔ bo a, awie ɛngola ɛnzɛkye ye anzɛɛ ɛnva bie ɛmboka nwolɛ.
48003016	Nyamenle bɔle ɛwɔkɛ ne manle Ebileham nee ye anlɔnra. Nyamenle Edwɛkɛ ne ɛnga kɛ “ye nlɔnra,” mɔɔ kile kɛ nlɔnra ne mɔ zonle a. Ɔse “ye anlɔnra,” mɔɔ kile anlɔnra kokye, na anlɔnra ɛhye, yemɔ a le Kelaese.
48003017	Mɔɔ meka la a le kɛ, Nyamenle nee Ebileham yɛle ngyehyɛlɛ ne na bɛhyele ɔ bo la, ɔ nzi ɛvolɛ ɛya nna abulasa yɛɛ bɛvale mɛla ne bɛmanle Dwuuma a. Ɛhye ati mɛla ne ɛngola ɛntulu ngyekyeleɛ ne na ɔnzɛkye Nyamenle ɛwɔkɛ ne.
48003018	Ɔluakɛ saa Nyamenle ahyɛlɛdeɛ ne gyi mɛla ne azo ɛlilɛ zo a ɛnee noko ɔnle ahyɛlɛdeɛ mɔɔ gyi ye ɛwɔkɛ ne azo a. Na ɔle nɔhalɛ kɛ ye ɛwɔkɛ ne mɔɔ ɔbɔle Ebileham la ati a Nyamenle ɛmaa ahyɛlɛdeɛ mɔɔ le zɛhae la a.
48003019	Saa ɔle zɛhae a ɛnee mɛla ne kpɔkɛ mɔɔ gyi zolɛ la a le boni? Nyamenle vale mɛla ne manle, amaa sonla anwu ɛtane deɛ holɛ. Mɛla ne hilehilele yɛ ekyii hɔdwule kɛ Ebileham anlɔnra ne mɔɔ yemɔti bɛbɔle ɛwɔkɛ ne la rale la. Nyamenle manle ye soanvolɛma a vale mɛla ne luale sonla nwo zo rale a.
48003020	Ɛwɔkɛ ne ɛdeɛ, ɔdaye Nyamenle mumua ne yɛɛ ɔbɔle a, yeanva yeanlua awie anwo zo.
48003021	Ɛnee ɛhye kile kɛ mɛla ne tia Nyamenle ɛwɔkɛ ne mɔ ɔ? Kyɛkyɛ, ɔnle zɔhane fee. Saa mɛla bie wɔ ɛkɛ mɔɔ zolɛ ɛlilɛ maa menli ngoane a, anrɛɛ awie mɔɔ kɛli zolɛ la kɛzɔ Nyamenle anye.
48003022	Nyamenle Edwɛkɛ ne se ɛtane gyale ewiade amuala; ɛhye ati bɛdabɛ mɔɔ bɛdie Gyisɛse Kelaese bɛdi la angome a Nyamenle bava ye ɛwɔkɛ ne mɔɔ ɔbɔle la yeamaa bɛ a.
48003023	Mɔɔ ɛnee bɛtɛbukele diedi adenle ne la, mɛla ne bɔle yɛ kpanwu hɔdwule kɛ bɛbukele diedi adenle ne la.
48003024	Mɛla ne dɛnlanle yɛ nwo zo kpalɛ hɔdwule mekɛ mɔɔ Kelaese rale la, amaa saa yɛdie ye yɛdi a, yɛazɔ Nyamenle anye.
48003025	Kɛkala mɔɔ diedi mekɛ ne ɛra la, saa yɛdie Kelaese yɛdi a mɛla ne ɛnrɛdɛnla yɛ nwo zo bieko.
48003026	Bɛhakye ɛhye: Bɛlie Gyisɛse bɛli la ati bɛ kɔsɔɔti bɛ nee Gyisɛse Kelaese ɛbɔ nu ɛyɛ Nyamenle amra.
48003027	Bɛdabɛ mɔɔ bɛzɔne bɛ wɔ Kelaese duma nu la ɛva Kelaese agyakɛ.
48003028	Zɔhane ati ngakyile biala ɛnle Dwuuma nee sonla mɔɔ ɛnle Dwuunli la avinli, akɛlɛ nee dehelɛ, anzɛɛ nrenya nee raalɛ avinli. Ɔluakɛ Kelaese ati bɛ muala bɛle menli ko.
48003029	Saa bɛle Kelaese ɛdeɛ a, ɛnee bɛle Ebileham nlɔnra mɔɔ asa baha Nyamenle ahyɛlɛdeɛ ne mɔɔ ɔvale ɔbɔle ɛwɔkɛ ne la a.
48004001	Na bɛmaa mengile ɛhye anu bieko; ɔle kɛ kakula mɔɔ ɛli agya la. Mekɛ mɔɔ ɔle kakula la, ɔde ye kɛ asɛɛ ɔle akɛlɛ la wɔ sua nu ɛkɛ, noko ɔdaye a ɔlɛ debie biala mɔɔ wɔ awuke ne anu la a.
48004002	Ye ngakula nu, ɔlɛ sonla mɔɔ nea ye nee ye ninyɛne ne mɔ azo a, kɔkpula mekɛ mɔɔ ɔ ze ne mɔɔ ɔlile ye agya la hilele la.
48004003	Zɔhane ala yɛɛ yɛdayɛ noko yɛde a; mɔɔ ɛnee yɛle ngakula wɔ sunsum nu la yɛyɛle ngakula yɛmanle ewiade ye anu tumi muala.
48004004	Na mɔɔ mekɛ ne dwule la, Nyamenle zoanle ɔ Ra ne manle ɔrale ewiade. Raalɛ a nrenzɛle Ralɛ ɛhye a, na ɔwole ye ɔdole Dwuuma maamɛla ne anu,
48004005	kɛ ɔralie bɛdabɛ mɔɔ mɛla ne ɛlɛbu bɛ kɔme la, amaa bɛarayɛ Nyamenle amra.
48004006	Kɛmɔ bɛle ɔ mra la, Nyamenle ɛzoa ɔ Ra ne Sunsum ne yemaa yerayi yɛ ahonle ne mɔ tɛkɛɛ, yemɔti yɛkola yɛka kɛ, “Egya! Me Papa!”
48004007	Ɛhye kile kɛ bɛnle ngɛkɛlɛ bieko, na bɛle Selɛ ne amra. Na saa bɛle ɔ mra a, ɛnee bɛdi agya.
48004008	Dɛba ne mɔɔ bɛnze Nyamenle la, ɛnee bɛle ngɛkɛlɛ bɛmaa ninyɛne mgbane mgbane mɔɔ ɔnle kɛ bɛsonle bɛ la.
48004009	Kɛkala mɔɔ bɛnwu Nyamenle la anzɛɛ bɛmaa menga kɛ, kɛkala mɔɔ Nyamenle ɛkpondɛ bɛ bo zo la, duzu ati a eza bɛkulo kɛ bɛsia bɛkɔsonle sunsum ɛtane ɛtane, anwo anwunvɔne ɛhye mɔ bieko ɛ? Duzu ati a eza bɛkulo kɛ bɛsia bɛyɛ bɛ nwo ngɛkɛlɛ bɛmaa bɛ ɛ?
48004010	Bɛsie kenle, siane, ɛlobɔ, yɛɛ ɛvolɛ mɔɔ ko biala ɛvoyia dwu a bɛdi na bɛkyi ɔ nloa a.
48004011	Ɔyɛ me kɛ bɛmaa mevɛ mgbane!
48004012	Me mediema, mesɛlɛ bɛ, bɛva me gyakɛ, ɔluakɛ mele kɛ bɛdabɛ la. Bɛtɛyɛle me ɛtane biala.
48004013	Bɛdabɛ bɛze kɛ me nwo mɔɔ dole me la ati a menyianle adenle membɔle Edwɛkpa ne nolo mengilele bɛ a.
48004014	Noko mekɛ ne anu bɔbɔ mɔɔ ɛnee me anwondolɛ ne kpondɛ ayɛ dwɛwɔlɛ amaa bɛ la, bɛamkpo me. Bɛliele me kɛmɔ bɛkɛlie Nyamenle soanvolɛ anzɛɛ Kelaese Gyisɛse ɔdaye mumua ne la.
48004015	Na kɛkala, bɛ atiakunlukɛnlɛma ne wɔ nienwu? Ɛnee medi daselɛ kɛ saa bɛyɛ na ɔkɛyɛ boɛ bɔbɔ a, anrɛɛ bɛdudule bɛ nye bɛmanle me.
48004016	Na kɛ ɔyɛ mɔɔ kɛkala angome bɛmaa meyɛ bɛ kpɔvolɛ kɛ meha nɔhalɛ ne mehile bɛ la ɛ?
48004017	Menli zɔhane mɔ yɛ kɛ asɛɛ bɛ nye die bɛ nwo, noko tɛ adenle kpalɛ zo a bɛ nee bɛ lua la! Mɔɔ menli zɔhane mɔ kpondɛ la a le kɛ bɛkɛhwe bɛ bɛkɛvi me nwo, amaa bɛdabɛ noko bɛ nye alie bɛmɛ bɛ nwo.
48004018	Ɔle kpalɛ kɛ menli kɛnyia bɛ nwo ɛhulolɛ, noko bɛmaa ɔyɛ zɔhane wɔ adenle kpalɛ nu, na bɛyɛ ye zɔhane dahuu, bɔbɔ wɔ mekɛ mɔɔ me nee bɛ ɛnde la.
48004019	O me mra ngakula, medi bɛ nwo nyane, na mete ye wɔ me nwonane nu kɛ raalɛ mɔɔ ɛvo awolɛ zo la, na ɔbahɔ zo zɔhane kɔkpula mekɛ mɔɔ bɛkɛnyia Kelaese su ne wɔ bɛ nu la.
48004020	Me kunlu a anrɛɛ me nee bɛ a wɔ lɔ a, na meanwu mɔɔ ɔwɔ kɛ meka la. Medwenle bɛ nwo somaa!
48004021	Bɛmaa membiza bɛdabɛ mɔɔ bɛkulo kɛ bɛboa mɛla ne abo la kɛ, asoo bɛnde mɔɔ mɛla mumua ne se la?
48004022	Nyamenle Edwɛkɛ ne se Ebileham wole mralɛ mrenya nwiɔ. Ko ɔ nli le akɛlɛ yɛɛ ko ɔ nli le dehelɛ.
48004023	Ebileham nee ɔ ye akɛlɛ ne bɛ ra ne, bɛwole ye kɛ bɛwo ralɛ biala la, na ɔ nee dehelɛ ne bɛ ra ne, yemɔ bɛluale Nyamenle ɛwɔkɛ zo a bɛwole ye a.
48004024	Debie zɛhae ka yɛ edwɛkɛ mɔɔ ndelebɛbo wɔ nu a: mraalɛ nwiɔ ne gyi ɛkɛ maa ngyekyeleɛ nwiɔ. Raalɛ ne mɔɔ wole ɔ mra ɛdeɛ ne wɔ akɛlɛ ɛzonlenlɛ nu la a le Heega; ɔgyi ɛkɛ ɔmaa ngyekyeleɛ ne mɔɔ bɛyɛle ye wɔ Boka Saenae azo la.
48004025	Yemɔti Heega gyi ɛkɛ maa Boka Saenae mɔɔ wɔ Areleebea la, na yemɔ a le ɛnɛ mekɛ ye suakpole Gyɛlusalɛm. Ɔ nee menli mɔɔ wɔ zolɛ la amuala wɔ akɛlɛ ɛzonlenlɛ bo.
48004026	Na suakpole Gyɛlusalɛm kpalɛ ne mɔɔ wɔ anwuma la ɛnle akɛlɛ ɛzonlenlɛ bo. Yemɔ ɔle dehelɛ, na ɔle yɛ sua zo kpalɛ nee yɛ nli.
48004027	Nyamenle Edwɛkɛ ne se, “Wɔmɔ raalɛ mɔɔ ɛtɛwole ɛlɛ a, wɔmɔ mɔɔ ɛtɛtele awolɛ nyane ɛlɛ a, di fɛlɛko, maa ɛ nye ɛlie, ɔluakɛ raalɛ ne mɔɔ bɛkpole ye la, lɛ mralɛ dɔɔnwo tɛla raalɛ ne mɔɔ lɛ agyalɛ mumua ne la.”
48004028	Mediema, ɛwɔkɛ ne mɔɔ Nyamenle bɔle Ebileham la ati, yɛle ɔdaye Nyamenle ɔ mra, kɛmɔ Ayezeke de la.
48004029	Mekɛ ne anu ralɛ ne mɔɔ bɛwole ye kɛ bɛwo ralɛ biala la yɛle mɔɔ bɛluale Nyamenle Sunsum ne tumi zo bɛwole ye la kpɔdekpɔde. Zɔhane ala noko yɛɛ kɛkala ɔde a.
48004030	Na Nyamenle Edwɛkɛ ne se duzu? Ɔse, “To akɛlɛ ne nee ɔ ra ne adenle zo, ɔluakɛ akɛlɛ ralɛ nee dehelɛ ralɛ ɛmbɔ nu ɛnli agya.”
48004031	Yemɔti, mediema, bɛnwu ye kɛ yɛnle akɛlɛ ne amra na yɛle dehelɛ ne amra.
48005001	Yɛlɛ fanwodi; Kelaese ɛraye yɛ kɔme kpomgbolo. Yemɔti, bɛgyinla kpundii kɛ bɛdi bɛ ti anwo, na bɛmmamaa adenle bɛmaa bɛyɛ bɛ ngɛkɛlɛ bieko.
48005002	Bɛdie! Medame Pɔɔlo yɛɛ melɛka meahile bɛ a. Saa bɛmaa adenle bɛmaa bɛyɛ bɛ mrenyanu nzonlɛ a, ɛnee bɛhile kɛ Kelaese anwo ɛnlɛ nvasoɛ ɛmmaa bɛ.
48005003	Mekakye bɛ bieko, mɔɔ kɛmaa adenle kɛmaa bɛkɛyɛ ye mrenyanu nzonlɛ la ɛmaa adenle kɛ mɛla ne ɛkyekye ye, na ɔwɔ kɛ ɔdi mɛla ne amuala azo.
48005004	Bɛdabɛ mɔɔ bɛdwenle kɛ bɛdi mɛla ne azo a bɛkɛzɔ Nyamenle anye la ɛhwe bɛ nwo ɛvi Kelaese anwo, na bɛnrɛnyia Nyamenle ɛlolɛ ne bie.
48005005	Yɛmɛ, ɔlua Nyamenle Sunsum ne azo, kɛmɔ yɛdie Kelaese Gyisɛse yɛdi la ati, yɛ nye la kɛ Nyamenle ɔdaye ɔbamaa yɛazɔ ɔ nye.
48005006	Ɔluakɛ saa yɛ nee Kelaese Gyisɛse yɛ ko a, yɛyɛ yɛ mrenyanu nzonlɛ o, yɛanyɛ o, ɔngyia. Mɔɔ hyia la a le kɛ yɛkɛnyia diedi mɔɔ fa ɛhulolɛ yɛ gyima la.
48005007	Alumua ne ɛnee bɛlɛbɔ mɔdenle kpalɛ! Na nwane a ɛze bɛ kɛ bɛmmadie nɔhalɛ ne bɛdi a?
48005008	Tɛ Nyamenle mɔɔ ɛvɛlɛ bɛ la a eza ɛze bɛ kɛ bɛyɛ ɛhye a.
48005009	Amgba, ɔle kɛ mɔɔ bɛka la, “Fɛlɛ ko dɔ sonlɛ na ɔla fɛlɛ dɔɔnwo avinli a, ɔsɛkye bɛ muala.”
48005010	Melɛ diedi wɔ Awulae anu kɛ bɛnrɛnyia adwenle fofolɛ biala kɛ me ɛdeɛ ne ala. Na ahenle holɛ ko mɔɔ ɔdaye ɔse ɔkɛgyegye bɛ la, Nyamenle badua ye kakɛ!
48005011	Na mediema, asoo medame, saa mrenyanu nzonlɛyɛlɛ yɛɛ mebɔ nwolɛ nolo a anrɛɛ ɛnee duzu ati a bɛlɛyɛ me kpɔdekpɔde ɛ? Anrɛɛ Kelaese meanubaka ne mɔɔ mebɔ nwolɛ nolo la ɛnyɛ ngyegyelɛ biala ɛmmaa awie biala.
48005012	Me kunlu a anrɛɛ menli mɔɔ ɛlɛgyegye bɛ la kɛhɔ zo zɛhae ala na bɛkɛza bɛ nwo bɔbɔ.
48005013	Na bɛmɛ me mediema, Nyamenle ɛvɛlɛ bɛ, ɛye bɛ kɔme kpomgbolo. Yemɔti bɛmmadi bɛ atiakunluwɔzo nzi na bɛfa bɛ fanwodi ne bɛyɛ mɔɔ bɛdabɛ bɛkulo la. Bɛva ɛhulolɛ bɛzonle bɛ nwo ngoko.
48005014	Ɔluakɛ mɛla ne amuala, bɛbɔ ye kpɔkɛ ko bɛmaa yɛ kɛ, “Kulo ɛ gɔnwo kɛ ɛdawɔ mumua ne ɛ nwo.”
48005015	Na saa bɛyɛ bɛ nwo kɛ ɛbɔ nu nane, bɛkeka bɛ nwo, na bɛyɛ bɛ nwo anwula a, ɛnee noko bɛnlea boɛ na bɛanguhu bɛ nwo.
48005016	Mɔɔ meka meahile bɛ la a le kɛ, bɛmaa Nyamenle Sunsum ne ɛhilehile bɛ adenle na bɛmmadi bɛ nwonane ne atiakunluwɔzo nzi.
48005017	Ɔluakɛ sonla atiakunluwɔzo ne ko tia Nyamenle Sunsum ne, yɛɛ Nyamenle Sunsum ne ɛhulolɛdeɛ ne ko tia sonla atiakunluwɔzo ne. Bɛ mu nwiɔ bɛnga fee, amaa bɛdabɛ noko bɛanyɛ mɔɔ bɛkulo kɛ bɛyɛ la.
48005018	Saa bɛmaa Nyamenle Sunsum ne kile bɛ adenle a, mɛla ne ɛngola ɛnkyekye bɛ bieko.
48005019	Sonla su ne gyima mɔɔ di la da ali wienyi. Bɛmɛ a le adwɔmane, ɛbɛla mgbane mgbane mɔɔ anwo ɛnde la ɛbɔlɛ,
48005020	bozonle ɛzonlenlɛ nee ayɛne ɛbɛla. Ɛkpɔlɛ, konle, nungule, ɛya, angomedi, ngyehyɛnu nee ngilehilenu,
48005021	anyebolo, kɔdiawuyɛlɛ, nza ɛbolɛ, anyelielɛ mgbane mgbane nee ninyɛne mɔɔ le zɛhae mɔ la. Meha mehile bɛ dɛba, na eza mekakye bɛ bieko kɛ bɛdabɛ mɔɔ bɛyɛ ninyɛne ɛhye mɔ la ɛnrɛnwu Nyamenle Belemgbunlililɛ ne.
48005022	Nyamenle Sunsum ne ma a le ɛhye mɔ: ɛhulolɛ, anyelielɛ, anzonudwolɛ, abotane, atiakunlukɛnlɛmayɛlɛ, kpalɛyɛlɛ, nɔhalɛlilɛ,
48005023	mɛlɛbɛnwoaze, yɛɛ bɛ nwo zo ɛhomolɛ. Ɛhye mɔ, mɛla biala ɛnle ɛkɛ mɔɔ tia bɛ a.
48005024	Bɛmɛ mɔɔ bɛle Kelaese Gyisɛse ɛdeɛ la, ɛbɔ bɛ su dɛba ne nee bɛ nwonane ne atiakunluwɔzo mgbane mgbane ne mɔ amuala meanubaka nu.
48005025	Saa Nyamenle Sunsum ne ɛmaa yɛ ngoane a, ɛnee bɛmaa Sunsum ne ɛli yɛ nyunlu wɔ yɛ ɛbɛlabɔlɛ nu.
48005026	Ɔnle kɛ yɛmemaa yɛ nwo zo, yɛka yɛ gɔnwo mɔ ɛya, na yɛ nye bolo bɛ.
48006001	Mediema, saa bɛnwu awie mɔɔ ɛlɛyɛ ɛtane a, bɛdabɛ mɔɔ Nyamenle Sunsum ne wɔ bɛ nu la ɛdenrɛ ye, noko anrɛɛ bɛyɛ ye bɛtɛɛ wɔ adenle kɛnlɛma nu. Bɛdabɛ noko bɛnlea bɛ nwo boɛ na bɛanyɛ mɔɔ ahenle yɛle la bie.
48006002	Bɛsosɔ bɛ nwo ngoko, na bɛyɛ ye zɔhane a ɛnee bɛlɛdi Kelaese mɛla ne azo.
48006003	Saa awie bu ɔ nwo noko ɔndo ɛhwee a, ɛnee ɔlɛbɛlɛbɛla ɔ nwo.
48006004	Awie biala ɔdaye ɔwɔ kɛ ɔbua ye nyɛleɛ nwo ndɛne, na saa ɔle kpalɛ a yeava mɔɔ yeyɛ la yeadu ɔ nwo; ɔmmafa awie ɛdeɛ mɔɔ ɛyɛ la ɔto ye ɛdeɛ ne anwo.
48006005	Ɔluakɛ awie biala ɔdaye ɔbazoa ye adesoa.
48006006	Bɛmaa awie mɔɔ bɛlɛmaa ye Nyamenle Edwɛkɛ nwo ngilehilelɛ la ɛmaa ye kilehilevolɛ ne debie kpalɛ biala mɔɔ ɔkɛnyia ye la bie.
48006007	Bɛmmabɛlɛbɛla bɛ nwo; bɛnzi Nyamenle amgbu, ɔluakɛ mɔɔ sonla kɛlua la yɛɛ ɔbu a;
48006008	ɔluakɛ, mɔɔ kɛli ye nwonane ne atiakunluwɔzo nzi la banyia ewule. Na mɔɔ di Nyamenle Sunsum ne anzi la balua Sunsum ne azo anyia ngoane mɔɔ ɛnlɛ awieleɛ.
48006009	Bɛmaa yɛhɔ zolɛ yɛyɛ kpalɛ; ɔluakɛ saa yɛangyakyi nyele ɛyɛlɛ a, kenle bie yɛbanwu ɔ bo aleɛ.
48006010	Zɔhane ati, kenle biala mɔɔ mekɛ kɛra kɛ ɔwɔ kɛ yɛyɛ nyele la, bɛmaa yɛyɛ yɛmaa awie biala, bɔbɔ bɛdabɛ mɔɔ yɛ nee bɛ yɛ muala yɛlɛ diedi ko la.
48006011	Bɛnlea kɛ mezi meva me sa anloa mgbole ye melɛkɛlɛ bɛ la.
48006012	Menli mɔɔ ɛlɛka ye ndinlizo kɛ bɛyɛ bɛ mrenyanu nzonlɛ la kulo kɛ bɛkile bɛ nwo ala kɛ bɛze amaamuo. Bɛyɛ bie zɔhane ala, amaa awie anyɛ bɛ kpɔdekpɔde kɛ bɛlɛka Kelaese ewule mɔɔ ɔwule meanubaka ne azo la anwo edwɛkɛ.
48006013	Bɛdabɛ mumua ne mɔɔ bɛ nye ɛbolo mrenyanu nzonlɛyɛlɛ nwo bɔbɔ la, bɛnli mɛla ne azo nretee zɛhae. Bɛkulo kɛ bɛmɛ Galeehyeama bɛyɛ bɛ mrenyanu nzonlɛ, amaa bɛanyia bie bɛadu bɛ nloa anu kɛ bɛmɛ a bɛmaa bɛlɛdi zɛhae mɛla ne azo a.
48006014	Na mame, ɔkɛbɔ me tɔ kɛ menwɔdu me nloa anu a kyesɛ debie ko anwo ala, yemɔ a le Awulae Kelaese Gyisɛse meanubaka ne. Ɔluakɛ ye meanubaka ne ati, ewiade le debie funli maa me, yɛɛ medame mumua ne mewu memaa ewiade.
48006015	Saa ɔwɔ kɛ awie yɛ ye mrenyanu nzonlɛ o, saa ɔnle kɛ ɔyɛ o, ɔle debie mɔɔ ɛngyia fee a. Mɔɔ hyia la a le kɛ yɛkɛyɛ menli fofolɛ bɔkɔɔ.
48006016	Bɛdabɛ mɔɔ bɛdi zɛhae ngyehyɛlɛ fofolɛ ne azo la, bɛmɛ nee Nyamenle menli kɔsɔɔti, yɛɛ yɛsɛlɛ kɛ ɔdaye Nyamenle ɔnwu bɛ anwunvɔne na ɔmaa bɛdɛnla anzonudwolɛ nu a.
48006017	Ɔvi ɛnɛ mɔɔ kɔ la awie biala mmagyegye me bieko, ɔboalekɛ ahapenle mɔɔ wɔ me nwo la kile kɛ mele Kelaese Gyisɛse akɛlɛ.
48006018	Me mediema, yɛ Awulae Gyisɛse Kelaese ɛlo bɛ na ɔ nee bɛ muala ɛdɛnla! Amen.
49001001	Pɔɔlo mɔɔ ɔlua Nyamenle ɛhulolɛ zo yeyɛ Kelaese Gyisɛse ɛzoanvolɛ la yɛɛ ɛlɛkɛlɛ kɛlata ɛhye a. Ɔlɛ ɔkamaa Nyamenle menli ne mɔɔ wɔ Ɛfɛsɛse mɔɔ Kelaese Gyisɛse ati bɛdi nɔhalɛ wɔ bɛ ɛbɛlabɔlɛ nu la.
49001002	Yɛ Ze Nyamenle nee Awulae Gyisɛse Kelaese ɛlo bɛ na ɔmaa bɛ anzonudwolɛ.
49001003	Yɛyɛ Nyamenle mɔɔ le yɛ Awulae Gyisɛse Kelaese ɔ Ze ne mo. Ɔluakɛ yelua yɛ koyɛlɛ ne mɔɔ yɛ nee Kelaese ɛyɛ la azo yeyila yɛ na yeva anwuma Sunsum nu ahyɛlɛdeɛ muala yemaa yɛ.
49001004	Nyamenle kpale nu yele yɛ ziele ɛkɛ manle Kelaese kolaa na yeabɔ ewiade, amaa yɛ nwo ade nwuanzaanwu mɔɔ fɔlɛlilɛ biala ɛnle yɛ nu wɔ ɔ nyunlu a. Ɔlua ye ɛhulolɛ ne ati
49001005	Nyamenle bɔle kpɔkɛ dɛba kɛ, ɔlua Gyisɛse Kelaese anwo zo, ɔbamaa yɛayɛ ɔ mra, kɛmɔ ye ɛhulolɛdeɛ ne mɔɔ gyi ɔ nyunlu la de la.
49001006	Bɛmaa yɛye Nyamenle ayɛlɛ wɔ ye nwanwane ɛlolɛ kpole nee ye ahyɛlɛdeɛ ne mɔɔ yelua ɔ Ra ne mɔɔ ɔkulo ye la anwo zo yeva yemaa yɛ la ati.
49001007	Ɔluakɛ Kelaese ewule ne ati bɛva yɛ ɛtane ne mɔ bɛhyɛ yɛ na yɛnyia yɛ ti. Nyamenle ɛlolɛ ne
49001008	mɔɔ ɔvale ɔmanle yɛ la le kpole mɔɔ bɛngola bɛnzuzu a! Ɔlua nrɛlɛbɛ nee adwenlenunwunlɛ zo
49001009	Nyamenle yɛle mɔɔ yehyehyɛ la, na yelua Kelaese anwo zo yemaa yɛnwu ye ngyehyɛlɛ ne mɔɔ yedwenle nwolɛ dɛba yedo ɛkɛ ne na ɔvea la.
49001010	Ngyehyɛlɛ ɛhye, mɔɔ ye mekɛ dwu a Nyamenle bamaa yeali munli la a le kɛ, ɔkuohua abɔdeɛ muala mɔɔ wɔ anwuma nee aze la anloa, na yeava Kelaese yeazie bɛ ti.
49001011	Debie biala mɔɔ Nyamenle yɛ la gyi ɔdaye ye ngyehyɛlɛ nee ye kpɔkɛ mɔɔ yebɔ la azo, na kɛmɔ mɔlebɛbo ne ɔdaye ɔhyehyɛle la, yelua yɛ nee Kelaese yɛ koyɛlɛ ne azo yekpa nu yeye yɛ kɛ yɛle ye ɛdeɛ.
49001012	Yemɔti bɛmaa yɛdayɛ mɔɔ yɛlumuale yɛnyianle anyelazo wɔ Kelaese anu la yɛye Nyamenle anyunlunyia ne ayɛlɛ.
49001013	Bɛdabɛ noko, kɛmɔ bɛdele nɔhalɛ edwɛkɛ ne, mɔɔ le Edwɛkpa ne mɔɔ vale ngoanelielɛ rɛlɛle bɛ, na bɛliele Kelaese bɛlile la ati, Nyamenle vale ye Sunsum Nwuanzanwuanza ne, mɔɔ ɔvale ɔbɔle ɛwɔkɛ la ɔmanle bɛ, ɔvale ɔyɛle bɛ nzonlɛ kɛ bɛle ye menli.
49001014	Sunsum ne di agyinlanu kɛ yɛbanyia mɔɔ Nyamenle ɛva ɛbɔ ye menli ɛwɔkɛ la; eza ɔmaa yɛsi pi kɛ Nyamenle bamaa menli mɔɔ le ye ɛdeɛ la anyia bɛ ti bɔkɔɔ. Bɛmaa yɛye ye anyunlunyia ne ayɛlɛ!
49001015	Zɔhane ati sumunli kɛ mendele bɛ nganeɛ kɛ bɛlie Awulae Gyisɛse bɛli, nee bɛ ɛhulolɛ mɔɔ bɛlɛ ye wɔ Nyamenle menli muala anwo la,
49001016	dahuu meyɛ Nyamenle mo wɔ bɛ ti. Mekakye bɛ wɔ me nzɛlɛlɛ nu,
49001017	na mesɛlɛ yɛ Awulae Gyisɛse Kelaese Nyamenle ne mɔɔ le anyunlunyia Selɛ ne kɛ ɔmaa bɛ Sunsum nu nrɛlɛbɛ nee ndelebɛbo mɔɔ kɛmaa bɛkɛnwu ɔdaye Nyamenle kpalɛ la.
49001018	Mesɛlɛ kɛ bɛ adwenle nu kɛbuke, amaa bɛanwu anyelazo ne mɔɔ yevɛlɛ bɛ wɔ nu, ye nwanwane nyilalɛ ne mɔ mɔɔ ɔfa ɔbɔ ye menli ɛwɔkɛ la anu anwonyia ne
49001019	nee kɛ ye tumi ne kpole si de la. Tumi ɛhye mɔɔ ɛlɛdi gyima wɔ yɛmɛ mɔɔ yɛdie ye yɛdi la anu la, yemɔ ala a le anwosesebɛ bedevinli ne
49001020	mɔɔ Nyamenle vale dwazole Kelaese vile ewule nu, na ɔvale ye ɔdɛnlanle ɔ sa fema zo wɔ anwuma la.
49001021	Ɛkɛ ne yɛɛ Kelaese di belemgbunli wɔ arelemgbunli, tumivolɛma, mgbolema nee awulae mɔ anwo zo a. Ɔbo duma biala mɔɔ wɔ ewiade ɛhye nee ewiade fofolɛ ne mɔɔ bara la azo.
49001022	Nyamenle ɛva ninyɛne kɔsɔɔti ɛwula Kelaese agyakɛ abo, na yeva Kelaese yemaa asɔne ne kɛ ye Awulae mɔɔ bo ninyɛne kɔsɔɔti azo.
49001023	Asɔne ne a le Kelaese sonlabaka ne yɛɛ Kelaese a maa asɔne ne di munli kɛ ɔdaye Kelaese la a; ɔdaye ala a eza ɔmaa debie biala mɔɔ wɔ aleɛabo la di munli a.
49002001	Dɛba ne, bɛ mɛladonlɛ nee bɛ ɛtane ne mɔ manle bɛwule sunsum nu.
49002002	Mekɛ ne anu bɛlile ewiade ye ɛbɛla mgbane mgbane ne mɔ anzi; bɛdiele anwomanyunlu tumivolɛma mɔɔ kɛkala sie bɛdabɛ mɔɔ bɛnzonle Nyamenle la edwɛkɛ.
49002003	Nɔhalɛ, ɛnee yɛdayɛ noko yɛle kɛ bɛdabɛ ala la; yɛbɔle ɛbɛla mɔɔ yɛdayɛ yɛkulo la, yɛyɛle mɔɔ yɛ nwonane ne atiakunluwɔzo nee yɛ adwenle zele yɛ la, na ɔlua zo yɛhanle Nyamenle ɛya kɛ awie biala la.
49002004	Noko Nyamenle anwunvɔnezelɛ ne zonle, yɛɛ ye ɛhulolɛ mɔɔ wɔ yɛ nwo zo la le kpole bo zolɛ,
49002005	yemɔti mekɛ mɔɔ ɛnee yɛwu sunsum nu wɔ yɛ mɛladonlɛ ti la, ɔvale yɛ nee Kelaese ɔrale ngoane nu. Ɔlua Nyamenle ɛlolɛ ti yɛɛ bɛlie bɛ ngoane a.
49002006	Yɛ nee Kelaese Gyisɛse ɛyɛ ko la ati, Nyamenle ɛdwazo yɛ nee Kelaese kɛ yɛ nee ye ɛhɔli belemgbunli wɔ anwuma.
49002007	Ɔyɛle ɛhye amuala ɔhilele ye ɛlolɛ totohyia ne mɔɔ bɛngola bɛnzuzu la nee atiakunlukɛnlɛma mɔɔ ɔlua Kelaese Gyisɛse ati dahuu ɔlɛ ye wɔ yɛ nwo la.
49002008	Ɔluakɛ Nyamenle ɛlolɛ zo yɛɛ bɛ diedi ti yelie bɛ ngoane a.
49002009	Tɛ bɛ nyɛleɛ nwo ɔ. Ɔle Nyamenle ahyɛlɛdeɛ ala, amaa awie biala andu ɔ nwo wɔ nwolɛ.
49002010	Yɛle Nyamenle asa anloa gyima, yɛɛ yelua yɛ nee Kelaese Gyisɛse yɛ koyɛlɛ ne azo yebɔ yɛ yemaa ɛbɛla kpalɛ ne mɔɔ ɔhyehyɛle ɔdole yɛ ɛkɛ ne dɛba kɛ yɛbɔ la.
49002011	Bɛmɛ mɔɔ bɛnle Dwuuma la, bɛhakye kɛ dɛba ne ɛnee Dwuuma fɛlɛ bɛ kɛ bɛle menli mɔɔ ɛnze Nyamenle a. Ɔluakɛ Dwuuma yɛ bɛ mrenyanu nzonlɛ na bɛmɛ mɔɔ bɛnle Dwuuma la bɛnyɛ bɛ mrenyanu nzonlɛ.
49002012	Bɛhakye kɛ mekɛ ne anu ɛnee bɛ nee Kelaese avinli twe, ɛnee bɛle nyɛvolɛ mɔɔ bɛmboka Yizilayɛ maanlema ne anwo a, ɛnee bɛnze ngyekyeleɛ ne mɔ mɔɔ ɔlua zo a Nyamenle bɔle ye menli ne ɛwɔkɛ la anwo bie. Bɛdɛnlanle ewiade ye anu kɛ menli mɔɔ ɛnlɛ anyelazo na bɛnze Nyamenle la.
49002013	Kɛkala, bɛ nee Kelaese Gyisɛse ɛyɛ ko, amaa ɔlua zo bɛmɛ mɔɔ anrɛɛ bɛwɔ moa moa la, bɛlua Kelaese mogya ne mɔɔ ɔhwinle ɔguale la azo bɛhwe bɛ bɛbikye Nyamenle.
49002014	Kelaese a le yɛ anzonudwolɛmaavolɛ a. Ɔluakɛ yeva Dwuuma nee bɛdabɛ mɔɔ bɛnle Dwuuma la yebɔ nu yeyɛ bɛ menli ko, na yegologolo bane ne mɔɔ gya bɛ ɛweɛne mɔɔ maa bɛyɛ bɛ nwo agbɔvolɛ la yegua.
49002015	Ɔluale ye sonlabaka ne azo ɔpɛle Dwuuma mɛla ne nee nwolɛ ngyehyɛlɛ ne mɔ anu na ɔlua Kelaese ati ɔmanle menli ekpunli nwiɔ ɛhye yɛle menli fofolɛ ko na yɛnyianle anzonudwolɛ.
49002016	Kelaese luale ye ewule mɔɔ ɔwule meanubaka ne azo la yele ɛkpɔlɛ wɔ bɛ avinli na ɔhanle Dwuuma nee bɛdabɛ mɔɔ bɛnle Dwuuma la ɔbɔle nu ɔmanle Nyamenle.
49002017	Yemɔti Kelaese rabɔle anzonudwolɛ nwo Edwɛkpa nolo ne hilele menli kɔsɔɔti; ɔbɔle ɔhilele bɛmɛ mɔɔ bɛnle Dwuuma, mɔɔ bɛwɔ moa moa la yɛɛ Dwuuma mɔɔ bikye ye la.
49002018	Ɔlua Gyisɛse anwo zo yɛɛ yɛ muala, Dwuuma nee bɛdabɛ mɔɔ bɛnle Dwuuma la yɛkola yɛdua Sunsum ko ne ala azo yɛkɔ Selɛ ne anyunlu a.
49002019	Yemɔti, bɛmɛ mɔɔ bɛnle Dwuuma la bɛnle nyɛvolɛ anzɛɛ maanle zo amra bieko; kɛkala bɛle mandimase wɔ Nyamenle menli ne avinli na bɛbɔ Nyamenle abusua eku ne bie.
49002020	Bɛdabɛ noko a bɛle sua mɔɔ bɛlɛsi ye wɔ ɛzoanvolɛma nee Nyamenle kpɔmanvolɛma adiabo ne mɔɔ bɛwula la azo a, na Kelaese ɔdaye mumua ne a ɔle sua ne mgbɛnezo sika ne mɔɔ hyia kpole kpalɛ la a.
49002021	Kelaese a sɔ sua mumua ne maa ɔgyinla ɔyɛ ɛzonlenlɛ sua nwuanzanwuanza ɔmaa Awulae a.
49002022	Kɛmɔ bɛ nee Kelaese ɛyɛ ko la, bɛdabɛ noko bɛlua Nyamenle Sunsum ne azo bɛlɛsi bɛ nee menli kɔsɔɔti kɛ sua la na Nyamenle adɛnla nu.
49003001	Ɔlua ɛhye ati medame Pɔɔlo, mɔɔ bɛmɛ mɔɔ bɛnle Dwuuma la ati bɛhye me nuokɛ bɛmaa Kelaese Gyisɛse la, mesɛlɛ dahuu memaa bɛ.
49003002	Medie medi kɛ bɛde kɛ Nyamenle ɛlolɛ zo ala yɛɛ yeva gyima ɛhye yemaa me kɛ menyɛ a, wɔ bɛ kpalɛ ti.
49003003	Nyamenle yele ye ngyehyɛlɛ ne mɔɔ vea la hilele me. (Mehɛlɛ ɛhye anwo edwɛkɛ sikalɛ,
49003004	na saa bɛkenga mɔɔ mehɛlɛ la a anrɛɛ bɛkɛnwu me ndelebɛbo ne mɔɔ fane Kelaese anwo edwɛkɛ ne mɔɔ vea la anu.)
49003005	Dɛba dɛba ne bɛanga edwɛkɛ ɛhye mɔ mɔɔ vea la bɛangile sonla biala, noko kɛkala, Nyamenle lua Sunsum ne azo ɛye ɛhile ye ɛzoanvolɛma nwuanzanwuanza ne nee Nyamenle kpɔmanvolɛma.
49003006	Edwɛkɛ mɔɔ ɛnee vea ɛkɛ ne la a le kɛ, ɔlua Edwɛkpa ne azo, bɛdabɛ mɔɔ bɛnle Dwuuma nee Dwuuma bɔ nu nyia Nyamenle nyilalɛ ne mɔ; bɛyɛ menli ko na bɛnyia Nyamenle ɛwɔkɛ ne mɔɔ Kelaese Gyisɛse ati ɔbɔle la.
49003007	Nyamenle ɛlua ye tumi ne gyimalilɛ zo ɛmaa me ahyɛlɛdeɛ mɔɔ sonle bolɛ, kɛ menyɛ Edwɛkpa ne anwo sonvolɛ.
49003008	Mele Nyamenle menli ne anu kakula bɔkɔɔ, noko Nyamenle ɛmaa me adenle ɛhye kɛ membɔ Edwɛkpa ne mɔɔ fane Kelaese anwonyia ne mɔɔ ɛnlɛ neɛnleanu la anwo nolo mengile bɛdabɛ mɔɔ bɛnle Dwuuma la,
49003009	na memaa menli kɔsɔɔti ɛnwu kɛ nwanwane ngyehyɛlɛ ne mɔɔ vea la bazi ahɔ zolɛ la. Nyamenle mɔɔ yemɔ a ɔbɔle ninyɛne muala la vale ngyehyɛlɛ ɛhye veale mekɛ dɔɔnwo mɔɔ ɛraze ɛhɔ la,
49003010	amaa mekɛ ɛhye anu ala ɔlua Asɔne ne azo anwuma tumivolɛma nee mgbolema anwu Nyamenle nrɛlɛbɛ kpole ne.
49003011	Nyamenle yɛle ɛhye kɛmɔ ye damɛnlangoate ngyehyɛlɛ ne mɔɔ ɔlua Kelaese Gyisɛse yɛ Awulae ne anwo zo ɔmanle ɔlile munli la de la.
49003012	Yɛ nee Kelaese yɛ koyɛlɛ ne, nee diedi mɔɔ yɛlɛ ye wɔ ye nuhua la ati, yɛkola yɛbɔ kpɔkɛ na yɛsi yɛ kɛnra yɛfinde Nyamenle anyunlu.
49003013	Yemɔti, mesɛlɛ bɛ kɛ bɛmmamaa amaneɛ mɔɔ melɛnwu ye wɔ bɛ ti la bɔ bɛ rɛle; ɔle kpalɛ ɔmaa bɛ.
49003014	Kɛmɔ ɛnee melɛka la, ɛhye ala ati yɛɛ mekoto mesɛlɛ Selɛ ne
49003015	mɔɔ ye nehane a abusua biala mɔɔ wɔ anwuma nee aze la nyia ye nɔhalɛ duma la,
49003016	kɛ ye anyunlunyia ne kpole ti, ɔlua ye Sunsum ne azo ɔmaa bɛ anwosesebɛ ɔmaa bɛgyinla kpundii wɔ adwenle nu,
49003017	na ɔlua bɛ diedi zo ɔmaa Kelaese ɛdɛnla bɛ ahonle nu. Mesɛlɛ kɛ bɛkɛgyinla kpundii wɔ ɛhulolɛ nu,
49003018	amaa bɛahola bɛ nee Nyamenle menli ne anyia anwosesebɛ ade kɛ Kelaese ɛhulolɛ ne tɛtɛlɛ nee ye tendenle, ye anwumahɔlɛ nee ye kuma si de la abo.
49003019	Mesɛlɛ kɛ anrɛɛ bɛanwu ye ɛhulolɛ ne mɔɔ bo sonla adwenle zo la, na Nyamenle su ne mɔɔ maa sonla sɔ Nyamenle anye la ayi bɛ tɛkɛɛ.
49003020	-
49003021	Anyunlunyia ɛlua asɔne ne nee Kelaese Gyisɛse anwo zo ɛha Nyamenle mɔɔ dua tumi ne mɔɔ yɛ gyima yɛ nu la azo maa ɔbo mɔɔ yɛbiza nee mɔɔ yɛdwenle nwo la azo la, wɔ ɛnɛ nee mekɛ mɔɔ ɛnlɛ awieleɛ! Amen.
49004001	Zɔhane ati, mesɛlɛ bɛ, meze kɛ Awulae ɛzonlenlɛ ne ati mela efiade bɔbɔ ɛdeɛ, noko bɛbɔ ɛbɛla mɔɔ fɛta Nyamenle ɛvɛlɛlɛ ne mɔɔ yemɔti yevɛlɛ bɛ la.
49004002	Dahuu bɛbɛlɛ bɛ nwo aze, bɛyɛ bɛtɛɛ na bɛnyia abotane. Bɛde bɛmaa bɛ gɔnwo mɔ ngoko ngoko wɔ ɛhulolɛ nu.
49004003	Bɛbɔ mɔdenle kɛ bɛkɛdɛnla anzonudwolɛ nu na bɛmaa koyɛlɛ ne mɔɔ Sunsum ne ɛva ɛmaa bɛ la ɛwoa ɛkɛ ne dahuu.
49004004	Asɔne ko yɛɛ Sunsum ko a wɔ ɛkɛ a, yɛɛ anyelazo ko anu a Nyamenle ɛvɛlɛ bɛ a;
49004005	Awulae ko, diedi ko, yɛɛ ɛzɔnenlɛ kokye ala a wɔ ɛkɛ a.
49004006	Nyamenle kokye mɔɔ le menli kɔsɔɔti yɛ Ze na ɔle abɔdeɛ muala bɛ Awulae na ɔyɛ gyima wɔ bɛ muala bɛ nu la a de bɛ muala bɛ nu a.
49004007	Bɛmaa yɛ nuhua ko biala ahyɛlɛdeɛ mɔɔ sonle bolɛ na ɔla mɔɔ Kelaese ɛzuzu ɛva ɛmaa ye la anwo.
49004008	Nyamenle Edwɛkɛ ne se, “Mekɛ mɔɔ ɔvole ɔhɔle anwuma la, ɔhyele menli dɔɔnwo nuokɛ ɔ nee bɛ hɔle; na ɔvale ahyɛlɛdeɛ ɔmanle aleɛabo amra.”
49004009	Akee “ɔhɔle anwuma” ne abo a le duzu? Yemɔ a le kɛ saa ɔvole a ɛnee noko alumua ne ɔdwule ɔhɔle azɛlɛ ti anu.
49004010	Yemɔti ahenle mɔɔ dwule la ɔdaye ko ne ala a ɔhɔle anwuma wɔ anwumaneamra anzi lɔ a, amaa ewiade kpokpoti anwu ye.
49004011	Ye ahyɛlɛdeɛ a le kɛ ɔmaa bie mɔ yɛ ɛzoanvolɛma, bie mɔ yɛ Nyamenle kpɔmanvolɛma, bie mɔ yɛ Edwɛkpa ne nolobɔlɛma, yɛɛ bie mɔ noko yɛ sɛlɛvolɛma nee kilehilevolɛma.
49004012	Ɔyɛle ɛhye ɔvale ɔzieziele Nyamenle menli kɔsɔɔti ɔmanle Keleseɛn ɛzonlenlɛ gyima ne, amaa bɛayɛ Kelaese asɔnema
49004013	kɔdwu kɛ awieleɛ ne, kɛmɔ yɛdie yɛdi na yɛze Nyamenle Ara ne la ati, yɛkɛbɔ nu yɛkɛyɛ ko na yɛayɛ kɛ menli mɔɔ bɛ adwenle ɛdi na bɛ nee Kelaese ɛzɛ atipɛne la.
49004014	Ɛnee akee yɛnle ngakula bieko mɔɔ adalɛma fa bɛ ngilehilelɛ nee agyiba ne mɔ mɔɔ bɛfa bɛtwe menli bɛkɔ ɛtane nu la bɔ yɛ kɔ ba kɛ selɛkye nee anwoma la.
49004015	Saa yɛfa ɛhulolɛ yɛka nɔhalɛ ne a, Kelaese ati yɛbanyi wɔ adenle biala anu. Kelaese a gyi yɛ ti
49004016	mɔɔ yɛ nwonane ye nvɛyeba ne mɔ amuala sosɔ ye na ɔmaa biala yɛ ye gyima kɛmɔ ɔfɛta la, na nwonane ne nyi ɛhulolɛ nu a.
49004017	Mekakye bɛ wɔ Awulae duma nu; bɛmmabɔ bɛ ɛbɛla kɛ awozonle ɛzonlenlɛma la bieko mɔɔ bɛndwenle adwenle kpalɛ a.
49004018	Menli zɔhane mɔ adwenle nu le awozinli, bɛnlɛ ndelebɛbo yɛɛ bɛmboka ngoane ne mɔɔ Nyamenle fa maa la anwo, ɔluakɛ bɛnze ɛhwee yɛɛ eza bɛ nzo yɛ se.
49004019	Nyiane ɛnle bɛ nye zo, bɛyɛ ninyɛndane yɛɛ bɛkulo ɛbɛla mgbane mgbane ɛbɔlɛ.
49004020	Na bɛmɛ, tɛ mɔɔ bɛzukoale ye wɔ Kelaese ɛkɛ ne la ɛne.
49004021	Nɔhalɛ, bɛde ɔ nwo edwɛkɛ yɛɛ bɛhilehile bɛ nɔhalɛ ne, kɛmɔ ɔwɔ Gyisɛse anu la.
49004022	Zɔhane ati, bɛdu bɛ su dɛba ne mɔɔ manle bɛbɔle ɛbɛla mɔɔ bɛdabɛ bɛkulo na ɔvale ye atiakunluwɔzo ɛtane ne ɔzɛkyele bɛ la bɛgua.
49004023	Bɛnyia subane fofolɛ.
49004024	Bɛva bɛ su fofolɛ ne mɔɔ Nyamenle ɛbɔ ye kɛ ɔdaye ye ɛsaso na ɔkile ɔ nwo wɔ nɔhalɛ ɛbɛla mɔɔ tenrɛ na ɔle nwuanzaanwu la anu la bɛwula.
49004025	Zɔhane ati, bɛmmabɔ adalɛ bieko; awie biala ɛha nɔhalɛ ɛhile ɔ gɔnwo, ɔboalekɛ yɛ muala yɛle menli ko.
49004026	Saa ɛfa ɛya a, mmamaa ɔfa wɔ ɔkɔ ɛtane nu; eza mmamaa sɛnzɛne ne tɔ wɔ ɛya zo.
49004027	Bɛmmamaa Abɔnsam adenle.
49004028	Mɔɔ le awule la ɛgyakyi ye awule ne na ɔyɛ gyima, amaa yeanyia bie yeanlea ɔ nwo na eza yeanyia bie yeaboa bɛdabɛ mɔɔ bɛhyia la.
49004029	Bɛmmamaa edwɛkɛ ɛtane fi bɛ nloa anu finde; bɛdendɛ kɛnlɛma mɔɔ maa sonla nyia ngɔzo na ɔnyia mɔɔ ɔkpondɛ la, amaa mɔɔ bɛkɛha la biala azo ara nvasoɛ amaa bɛdabɛ mɔɔ bɛtie la.
49004030	Bɛmmabɔ Nyamenle Sunsum Nwuanzanwuanza ne arɛle, ɔluakɛ Sunsum ne a le Nyamenle nzonlɛ mɔɔ yeyɛ ye bɛ nwo mɔɔ kile kɛ bɛle ye ɛdeɛ a; sɛkɛlɛneɛ ɛhye kile kɛ Kenle ne dwu a Nyamenle bakpɔne bɛ.
49004031	Bɛye sipe nee ɛkpɔlɛ nee ɛya biala bɛgua. Bɛmmadi butule anzɛɛ bɛmmayɛ aholoba. Bɛye atiakunlu ɛtane biala bɛgua.
49004032	Bɛyɛ atiakunlukɛnlɛma na bɛze anwunvɔne, bɛva bɛ gɔnwo mɔ ɛtane bɛhyɛ bɛ, kɛmɔ Nyamenle ɛlua Kelaese anwo zo ɛva bɛ ɛtane ne mɔ ɛhyɛ bɛ la.
49005001	Bɛle Nyamenle amra mɔɔ ɔkulo bɛ a, yemɔti bɛbɔ mɔdenle kɛ bɛkɛyɛ kɛ ɔdaye ala la.
49005002	Bɛmaa ɛhulolɛ ɛvinde bɛ ɛbɛlabɔlɛ nu, kɛmɔ Kelaese hulole yɛ na ɔdole ye ngoane aze ɔmanle yɛ ɔvale ɔyɛle azubɔlɛ evuanlɛ mɔɔ sɔ Nyamenle anye la.
49005003	Bɛle Nyamenle menli, zɔhane ati bɛye adwɔmanebɔlɛ anzɛɛ nyɛleɛ ɛtane ɛtane anzɛɛ anyebolo wɔ bɛ nu bɔkɔɔ.
49005004	Bɛmmaka anyiemgba edwɛkɛ biala, bɛmmatendɛ ɛdendɛlɛ ɛtane yɛɛ bɛmmabɔ ngoayɛ mgbane mgbane. Mɔɔ ɔwɔ kɛ bɛyɛ la a le kɛ bɛkɛyɛ Nyamenle mo.
49005005	Bɛde ɛhye abo kpalɛ, awie biala mɔɔ bɔ adwɔmane anzɛɛ ye ɛbɛla nwo ɛnde anzɛɛ ɔle anyebolo (anyebolo le awozonlezonlenlɛ) la ɛnrɛnyia agyadeɛ wɔ Kelaese nee Nyamenle Belemgbunlililɛ ne anu.
49005006	Bɛmmamaa awie fa adubɛnloanu bɛlɛbɛla bɛ; ɔboalekɛ ɔlua ninyɛne zɛhae mɔ ati yɛɛ Nyamenle ɛya ne ba menli mɔɔ ɛndie ye edwɛkɛ la anwo zo a.
49005007	Yemɔti bɛ nee menli zɔhane mɔ mmatu wɔ adenle biala anu.
49005008	Dɛba ne ɛnee bɛwɔ awozinli nu, na ɛnɛ bɛyɛ Awulae menli; ɛhye ati bɛwɔ wienyi nu. Ɔwɔ kɛ bɛbɔ bɛ ɛbɛla kɛ menli mɔɔ wɔ wienyi nu la.
49005009	Ɔluakɛ wienyi nu yɛɛ kpalɛyɛlɛ, pɛlepɛlelilɛ nee nɔhalɛlilɛ dɔɔnwo vi ba a.
49005010	Bɛbɔ mɔdenle bɛzukoa mɔɔ bɛyɛ a ɔsɔ Awulae anye la.
49005011	Bɛmmayɛ awozinli nu nyɛleɛ mgbane mgbane ne mɔ mɔɔ menli yɛ na nvasoɛ ɛnle zolɛ la bie. Bɛnwu bie a anrɛɛ bɛha bɛdo gua.
49005012	Ɔyɛ nyiane kpole bɔbɔ kɛ bɛkɛha bɛ ninyɛndane mɔɔ bɛyɛ ye fealera nu la anwo edwɛkɛ a.
49005013	Na saa ninyɛne muala finde wienyi nu a, ɛnee bɛ nɔhalɛ ɛsaso ne ɛla ɛkɛ ne wienyi;
49005014	ɔluakɛ debie biala mɔɔ kɛla ali la, ɛnee yeyɛ wienyi. Yemɔti a bɛha ye kɛ, “Wɔmɔ mɔɔ wɔlafe a, tunwue na ɛvi mɔwuamra anu dwazo! Na Kelaese wienyi ne kɛda ɛ nwo.”
49005015	Zɔhane ati bɛnlea bɛ nwo boɛ wɔ bɛ ɛbɛlabɔlɛ nu. Bɛmmayɛ bɛ nwo kɛ menli mɔɔ ɛnze debie la; bɛbɔ bɛ ɛbɛla kɛ bɛle nrɛlɛbɛvolɛma.
49005016	Bɛbɔ ɛbɛla kpalɛ wɔ adenle biala anu, ɔboalekɛ mekɛ ye mɔɔ yɛwɔ nu la le ɛtanelilɛ mekɛ.
49005017	Zɔhane ati, bɛmmayɛ bɛ nwo ahɔnwɔne, na bɛbɔ mɔdenle kɛ bɛkɛnwu mɔɔ Awulae kpondɛ kɛ bɛyɛ la.
49005018	Bɛgyakyi nza ɛbolɛ na ɔsɛkye bɛ; bɛmaa Sunsum ne ɛyi bɛ tɛkɛɛ.
49005019	Bɛva ayɛlɛyelɛ edwɛne, anyelielɛ edwɛne nee sunsum nu edwɛne bɛli bɛ nwo adwelie; na bɛdo ayɛlɛyelɛ edwɛne wɔ bɛ ahonle nu bɛmaa Awulae.
49005020	Bɛlua yɛ Awulae Gyisɛse Kelaese duma nu bɛyɛ Nyamenle Selɛ ne mo dahuu wɔ debie biala anu.
49005021	Kɛmɔ bɛdi Kelaese eni la, bɛha bɛ nwo aze bɛmaa bɛ nwo ngoko ngoko.
49005022	Yelɛma, bɛha bɛ nwo aze bɛmaa bɛ hu mɔ, kɛmɔ bɛyɛ bɛmaa Awulae la.
49005023	Ɔluakɛ kunli ne a lɛ tumi wɔ ɔ ye anwo zo a, kɛmɔ Kelaese lɛ Asɔne ne azo tumi la; asɔne ne a le Kelaese sonlabaka ne yɛɛ Kelaese a le asɔne ne Ngoanedievolɛ a.
49005024	Zɔhane ati yelɛma ɛha bɛ nwo aze bɔkɔɔ ɛmaa bɛ hu mɔ, kɛmɔ asɔne ne yɛ maa Kelaese la.
49005025	Kunlima, bɛhulo bɛ ye mɔ kɛmɔ Kelaese hulole Asɔne ne na ɔdole ye ngoane aze wɔ ɔ ti la.
49005026	Ɔyɛle ɛhye na ɔvale ɔ nloa edwɛkɛ nee nzule ɔnrinzinle nwolɛ bɔkɔɔ na ɔdele nwolɛ;
49005027	amaa yeava asɔne ne kɛnlɛma gyɛlɛɛnye yeamaa ɔ nwo, mɔɔ nwolɛ ɛtɛkpɔdele, evinli biala ɛnle nwolɛ, yɛɛ nvonleɛ biala ɛnle nwolɛ na nwolɛ te nwuanzaanwu a.
49005028	Zɔhane ala yɛɛ ɔwɔ kɛ kunlima kulo bɛ ye mɔ kɛ bɛ nwo la. Nrenya mɔɔ kulo ɔ ye la kulo ɔdaye mumua ne ɔ nwo.
49005029	Awie ɛnrɛkpɔ ɔdaye ɔ nwo ɛlɛ; mɔɔ ɔyɛ la a le kɛ ɔdi ɔ nwo adane na ɔnea ye sonlabaka ne boɛ, kɛmɔ Kelaese noko yɛ Asɔne ne la,
49005030	ɔluakɛ yɛle ye sonlabaka ne nvɛyeba ne mɔ bie.
49005031	Nyamenle Edwɛkɛ ne se, “Ɛhye ati nrenya bagyakyi ɔ ze nee ɔ nli na yeava ɔ nwo yeabeta ɔ ye anwo, na bɛ mu nwiɔ bɛayɛ menli nwiɔ mɔɔ le nwonane ko a.”
49005032	Nɔhalɛ kpole bie mɔɔ vea la wɔ Nyamenle Edwɛkɛ ɛhye anu, na mete ɔ bo kɛ ɔfane Kelaese nee asɔne ne anwo.
49005033	Noko ɔwɔ kɛ kunli biala kulo ɔ ye kɛ ɔdaye ɔ nwo, na yelɛ biala noko di ɔ hu eni.
49006001	Ngakula, bɛdie bɛ awovolɛma wɔ Awulae ati, ɔluakɛ ɛhye a le debie kpalɛ mɔɔ ɔwɔ kɛ bɛyɛ a.
49006002	“Di ɛ ze nee ɛ nli eni” a le Nyamenle mɛla mɔɔ lumua mɔɔ ɛwɔkɛ wɔ nwolɛ a.
49006003	Ɛwɔkɛ ne a le “amaa wɔayɛ kpalɛ na wɔahyɛ azɛlɛ ye azo.”
49006004	Selɛma, bɛmmaka bɛ mra ɛya; bɛtete bɛ na bɛhilehile bɛ, kɛmɔ Awulae kpondɛ la.
49006005	Ngɛkɛlɛ, bɛva ɛzulolɛ nee anwowozolɛ bɛdie bɛ menle mɔ mɔɔ wɔ ewiade ye anu la kɛ asɛɛ bɛlɛsonle Awulae la.
49006006	Tɛ ɛnyelɛ zo yɛkile nu ɔ, na bɛva ahonle kpalɛ bɛyɛ mɔɔ Nyamenle kpondɛ la; bɛyɛ ye kɛ bɛle Kelaese ngɛkɛlɛ,
49006007	na bɛva adwenle kpalɛ bɛzonle kɛ asɛɛ bɛyɛ bɛamaa Awulae na tɛ menli ɔ.
49006008	Bɛhakye kɛ gyima kpalɛ mɔɔ awie biala kɛyɛ la, saa akɛlɛ o, saa dehelɛ o, Awulae bamaa ye nwolɛ ahatualɛ.
49006009	Menlenlɛma, bɛdabɛ noko bɛyɛ zɔhane ala bɛmaa bɛ ngɛkɛlɛ ne mɔ, na bɛmmanwunlonwunla bɛ anzɛɛ bɛmmasisi bɛ. Bɛhakye kɛ bɛ nee bɛ ngɛkɛlɛ ne mɔ amuala wɔ Menlenlɛ ko ne ala mɔɔ wɔ anwuma la abo. Yemɔ, ɔnli mɔguazo wɔ ye ndɛnebualɛ nu.
49006010	Awieleɛ ne, bɛlua Awulae tumi bedevinli ne azo bɛmaa bɛ nwo ɛyɛ se.
49006011	Bɛwula Nyamenle konle tɛladeɛ ne mɔ amuala na bɛahola bɛagyinla Abɔnsam agyiba ne mɔ anloa.
49006012	Ɔluakɛ, tɛ menli a yɛ nee bɛ ɛlɛko a; sunsum nu tumivolɛma, ewiade arelemgbunli anzɛɛ maanlebuvoma, ewiade amra mɔɔ sie ɛnɛ mekɛ ye awozinli nu amra, yɛɛ sunsum nu anwuma ɛlɔnema amumuyɛ yɛɛ yɛ nee bɛ ɛlɛko a.
49006013	Zɔhane ati bɛwula Nyamenle konle tɛladeɛ ne amuala, amaa saa kenle ɛtane ne ba a, bɛahola bɛagyinla kpɔvolɛ ne anyunlu, amaa mɔɔ konle ne kawie la ɛnee bɛgyi bɛ gyakɛ anu kpundii.
49006014	Zɔhane ati bɛziezie bɛ nwo bɛzie, bɛva nɔhalɛ bɛyɛ akyeso bɛhye; bɛva pɛlepɛlelilɛ bɛyɛ bulalɛ enyinlike bɛbutu bɛ kɛnra azo
49006015	na bɛva anzonudwolɛ Edwɛkpa ne bɛyɛ mgbɔlaboa bɛwula.
49006016	Mekɛ biala bɛva diedi bɛyɛ bɛ sa nu enyinlike, ɔluakɛ yemɔ a bɛbava bɛalie Abɔnsam senle ɛda ne mɔɔ ɔkɛdo la amuala bɛanlua bɛ a.
49006017	Bɛva ngoanelielɛ ahyɛlɛdeɛ ne bɛyɛ bulalɛ kyɛlɛ bɛzoa na bɛva Nyamenle Edwɛkɛ ne kɛ konle dadeɛ mɔɔ Sunsum ne fa maa la.
49006018	Bɛva nzɛlɛlɛ bɛyɛ ɛhye mɔ amuala na bɛbiza Nyamenle moalɛ. Mekɛ biala bɛzɛlɛ kɛmɔ sunsum ne kile la. Zɔhane ati bɛmaa bɛ nye ɛbolo bɛbodo bɛzɛlɛ kpalɛ wɔ Sunsum ne anu dahuu. Bɛyɛ bɛ nye gyɛlɛmgbɛɛnye na bɛmmamaa bɛ sa kpa; bɛzɛlɛ dahuu bɛmaa Nyamenle menli ne noko,
49006019	na bɛzɛlɛ bɛmaa medame noko kɛ saa menyia nwo mebadendɛ a, Nyamenle kɛmaa me edwɛkɛ mɔɔ mebaha la, amaa meahola meadendɛ akɛnrasesebɛ zo meabɔ mɔɔ vea Edwɛkpa ne anu la nolo.
49006020	Edwɛkpa ne ati a mela efiade a, noko mele nwolɛ ɛbɔfoɔ. Bɛzɛlɛ kɛ menwɔva akɛnrasesebɛ menwɔha Edwɛkpa ne kɛmɔ ɔfɛta la.
49006021	Tekekɛse mɔɔ le adiema kulovolɛ nee sonvolɛ mɔɔ di nɔhalɛ maa Awulae gyima ne la bamaa bɛade me nwo edwɛkɛ muala, amaa bɛanwu kɛ me nwo si de la.
49006022	Yemɔti yɛɛ melɛsoa ye bɛ nwo lɔ a, amaa bɛanwu kɛ yɛ muala yɛ nwo si de la na eza yeamaa bɛ anwosesebɛ.
49006023	Nyamenle Selɛ ne, nee Awulae Gyisɛse Kelaese ɛmaa mediema ne mɔ amuala anzonudwolɛ nee diedi nu ɛhulolɛ.
49006024	Nyamenle ɛlolɛ ne nee bɛdabɛ mɔɔ bɛkulo yɛ Awulae Gyisɛse Kelaese ɛhulolɛ mɔɔ ɛmbɔ aze ɛlɛ la ɛdɛnla.
50001001	Medame Pɔɔlo nee Temɔte, mɔɔ yɛle Kelaese Gyisɛse ngɛkɛlɛ la, yɛɛ yɛlɛkɛlɛ kɛlata ɛhye yɛahɔmaa bɛdabɛ mɔɔ Kelaese Gyisɛse ati bɛyɛ Nyamenle menli nee asɔne neavolɛma nee asɔne boavolɛma mɔɔ wɔ Felepae suakpole ne azo la amuala a.
50001002	Yɛ Ze Nyamenle ne nee Awulae Gyisɛse Kelaese ɛlo bɛ na ɔmaa bɛ anzonudwolɛ.
50001003	Meyɛ Nyamenle mo kɛ dahuu mekakye bɛ a.
50001004	Eza kenle biala mefa fɛlɛkolilɛ mesɛlɛ memaa bɛ muala,
50001005	wɔ moalɛ mɔɔ bɛva bɛboa me wɔ Edwɛkpa ne anwo gyimalilɛ nu, ɔvi mɔlebɛbo ne amuala toonwo mɔɔ ɛradwu ɛnɛ la.
50001006	Zɔhane ati medie medi kɛ Nyamenle mɔɔ bɔle gyima kpalɛ ɛhye abo wɔ bɛ nu la kɛzɔ zolɛ kɛmaa ɔkɛli munli wɔ Kenle ne mɔɔ Kelaese Gyisɛse kɛra la.
50001007	Medwenle bɛ nwo somaa! Na ɔle kpalɛ noko kɛ melɛ bɛ nwo adwenle zɛhae a, ɔluakɛ wɔ me efiadenla nu nee Edwɛkpa ne nolobɔlɛ nee ye ɛgyinlalɛ nu, me nee bɛ yɛ muala a yɛnyia Nyamenle ɛlolɛ ne a.
50001008	Nyamenle di me daselɛ kɛ me nwo mɔɔ dɔ bɛ la amuala vi Gyisɛse Kelaese ɔdaye mumua ne ahonle nu.
50001009	Mesɛlɛ kɛ Nyamenle ɛdo bɛ ɛhulolɛ nu, ɔmaa bɛ nɔhalɛ adwenle nee ndelebɛbo mɔɔ di munli la,
50001010	amaa bɛnwu mɔɔ le kpalɛ la a bɛanwu ye, na bɛ nwo ade saanwu na bɛanli fɔlɛ wɔ Kenle ne mɔɔ Kelaese kɛra la.
50001011	Bɛzo nɔhalɛ ma kpalɛ ne mɔɔ Gyisɛse Kelaese ala a fa maa la na bɛmaa anyunlunyia nee ayɛlɛyelɛ ɛha Nyamenle.
50001012	Me mediema, mekulo kɛ bɛnwu kɛ, mɔɔ ɛzi me nwo zo biala la ɛboa ɛmaa Edwɛkpa ne ɛhɔ zo,
50001013	ɛmaa ɔlua zo suakunlu sinzavolɛma ne mɔ amuala nee bɛdabɛ mɔɔ ɛha la amuala ɛnwu ye kɛ Kelaese ati a mela efiade a.
50001014	Na me efiadenla ɛhye ɛmaa mediema ne mɔ dɔɔnwo ɛzi pi wɔ Awulae anu na bɛlɛbɔ Edwɛkpa ne nolo mɔɔ bɛnzulo ɛhwee a.
50001015	Ɔle nɔhalɛ kɛ bie mɔ fa akpule nee aholazilɛ a bɔ Kelaese anwo nolo ne a, yɛɛ bie mɔ noko lɛ adwenle kpalɛ.
50001016	Menli mɔɔ lɛ adwenle kpalɛ la fa ɛhulolɛ a bɔ nolo ne a, ɔluakɛ bɛze kɛ medame yɛɛ Nyamenle ɛva gyima ɛhye ɛmaa me kɛ mengyinla Edwɛkpa ne anzi na mengilehile nu a.
50001017	Bɛdabɛ mɔɔ bɛha la, bɛmbɔ Kelaese anwo nolo ne nɔhalɛ nu, bɛbɔ ye manzonlehwenlɛ nu, na bɛdwenle kɛ bɛyɛ ye zɔhane na bɛamaa me nwo ahyele me wɔ efiade ɛke.
50001018	Ɔnle debie! Medi nwolɛ fɛlɛko, ɔluakɛ saa bɛlɛ adwenle kpalɛ o, saa ɛtane o, Kelaese anwo nolo ala a bɛbɔ a. Ɛhɛe, yɛɛ eza mebahɔ zolɛ meali fɛlɛko,
50001019	ɔluakɛ meze kɛ ɔlua bɛmɛ bɛ nzɛlɛlɛ nee Gyisɛse Kelaese Sunsum ne moalɛ zo mebavi efiade ɛke.
50001020	Mɔɔ hyia me ɛsesebɛ na me nye la la a le kɛ menrɛze me gyima ne anwo nyiane ɛlɛ, na wɔ ewule nu o, ngoane nu o, menwɔnyia akɛnrasesebɛ menwɔva me nwo amuala menwɔli gyima menwɔwula Kelaese anyunlunyia.
50001021	Na mame, mese ngoane a le Kelaese, yɛɛ ewule le nvasoɛ.
50001022	Saa metɛnla ewiade ye anu a anrɛɛ mebali gyima kpalɛ bie. Noko mennwu mɔɔ memkpa nu menva a.
50001023	Megyi ninyɛne nwiɔ avinli. Me kunlu a anrɛɛ mevi ewiade ɛhye anu na me nee Kelaese ɛhɔdɛnla, ɛhye le debie kpalɛ totohyia.
50001024	Na bɛmɛ bɛ ti ɔhyia kpole kpalɛ kɛ menwɔdɛnla ewiade ye anu.
50001025	Mesi pi wɔ ɛhye anwo, na meze kɛ metɛnyianle metɛwule. Meze kɛ me nee bɛ yɛ muala yɛbadɛnla, na bɛanyia ngɔzo na bɛ nye alie wɔ diedi nu,
50001026	amaa saa meba bɛ nwo lɔ bieko a bɛanyia anwosesebɛ bɛava me bɛadu bɛ nwo wɔ bɛ ɛbɛla mɔɔ Kelaese ati bɛlɛbɔ la anwo.
50001027	Bɛmaa bɛ ɛbɛlabɔlɛ wɔ menli nu ɛfɛta mɔɔ Kelaese anwo Edwɛkpa ne kilehile la, amaa saa meba bɛ nwo lɔ o, menle lɔ o, meade kɛ bɛlɛ koyɛlɛ nee adwenle ko bɛgyi kpundii kɛ menli mɔɔ wɔ afoa na bɛlɛko kɛ menli kɛzɔ diedi ne anu.
50001028	Bɛmmasulo bɛ agbɔvolɛ ne mɔ; bɛnyia akɛnrasesebɛ, na ɛhye bahile amaa bɛanwu kɛ bɛmɛ bɛli konim na bɛ agbɔvolɛ ne mɔ ɛho ɛdɔ. Ɔluakɛ bɛ ngoane a le Nyamenle.
50001029	Nyamenle a ɛmaa adenle kɛ bɛlie Kelaese bɛli na bɛnwu amaneɛ wɔ ɔ ti a.
50001030	Kɛmɔ mekɛ bie bɛnwunle kɛ ɛnee melɛko wɔ diedi nu la, zɔhane ala yɛɛ kɛkala noko bɛte kɛ megua zolɛ a. Bɛhakye kɛ bɛdabɛ bɛrazɔ konle ko ne ala anu.
50002001	Bɛdie Kelaese bɛdi la ati bɛ nwo yɛ se. Ye ɛhulolɛ ne kyekye bɛ rɛle. Sunsum ne maa bɛdi ahua, ɔmaa bɛyɛ atiakunlukɛnlɛma bɛmaa bɛ nwo ngoko ngoko, na bɛse bɛ nwo anwunvɔne.
50002002	Akee mesɛlɛ bɛ kɛ bɛhye bɛ nwo file, bɛnyia adwenle ko, bɛhulo bɛ nwo ngoko ngoko na bɛmaa me fɛlɛkolilɛ ne ɛli munli.
50002003	Bɛmmayɛ debie biala angomedi nu anzɛɛ adubɛnwo nu; dahuu bɛva anwoazehanlɛ bɛbu bɛ gɔnwo mɔ bɛdɛla bɛ nwo bɔbɔ.
50002004	Awie biala mmadwenle ɔ ngomekye ye boɛyɛlɛ nwo, na ɔdwenle ɔ gɔnwo mɔ noko ɛdeɛ nwo.
50002005	Bɛmaa zɛhae subane ne mɔɔ ɛnee Kelaese Gyisɛse lɛ la ɛvinde bɛ ɛbɛla nu.
50002006	Yemɔ bɔbɔ mɔɔ ɔ nee Nyamenle bɛ su le ko la, yeandwenle nwo yeampele kɛ ɔ nee Nyamenle kɛzɛ.
50002007	Ɔkpɔlale ɔ kunlu ɔyɛle ɔ nwo akɛlɛ na bɛwole ye kɛ sonla biala la, Ɔrale kɛ ɔle sonla,
50002008	ɔbɛlɛle ɔ nwo aze ɔyɛle tieyɛ ɔhɔle ewule nu, na ɔwule meanubaka zo bɔbɔ.
50002009	Ɔlua zo Nyamenle ɛkpogya ye zo na yemaa ye duma fofolɛ mɔɔ tɛla aluma muala.
50002010	Ɛhye ati, anwuma nee aze nee ɛbolɔ amra amuala bahoto Gyisɛse na bɛali ye duma ne eni,
50002011	na awie biala aha ye baguase kɛ, Gyisɛse Kelaese le Awulae, bɛava bɛawula Nyamenle Selɛ ne anyunlunyia.
50002012	Zɔhane ati ayi mɔ, kɛmɔ bɛlile me edwɛkɛ zo wɔ mekɛ mɔɔ ɛnee me nee bɛ de la, ɔhyia ɛsesebɛ kɛ akee bɛkɛyɛ ye zɔhane kɛkala mɔɔ me nee bɛ ɛnde la. Bɛva ɛzulolɛ nee anwowozolɛ bɛli bɛ ngoanelielɛ ne anwo gyima bɛhɔ awieleɛ,
50002013	ɔluakɛ Nyamenle ɛlɛdi gyima wɔ bɛ nu dahuu, amaa bɛanyia ɛhulolɛ na bɛahola bɛayɛ mɔɔ ɔkpondɛ la.
50002014	Bɛmmatendɛ bɛ nzo abo na bɛsu kpolera wɔ bɛ debie biala ɛyɛlɛ nu,
50002015	amaa awie annwu nvonleɛ biala wɔ bɛ nwo anzɛɛ anzu bɛ nɔhalɛlilɛ nwo kpolera kɛ bɛle Nyamenle amra mɔɔ evinli fee ɛnle bɛ nwo, wɔ adalɛ nee ɛtane ewiade ye anu a. Saa bɛwɔ bɛ avinli a bɛda kɛ bɛmɛ a bɛle ewiade ahɛnlaneɛ a,
50002016	na bɛzɔ ngoane edwɛkɛ ne anu boɛ, amaa Kenle mɔɔ Kelaese kɛra la meanyia bie meadu me nwo kɛ meanzu ɛnriandilɛ ne mgbane anzɛɛ meanyɛ me gyima ne mgbane.
50002017	Saa bɔbɔ ɔba ye kɛ bɛfa me mogya bɛaye ɛdɛne bɛagua bɛ diedi azubɔlɛ zo bɛamaa Nyamenle a, anrɛɛ me nye die nwolɛ kpole na me nee bɛ di fɛlɛko.
50002018	Zɔhane ala yɛɛ ɔwɔ kɛ bɛdabɛ noko bɛ nye die na bɛ nee me di fɛlɛko a.
50002019	Me nye la kɛ saa ɔyɛ Awulae Gyisɛse ɛhulolɛ a ɔnrɛhyɛ biala na meazoa Temɔte wɔ bɛ nwo lɔ, amaa meade bɛ nganeɛ na me nye alie.
50002020	Menlɛ awie mɔɔ kɛdwenle bɛ nwo kpalɛ kɛ medame la, kyesɛ Temɔte ala, yɛɛ yemɔ noko ala a kɛdwenle bɛ nwo a.
50002021	Bɛdabɛ mɔɔ bɛha la biala ɛlɛbɔ ye ɛbɛla mɔɔ hyia ye la, na yegyakyi mɔɔ Gyisɛse Kelaese kpondɛ kɛ ɔyɛ la.
50002022	Bɛdabɛ bɛze Temɔte bolɛ mɔɔ sonle a. Bɛze gyima kpalɛ mɔɔ ɔyɛle ɔ nwo kɛ ralɛ na ɔ nee me yɛlile wɔ Edwɛkpa ne anwo a.
50002023	Yemɔ yɛɛ me nye la kɛ saa menyia menwu kɛ ninyɛne ɛlɛsi ahɔ ye wɔ ɛke la a ɛnee menwɔzoa ye wɔ bɛ nwo lɔ a.
50002024	Me rɛle wɔ Awulae anu kɛ ɔnrɛhyɛ biala na medame mumua ne meara bɛ nwo lɔ.
50002025	Medwenle nwo kɛ eza ɔwɔ kɛ mesoa adiema Ɛpafulodaetɛse noko wɔ bɛ nwo nehane, ɔ nee me a yɛdi gyima ye a, yɛɛ yegyinla me nzi yeho kpalɛ kɛ me gɔnwo sogyanli, eza yezonle na yeboa me kɛ ɔle bɛ soanvolɛ wɔ mekɛ mɔɔ mengɔle ɛhyianlɛ nu la.
50002026	Ɔ nwo ɛlɛdɔ bɛ muala, na ɔlɛdi nyane kɛ bɛdele ye anwonyane nganeɛ a.
50002027	Nɔhalɛ, ɔwule ɔwiele. Na Nyamenle a ɛnwu ye anwunvɔne a, na tɛ yemɔ a yenwu ye anwunvɔne a na mame bɔbɔ ɔ, anrɛɛ me nyanelilɛ ne kɛbo zolɛ.
50002028	Zɔhane ati, memaa yeazia yeara bɛ nwo lɔ bieko ndɛndɛ, amaa bɛnwu ye a bɛ nye alie na medame noko meapɛ me adwenleadwenle ne azo.
50002029	Bɛva fɛlɛkolilɛ bɛlie ye kɛ bɛ diema wɔ Awulae ati. Bɛli menli mɔɔ le kɛ ɔdaye la eni,
50002030	ɔboalekɛ Kelaese gyima ne yɛɛ bɛ moalɛ mɔɔ ɔlua me ti ɔliele kɛ ɔfa yearɛlɛ me la ati a ɔvale ye ngoane ɔdole nzeleba a.
50003001	Awieleɛ ne, mediema, bɛmaa bɛ nye ɛlie kɛ bɛra Awulae ɛkɛ a. Ɔnyɛ me ɛvɛlɛ kɛ mesi mɔɔ mehɛlɛ ye dɛba la azo wɔ bɛ kpalɛyɛlɛ ti a.
50003002	Bɛnlea boɛ wɔ nindavoma anwo; menli ɛhye mɔ ɛhakyi ahwea mɔɔ nganlɛ ala a bɛkulo kɛ bɛbɔ bɛ nwo a.
50003003	Yɛmɛ a yɛnyia nɔhalɛ mrenyanu nzonlɛyɛlɛ ne a, na tɛ bɛmɛ ɔ, ɔluakɛ yɛdua Nyamenle Sunsum ne azo a yɛsonle a, na yɛdi fɛlɛko kɛ yɛnyia Kelaese Gyisɛse wɔ yɛ ɛbɛla nu. Yɛnva yɛ rɛle yɛnwula ewiade amaamuo nu.
50003004	Saa mekulo a, mekola mefa me rɛle mewula ewiade ninyɛne ɛhye mɔ anu, yɛɛ saa awie dwenle kɛ ɔze ewiade amaamuo mɔɔ ɔkola ɔfa ɔ rɛle ɔwula nu a, anrɛɛ mame bɔbɔ yɛɛ melɛ ye kpole a.
50003005	Menlile dapɛne ko ala la yɛɛ bɛyɛle me mrenyanu nzonlɛ a. Bɛwole me Yizilayɛnli, mevi Bɛngyaman abusua nu yɛɛ mele Hibulunli tɛnyetɛnye, egya nee ɔmɔ le Hibuluma, yɛɛ ɔba mɛla ne anwo edwɛkɛ a, mele Falasiinli.
50003006	Mɔdenlebɔlɛ nu a menyɛle diedima ne kpɔdekpɔde, yɛɛ saa ɔhale kɛ sonla di mɛla ne azo na yeazɔ Nyamenle anye a, anrɛɛ menli fɔlɛ hweledede.
50003007	Noko ɔlua Kelaese ati, ninyɛne mɔɔ anrɛɛ anwo lɛ nvasoɛ maa me la ɛnɛ ɛnzɔ me nye bieko.
50003008	Tɛ ɛhye mɔ angome, na ɛnwunlɛ mumua ne mɔɔ menwu Awulae Gyisɛse Kelaese la sonle bolɛ maa me tɛla debie biala. Ɔlua ɔ ti mevuandi debie biala megua; mebu bɛ kɛ fovolɛ zo ewula la, amaa Kelaese ayɛ me ɛdeɛ,
50003009	na bɛanwu kɛ me nee ye lua. Medame mumua ne menlɛ tenleneyɛlɛ biala menyɛ kɛ medi mɛla ne azo la ati ɔ. Me tenleneyɛlɛ lua kɛ medie Kelaese medi la ati ɔ. Tenleneyɛlɛ ɛhye vi Nyamenle ɛkɛ na ɔdua yɛ diedi zo a ɔfa ɔmaa a.
50003010	Mɔɔ mekpondɛ la a le kɛ menwɔnwu Kelaese na menwɔde ye ewudwazo tumi ne me nu, na me nee ye yɛkɛnwu amaneɛ na menwɔyɛ kɛ ɔdaye wɔ ye ewule nu,
50003011	amaa me nye ala kɛ Nyamenle badwazo medame noko avi ewule nu ara ngoane mɔɔ ɛnlɛ awieleɛ la anu.
50003012	Menga kɛ meho medɔ zo anzɛɛ meli munli. Metɛbɔ mɔdenle kɛ me sa kɛha ahyɛlɛdeɛ ne mɔɔ yemɔti Kelaese Gyisɛse ɛva ɔ sa ɛdo me nwo zo la.
50003013	Mediema, nɔhalɛ, menva ye kɛ me sa ɛha ahyɛlɛdeɛ ne; debie ko yɛɛ meyɛ a, na yemɔ a le kɛ me rɛle kɛvi mɔɔ ɛze me nzi la na menwɔbɔ mɔdenle kɛ menwɔdwu mɔɔ wɔ me nyunlu la anwo.
50003014	Yemɔti memia me nwo kɛ menriandi meahɔ awieleɛ, amaa me sa aha ahyɛlɛdeɛ ne mɔɔ le anwuma ngoane ne mɔɔ Nyamenle lua Kelaese anwo zo ɛlɛfɛlɛ yɛ ahɔ nu la.
50003015	Bɛmaa yɛmɛ mɔɔ yɛnyi sunsum nu la yɛnyia subane zɛhae, na saa bɛ bie mɔ noko lɛ subane ngakyile bie a, Nyamenle ɔdaye ɔbahilehile bɛ yeamaa bɛade ɔ bo.
50003016	Noko kɛ ɔde biala la, bɛmaa yɛhɔ yɛ nyunlu yɛzɔ mɔɔ yɛlɛ la anu boɛ.
50003017	Me mediema, bɛ muala bɛva me gyakɛ. Yɛmaa bɛ ndonwo kpalɛ, yemɔti bɛnlea bɛdabɛ mɔɔ bɛdi zolɛ la boɛ.
50003018	Ɔluakɛ dahuu meka, yɛɛ ɛnɛ noko melɛ nyanelilɛ melɛsi zolɛ a: menli dɔɔnwo wɔ ɛkɛ mɔɔ bɛ ɛbɛlabɔlɛ ne ɛmaa bɛyɛ Kelaese meanubaka ne azo ewule ne anwo agbɔvolɛ a.
50003019	Menli ɛhye mɔ, bɛ awieleɛ a le kɛ Nyamenle bazɛkye bɛ, ɔluakɛ bɛ nyamenle a le bɛ ko. Mɔɔ ɔwɔ kɛ bɛse nwolɛ nyiane la bɛfa bɛtu bɛ nwo, yɛɛ bɛ adwenle muala gyi ewiade ninyɛne zo.
50003020	Yɛmɛ, yɛ nzi maanle wɔ anwuma. Ɛkɛ ne yɛɛ yɛ nye la kɛ yɛ Dievolɛ Awulae Gyisɛse Kelaese vi bara a.
50003021	Na ɔbalua tumi ne mɔɔ maa ɔkola ɔfa ninyɛne kɔsɔɔti ɔbawula ɔ bo la azo yeahakyi yɛ nwonane wulera ɛhye yeayɛ ye kɛ ye anyunlunyia nwonane ɛdeɛ ne la.
50004001	Zɔhane ati, me mediema kulovolɛma, mɔɔ me nwo dɔ bɛ a, me ahyɛlɛdeɛ mɔɔ me nye die bɛ nwo, na mefa bɛ metu me nwo a! Mediema kpalɛ, bɛgyinla kpundii kɛ bɛle Kelaese ɛdeɛ.
50004002	Mebodo mesɛlɛ Yiwodea nee Senteki kɛ bɛmaa bɛ nloa ɛzɛ bɛ nwo kɛ mediema mraalɛ mɔɔ nee Awulae a lua a.
50004003	Akee wɔmɔ noko, me boavolɛ kpalɛ, mekpondɛ kɛ ɛboa mraalɛ ɛhye mɔ; ɔluakɛ bɛ nee me nee Kelɛmɛnte nee me gɔnwo mɔ gyimayɛvoma mɔɔ ɛha la amuala, mɔɔ bɛ aluma wɔ Nyamenle ngoane buluku ne anu la a lile Edwɛkpa ne ɛkpondenlɛ nwo gyima a.
50004004	Bɛmaa bɛ nye ɛlie dahuu kɛ bɛle Awulae ɛdeɛ a; mesi zo bieko: bɛmaa bɛ nye ɛlie!
50004005	Bɛmaa awie biala ɛnwu kɛ bɛlɛ abotane molozo. Awulae ɛbikye.
50004006	Bɛmmadwenle debie biala anwo. Wɔ debie biala anu bɛyɛ moyɛlɛ nzɛlɛlɛ na bɛva mɔɔ bɛhyia nwolɛ la bɛdo Nyamenle anyunlu.
50004007	Na Nyamenle anzonudwolɛ ne mɔɔ bo sonla ndelebɛbo muala azo la bazie bɛ ahonle nee bɛ adwenle gyɛlɛɛnye wɔ Kelaese ati.
50004008	Me mediema, mɔɔ meka meadwula me edwɛkɛ ne la a le kɛ, bɛdwenle ninyɛne mɔɔ le nɔhalɛ, mɔɔ lɛ duma, ninyɛne mɔɔ le fɔɔnwo, mɔɔ anwo te, mɔɔ le kɛnlɛma, mɔɔ sɔ ɛnyelɛ, nee mɔɔ di munli na ayɛlɛyelɛ wɔ nwolɛ la anwo.
50004009	Bɛyɛ ninyɛne mɔɔ bɛzukoa na bɛlie bɛdo nu bɛvi me ɛdendɛlɛ nee me nyɛleɛ nu la, na Nyamenle ne mɔɔ maa yɛ anzonudwolɛ la nee bɛ badɛnla.
50004010	Medi fɛlɛko kpole wɔ Awulae ati kɛ mekɛ tendenle ye anzi, eza bɛnyia adenle bɛlɛkile kɛ bɛdwenle me nwo a. Menga kɛ bɛgyakyi me nwo ɛdwenlenlɛ, na ɛnee bɛnnyia adenle.
50004011	Mɔɔ melɛka la ɛngile kɛ me nwo ɛhyele me, ɔluakɛ mezukoa kɛ me kunlu kɛdwo me nwo mekɛ biala wɔ gyinlabelɛ biala mɔɔ mewɔ nu la anu.
50004012	Meze ehyia di, meze ezukoa di. Mezukoa ɛhye mɔ ɛyɛlɛ, amaa ɛleka biala nee mekɛ biala anu, saa menyia ye medi o, meannyia ye meanli o, saa melɛ bie o, menlɛ bie o, me kunlu adwo me nwo.
50004013	Ɔlua anwosesebɛ ne mɔɔ Kelaese fa maa me la ati, mekola megyinla ninyɛne muala anloa.
50004014	Noko bɛyɛle ye boɛ kɛ bɛboale me wɔ me anwongyelelɛ ne anu a.
50004015	Bɛmɛ Felepaema, bɛdabɛ bɛze ye wienyi kɛ mɔɔ medumua meabɔ Edwɛkpa ne nolo, mɔɔ menvile Masidonea la, bɛmɛ ala a bɛle asɔnema mɔɔ boale me, nleɛnleanle me nvasoɛ nee me kakɛ nu a.
50004016	Fane dɔɔnwo ne ala bɛnwanle me wɔ mekɛ biala mɔɔ me nwo kɛhyele me wɔ Tɛsalonaeka la.
50004017	Tɛ kɛ asɛɛ mekpondɛ nwanle la ati ɔ, na mekpondɛ kɛ mɔɔ bɛyɛ la anwo ba nvasoɛ dɔɔnwo.
50004018	Ahyɛlɛdeɛ biala mɔɔ bɛva bɛnwa me la me sa ɛha ye, ɔzonle somaa! Kɛkala mɔɔ me sa ɛha bɛ nwanle mɔɔ Ɛpafulodaetɛse ɛva ɛrɛlɛ me la, mengyia debie biala anwo bieko. Bɛ ahyɛlɛdeɛ ne le kɛ azubɔlɛ evuanlɛ mɔɔ Nyamenle kulo na ɔ nye sɔ ye la.
50004019	Me Nyamenle ne balua Kelaese Gyisɛse anyunlunyia nu anwonyia kpole ne azo ayɛ bɛ ɛhyianlɛdeɛ amaa bɛ.
50004020	Anyunlunyia ɛha yɛ Ze Nyamenle ne dahuu! Amen.
50004021	Yɛbiza Nyamenle menli ne mɔɔ le Kelaese Gyisɛse ɛdeɛ la kɔsɔɔti ahye. Mediema mɔɔ nee me wɔ ɛke la biza bɛ ahye.
50004022	Nyamenle menli ne mɔɔ wɔ ɛke la amuala, bɔbɔ Maanle Maanle belemgbunli ne suakunlu amra ne mɔ biza bɛ ahye.
50004023	Awulae Gyisɛse Kelaese ɛlo bɛ na ɔ nee bɛ muala ɛdɛnla.
51001001	Kɛlata ɛhye vi Pɔɔlo mɔɔ ɔlua Nyamenle ɛhulolɛ zo yeyɛ Kelaese Gyisɛse ɛzoanvolɛ la nee yɛ diema Temɔte ɛkɛ ne.
51001002	Yɛfa yɛahɔmaa Nyamenle menli ne mɔɔ wɔ Kɔlɔsae na bɛle yɛ mediema nɔhavoma kpalɛ mɔɔ die Kelaese di nɔhalɛ nu la. Yɛ Ze Nyamenle ɛlo bɛ na ɔmaa bɛ anzonudwolɛ.
51001003	Dahuu yɛsɛlɛ yɛmaa bɛ, yɛyɛ Gyisɛse Kelaese ɔ Ze Nyamenle ne mo.
51001004	Ɔluakɛ yɛde kɛ bɛliele Kelaese Gyisɛse bɛlile la, bɛnyia ɛhulolɛ wɔ Nyamenle menli ne anwo,
51001005	ɔboalekɛ bɛlɛ anyelazo bie mɔɔ bɛ sa baha ye wɔ anwuma a. Anyelazo ɛhye a bɛdele nwolɛ edwɛkɛ alumua ne, wɔ mekɛ mɔɔ bɛvale Edwɛkpa ne bɛrɛlɛle bɛ la.
51001006	Edwɛkpa ne ɛlɛso ma yɛɛ ɔlɛnyi wɔ ewiade ɛleka kɔsɔɔti, kɛmɔ ɔzile la pɛpɛ wɔ bɛ nuhua wɔ mekɛ mɔɔ bɛlumuale bɛdele Nyamenle ɛlolɛ ɛhye anwo edwɛkɛ ne na bɛdele ɔ bo bɛnwunle ye deɛ holɛ la.
51001007	Ɛpafelase a hilehilele bɛ Nyamenle ɛlolɛ ɛhye anwo edwɛkɛ a. Ɔle yɛ diema sonvolɛ kpalɛ kpalɛ mɔɔ sonle Kelaese nɔhalɛ nu a; ɔgyi yɛ gyakɛ anu wɔ lɔ.
51001008	Ɔdaye yɛɛ eza yeha ɛhulolɛ ne mɔɔ Sunsum ne ɛva ɛmaa bɛ la anwo edwɛkɛ yehile yɛ a.
51001009	Ɔlua ɛhye ati, sumunli kɛ yɛdele bɛ nganeɛ la, dahuu yɛsɛlɛ yɛmaa bɛ. Yɛsɛlɛ Nyamenle kɛ ɔva sunsum nu nrɛlɛbɛ nee ndelebɛbo muala ɔyi bɛ tɛkɛɛ, amaa bɛanyia Nyamenle ɛhulolɛdeɛ ne anwo ndelebɛbo,
51001010	bɛabɔ bɛ ɛbɛla ne bɛamaa yeafɛta Awulae, dahuu bɛayɛ mɔɔ ɔkulo la, na bɛ ɛbɛlabɔlɛ ne anwo ara nvasoɛ wɔ gyima kpalɛ biala mɔɔ bɛyɛ la anu, na bɛade Nyamenle edwɛkɛ ne abo kpalɛ.
51001011	Yɛsɛlɛ kɛ Nyamenle ɛva ye anyunlunyia tumi ne ɛwula bɛ anwosesebɛ, amaa bɛava abotane nee anyelielɛ bɛagyinla debie biala anloa,
51001012	na bɛava fɛlɛkolilɛ bɛayɛ Selɛ ne mɔɔ ɛmaa bɛfɛta kɛ bɛ nee ye menli ne kɛbɔ nu kɛdɛnla ye wienyi ne anu la mo.
51001013	Nyamenle ɛlie yɛ ɛvi awozinli nu tumi ne mɔ abo, yeva yɛ yera ɔ Ra kulovolɛ ne belemgbunlililɛ ne abo,
51001014	na yelua ɔ nwo zo yekpɔne yɛ, yeva yɛ ɛtane yehyɛ yɛ.
51001015	Kelaese le Nyamenle ne mɔɔ ɛnyelɛ ɛnnwu ye la sɔhovolɛ. Yemɔ a ɔle abɔdeɛ muala anu belamunli Ralɛ a.
51001016	Ɔ nwo zo a Nyamenle luale bɔle ninyɛne kɔsɔɔti a: mɔɔ wɔ anwuma o nee mɔɔ wɔ aze o, mɔɔ bɛnwu bɛ nee mɔɔ bɛnnwu bɛ la amuala, ewiade ye anu tumima nee arelemgbunli nee bɛdabɛ mɔɔ bɛsie ɛnɛ mekɛ ye anu awozinli ewiade ye nee sunsum nu ɛlɔnema; Nyamenle luale Kelaese anwo zo a bɔle ninyɛne kɔsɔɔti a, yɛɛ Kelaese ati a ɔbɔle bɛ a.
51001017	Kelaese wɔ ɛkɛ ne kolaa na ɛhye mɔ amuala ara, na yemɔ a ɔsɔ ewiade ye ɔmaa ɔyɛ ewiade a.
51001018	Yemɔ a ɔle ye sonlabaka ne, mɔɔ le Asɔne ne ati a, yemɔ a ɔle debie biala mɔlebɛbo a, yɛɛ yemɔ a ɔle bɛdabɛ mɔɔ bɛdwazole bɛ bɛvile ewule nu la kpanyinli a, amaa debie biala anu yealumua.
51001019	Ɔluakɛ Nyamenle ɔdaye ɔhulole yɛɛ ɔvale ye su ne amuala ɔwulale Ralɛ ne nu a.
51001020	Ɛhye ati, ɔlua Ralɛ ne anwo zo, Nyamenle ɛbɔ kpɔkɛ kɛ ɔdie aleɛabo ninyɛne kɔsɔɔti mɔɔ wɔ anwuma nee aze la yeamaa ɔ nwo na yealua ɔ Ra ne ewule mɔɔ ɔwule meanubaka ne azo la azo ɔ nee bɛ ayɛ ko.
51001021	Dɛba ne ɔlua bɛ ninyɛndane mɔɔ bɛyɛle nee bɛ adwenle ɛtane mɔɔ bɛlɛ ye la ati, ɛnee bɛ nee Nyamenle bɛ avinli twe, na bɛle ye agbɔvolɛ.
51001022	Na kɛkala, ɔlua Kelaese ewule ne azo bɛyɛ Nyamenle agɔnwo mɔ, amaa yeava bɛ yeara ɔ nyunlu kɛ bɛ nwo te nwuanzaanwu mɔɔ fɔlɛlilɛ biala ɛnle bɛ nu a.
51001023	Zɔhane ati, ɔwɔ kɛ bɛkɔ zolɛ bɛsɔ bɛ diedi ne anu ɛsesebɛ, bɛgyinla bɛ ti na bɛgyinla kpundii. Saa bɛyɛ ye zɔhane a yɛɛ awie ɛnrɛhola ɛnrɛzɛkye bɛ anyelazo ne mɔɔ bɛnyianle ye wɔ mekɛ mɔɔ bɛdele Edwɛkpa ne la a. Edwɛkpa ɛhye, bɛbɔ ye nolo bɛhile abɔdeɛ muala mɔɔ wɔ aleɛabo la, yɛɛ medame, Pɔɔlo a bɛyɛ me nwolɛ sonvolɛ a.
51001024	Kɛkala, bɛdabɛ bɛ ti ɔyɛ me fɛ kɛ melɛnwu amaneɛ a, ɔluakɛ melua me nwonane nu amaneɛnwunlɛ ye azo melɛboa meamaa Kelaese amaneɛnwunlɛ wɔ ye Asɔne ne ati ali munli.
51001025	Ɛhye ati yɛɛ Nyamenle ɛyɛ me asɔne ne sonvolɛ, na yeva gyima ɛhye yemaa me kɛ menyɛ wɔ bɛ ti a. Gyima ne a le Nyamenle edwɛkɛ ne nolobɔlɛ.
51001026	Ɔle fealera nu debie mɔɔ Nyamenle vale veale aleɛabo amra ɛvolɛ dɔɔnwo mɔɔ ɛraze ɛhɔ la, na kɛkala yeye yehile ye menli ne a.
51001027	Nyamenle ngyehyɛlɛ ne a le kɛ ɔkɛye ye fealera nu kpɔkɛ ne mɔɔ ɔbɔle, mɔɔ anyunlunyia nee anwonyia ɛyi ye tɛkɛɛ, na ɔwɔ ɛkɛ ɔmaa maanle maanle kɔsɔɔti la ɔkɛhile ye menli ne. Fealera nu kpɔkɛ ɛhye a le kɛ Kelaese ne de bɛ nu, na ɔbamaa bɛanyia anyelazo kɛ kenle bie bɛbanyia Nyamenle anyunlunyia ne bie.
51001028	Yemɔti yɛbɔ Kelaese ɛhye anwo nolo yɛkile awie biala, yɛkilehile bɛ na yɛbɔ bɛ kɔkɔ nrɛlɛbɛ nu, amaa yɛava ko biala yɛara Nyamenle anyunlu kɛ sonla mɔɔ di munli, na ɔ nee Kelaese a lua a.
51001029	Na ɛhye yɛɛ melɛ anwosesebɛ kpole ne mɔɔ Kelaese fa maa na ɔyɛ gyima ɛsesebɛ wɔ me nu la mepele meyɛ a.
51002001	Bɛmaa menga gyima ɛsesebɛ mɔɔ meyɛ memaa bɛ nee menli mɔɔ wɔ Lawɔdesia, nee bɛdabɛ mɔɔ bɛtɛnwunle me nyunlu ɛlɛ la mengile bɛ.
51002002	Meka ɛhye meamaa bɛ akɛnrazilɛ na bɛali ahua wɔ ɛhulolɛ nu, amaa bɛanyia diedi nu anwonyia ne mɔɔ ndelebɛbo kpalɛ fa maa la. Zɛhae adenle zo yɛɛ bɛlua a bɛkɛnwu deɛ ne mɔɔ Nyamenle ɛva ɛvea la a; deɛ ne mɔɔ Nyamenle ɛva ɛvea la a le Kelaese ɔdaye mumua ne.
51002003	Kelaese anu a Nyamenle nrɛlɛbɛ ne mɔɔ anwonyia ɛyi ye tɛkɛɛ nee adwenlenubukelɛ vea a.
51002004	Meka ɛhye meahile bɛ: bɛmmamaa awie fa ɔ nloa anu menlemenle yɛ bɛ koasea.
51002005	Ɔluakɛ menle bɛ nwo lɔ ɛdeɛ, noko me nee bɛ de wɔ sunsum nu, na ɔyɛ me fɛ kɛ menwu kɛ bɛsi bɛdi bɛ nwo eni nee kɛ bɛ diedi wɔ Kelaese anu si de kpundii la.
51002006	Kɛmɔ bɛlie Kelaese Gyisɛse bɛdo nu kɛ ɔle Awulae la, bɛ nee ye ɛdɛnla.
51002007	Bɛyɛ kɛ menli mɔɔ ɛsosɔ ndinli kpalɛ wɔ Kelaese anu la, bɛlua ɔ nwo zo bɛbɔ bɛ ɛbɛla, bɛmaa bɛ diedi ɛgyinla kpundii, kɛmɔ bɛhilehilele bɛ la, na bɛyɛ ye mo dahuu.
51002008	Bɛnlea boɛ na awie anva mɛlɛbɛla nee adalɛ nrɛlɛbɛ mɔɔ bɛlua ewiade amaamuo zo bɛhyehyɛ, nee mɔɔ vi awozinli ewiade ye sunsum nu tumima ɛkɛ ne na ɔnvi Kelaese ɛkɛ ne la anyɛ bɛ ngɛkɛlɛ.
51002009	Ɔluakɛ Nyamenle su ne de Kelaese sonlabaka ne nu,
51002010	na kɛmɔ yemɔ a ɔbo sunsum nu arelemgbunli nee tumivolɛma anwo zo la, bɛ nee ye ɛyɛ ko na bɛli munli.
51002011	Bɛ nee Kelaese yɛle ko ala la yɛɛ bɛyɛle bɛ mrenyanu nzonlɛ a, tɛ nwonane nu, kɛmɔ menli yɛ la ɔ, ɛhye le Kelaese ɔdaye ye nzonlɛyɛlɛ mɔɔ ɔyɛ yɛ ɔfi nwonane ɛtane ɛhye mɔ tumi ne abo a.
51002012	Ɔluakɛ mɔɔ bɛzɔnenle bɛ ala la, ɛnee bɛzie bɛ su ɛtane ne nee Kelaese. Eza wɔ ɛzɔnenlɛ ne anu ala bɛluale bɛ diedi mɔɔ wɔ Nyamenle tumi ne mɔɔ dwazole Kelaese vile ewule nu la azo bɛdwazole bɛdabɛ noko.
51002013	Mekɛ bie mɔɔ ɛraze ɛhɔ la ɛnee ɔlua bɛ ɛtane ti, nee kɛmɔ bɛnle Dwuuma na bɛnle Mosisi mɛla ne abo la ati, ɛnee bɛwu sunsum nu, na kɛkala Nyamenle ɛva bɛ nee Kelaese ɛra ngoane nu, na yeva yɛ ɛtane ne mɔ amuala yehyɛ yɛ.
51002014	Ɔpɛle yɛ ɛtane nwo kakɛ biala mɔɔ maa mɛla ne kyekye yɛ la anu, ɔyele ye ɛkɛ ne na ɔvale ɔbɔle meanubaka ne azo.
51002015	Kelaese liele ɔ nwo wɔ meanubaka ne azo wɔ awozinli ewiade ye sunsum nu tumima asa anu, ɔguale bɛ nyunlu aze wɔ bagua nu na ɔzinlanle bɛ nyɛma zo wɔ ye konimlilɛ ɛlɔnwɔnedolɛ ne anu.
51002016	Yemɔti bɛmmamaa awie bua bɛ ndɛne wɔ mɔɔ bɛdi nee mɔɔ bɛno, anzɛɛ ɛvoyialilɛ nwo, anzɛɛ Siane Fofolɛ nee Ɛnwomenlelielɛ Kenle nwo.
51002017	Ɛhye mɔ amuala le ninyɛne mɔɔ bara la ɛlawolɛ; bɛ kpalɛ kpalɛ ne a le Kelaese.
51002018	Menli bie wɔ ɛkɛ mɔɔ bɛdie bɛdabɛ bɛ ngome bɛ nwo bɛdi, bɛdwenle anwoazehanlɛ nee anwuma soanvolɛma ɛzonlenlɛ nwo, na bɛfa ye kɛ ɛnyelɛzodeɛnwunlɛ le debie mɔɔ hyia tɛla zolɛ; menli zɛhae mɔ fa bɛ ewiade adwenle ne tu bɛ nwo mɔɔ ndelebɛbo biala ɛnle nu a. Bɛmmamaa menli zɛhae mɔ adenle bɛmaa bɛsɛkye bɛ adwenle, kɛ asɛɛ mɔɔ bɛmɛ bɛlɛyɛ la bɛnyɛ ye boɛ.
51002019	Menli zɔhane mɔ ɛkpo kɛ bɛnrɛdoa Kelaese mɔɔ le Asɔne ne ati la. Kelaese a le Asɔne ne, mɔɔ le ye sonlabaka ne. Ɔdi ye adane, ɔkuohua ye ɔmaa ɔnyi, kɛmɔ Nyamenle kpondɛ ye ala la.
51002020	Saa bɛ nee Kelaese ɛwu na bɛnyia bɛ ti wɔ awozinli ewiade ye sunsum nu tumima ne mɔ asa anu a, ɛnee akee duzu ati a bɛbɔ bɛ ɛbɛla kɛ asɛɛ bɛde aze bɛmaa ewiade ɛ? Duzu ati a bɛdi mɛla anzɛɛ ngyehyɛlɛ mɔɔ le kɛ,
51002021	“Mmafa ɛ sa ɛka ɛhye”, “Mmafa ɛhendeɛ ne ɛka ɛ nloa”, “Mmasɔ ɛhendeɛ ne anu” azo ɛ?
51002022	Ngyehyɛlɛ ɛhye mɔ kɔsɔɔti fane ninyɛne mɔɔ saa ɛnyia bɛfa bɛyɛ debie ko a, bɛfa bɛyɛ debie bieko a ɔnyɛ boɛ la anwo. Bɛle menli ngilehilelɛ nee ngyehyɛlɛ.
51002023	Ngyehyɛlɛ zɛhae mɔ ɔyɛ a zɔho kɛ gyi nrɛlɛbɛ zo wɔ bɛ anwuma soanvolɛma ɛzonlenlɛ nu, bɛ adalɛ anyelielɛ ne mɔɔ bɛnyia ye wɔ bɛ ngome bɛ nwo, nee nwonane ne nyanehilelɛ nwo la anu; na ɔmboa sonla ɔmmaa ɔngomo ɔ nwo zo. Bɛ nwonane nu atiakunluwɔzo ne bɔbɔ akee yɛ kpole.
51003001	Bɛdwazo bɛ nee Kelaese bɛra ngoane nu. Yemɔti bɛmaa bɛ ahonle ɛdoa ninyɛne mɔɔ wɔ anwuma lɔ, ɛleka mɔɔ Kelaese de ye belemgbunli ebia nu wɔ Nyamenle asa fema zo la abo zo.
51003002	Bɛdwenle ninyɛne mɔɔ wɔ anwuma lɔ la anwo na bɛgyakyi mɔɔ wɔ azɛlɛ ye azo la.
51003003	Ɔluakɛ bɛwu na bɛva bɛ ngoane bɛboka Kelaese ɛdeɛ ne bɛvea Nyamenle anu.
51003004	Yɛ ngoane a le Kelaese, yemɔti mekɛ mɔɔ Kelaese kɛra la bɛdabɛ noko bɛ nee ye kɛra anyunlunyia nu.
51003005	Ɔwɔ kɛ bɛku nwonane nu atiakunluwɔzo ne mɔ mɔɔ wɔ bɛ nu, mɔɔ le kɛ adwɔmane, ɛbɛla mgbane mgbane ɛbɔlɛ, ɛhulolɛ ɛtane, atiakunluwɔzo ɛtane, yɛɛ anyebolo, ɔluakɛ ɛhye mɔ ɛyɛlɛ le awozonle ɛzonlenlɛ.
51003006	Ninyɛne ɛhye mɔ ati Nyamenle ɛya ne bara bɛdabɛ mɔɔ bɛandie ɔ ne la anwo zo.
51003007	Bɛdabɛ noko, mekɛ bie mɔɔ ɛraze ɛhɔ la ɛnee bɛ atiakunluwɔzo kɛ de la ɛne.
51003008	Na kɛkala ɔwɔ kɛ bɛgua ninyɛne ɛhye mɔ amuala lɔ: ninyɛne mɔɔ le kɛ ɛya ɛvalɛ, ahonle kpole, ɛkpɔlɛ, yɛɛ dumanzɛkyelɛ. Bɛmmamaa aholoba anzɛɛ edwɛkɛ ɛtane fi bɛ nloa anu finde.
51003009	Bɛmmabɔ adalɛ bɛkile bɛ nwo, ɔluakɛ bɛye bɛ su dɛba ne nee ye nyɛleɛ ne mɔ wɔ bɛ nu bɛgua.
51003010	Bɛva su fofolɛ ne, mɔɔ Nyamenle ne mɔɔ bɔle ye la nea ye ɛsaso zo kakyihakyi ye dahuu la bɛwula, amaa bɛanwu kɛ ɔdaye mumua ne ɔsi ɔde la.
51003011	Zɔhane ati, ansolo bɛdabɛ mɔɔ bɛnle Dwuuma la nee Dwuuma, ansolo menli mɔɔ bɛyɛ bɛ mrenyanu nzonlɛ nee bɛdabɛ mɔɔ bɛtɛyɛle bɛ bie la, ansolo nyɛvolɛ, ansolo menli mɔɔ anye ɛtɛtele, ansolo ahanra, yɛɛ ansolo alehelɛ. Kelaese a le ninyɛne kpokpoti a. Kelaese wɔ ye kpokpoti anu.
51003012	Bɛle Nyamenle menli mɔɔ yehulo bɛ na yekpa nu yeye bɛ kɛ ɔdaye ye ɛdeɛ na bɛ nwo te a. Yemɔti bɛze anwunvɔne, bɛyɛ atiakunlukɛnlɛma, bɛbɛlɛ bɛ nwo aze, bɛyɛ bɛtɛɛ na bɛzi abotane wɔ debie biala anu.
51003013	Bɛsosɔ bɛ nwo ngoko ngoko, na saa bie lɛ ɔ gɔnwo anwo ɛya a ɔva ɔhyɛ ye. Bɛva ɛtane bɛhyɛ, kɛmɔ Awulae ɛva bɛ nwo edwɛkɛ ɛhyɛ bɛ la.
51003014	Na bɛva ɛhulolɛ bɛboka ɛhye mɔ anwo, na yemɔ yɛɛ kɛmaa bɛkɛli munli a.
51003015	Bɛmaa Kelaese anzonudwolɛ ne mɔɔ ɔmaa bɛ la ɛvinde bɛ kpɔkɛbɔlɛ nu, ɔluakɛ Nyamenle ɛvɛlɛ bɛ muala wɔ asɔne ye anu kɛ bɛdɛnla anzonudwolɛ nu. Bɛnwu nyele.
51003016	Bɛmaa Kelaese edwɛkɛ ne nee nwolɛ nvasoɛ muala ɛdɛnla bɛ nu kpalɛ. Bɛva nrɛlɛbɛ bɛhilehile bɛ nwo na bɛdu bɛ nwo folɛ. Bɛdo edwɛne, anyelielɛ edwɛne, na bɛdo sunsum nu edwɛne bɛboka moyɛlɛ mɔɔ vi ahonle nu la bɛmaa Nyamenle.
51003017	Debie biala mɔɔ bɛyɛ, edwɛkɛ biala mɔɔ bɛka, nyɛleɛ biala anu, bɛyɛ ye wɔ Awulae Gyisɛse duma nu, na bɛlua ɔ nwo zo bɛyɛ Nyamenle Selɛ ne mo.
51003018	Yelɛma, bɛha bɛ nwo aze bɛmaa bɛ hu mɔ, na mɔɔ Kelaese ɛdoavolɛ biala ɔwɔ kɛ yɛ la ɛne.
51003019	Kunlima, bɛhulo bɛ ye mɔ, bɛmmayɛ bɛ nwo zo kengɛndɛɛnye.
51003020	Ngakula, bɛdie bɛ awovolɛma edwɛkɛ wɔ debie biala anu, ɔboalekɛ yemɔ a Nyamenle anye die nwolɛ a.
51003021	Awovolɛma, bɛmmatu bɛ mra anwo mɔra, anrɛɛ bɛ rɛle kɛbɔ.
51003022	Ngɛkɛlɛ, bɛdie bɛ ewiade ye anu menlenlɛma edwɛkɛ wɔ debie biala anu, bɛmmayɛ ye wɔ ɛnyelɛ zo kɛ bɛyɛ bɛahile ala na bɛayɛ bɛ mo; bɛva Nyamenle ɛzulolɛ bɛyeye bɛ ahonle nu bɛyɛ.
51003023	Debie biala mɔɔ bɛyɛ la bɛva ahonle kpalɛ bɛyɛ, kɛ asɛɛ bɛyɛ bɛamaa Awulae, na bɛnyɛ bɛmmaa sonla.
51003024	Bɛhakye kɛ Awulae a bamaa bɛ nwolɛ ahatualɛ ne mɔɔ yeva yezie ɛkɛ yemaa ye menli la a. Ɔluakɛ Awulae Kelaese a le Menlenlɛ ne mɔɔ bɛsonle ye la.
51003025	Ɛtanevolɛ biala noko banyia ye ɛtane ne mɔ anwo ahatualɛ, Nyamenle bua sonla ko biala ndɛne, kɛmɔ ɔfɛta la, ɔnli mɔguazo. mɔguazo.
51004001	Menlenlɛma, bɛnlea bɛ ngɛkɛlɛ ne mɔ boɛ gyɛlɛɛnye. Bɛhakye kɛ bɛdabɛ noko bɛlɛ bɛ Menle wɔ anwuma.
51004002	Bɛyɛ nzɛlɛlɛ dahuu, bɛzie bɛ adwenle koonwu wɔ bɛ nzɛlɛlɛ nu, na bɛyɛ Nyamenle mo.
51004003	Eza bɛzɛlɛ bɛmaa yɛdayɛ noko kɛ Nyamenle ɛmaa yɛ mekɛ kpalɛ ɔmaa yɛbɔ fealera nu Edwɛkpa ne mɔɔ fane Kelaese anwo la nolo. Ɔluakɛ ɛhye ala ati yɛɛ kɛkala mela efiade a.
51004004	Yemɔti bɛzɛlɛ kɛ menwɔdendɛ menwɔhile nu wienyi, kɛmɔ ɔwɔ kɛ meyɛ ye ala la.
51004005	Bɛdabɛ mɔɔ bɛnlɛ diedi la, bɛ nee bɛ ɛzia nrɛlɛbɛ nu, na bɛdendɛ bɛhile bɛ wɔ mekɛ biala mɔɔ bɛkɛnyia nuhua adenle la.
51004006	Bɛmaa bɛ nloa edwɛkɛ ɛyɛ fɛ na ɔyɛ anyelielɛ, na bɛnwu nyelebɛnloa kpalɛ mɔɔ ɔwɔ kɛ bɛfa bɛye awie biala edwɛkɛ nloa la.
51004007	Adiema kulovolɛ Tekekɛse, mɔɔ le nɔhalɛ gyimayɛvolɛ nee sonvolɛ wɔ Awulae gyima nu la babɔ me nwo edwɛkɛ ahile bɛ.
51004008	Ɛhye ati a melɛsoa ye wɔ bɛ nwo lɔ a, amaa yeaha kɛ yɛ agbɔkɛ nu si de la yeahile bɛ na bɛ nye alie.
51004009	Ɔ nee Onɛsemɛse mɔɔ le yɛ diema kulovolɛ nɔhalɛ ne, mɔɔ le bɛdabɛ bɛ nuhua bie la a bara a. Bɛbaha debie biala mɔɔ ɛlɛkɔ zolɛ wɔ ɛke la bɛahile bɛ.
51004010	Alesetaakɛse mɔɔ nee me a la efiade ye la yɛɛ Maake mɔɔ le Baanabase adiema ne biza bɛ ahye. (Memaa bɛde ye dɛba kɛ saa bɛnwu Maake a bɛlie ye gyɛlɛɛnye.)
51004011	Gyisɛse ne mɔɔ bɛfɛlɛ ye Gyɛsetɛse la biza bɛ ahye. Menli nsa ɛhye a le Dwuuma mɔɔ ɛlie ɛli na bɛ nee me yɛlɛdi Nyamenle Belemgbunlililɛ ne anwo gyima a, yɛɛ bɛboa me kpole kpalɛ.
51004012	Ɛpafelase, mɔɔ le bɛdabɛ bɛ bie, na eza ɔle Kelaese Gyisɛse sonvolɛ la biza bɛ ahye. Dahuu ɔkakye bɛ wɔ ye nzɛlɛlɛ nu, kɛ Nyamenle ɛmaa bɛgyinla kpundii, bɛyɛ Kelaese ɛdoavolɛma mɔɔ ati ɛdi, na bɛyɛ tieyɛ bɛmaa Nyamenle ɛhulolɛdeɛ ne.
51004013	Mekola medi daselɛ kɛ yeyɛ gyima kpole yemaa bɛ nee menli mɔɔ wɔ Lawɔdesia nee Hayɛleepɔlese la.
51004014	Luku mɔɔ le yɛ ninsinli kulovolɛ ne, nee Dimase biza bɛ ahye.
51004015	Yɛbiza mediema mɔɔ wɔ Lawɔdesia la ahye, eza yɛbiza Nemefa nee asɔnema ne mɔɔ yia nu wɔ ye sua nu ɛkɛ ne la ahye.
51004016	Saa bɛkenga kɛlata ɛhye bɛwie a, bɛnlea bɛmaa bɛgenga ye wɔ Lawɔdesiama asɔne ne anu noko. Eza anrɛɛ bɛgenga kɛlata mɔɔ vi Lawɔdesia kɛra la.
51004017	Na bɛha bɛhile Aakepɛse kɛ ɔnlea ɔmaa Awulae gyima ne mɔɔ yezɔ nu la ɛli munli.
51004018	Medame Pɔɔlo, me sa anloa ɛne: Mebiza bɛ ahye. Bɛmmamaa bɛ rɛle fi kɛ mela kpanwu nu! Nyamenle ɛlo bɛ na ɔ nee bɛ ɛdɛnla.
52001001	Kɛlata ɛhye vi Pɔɔlo, Saelase, yɛɛ Temɔte ɛkɛ. Yɛfa yɛahɔmaa Tɛsalonaeka asɔne ne anu amra mɔɔ le Nyamenle Selɛ ne nee Awulae Gyisɛse Kelaese ɛdeɛ la. Nyamenle ɛlo bɛ na ɔmaa bɛ anzonudwolɛ.
52001002	Dahuu yɛyɛ nzɛlɛlɛ a, yɛbɔ bɛ duma yɛyɛ Nyamenle mo wɔ bɛ muala bɛ ti.
52001003	Ɔluakɛ saa yɛkɔ yɛ Nyamenle ne nee yɛ Ze ne anyunlu a, yɛkakye kɛ bɛzile bɛhilele bɛ diedi na bɛ ɛhulolɛ manle bɛyɛle gyima ɛsesebɛ, nee kɛ bɛ anyelazo mɔɔ wɔ yɛ Awulae Gyisɛse Kelaese anu la si gyi kpundii la.
52001004	Mediema, yɛze kɛ Nyamenle lɛ bɛ nwo ɛhulolɛ na yekpa nu yeye bɛ yemaa ɔ nwo.
52001005	Ɔluakɛ yɛanva yɛ nloa mgbane a yɛvale Edwɛkpa ne yɛrɛlɛle bɛ a, yɛvale tumi nee Sunsum Nwuanzanwuanza ne nee ye nɔhalɛ ne anwo adwenle mɔɔ si pi la a yɛrale a. Bɛdabɛ bɛze kɛ yɛzile yɛbɔle yɛ ɛbɛla wɔ mekɛ mɔɔ yɛ nee bɛ de la; yɛyɛle ɛhye wɔ bɛdabɛ bɛ kpalɛ ti.
52001006	Bɛzukoale yɛ nee Awulae; yemɔti bɛnwunle amaneɛ dɔɔnwo, na bɛvale anyelielɛ ne mɔɔ vi Sunsum Nwuanzanwuanza ne anu ba la bɛliele nrɛlaleɛ ne.
52001007	Ɛhye ati bɛyɛle ndonwo kpalɛ bɛmanle diedima mɔɔ wɔ Masidonea nee Giliki (Akaya) maanzinli ne mɔ anu la.
52001008	Ɔluakɛ tɛ Awulae anwo nrɛlaleɛ ne angome yɛɛ vi bɛ ɛkɛ ne dwule Masidonea nee Akaya a, na eza bɛ diedi mɔɔ wɔ Nyamenle anu la noko ɛdwu menli mɔɔ wɔ ɛleka muala la anzo nu. Ɛhye ati, ɔngyia kɛ yɛkɛha nwolɛ edwɛkɛ bɔbɔ.
52001009	Menli zɔhane mɔ ka kɛ bɛzile bɛliele yɛ wɔ mekɛ mɔɔ yɛrale bɛ nwo lɔ la. Bɛka kɛ bɛzile bɛhwenle bɛ nwo bɛvile bɛ mmonle ngakyile ne mɔ anwo, bɛhɔle Nyamenle ɛkɛ na bɛzonlenle nɔhalɛ nee tease Nyamenle ne la.
52001010	Bɛkile kɛ kɛkala bɛlɛkendɛ ɔ Ra Gyisɛse kɛ ɔvi anwuma ɔbara. Yemɔ yɛɛ Nyamenle dwazole ye vile ewule nu, na ɔdie yɛ ɔfi Nyamenle ɛya kpole ne mɔɔ bara la anu a.
52002001	Mediema, bɛdabɛ bɛnwu kɛ yɛ ɛralɛ mɔɔ yɛrale bɛ nwo lɔ la anyɛ mgbane.
52002002	Bɛdabɛ bɛze amaneɛ mɔɔ yɛnwunle ye nee aholoba mɔɔ bɛbɔle yɛ wɔ Felepae kolaa na yɛara Tɛsalonaeka la. Noko yɛ Nyamenle ne manle yɛ akɛnrasesebɛ manle yɛhanle Edwɛkpa ne mɔɔ vi ye ɛkɛ ne la yɛhilele bɛ wɔ mekɛ bɔbɔ mɔɔ ɛnee menli dɔɔnwo tia yɛ la.
52002003	Ɔluakɛ mɔɔ yɛvale yɛdole bɛ nyunlu la ɛngyi nvonleɛ bie anzɛɛ adwenle ɛtane biala azo, yɛɛ yɛando awie biala abɛla.
52002004	Mɔɔ yɛyɛle la a le kɛ dahuu yɛtendɛ, kɛmɔ Nyamenle kpondɛ kɛ yɛtendɛ la, ɔboalekɛ yemaa yɛzɔ ɔ nye na yeva ye Edwɛkpa ne yewula yɛ sa nu. Ɛhye ati yɛmbɔ mɔdenle kɛ yɛsɔ menli nye. Nyamenle mɔɔ ze yɛ ahonle nu la yɛɛ yɛkulo kɛ yɛsɔ ɔ nye a.
52002005	Bɛdabɛ bɛze ye wienyi kɛ yɛanva huhudi ɛdendɛlɛ kɛnlɛma yɛangeda anyebolo zo, Nyamenle di yɛ daselɛ wɔ ɛhye anwo.
52002006	Yɛambɔ mɔdenle kɛ yɛkpondɛ menli nganvolɛ, saa ɔvi bɛ ɛkɛ ne anzɛɛ ɔvi awie mɔ lɔ o,
52002007	noko kɛmɔ yɛle Kelaese ɛzoanvolɛma la, anrɛɛ yɛkola yɛka kɛ bɛyɛ ye zɔhane. Noko yɛbɛlɛle yɛ nwo aze, wɔ mekɛ mɔɔ ɛnee yɛ nee bɛ de la, na yɛdɛfɛdɛfɛle bɛ kɛ ɛrɛladane mɔɔ ɛlɛdi ɔ mra adane la.
52002008	Ɔlua bɛ nwo ɛhulolɛ mɔɔ yɛlɛ la ati yɛanga Edwɛkpa ne mɔɔ vi Nyamenle ɛkɛ ne la angome ala yɛangile bɛ; yɛvale yɛ ɛbɛlabɔlɛ noko yɛbokale nwo. Bɛ nwo hyia yɛ somaa!
52002009	Nɔhalɛ, mediema, bɛkakye kɛ yɛzile yɛyɛle gyima yɛvɛle la. Yɛyɛle gyima nɔɔzo nee ewiazo, amaa yɛanyɛ kpomgbolo yɛamkpolo bɛ kɔme wɔ mekɛ mɔɔ yɛka Edwɛkpa ne mɔɔ vi Nyamenle ɛkɛ ne la yɛahile bɛ la.
52002010	Bɛ nee Nyamenle bɛdi yɛ daselɛ kɛ yɛ subane mɔɔ yɛhilele yɛhilele bɛdabɛ mɔɔ bɛliele bɛlile la le bɔkɔbɔkɔ, ɔle fɔɔnwo mɔɔ evinli biala ɛnle nwo a.
52002011	Bɛdabɛ bɛnwunle kɛ yɛyɛle bɛ nuhua ko biala kɛ selɛ kɛyɛ ɔ ra la.
52002012	Yɛzile yɛ ahonle, yɛkyekyele bɛ rɛle, na yɛhɔle zolɛ yɛmanle bɛ anwosesebɛ kɛ bɛbɔ ɛbɛla mɔɔ fɛta Nyamenle ne mɔɔ fɛlɛ bɛ kɛ bɛrɛla ye anyunlunyia Belemgbunlililɛ ne anu la.
52002013	Debie bieko mɔɔ yemɔti dahuu yɛyɛ Nyamenle mo la a le kɛ, mɔɔ yɛvale Nyamenle nrɛlaleɛ ne yɛrɛlɛle bɛ la, bɛdiele na bɛzɔle nu kɛ ɔnle edwɛkɛ mɔɔ vi sonla ɛkɛ a, na ɔvi Nyamenle ɛkɛ, yɛɛ ɔle zɔhane noko. Ɔluakɛ Nyamenle ɛlɛyɛ ye gyima wɔ bɛdabɛ mɔɔ bɛdie bɛdi la anu.
52002014	Ayi mɔ, mɔɔ zile asɔnema mɔɔ le Kelaese ɛdeɛ la anwo zo wɔ Dwudiya la, yemɔ ala a zile bɛdabɛ noko bɛ nwo zo a. Bɛnwunle amaneɛ wɔ bɛdabɛ bɛ menli asa anu, kɛmɔ Dwuuma yɛle ala la.
52002015	Dwuuma hunle Awulae Gyisɛse nee kpɔmanvolɛma ne mɔ, bɛyɛle yɛ kpɔdekpɔde bɛmanle yɛnriandile. Bɛha Nyamenle ɛya kpole! Bɛkyi awie biala.
52002016	Bɛbɔle mɔdenle kɛ bɛtua yɛ mɔɔ yɛnga Edwɛkpa ne yɛngile bɛdabɛ mɔɔ bɛnle Dwuuma la, amaa bɛtie a bɛanyia ngoane. Bɛyɛle ɛhye bɛmanle bɛ ɛtane ne mɔ akee yɛle kpole. Na kɛkala, Nyamenle ɛya ne wɔ bɛ nwo zo.
52002017	Mediema, yɛmɛ, yɛvile bɛ nwo ɛkɛ ne mekɛ ekyi bie wɔ nwonane nu na tɛ sunsum nu ɔ, yemɔti yɛ nwo dɔ bɛ kpole, na yɛ kunlu a anrɛɛ yɛnwu bɛ nyunlu bieko.
52002018	Kɛmɔ yɛkpondɛ kɛ yɛsia yɛba bɛ nwo lɔ bieko la ati, medame Pɔɔlo, menyɛle biala kɛ anrɛɛ menwɔzia menwɔra, noko Seetan ammaa yɛ adenle.
52002019	Na ɛnee yɛ anyelazo, yɛ anyelielɛ anzɛɛ abɔtile mɔɔ yɛfa yɛtu yɛ nloa anu wɔ mekɛ mɔɔ yɛ Awulae kɛra la a le boni? Tɛ yemɔ a le bɛdabɛ ɔ?
52002020	Nɔhalɛ, bɛmɛ a bɛle yɛ anyunlunyia nee yɛ anyelielɛ a.
52003001	Nzinlii ɛnee akee yɛngola nu sɔ. Yemɔti yɛyɛle kɛ yɛmɛ yɛkɛha Atɛnse
52003002	na yɛazoa adiema Temɔte mɔɔ nee yɛ yɛ Nyamenle gyima ye, yɛka Edwɛkpa ne mɔɔ fane Kelaese anwo la. Yɛzoanle ye kɛ ɔramaa bɛ anwosesebɛ na ɔboa bɛ wɔ bɛ diedi nu,
52003003	amaa bɛ biala andoa nyane mɔɔ bɛlɛkile bɛ la ati yeamkpo aze. Bɛdabɛ bɛze ye wienyi kɛ ɔyɛ Nyamenle ɛhulolɛ kɛ bɛkɛhile yɛ abodelɛ ɛhye mɔ amuala.
52003004	Ɔluakɛ mɔɔ yɛwɔ bɛ nwo lɔ la yɛhanle yɛhilele bɛ kɛ bɛbahile yɛ nyane, yɛɛ mɔɔ ɛzi la ɛmaa bɛnwu mɔɔ yɛhanle la nɔhalɛ.
52003005	Ɛnee akee mengola ye me kunlu di bieko, ɛhye ati menzoanle Temɔte kɛ ɔranlea kɛ bɛ diedi ne si gyi la. Ɔnrɛyɛ nɔhalɛ kɛ Abɔnsam kɛhola kɛzɔ bɛ muala kɛnlea dedee kɛmaa yɛ gyima mɔɔ yɛyɛle la amuala kɛyɛ mgbane!
52003006	Kɛkala, Temɔte vi bɛ nwo lɔ ɛzia ɛra yɛ nwo ɛke, na yeva amaneɛ fɛlɛko mɔɔ fane bɛ diedi nee ɛhulolɛ nwo la yerabɔ yɛ. Yeha yehile yɛ kɛ dahuu bɛdwenle yɛ nwo adwenle kpalɛ, yɛɛ bɛ nwo dɔ yɛ, kɛmɔ yɛdayɛ yɛ nwo dɔ bɛ la.
52003007	Yemɔti, mediema, wɔ yɛ anwongyelelɛ nee amaneɛnwunlɛ ne mɔ anu, bɛmɛ a bɛzi yɛ ahonle a. Bɛ diedi yɛɛ ɛmaa yɛ anwosesebɛ a,
52003008	ɔboalekɛ saa bɛgyinla kpundii wɔ Awulae anu a, ɛnee yɛlɛ ngoane.
52003009	Kɛkala yɛkola yɛyɛ Nyamenle mo wɔ bɛ ti. Yɛyɛ Nyamenle mo wɔ anyelielɛ mɔɔ bɛmɛ bɛ ti yɛlɛ ye wɔ ɔ nyunlu la.
52003010	Alehyenlɛ nee aledwolɛ kɔsɔɔti yɛfa yɛ ahonle muala yɛsɛlɛ kɛ yɛkɛnwu bɛ nyunlu na mɔɔ bɛhyia nwo wɔ bɛ diedi nu la yɛayɛ yɛamaa bɛ.
52003011	Yɛsɛlɛ yɛ Nyamenle Selɛ mumua ne nee yɛ Awulae Gyisɛse kɛ ɔbuke adenle ɔmaa yɛnyia mekɛ yɛrɛla bɛ nwo lɔ.
52003012	Awulae ɛmaa bɛnyia bɛ nwo ɛhulolɛ ngoko na ɔmaa bɛ ɛhulolɛ mɔɔ bɛlɛ ye wɔ menli nwo la ɛnyi ɛyɛ kpole kpalɛ kɛ ɛhulolɛ mɔɔ yɛlɛ ye wɔ bɛ nwo la.
52003013	Zɛhae adenle zo yɛɛ ɔbamaa bɛ nwo ayɛ se, na bɛali munli, bɛ nwo ade wɔ yɛ Nyamenle Selɛ ne anyunlu, wɔ mekɛ mɔɔ yɛ Awulae Gyisɛse nee bɛdabɛ mɔɔ bɛle ye ɛdeɛ la kɛra la a. ɛra la a.
52004001	Awieleɛ ne, mediema, kɛmɔ bɛzukoale kɛ bɛkɛzi bɛkɛbɔ ɛbɛla kpalɛ mɔɔ sɔ Nyamenle anye la bɛvile yɛ ɛkɛ ne la, zɔhane ala yɛɛ bɛyɛ a. Na kɛkala yɛlua Awulae Gyisɛse duma nu yɛsɛlɛ bɛ kɛ bɛyɛ ye molozo.
52004002	Ɔluakɛ bɛdabɛ bɛze ngilehilelɛ mɔɔ ɔlua Awulae Gyisɛse tumi zo yɛvale yɛmanle bɛ la.
52004003	Nyamenle ɛhulolɛdeɛ a le kɛ bɛ nwo kɛde na bɛkɛhwe bɛ nwo bɛkɛvi adwɔmane ɛbɔlɛ nwo.
52004004	Bɛdabɛ mrenya mɔɔ bɛwɔ nu la ɔwɔ kɛ nwu raalɛ gya wɔ anwondelɛ nee enililɛ nu,
52004005	tɛ wɔ atiakunluwɔzo ɛtane nu, kɛmɔ menli mɔɔ ɛnze Nyamenle la yɛ ye la.
52004006	Wɔ ɛhye ɛyɛlɛ nu, ɔnle kɛ awie biala yɛ ɔ diema bie ɛtane anzɛɛ sisi ye. Yɛha ɛhye yɛhile bɛ ɛlɛ, yɛɛ yɛbɔ bɛ nwolɛ kɔkɔ, kɛ Nyamenle badea bɛdabɛ mɔɔ bɛyɛ zɔhane ɛtane ne la.
52004007	Nyamenle anvɛlɛ yɛ kɛ yɛrabɔ ɛbɛla mgbane mgbane, ɔvɛlɛle yɛ kɛ yɛrayɛ menli mɔɔ anwo te a.
52004008	Zɔhane ati, mɔɔ kɛkpo ngilehilelɛ ɛhye la ɛmkpo sonla, na yekpo Nyamenle ne mɔɔ ɛva ye Sunsum Nwuanzanwuanza ne ɛmaa bɛ la.
52004009	Ɔngyia kɛ awie kɛhɛlɛ bɛ kɛ anrɛɛ bɛhulo bɛ gɔnwo mɔ diedima, ɔluakɛ Nyamenle ɔdaye yehilehile bɛ kɛ bɛzi bɛhulo bɛ nwo ngoko la.
52004010	Nɔhalɛ, zɛhae subane ne ala a bɛhile bɛmaa mediema mɔɔ wɔ Masidonea maanzinli nu la amuala a. Yemɔti yɛsɛlɛ bɛ, mediema, bɛyɛ ye zɔhane kpalɛ dahuu.
52004011	Bɛva bɛzie bɛ nyunlu kɛ bɛkɛbɔ ɛbɛla mɔɔ le bɛtɛɛ a, bɛdwenle bɛ nwo na bɛbɔ ɛbɛla mɔɔ kɛmaa bɛkɛhola bɛ nwo nea a, kɛmɔ yɛhanle yɛhilele bɛ la.
52004012	Saa bɛyɛ ye zɔhane na bɛanva bɛ rɛle bɛanzɔ awie a, bɛdabɛ mɔɔ bɛwɔ amozi na bɛnle diedima la kɛbu bɛ bie.
52004013	Mediema, yɛkulo kɛ bɛnwu nɔhalɛ ne mɔɔ fane bɛdabɛ mɔɔ bɛwu la anwo la, amaa bɛdabɛ noko bɛanli nyane kɛ menli mɔɔ ɛnlɛ anyelazo la.
52004014	Yɛdie yɛdi kɛ Gyisɛse wule na eza ɔdwazole ɔrale ngoane nu, zɔhane ala yɛɛ Nyamenle balua Gyisɛse anwo zo ava bɛdabɛ mɔɔ bɛdie ye bɛdi na bɛwu la azia ara ngoane nu a.
52004015	Wɔ ɛhye anwo, yɛka mɔɔ Awulae ɔdaye ye ngilehilelɛ ne se la: yɛdayɛ mɔɔ saa ɔdwu Awulae ɛralɛ ne a ɛnee yɛtɛte ngoane nu la ɛnrɛlumua bɛdabɛ mɔɔ bɛwu la anyunlu.
52004016	Yɛbade kɛ bɛha tumi edwɛkɛ ne wɔ anwuma lɔ, yɛbade Nyamenle soanvolɛ kpanyinli ne ane, bɛbabɔ Nyamenle aweɛne tendenle ne anu, na Awulae ɔdaye mumua ne ɔvi anwuma lɔ ɔbadwu aze. Bɛdabɛ mɔɔ bɛdie Kelaese bɛdi na bɛwu la balumua adwazo avi ewule nu;
52004017	na akee yɛdayɛ mɔɔ mekɛ ne anu yɛtɛte aze anzɛɛ yɛtɛwule la bɛakpogya yɛ zo anwuma na yɛ nee bɛ yɛ muala yɛahuohua yɛ nloa wɔ amungu ne anu, na yɛahɔyia Awulae wɔ anwomanyunlu. Na akee yɛ nee Awulae adɛnla dahuu.
52004018	Yemɔti, bɛva ɛhye mɔ bɛkyekye bɛ rɛle ng bɛkyekye bɛ rɛle ng
52005001	Mediema, ɔngyia kɛ yɛkɛhɛlɛ bɛ wɔ mekɛ nee ɛlobɔ holɛ ko mɔɔ ɛhye mɔ bazi la anwo.
52005002	Ɔluakɛ bɛdabɛ bɛze kɛ Awulae Kenle ne bara kɛ awule ba bawua nɔɔzo la.
52005003	Mekɛ mɔɔ menli kɛdwenle kɛ akee “Debie biala ɛla boɛ” la, mekɛ ne anu ala yɛɛ munzule ne bazi a. Biala ɛnrɛvi ɛsalɛ, ɔbayɛ arɛlevilɛ nu kɛ raalɛ mɔɔ ako ɛha ye la.
52005004	Noko ayi mɔ, bɛmɛ bɛnde awozinli nu na Kenle ne ali bɛ nvunu kɛ awule la.
52005005	Bɛ muala bɛle wienyi nu menli, mɔɔ kile kɛ bɛle alehyenlɛ nu menli.
52005006	Yemɔti, bɛmmamaa yɛdafe kɛ ebia mɔ la; ɔwɔ kɛ yɛmaa yɛ nye gyinla zolɛ na yɛyɛ yɛ nye gyɛlɛmgbɛɛnye.
52005007	Ɔluakɛ menli mɔɔ dafe la da nɔɔzo, yɛɛ bɛdabɛ mɔɔ bɛno nza bɛbo la tinda nɔɔzo.
52005008	Na yɛmɛ, yɛle alehyenlɛ nu amra, yemɔti bɛmaa yɛzie yɛ nye gyɛlɛmgbɛɛnye na yɛva diedi nee ɛhulolɛ yɛyɛ bulalɛ enyinlike yɛbutu yɛ kɛnra azo, na yɛva yɛ ngoane ɛnyianlɛ nwo anyelazo yɛhakyi bulalɛ kyɛlɛ yɛzoa.
52005009	Nyamenle angyehyɛ kɛ yɛranwu amaneɛ wɔ ye ɛya ne anu. Yevɛlɛ yɛ kɛ yɛralua yɛ Awulae Gyisɛse Kelaese anwo zo yɛnyia ngoane.
52005010	Gyisɛse wule manle yɛ amaa ɔba a, saa yɛwu o, yɛde ngoane nu o, yɛ nee ye adɛnla.
52005011	Zɔhane ati bɛboa bɛ nwo ngoko, kɛmɔ kɛkala bɛlɛyɛ ye la na bɛmaa bɛ nwo anwosesebɛ.
52005012	Mediema, yɛsɛlɛ bɛ kɛ bɛli menli mɔɔ bɛ nee bɛ sonle na bɛyɛ bɛ mgbanyinli mɔɔ tu bɛ folɛ, na bɛkilehile bɛ Awulae adenle ne la eni.
52005013	Bɛli bɛ eni kpole kpalɛ na bɛhulo bɛ wɔ bɛ gyima ne mɔɔ bɛyɛ la ati. Bɛmaa bɛ muala bɛ nloa ɛzɛ bɛ nwo.
52005014	Yɛkakye bɛ, bɛbɔ mɔɔ le mgbovonle la kɔkɔ, bɛzi mɔɔ le foanvoanle la ahonle, bɛboa mɔɔ ɛnlɛ anwosesebɛ la, na bɛnyia biala anwo abotane.
52005015	Bɛnlea kɛ awie ɛnrɛva ɛtane ɛnrɛdua ɛtane kakɛ. Dahuu bɛyɛ bɛ adwenle kɛ bɛkɛyɛ kpalɛ bɛkɛmaa bɛ nwo ngoko nee awie mɔ gyɛne.
52005016	Dahuu bɛmaa bɛ nye ɛlie,
52005017	bɛyɛ nzɛlɛlɛ dahuu,
52005018	na bɛyɛ Nyamenle mo wɔ gyinlabelɛ biala anu. Mɔɔ Nyamenle kpondɛ kɛ bɛdabɛ mɔɔ bɛ nee Kelaese Gyisɛse lua la yɛ la ɛne.
52005019	Bɛmmanua Sunsum Nwuanzanwuanza ne,
52005020	bɛmmakpo Nyamenle nrɛlaleɛ kpalɛ biala.
52005021	Bɛzɔ ninyɛne kɔsɔɔti bɛnlea, bɛva mɔɔ le kpalɛ la bɛzie,
52005022	na bɛhyi ɛtane ngakyile biala.
52005023	Nyamenle ne mɔɔ maa anzonudwolɛ la ɛde bɛ nwo wɔ adenle biala anu, na ɔva bɛ sonla mumua ne ɔzie: bɛ ɛkɛla, bɛ sunsum, yɛɛ bɛ sonlabaka ne amuala, ɔye bɛ ɔvi nvonleɛ biala anu, ɔde bɛ nwo wɔ Kenle ne mɔɔ Awulae Gyisɛse Kelaese bara la.
52005024	Bɛkola bɛfa bɛ rɛle bɛwula Nyamenle ne mɔɔ fɛlɛ bɛ la anu, ɔluakɛ ɔkola ɔyɛ.
52005025	Mediema, anrɛɛ bɛzɛlɛ bɛmaa yɛ.
52005026	Bɛva atuu ɛyɛlɛ kpalɛ bɛbizebiza mediema ne mɔ ahye.
52005027	Mese bɛ wɔ Awulae duma nu kɛ bɛgenga kɛlata ɛhye bɛhile mediema ne mɔ amuala.
52005028	Yɛ Awulae Gyisɛse Kelaese ɛlo bɛ na ɔ nee bɛ ɛdɛnla.
53001001	Kɛlata ɛhye vi Pɔɔlo, Saelase, yɛɛ Temɔte ɛkɛ. Yɛfa yɛahɔmaa Tɛsalonaeka asɔnema mɔɔ le yɛ Ze Nyamenle ne nee Awulae Gyisɛse Kelaese ɛdeɛ la.
53001002	Yɛ Ze Nyamenle ne nee Awulae Gyisɛse Kelaese ɛlo bɛ na ɔmaa bɛ anzonudwolɛ.
53001003	Mediema, ɔwɔ kɛ yɛyɛ Nyamenle mo dahuu wɔ bɛ ti. Ɔle kpalɛ ɔmaa yɛ kɛ yɛkɛyɛ ye zɔhane, ɔboalekɛ bɛ diedi ɛlɛnyi, yɛɛ bɛ ɛhulolɛ mɔɔ bɛ nuhua ko biala lɛ ye wɔ ɔ gɔnwo mɔ diedima anwo la ɛlɛyɛ kpole.
53001004	Zɔhane ati yɛfa bɛ yɛpɛ Nyamenle menli mɔɔ ɛha la anye zo. Yɛfa bɛ diedi nu kpundii mɔɔ bɛgyi wɔ nyanenwunlɛ nee abodelɛ mɔɔ bɛlɛnwu ye la anu la yɛtu yɛ nloa anu kpole.
53001005	Ɛhye mɔ amuala kile kɛ Nyamenle ndɛnebualɛ ne le fɔɔnwo, amaa bɛafɛta Nyamenle Belemgbunlililɛ ne, mɔɔ yemɔti bɛlɛnwu amaneɛ la.
53001006	Ɛhye ati Nyamenle badua menli mɔɔ ɛlɛmaa bɛanwu nyane la amuala kakɛ,
53001007	yeaye nyane mɔɔ bɛlɛnwu ye la bɛ kɔme zo, na nwolɛ nyilalɛ ne bie aha yɛdayɛ noko. Ɔbayɛ ɛhye wɔ mekɛ mɔɔ Awulae Gyisɛse vi anwuma, ɔ nee ye soanvolɛma mɔɔ lɛ tumi la lua sendɔlɔra nu kɛra
53001008	kɛ ɔbadua bɛdabɛ mɔɔ bɛnze Nyamenle, nee bɛdabɛ mɔɔ bɛnli Edwɛkpa ne mɔɔ fane yɛ Awulae Gyisɛse anwo la azo la kakɛ la.
53001009	Bɛbadea menli zɔhane mɔ na bɛaye bɛ bɛavi Awulae anye zo nee ye anyunlunyia tumi ne abo, na bɛazɛkye bɛ ɛzɛkyelɛ mɔɔ ɛnlɛ awieleɛ la.
53001010	Ɛhye bazi mekɛ mɔɔ Kenle ne kɛdwu na Kelaese kɛra kɛ ɔbalie ye anyunlunyia nee enililɛ yeavi ye menli ne nee bɛdabɛ mɔɔ bɛdie ye bɛdi la ɛkɛ ne la. Bɛdabɛ noko bɛbaboka Nyamenle menli ne anwo, ɔboalekɛ bɛlie ye edwɛkɛ ne mɔɔ yɛhanle yɛhilele bɛ la bɛli.
53001011	Ɛhye ati dahuu yɛsɛlɛ yɛmaa bɛ, yɛbiza yɛ Nyamenle ne kɛ ɔmaa bɛ nwo ɛfɛta ye ɛvɛlɛlɛ ne. Yɛsɛlɛ kɛ ɔlua ye tumi ne azo ɔmaa bɛhola bɛyɛ kpalɛ biala mɔɔ bɛkpondɛ kɛ bɛyɛ la na ɔmaa bɛ diedi nu gyima muala ɛli munli,
53001012	amaa ɔlua zo bɛali yɛ Awulae Gyisɛse duma ne eni, na bɛdabɛ noko ɔlua yɛ Nyamenle ne nee Awulae Gyisɛse Kelaese ɛlolɛ zo bɛali bɛ eni.
53002001	Mediema, mɔɔ fane yɛ Awulae Gyisɛse Kelaese ɛralɛ ne nee yɛ nloa mɔɔ bɛbahuohua na yɛ nee ye ahɔyia la anwo, mesɛlɛ bɛ,
53002002	bɛmmamaa bɛ adwenle yɛ bɛ kpomgbondee anzɛɛ bɛmmadi nyane wɔ nwolɛ na bɛdwenle kɛ asɛɛ Awulae Kenle zɔhane ɛraze dɛbadɛba. Ɔkɛyɛ kɛ bekezɛ ɔvindele Sunsum nu edwɛkɛ bie anu anzɛɛ Nyamenle Edwɛkɛ ne nolobɔlɛ nu, anzɛɛ yɛhɛlɛ ye wɔ yɛ ngɛlata mɔɔ yɛva yɛrɛlɛ bɛ la bie anu.
53002003	Bɛmmamaa awie biala bɛlɛbɛla bɛ wɔ adenle biala anu. Ɔluakɛ Kenle ne ɛnrɛra kyesɛ “Atuadelɛ” ɛra zolɛ kpalɛ na mɛladonlɛ ɛhakyi ɔ nwo “Amumuyɛnli” ne mɔɔ bɛbabua ye ewule fɔlɛ la ɛra.
53002004	Saa ɔba a ɔbatia debie biala nee nyamenle biala mɔɔ menli sonle la. Ɔbavo yeagyinlegyinla bɛ bati, yeahɔdɛnla aze wɔ Nyamenle Ɛzonlenlɛ Sua ne anu na yeavɛlɛ ɔ nwo kɛ ɔdaye a ɔle Nyamenle a.
53002005	Bɛngakye ɔ? Mɔɔ mewɔ bɛ nwo lɔ la menganle ɛhye mengilele bɛ.
53002006	Debie ti yɛɛ kɛkala ɛhye ɛtɛsile a, yɛɛ bɛze deɛ holɛ ko ne noko. Saa mekɛ kpalɛ ne dwu a, Amumuyɛnli ne bara.
53002007	Kɛkala, menli somaa ɛlɛyɛ ninyɛndane atia mɔɔ Nyamenle ɛhyehyɛ la, noko mɔɔ bazi la ɛnrɛzi kɔkpula mekɛ mɔɔ bɛkɛye ahenle ne mɔɔ si ye aze la ɛkɛ ne la,
53002008	kolaa na akee Amumuyɛnli ne ara. Na saa Awulae Gyisɛse ba a, ɔbava ɔ nloa anu anwoma mgbane yeahu ye na yeava ɔ nyunlu ɛdalɛ wienyi kpole ne yeazɛkye ye bɔkɔɔ.
53002009	Amumuyɛnli ne bava Seetan tumi a ara a, na yearayɛ adalɛ nwanwane ninyɛne mgbole, yeaye ngonyia,
53002010	na yeava adalɛ nee amumuyɛ adenle zo yeahwe bɛdabɛ mɔɔ ɔwɔ kɛ bɛminli la. Menli ɛhye mɔ baminli, ɔluakɛ bɛangulo nɔhalɛ ne mɔɔ kɛlie bɛ ngoane la.
53002011	Ɔlua ɛhye ati, Nyamenle bazoa nvonleɛ tumi ne yeamaa yearayɛ gyima wɔ bɛ nu, amaa bɛalie mɔɔ le adalɛ la bɛali.
53002012	Ye awieleɛ a le kɛ, bɛbazɛkye bɛdabɛ mɔɔ bɛanlie nɔhalɛ ne bɛanli na bɛ nye die ɛtane nwo la amuala.
53002013	Nyamenle kulo bɛ, yemɔti mediema, ɔwɔ kɛ dahuu yɛyɛ Nyamenle mo wɔ bɛ ti. Ɔluakɛ mɔlebɛbo ne ala yɛɛ Nyamenle kpale nu yele bɛ kɛ bɛlie bɛ ngoane a, wɔ bɛ diedi mɔɔ wɔ nɔhalɛ ne anu nee Sunsum ne tumi ne mɔɔ ɛyɛ bɛ Nyamenle menli mɔɔ anwo te la ati.
53002014	Nyamenle luale Edwɛkpa ne mɔɔ yɛhanle yɛhilele bɛ la azo a vɛlɛle bɛ a, amaa bɛanyia Awulae Gyisɛse Kelaese anyunlunyia ne bie.
53002015	Yemɔti mediema, bɛgyinla kpundii na bɛzɔ nɔhalɛ ne mɔɔ yɛha nwolɛ edwɛkɛ wɔ yɛ nolobɔlɛ nu nee ngɛlata zo yɛhile bɛ la anu ɛsesebɛ.
53002016	Yɛ Awulae Gyisɛse Kelaese mumua ne nee yɛ Ze Nyamenle ne, mɔɔ hulole yɛ na ye ɛlolɛ ti yemaa yɛ anwosesebɛ mɔɔ ɛnlɛ awieleɛ nee anyelazo kpalɛ la,
53002017	ɛmaa bɛ akɛnrasesebɛ na ɔmaa bɛyɛ se, bɛyɛ nla, bɛha na bɛyɛ mɔɔ le kpalɛ la amuala. la amuala.
53003001	Mediema, edwɛkɛ mɔɔ li amozi la a le kɛ, bɛzɛlɛ bɛmaa yɛ kɛ Awulae edwɛkɛ ne kɛdɛlɛ ndɛndɛ na ɔkɛli konim, kɛmɔ ɔyɛle ye wɔ bɛ nu la.
53003002	Bɛzɛlɛ kɛ Nyamenle kɛlie yɛ kɛvi menli munzule atisesebɛma asa anu; ɔluakɛ tɛ menli ne amuala a die edwɛkɛ ne di a.
53003003	Bɛkola bɛfa bɛ rɛle bɛwula Awulae anu. Ɔbamaa bɛ nwo ayɛ se na yealie bɛ gyɛlɛɛnye yeavi Ɛtanenli ne asa anu.
53003004	Awulae ɛmaa yɛ adwenle ɛzi pi wɔ bɛ nwo, yemɔti yɛze kɛ bɛlɛyɛ mɔɔ yɛhanle yɛhilele bɛ la, na eza bɛbahɔ zolɛ bɛayɛ ye zɔhane dahuu.
53003005	Yɛsɛlɛ kɛ Awulae ɛha bɛ ahonle ɛmaa bɛnyia Nyamenle ɛhulolɛ ne anwo ndelebɛbo kpalɛ na bɛgyinla kpundii wɔ Kelaese anwo ngilehilelɛ ne anu.
53003006	Mediema, yɛlua Awulae Gyisɛse Kelaese duma nu, yɛka yɛahile bɛ kɛ bɛhwe bɛ nwo bɛvi mediema mɔɔ ɛlɛyɛ mgbovonle na bɛngulo kɛ bɛdi folɛ mɔɔ yɛdule bɛ la azo la anwo.
53003007	Bɛdabɛ bɛze kɛ ɔwɔ kɛ bɛyɛ kɛ mɔɔ yɛyɛle la. Yɛanyɛ mgbovonle wɔ mekɛ mɔɔ yɛ nee bɛ de la.
53003008	Yɛanli awie biala debie mɔɔ yɛandua a. Yɛyɛle gyima, yɛhwinle yɛ ti anwo alehyenlɛ nee aledwolɛ, amaa yɛanyɛ kpomgbolo yɛamkpolo awie biala akɔme.
53003009	Tɛ kɛ asɛɛ yɛnlɛ adenle kɛ yɛbiza awie debie ɔ, na yɛyɛle ye zɔhane amaa bɛdabɛ noko bɛanlea zolɛ bɛayɛ bie.
53003010	Mɔɔ yɛwɔ bɛ nwo lɔ la, ɛnee yɛta yɛka yɛkile bɛ kɛ, “Mɔɔ ɛngulo kɛ ɔyɛ gyima la, ɔnle kɛ ɔdi aleɛ.”
53003011	Yɛka ɛhye ɔboalekɛ yɛde kɛ bɛ bie mɔ ɛlɛbɔ mgbovonle ɛbɛla, mɔɔ bɛnyɛ ɛhwee kɛ awie mɔ edwɛkɛ nu yɛɛ bɛyɛ ye nwotonlonwotonlo a.
53003012	Yɛka yɛahile menli mɔɔ le zɛhae la kɛ yɛlua Awulae Gyisɛse Kelaese duma nu, yɛbɔ bɛ kɔkɔ anzɛɛ yɛkakye bɛ kɛ, bɛbɔ ɛbɛla mɔɔ maa anzonudwolɛ la na bɛyɛ gyima mɔɔ kɛmaa bɛ sa kɛhɔ bɛ nloa dahuu la.
53003013	Mediema, bɛmmagyakyi kpalɛyɛlɛ.
53003014	Saa awie wɔ ɛkɛ ne mɔɔ ɔnrɛli mɔɔ yɛhɛlɛ ye wɔ kɛlata ɛhye anu la azo a, bɛmɛ bɛyɛ ahenle zɔhane nzonlɛ, bɛmmayɛ ye ɛhwee, na ɔdaye ɔ ngome ɔ nyunlu bagua aze.
53003015	Bɛmmayɛ ye kɛ ɔle kpɔvolɛ; bɛbɔ ye kɔkɔ kɛ adiema.
53003016	Yɛsɛlɛ kɛ Awulae mumua ne, mɔɔ le anzonudwolɛ maavolɛ la ɛmaa bɛ nzo nu ɛdwo bɛ mekɛ biala nee adenle biala anu. Awulae nee bɛ ɛdɛnla.
53003017	Medame Pɔɔlo, me sa anloa ɛ. Mebiza bɛ ahye. Kɛ medwula me kɛlata biala mɔɔ menwɔhɛlɛ la ɛne; kɛ mekɛlɛ ye ala la ɛne.
53003018	Yɛ Awulae Gyisɛse Kelaese ɛlo bɛ na ɔ nee bɛ ɛdɛnla.
54001001	Medame Pɔɔlo, mɔɔ Nyamenle yɛ Ngoanedievolɛ ne nee Kelaese Gyisɛse yɛ anyelazo ne manle bɛyɛle me Kelaese ɛzoanvolɛ la a melɛkɛlɛ kɛlata ɛhye a.
54001002	Mefa meahɔmaa Temɔte, mɔɔ le me ra kpalɛ wɔ diedi ne anu la. Nyamenle Selɛ ne nee Kelaese Gyisɛse yɛ Awulae ne ɛlo wɔ, ɛnwu wɔ anwunvɔne na ɔmaa wɔ anzonudwolɛ.
54001003	Mekpondɛ kɛ ɛtɛnla Ɛfɛsɛse, kɛmɔ mesia meahɔ Masidonea mɔɔ menganle mengilele wɔ la. Menli bie wɔ ɛkɛ ne ɛlɛkilehile ngilehilelɛ mɔɔ ɛnle nɔhalɛ a, na tua bɛ.
54001004	Ka kile bɛ maa bɛgyakyi bɛ nla mɔ anwo nwɔra ɛdolɛ ne nee mbusua nu ɛhilehilelɛ somasoma ne. Ɛhye mɔ wie kpolerazulɛ ala, na ɔnvane Nyamenle ngyehyɛlɛ ne mɔɔ bɛdua diedi zo bɛnwu ye la anwo.
54001005	Bodane mɔɔ yɛ ngilehilelɛ ɛdeɛ ne gyi zolɛ la a le ɛhulolɛ mɔɔ vi ahonle mɔɔ ɛtane ɛnle nu, adwenle mɔɔ nuhua te wienyi, nee diedi mɔɔ di munli la.
54001006	Menli bie ɛhwe bɛ nwo ɛvi ngilehilelɛ ɛhye mɔ anwo na bɛhɔdoa ngoasea edwɛkɛ ngehanleɛ bo zo bɛminli.
54001007	Bɛkpondɛ kɛ bɛkilehile Nyamenle mɛla ne anu, noko bɛdabɛ mumua ne bɛ edwɛkɛ mɔɔ bɛka la bɛnde ɔ bo na bɛade ninyɛne mɔɔ bɛka nwolɛ mgbole la abo.
54001008	Yɛze kɛ Mɛla ne le kpalɛ, saa menli di zolɛ, kɛmɔ ɔfɛta la a.
54001009	Ɔwɔ kɛ yɛnwu kɛ tɛ menli mɔɔ di boɛ la ati a mɛla ne wɔ ɛkɛ a, mɛla ne wɔ ɛkɛ maa atuadelɛma, anzosesebɛma, bɛdabɛ mɔɔ bɛnze Nyamenle nee ɛtanevolɛma, bɛdabɛ mɔɔ bɛ nwo ɛnde, menli mɔɔ ku bɛ ze mɔ anzɛɛ bɛ nli mɔ, ahɔdiawu,
54001010	menli mɔɔ bɔ ɛbɛla funli, mrenya mɔɔ fa mrenya anzɛɛ mraalɛ mɔɔ fa mraalɛ, bɛdabɛ mɔɔ bɛwua menli, adalɛma, bɛdabɛ mɔɔ bɛdi dasewia anzɛɛ menli mɔɔ ɛnli nɔhalɛ ngilehilelɛ ne azo la.
54001011	Ngilehilelɛ ɛhye mɔ wɔ Edwɛkpa ne mɔɔ anyunlunyia nee saleɛ Nyamenle ne ɛva ɛwula me sa nu kɛ membɔ ye nolo la anu.
54001012	Meyɛ yɛ Awulae Kelaese Gyisɛse mɔɔ ɛmaa me anwosesebɛ wɔ me gyima ne anwo la mo. Meyɛ ye mo kɛ yebu me bie na yeva me wɔ ye gyima nu a.
54001013	Mekɛ bie mɔɔ ɛraze ɛhɔ la menganle munzule edwɛkɛ mentiale ye, menyɛle ye kpɔdekpɔde na menguale ɔ nyunlu aze. Na Nyamenle nwunle me anwunvɔne, ɔluakɛ ɛnee menlɛ diedi, yemɔti ɛnee menze mɔɔ melɛyɛ la.
54001014	Awulae noko lole me totohyia, na ɔmanle me diedi nee ɛhulolɛ mɔɔ le yɛ ɛdeɛ la wɔ Kelaese Gyisɛse ati.
54001015	Ɛhye le nɔhalɛ edwɛkɛ bɔkɔɔ mɔɔ ɔwɔ kɛ bɛdie bɛto nu na bɛdie bɛdi a; Kelaese Gyisɛse rale ewiade ye anu kɛ ɔbalie ɛtanevolɛma, mɔɔ medame a mele bɛ nuhua kpanyinli la ngoane.
54001016	Ɔlua ɛhye ati yɛɛ Nyamenle nwunle me anwunvɔne a, amaa Kelaese Gyisɛse abotane kpole ne mɔɔ ɔnyianle ye wɔ medame, ɛtanevolɛma kpanyinli me nwo la, ala ali na yeayɛ ndonwo yeamaa bɛdabɛ mɔɔ nzinlii bɛbalie ye bɛali na bɛanyia ngoane mɔɔ ɛnlɛ awieleɛ la.
54001017	Na tete Belemgbunli ne, Damɛnlangoate Nyamenle kokye ne, mɔɔ ɛnyelɛ ɛnnwu ye la, yemɔ yɛɛ enililɛ nee anyunlunyia ɛha ye dahuu a. Amen
54001018	Me ra Temɔte, melɛ mɛla ɛhye, kɛmɔ Nyamenle kpɔmanvolɛma edwɛkɛ ne mɔɔ bɛhanle ye wɔ ɛ nwo dɛbadɛba la se la, mewula ɛ sa nu. Maa edwɛkɛ ne ɛyɛ wɔ konle ninyɛne na fa ko konle kpalɛ ne,
54001019	na nyia diedi nee adwenle kpalɛ mɔɔ anu te la. Menli ne bie mɔ ɛminli bɛ diedi, ɔluakɛ bɛnlɛ adwenle kpalɛ mɔɔ anu te a.
54001020	Menli zɛhae bie mɔ a le Haemɛneeyɛse nee Alɛzanda, mɔɔ meva bɛ mewula Seetan tumi ne abo la, amaa bɛahile bɛ kɛ ɔwɔ kɛ bɛgyakyi Nyamenle anwo edwɛkɛ ɛtane ɛhanlɛ.
54002001	Zɔhane ati, edwɛkɛ mɔɔ lumua la a le kɛ, anrɛɛ bodo, sɛlɛ maa ɛ nwo nee awie mɔ na yɛ Nyamenle mo wɔ menli kɔsɔɔti ati.
54002002	Yɛ nzɛlɛlɛ ne bie maa arelemgbunli nee menli mɔɔ tumi wɔ bɛ sa nu la amuala, amaa yɛ nwo adɔ yɛ na yɛanyia anzonudwolɛ yɛabɔ yɛ ɛbɛla, na yɛanyia adenle yɛazonle yɛ Nyamenle ne, yɛali ye eni, kɛmɔ ɔfɛta la.
54002003	Zɛhae nzɛlɛlɛ le kpalɛ na ɔsɔ Nyamenle yɛ Ngoanedievolɛ ne anye.
54002004	Ɔluakɛ ɛkpondɛ kɛ menli kɔsɔɔti nwu nɔhalɛ ne na bɛnyia ngoane.
54002005	Nyamenle kokye a wɔ ɛkɛ a, yɛɛ pepɛdievolɛ kpɔdavolɛ ko a gyi Nyamenle nee sonla avinli a, yemɔ a le Kelaese Gyisɛse
54002006	mɔɔ vale ɔ nwo manle kɛ ɔkpɔne menli kɔsɔɔti yeavi bɛ ɛtane nu la. Mekɛ kpalɛ ne dwule la ɔhilele kɛ Nyamenle kpondɛ kɛ menli kɔsɔɔti nyia ngoane.
54002007	Ɛhye ati yɛɛ ɔyɛle me ɛzoanvolɛ kɛ menga na mengilehile bɛdabɛ mɔɔ bɛnle Dwuuma la nɔhalɛ diedi ne a. Membɔ adalɛ, nɔhalɛ ne a melɛka la!
54002008	Saa bɛyia nuhua kɛ bɛsonle a, mekpondɛ kɛ mrenya ala a yɛ nzɛlɛlɛ a. Ɔwɔ kɛ mrenya zɛhae mɔ yɛ menli mɔɔ bɛdu bɛ nwo bɛmaa Nyamenle na bɛkola bɛmaa bɛ sa zo bɛsɛlɛ mɔɔ ɛya anzɛɛ kpolerazulɛ biala ɛnle nu a.
54002009	Eza mekpondɛ kɛ mraalɛ ne mɔ noko siezie bɛ nwo kɛnlɛma wɔ adenle mɔɔ kile kɛ bɛze deɛ na nyiane wɔ bɛ nye zo la azo; tɛ tileyɛlɛ mɔɔ bie ɛtɛbale ewiade ɛlɛ anzɛɛ avikpa nee mgbɔba mɔɔ bɛfa bɛayɛ bɛ nwo sɔɔnwo, bɛawula adɛladeɛ anzɛɛ bɛaheda ndanlɛ awolɛ ɛsesebɛ la yɛɛ melɛka a.
54002010	Meka ɛbɛla kpalɛ ɛbɔlɛ mɔɔ fɛta mraalɛ mɔɔ sonle Nyamenle la.
54002011	Mraalɛ ɛyɛ koonwu, ɛbɛlɛ bɛ nwo aze ɛzukoa.
54002012	Memmaa adenle kɛ mraalɛ ɛhilehile anzɛɛ ɛnyia mrenya nwo zo tumi; ɔwɔ kɛ bɛka bɛ nloa bɛto nu.
54002013	Ɔluakɛ bɛlumuale bɛbɔle Adam kolaa na bɛabɔ Yivi;
54002014	yɛɛ tɛ Adam a ɛwɔlɛ ne bɛlɛbɛlale ye a. Raalɛ ne a ɛwɔlɛ ne bɛlɛbɛlale ye mɔɔ ɔdonle Nyamenle mɛla ne a.
54002015	Noko saa raalɛ ka ɔ nwo aze, ɔbɔ mɔdenle ɔtɛnla diedi, ɛhulolɛ nee anwondelɛ nu a, ɔlua mralɛ ɛwolɛ ti bɛkɛlie ye ngoane.
54003001	Ɛhye le nɔhalɛ edwɛkɛ bɔkɔɔ: Saa awie anye bolo kɛ ɔyɛ asɔne kpanyinli a, ɛnee yeva gyima kpalɛ.
54003002	Ɔwɔ kɛ asɔne kpanyinli biala yɛ sonla mɔɔ ngehanleɛ biala ɛnle ɔ nwo, ɔ ye kokye, ɔ nye gyi ɔ ti anwo, ɔkola ɔsɔ ɔ nwo, ɔ nye ka aze, ɔdie nyɛvolɛ na ɔkola ɔkilehile;
54003003	ɔnle kɛ ɔyɛ nzanli anzɛɛ ɔdi mgbonde; ɔwɔ kɛ ɔyɛ sonla bɛtɛɛ mɔɔ kyi manzonle; ɔnle kɛ ɔ nye bolo ezukoa.
54003004	Ɔwɔ kɛ ɔyɛ sonla mɔɔ kola bu ɔdaye ye awuke ne kpalɛ na ɔ mra fa enililɛ tie ye edwɛkɛ a.
54003005	Awie mɔɔ ɛngola ɛmbu ɔdaye ye awuke la, kɛ ɔkɛyɛ na yeahola yeanlea Nyamenle asɔne ne azo ɛ?
54003006	Ɔnle kɛ ɔyɛ sonla mɔɔ rale asɔne ne anu la ɛtɛkyɛle a, anrɛɛ ɔkɛmemaa ɔ nwo zo ɔkɛmaa bɛkɛbua ye fɔlɛ kɛ bɛbua Abɔnsam la.
54003007	Ɔwɔ kɛ ɔyɛ sonla mɔɔ bɛdabɛ mɔɔ bɛngɔ asɔne la di ye eni, amaa yeangua ɔ nyunlu aze, yeangɔndɔ Abɔnsam ɛhane nu.
54003008	Zɔhane ala yɛɛ ɔwɔ kɛ asɔne nu boavolɛma yɛ menli mɔɔ lɛ subane kpalɛ na bɛdi nɔhalɛ a; ɔnle kɛ bɛyɛ nzama anzɛɛ bɛyɛ ezukoa nwo anyebolo.
54003009	Ɔwɔ kɛ bɛfa adwenle mɔɔ anu te la bɛsɔ diedi ne mɔɔ bɛye bɛhile bɛ la anu nɔhalɛ nu.
54003010	Bɛzɔ menli zɛhae mɔ bɛnlea kolaa na saa edwɛkɛ ɛnle bɛ nwo a, bɛazonle asɔne ne kɛ bɛle boavolɛma.
54003011	Zɔhane ala yɛɛ bɛ ye mɔ noko ɔwɔ kɛ yɛ mraalɛ mɔɔ bɛ nye gyi bɛ ti anwo na bɛdi nɔhalɛ wɔ debie biala anu a.
54003012	Sonla mɔɔ le asɔne nu boavolɛ la ɔwɔ kɛ gya raalɛ ko, na ɔkola ɔ mra nwo zo nee ye awuke zo nea kpalɛ.
54003013	Ɔluakɛ bɛdabɛ boavolɛma mɔɔ bɛkɛyɛ bɛ gyima kpalɛ la nyia bɛ nyunlu na bɛkola bɛka bɛ diedi mɔɔ wɔ Kelaese Gyisɛse anu la anwo edwɛkɛ mɔɔ bɛnzulo a.
54003014	Melɛkɛlɛ wɔ kɛlata ɛhye, noko me nye la kɛ ɔnrɛhyɛ biala na meara lɔ.
54003015	Na saa mekyɛ ɛralɛ nu a, kɛlata ɛhye bamaa wɔanwu kɛ ɔwɔ kɛ ɛsi ɛbɔ wɔ ɛbɛla wɔ Nyamenle sua nu la, meka tease Nyamenle ne asɔne ne mɔɔ le nɔhalɛ ne sika nee ye bodane la.
54003016	Yɛka yɛto gua kɛ nɔhalɛ, awozinli nu debie mɔɔ wɔ yɛ nyamenlezonlenlɛ ne anu la yɛ nwanwane: Ɔrale ewiade kɛ sonla, noko Sunsum nu a ɔle saanwu. Nyamenle soanvolɛma nwunle ye, bɛbɔle ɔ nwo nolo wɔ maanle maanle kɔsɔɔti anu. Ewiade amra amuala liele ye lile, na bɛvale ye bɛhɔle anwuma anyu
54004001	Nyamenle Sunsum ne ka ye wienyi kɛ menli ne bie mɔ bakpo bɛ diedi ne kenle bie; bɛbadie sunsum adalɛma edwɛkɛ na bɛali mbɔnsam ngilehilelɛ ne mɔ azo.
54004002	Menli alane bie mɔɔ bɛ adwenle ɛwu kɛ asɛɛ bɛva bulalɛ mɔɔ ɛdɔlɔ woonwu la bɛwula nu la a yɛ ngilehilelɛ ɛhye a.
54004003	Zɛhae menli ne kilehile kɛ ɔnle kpalɛ kɛ menli kɛgya bɛ nwo, yɛɛ ɔnle kɛ bɛdi aleɛ bie mɔ. Noko Nyamenle bɔle aleɛ kɛ bɛdabɛ mɔɔ bɛdie bɛdi na bɛnwu nɔhalɛ ne la ɛva moyɛlɛ nzɛlɛlɛ ɛli.
54004004	Debie biala mɔɔ Nyamenle ɛbɔ la le kpalɛ. Ɔnle kɛ yɛkpo biala. Ɔwɔ kɛ yɛfa moyɛlɛ yɛdie ɔ muala,
54004005	ɔluakɛ Nyamenle edwɛkɛ ne nee nzɛlɛlɛ ne te nwolɛ.
54004006	Saa ɛfa ngilehilelɛ ɛhye mɔ ɛkilehile mediema ne mɔ a, ɛbayɛ Kelaese Gyisɛse sonvolɛ kpalɛ, na diedi nu ngilehilelɛ ne nee ngilehilelɛ kpalɛ ne mɔɔ dahuu ɛli ɔ nzi la aboa amaa wɔanyi sunsum nu.
54004007	Twe ɛ nwo fi yɛ nlenya mɔ anwo koasea nwɔra mgbane mgbane ne mɔ mɔɔ ɛnle nyamenlezonlenlɛ la anwo, na mia ɛ nwo sonle Nyamenle kpalɛ.
54004008	Nwonane agbɔkɛ nu ɛkpundinlɛ hyia kpalɛ, noko sunsum nu ɛdeɛ ne hyia kpole kpalɛ, ɔluakɛ ɔmaa yɛ kɛkala nee kenle bie ngoane mɔɔ ɛnlɛ awieleɛ.
54004009	Ɛhye le nɔhalɛ edwɛkɛ mɔɔ ɔwɔ kɛ bɛdie bɛto nu bɔkɔɔ a.
54004010	Ɛhye ati yɛɛ yɛpele yɛyɛ gyima ɛsesebɛ a, ɔluakɛ yɛva yɛ nye yɛdo tease Nyamenle ne anwo zo. Yemɔ yɛɛ ɔle menli kɔsɔɔti bɛ Ngoanedievolɛ a, bɔbɔ bɛdabɛ mɔɔ bɛdie bɛdi la.
54004011	Fa ɛhye mɔ tu bɛ folɛ na kilehile bɛ.
54004012	Mmamaa awie bu wɔ kakula; maa wɔ ɛdendɛlɛ nee wɔ nyɛleɛ, wɔ ɛhulolɛ, wɔ diedi nee wɔ anwondelɛ ɛyɛ ndonwo ɛmaa diedima ne amuala.
54004013	Maa ɛ nye ɛbolo Nyamenle Edwɛkɛ ne ɛgengalɛ wɔ bagua nu, ye nolobɔlɛ nee ye ngilehilelɛ nwo kɔkpula kɛ menwɔra la.
54004014	Mmakpo sunsum nu ahyɛlɛdeɛ ne mɔɔ Nyamenle kpɔmanvolɛma hanle a ɛ sa hanle ye wɔ mekɛ mɔɔ mgbanyima ne mɔ vale bɛ sa guale ɛ ti zo la.
54004015	Bɔ mɔdenle yɛ ɛhye mɔ na tu ɛ nwo maa bɔkɔɔ, amaa wɔ anyunluhɔlɛ ne ala ali wɔ menli kɔsɔɔti anyunlu.
54004016	Nea ɛ nwo boɛ na nea wɔ ngilehilelɛ ne boɛ. Kɔ zolɛ yɛ ɛhye mɔ, ɔluakɛ saa ɛyɛ ye zɔhane a, ɛkɛlie ɛ nwo nee bɛdabɛ mɔɔ bɛtie wɔ la ngoane.
54005001	Mmatwi kpanyinli biala anyunlu. Dielie bɛ kɛ ɛ ze mɔ la. Yɛ mgbavolɛ ne mɔ kɛ ɛ mediema mrenya;
54005002	mraalɛ mgbanyinli ne mɔ, tendɛ kile bɛ kɛ ɛ nli mɔ, yɛɛ mbɛlɛra ne mɔ noko, yɛ bɛ kɛ ɛ mediema mraalɛ, wɔ adenle mɔɔ nuhua te la anu.
54005003	Di ahunlanvolɛ mɔɔ ɛnlɛ neavolɛ la eni.
54005004	Na saa kunlanvolɛ bie wɔ ɛkɛ ne mɔɔ lɛ mralɛ anzɛɛ nlɔnra a, maa ngakula zɔhane mɔ ɛzukoa bɛ nyamenlezonlenlɛ gyima ne mɔɔ ɔwɔ kɛ bɛdi bɛmaa bɛ awovolɛ la, bɛva bɛdua bɛ awovolɛ kakɛ, ɔluakɛ ɛhye a sɔ Nyamenle anye a.
54005005	Kunlanvolɛ mɔɔ ɛnlɛ awie ɛnnea ye la, ɛva ɔ nye ɛdo Nyamenle anwo zo, na ɔhɔ zolɛ ɔbodo ɔzɛlɛ na ɔbiza moalɛ aledwolɛ nee alehyenlɛ.
54005006	Na kunlanvolɛ mɔɔ ɛlɛdi ɔ ti la, kanzɛ ɔde ngoane nu bɔbɔ a yewu dɛbadɛba.
54005007	Fa folɛdulɛ ɛhye maa bɛ, amaa awie annyia edwɛkɛ ɛtane biala anga wɔ bɛ nwo.
54005008	Saa awie ɛngola ye mbusua nea, bɔbɔ ɔngola ye awovolɛ boɛ nea a, ɛnee yekpo diedi ne na yezɛkye yedɛla sonla mɔɔ ɛnlɛ diedi la.
54005009	Mmakɛlɛ kunlanvolɛ biala duma ɛboka ahunlanvolɛ ne mɔ anwo kyesɛ yeli ɛvolɛ abulasia nee ɔ nzi, na eza ɔhɔle agyalɛ ko ala,
54005010	yɛɛ ye nyɛleɛ kpalɛ ti bɛbɔ ye duma kpalɛ kɛ ɔle raalɛ mɔɔ tetele ɔ mra kpalɛ, ɔliele nyɛvolɛ, ɔwowole anwondelɛma agyakɛ anwo, ɔboale bɛdabɛ mɔɔ bɛ nwo hyelele bɛ, na ɔdule ɔ nwo ɔmanle gyima kpalɛ biala ɛyɛlɛ la.
54005011	Mmafa kunlanvolɛ bɛlɛra biala ɛboka kunlanvolɛma aluma ne anwo, ɔluakɛ saa bɛ atiakunluwɔzo ne dwazo a, ɛnee bɛkulo kɛ bɛkɔ agyalɛ na bɛtwe bɛ nwo bɛfi Kelaese anwo,
54005012	na bɛdi bɛ ɛwɔkɛ ne mɔɔ bɛlumuale bɛbɔle la anwo fɔlɛ.
54005013	Eza bɛsɛkye mekɛ bɛduolua ye mgbovonle nu bɛwolowolo azua nu, yɛɛ tɛ ɛhye angome, bɛbɔ nzekue, bɛfa bɛ nloa bɛwulowula awie mɔ edwɛkɛ nu, na bɛkeha edwɛkɛ mɔɔ ɔnle kɛ bɛka la.
54005014	Zɔhane ati menwɔhulo kɛ ahunlanvolɛ mbɛlɛra ne mɔ kɛhɔ agyalɛ, bɛkɛwo mralɛ, na bɛkɛbu bɛ awuke, amaa yɛ kpɔvolɛma annyia adenle anga edwɛkɛ ɛtane antia yɛ.
54005015	Ɔluakɛ ahunlanvolɛ ne bie mɔ kɛkala angome ɛpɛ bɛ nwo ɛhɔ kali Seetan anzi.
54005016	Saa diedinli raalɛ bie lɛ ahunlanvolɛ wɔ ye abusua nu a, ɔboa bɛ, na ɔmmafa bɛ nwo ɛzonle ɔsoa asɔne ne, amaa asɔne ne ahola aboa ahunlanvolɛ mɔɔ ɛnlɛ bɛ awie mɔ la.
54005017	Nwu ye kɛ mgbanyinli mɔɔ yɛ gyima kpalɛ la fɛta ahatualɛ mɔnwo, titile, bɛdabɛ mɔɔ bɛbɔ Edwɛkpa ne nolo na eza bɛkilehile la;
54005018	ɔluakɛ Nyamenle Edwɛkɛ ne se, “Bɛmmakyekye ɛnlankɛ ne mɔɔ wozo awule la anloa,” yɛɛ “Sonla yɛ gyima die ahatualɛ.”
54005019	Saa awie toa asɔne kpanyinli bie kile wɔ a, mmadie ɛto nu ɛkɛ ne ala kyesɛ wɔde ye wɔ alasevolɛ nwiɔ anzɛɛ nsa anloa.
54005020	Twi bɛdabɛ mɔɔ ɛtane ala a bɛyɛ la anyunlu wɔ bagua nu, amaa menli mɔɔ ɛha la azulo.
54005021	Megyi Nyamenle nee Kelaese Gyisɛse nee anwuma soanvolɛma nwuanzanwuanza ne mɔ anyunlu meka meahile wɔ kɛ, di ngyehyɛlɛ ɛhye mɔ azo, na mmanea menli nyunlu anzɛɛ ɛdi mɔguazo wɔ debie biala anu.
54005022	Mmapele ndɛ ɛfa ɛ sa ɛgua awie biala ati zo kɛ ɔrayɛ Awulae gyima. Mmafa ɛ nwo ɛdielie awie mɔ nyɛleɛ ɛtane ɛtane nu; nea maa ɛ nwo ɛde.
54005023	Mmano nzule ngome ala, ɛ ko ne nee ɛ nwo ne mɔɔ toto wɔ wazowazo la ati, anrɛɛ no nwanye ekyi.
54005024	Menli ne bie mɔ ɛtane ne mɔ la ali wienyi, na ɔdi bɛ nyunlu ɔ nee bɛ kɔ ndɛnebualɛ nu, na bie mɔ ɛtane ɛdeɛ kyɛ na yeavinde.
54005025	Zɔhane ala yɛɛ nyɛleɛ kpalɛ biala la ali wienyi a, yɛɛ mɔɔ ɛnla ali bɔbɔ la, bɛngola bɛnvea zolɛ.
54006001	Maa bɛdabɛ mɔɔ bɛle ngɛkɛlɛ la ɛbu bɛ menle mɔ kɛ bɛfɛta enililɛ wɔ adenle biala anu, amaa awie biala annyia edwɛkɛ ɛtane anga wɔ Nyamenle duma ne nee yɛ ngilehilelɛ ne anwo.
54006002	Ahanra mɔɔ bɛ menle mɔ le diedima la mmakpo kɛ bɛnrɛli bɛ menle mɔ eni, kɛmɔ bɛle bɛ mediema la ati. Ɔwɔ kɛ bɛsonle bɛ kpalɛ, ɔboalekɛ bɛ gyimayɛlɛ nwo nvasoɛ ne kɔ diedima mɔɔ bɛkulo bɛ edwɛkɛ la lɔ. Kilehile na bɔ ninyɛne ɛhye mɔ nolo.
54006003	Awie biala mɔɔ kilehile ngilehilelɛ fofolɛ bie na ɔnlie yɛ Awulae Gyisɛse Kelaese nɔhalɛ edwɛkɛ ne nee yɛ nyamenlezonlenlɛ ngilehilelɛ ne ɔndo nu la
54006004	memaa ɔ nwo zo ala na ɔnze debie biala. Kpolerazulɛ nee edwɛkɛ kpɔkɛ nwo butulelilɛ ɛyɛ ye subane; na ɛhye noko nee nungunlehwenlɛ, manzonle, aholoba ɛbɔlɛ nee menli nwo adwenle ɛtane ɛvalɛ a lua a.
54006005	Eza bɛ nee menli mɔɔ bɛ adwenle ɛzɛkye na nɔhalɛ ne ɛvi bɛ sa la su kpolera dahuu. Bɛ adwenle a le kɛ bɛdua nyamenlezonlenlɛ zo bɛanyia bɛ nwo.
54006006	Saa sonla maa ɔ kunlu adwo mɔɔ ɔlɛ la anwo a, anrɛɛ nyamenlezonlenlɛ le anwonyia kpole.
54006007	Ɔluakɛ yɛanva ɛhwee yɛamba ewiade ye, yɛɛ yɛnrɛva bie yɛnrɛhɔ.
54006008	Ɛhye ati, saa yɛlɛ mɔɔ yɛdi nee mɔɔ yɛkeda la a, bɛmaa yɛ nye ɛzɔ yɛ nwo.
54006009	Bɛdabɛ mɔɔ bɛkpondɛ bɛ nwo bɛanyia la tɔ ngyegyelɛ nu, na munzule atiakunluwɔzo mgbane mgbane mɔɔ sɛkye menli, minli bɛ bo zo la kye bɛ wɔ ye ɛhane nu.
54006010	Ɔluakɛ ezukoa nwo anyebolo le munzule muala abo ndinli; bie mɔ anye ɛbolo ye ɛkpondɛlɛ somaa yemaa bɛvi diedi ne anwo mɔɔ akee nyane ala a bɛdi a.
54006011	Na wɔmɔ, Nyamenle sonla, twe ɛ nwo fi ninyɛne ɛhye mɔ anwo, na pele kpondɛ pɛlepɛlelilɛ, anwondelɛ, diedi, ɛhulolɛ, abotane yɛɛ bɛtɛɛyɛlɛ bo zo.
54006012	Bɔ mɔdenle ko diedi nu konle kpalɛ ne na ɛ sa aha ngoane mɔɔ ɛnlɛ awieleɛ la, ɔluakɛ ngoane ɛhye ati yɛɛ Nyamenle vɛlɛle wɔ wɔ mekɛ mɔɔ ɛlale wɔ diedi ne ali wɔ dasevolɛma dɔɔnwo ne anyunlu la a.
54006013	Megyi Nyamenle mɔɔ maa ninyɛne kɔsɔɔti ngoane, nee Kelaese Gyisɛse mɔɔ gyinlanle Pɔntɛse Paelɛte anyunlu lile ye diedi nwo daselɛ la anyunlu, meka meahile wɔ kɛ
54006014	di ngyehyɛlɛ ne azo na maa nwolɛ ɛde bɔkɔɔ ɔhɔkpula Kenle mɔɔ yɛ Awulae Gyisɛse Kelaese kɛra bieko la.
54006015	Ye ɛralɛ bieko mekɛ kpalɛ ne wɔ Nyamenle Tumivolɛ Saleɛnli Kokye ne mɔɔ le arelemgbunli Belemgbunli nee awulae mɔ Awulae la asa anu.
54006016	Ɔdaye ala a ɔle damɛnlangoate na ɔde wienyi ne mɔɔ awie ɛngola ɛmbikye ye la anu a. Awie biala ɛtɛnwunle ye ɛlɛ, yɛɛ awie ɛnrɛhola ɛnrɛnwu ye ɛlɛ. Enililɛ nee belemgbunlililɛ mɔɔ ɛmbɔ aze ɛlɛ la le ye ɛdeɛ dahuu! Amen.
54006017	Tendɛ kile bɛdabɛ mɔɔ bɛlɛ ngoane ɛhye anu anwonyia la kɛ bɛmmamemaa bɛ nwo zo, yɛɛ bɛmmafa bɛ nye bɛto ninyɛne mɔɔ pɛ nu se kɛ anwonyia la azo, bɛmaa bɛ nye ɛla Nyamenle mɔɔ maa yɛ debie biala molozo mɔɔ yɛfa yɛdie yɛ nye la anwo zo.
54006018	Ɔwɔ kɛ bɛyɛ nyele, bɛkɔ zolɛ bɛyɛ nyɛleɛ kpalɛ, bɛfa atiakunlukɛnlɛma nee ɛhulolɛ bɛkyɛ debie.
54006019	Ye zɛhae ɛnee bɛlɛkuohua bɛ agyadeɛ nloa mɔɔ bayɛ sua bo ɛdolɛ amaa bɛ wɔ kenle bie, amaa bɛ sa aha ngoane ne mɔɔ le nɔhalɛ ngoane ne la.
54006020	Temɔte, nea mɔɔ bɛva bɛwula ɛ sa nu la boɛ. Twe ɛ nwo fi munzule edwɛkɛ ɛhehanlɛ nee kpolerazulɛ mgbane mgbane ne mɔ mɔɔ bie mɔ fo fɛlɛ ye “Adwenlenubukelɛ” la anwo.
54006021	Ɔluakɛ bie mɔ ɛha kɛ bɛlɛ ɛhye na ɔlua ɔ ti bɛminli diedi adenle ne. Nyamenle ɛlo bɛ muala.
55001001	Medame Pɔɔlo, mɔɔ ɔlua Nyamenle ɛhulolɛ zo merayɛ Kelaese Gyisɛse ɛzoanvolɛ, na yezoa me kɛ membɔ ngoane ne mɔɔ Kelaese ati bɛvale bɛbɔle yɛ ɛwɔkɛ la nolo la, yɛɛ melɛkɛlɛ kɛlata ɛhye a.
55001002	Mefa meahɔmaa me ra Temɔte mɔɔ la me ahonle nwo la. Nyamenle Selɛ ne nee yɛ Awulae Kelaese Gyisɛse ɛlo wɔ, ɔnwu wɔ anwunvɔne na ɔmaa wɔ anzonudwolɛ.
55001003	Meyɛ Nyamenle ne mɔɔ mesonle ye nɔhalɛ nu, kɛmɔ me nlenya mɔ yɛle la mo kɛ mekakye wɔ wɔ me nzɛlɛlɛ nu alehyenlɛ nee aledwolɛ biala a.
55001004	Kɛmɔ mekakye monle mɔɔ ɛhwinle la ati, me nwo dɔ wɔ nɔɔzo nee ewiazo amuala, na me kunlu a anrɛɛ menwu wɔ, amaa me nye alie.
55001005	Mekakye nɔhalɛ diedi ne mɔɔ ɛlɛ ye, diedi ne mɔɔ ɛnee ɛ nla Loyese nee ɛ nli Yunaesi lɛ ye la bie, na medie medi kɛ ɛdawɔ noko ɛlɛ zɔhane diedi ne.
55001006	Zɔhane ati meka meahile wɔ kɛ fa ahyɛlɛdeɛ ne mɔɔ Nyamenle manle wɔ, wɔ mekɛ mɔɔ menvale me sa menguale ɛ ti zo la yɛ gyima.
55001007	Ɔluakɛ Nyamenle ammaa yɛ sunsum mɔɔ le foanvoanle a; Nyamenle manle yɛ Sunsum mɔɔ lɛ tumi nee ɛhulolɛ na ɔmaa yɛkola yɛkomo yɛ nwo zo la.
55001008	Mmamaa Awulae anwo daselɛlilɛ yɛ wɔ nyiane; yɛɛ mmamaa medame noko mɔɔ Kelaese ati mela efiade la me nwo yɛ wɔ nyiane. Ɛdawɔ dua anwosesebɛ ne mɔɔ Nyamenle ɛva ɛmaa wɔ la azo nwu Edwɛkpa ne anwo amaneɛ ne bie.
55001009	Ɔliele yɛ ngoane na ɔvɛlɛle yɛ kɛ yɛrayɛ ye menli, tɛ yɛ gyima mɔɔ yɛyɛ la ati ɔ, na ɔlua ɔdaye ye bodane nee ye ɛlolɛ ti. Ɔluale Kelaese Gyisɛse anwo zo ɔvale ɛlolɛ ɛhye ɔmanle yɛ ɔvi aloamɔleɛ,
55001010	yɛɛ ɛnɛ bɛlua yɛ ngoanedievolɛ Kelaese Gyisɛse ɛralɛ ne ati bɛla ye ali a. Ɔpɛle ewule tumi ne anu na ɔluale Edwɛkpa ne azo ɔlale ngoane mɔɔ ɛnlɛ awieleɛ la ali ɔhilele yɛ.
55001011	Edwɛkpa ɛhye yɛɛ Nyamenle ɛyɛ kɛ membɔ ye nolo, menyɛ ɛzoanvolɛ na mengilehile a.
55001012	Zɔhane ati yɛɛ menwu amaneɛ ɛhye mɔ a. Noko ɔnyɛ me nyiane, ɔluakɛ meze mɔɔ meva me rɛle mewula ye nu la, na medie medi kɛ ɔkɛhola ɔkɛzie mɔɔ meva mewula ɔ sa nu la gyɛlɛɛnye ɔkɛhɔkpula Awulae Kenle ne.
55001013	Sɔ nɔhalɛ ne mɔɔ ɛdele ɛvile me ɛkɛ ne la anu boɛ, fa yɛ ndonwo di zo, na tɛnla diedi nee ɛhulolɛ ne mɔɔ Kelaese Gyisɛse ati ɔle yɛ ɛdeɛ la anu.
55001014	Sɔ nɔhalɛ ne mɔɔ ɔlua Sunsum Nwuanzanwuanza ne mɔɔ wɔ yɛ nu la tumi zo bɛva bɛwula ɛ sa nu la anu boɛ.
55001015	Ɛze kɛ awie biala mɔɔ wɔ Ehyea maanzinli ne anu la ɛnriandi me; Fegyɛlɛse nee Hɛmɔgyɛnize bɛdabɛ bɛboka bɛ.
55001016	Awulae ɛnwu Onɛsefɔlɛse awuke nu amra anwunvɔne, ɔboalekɛ ɔkyekyele me rɛle mekɛ dɔɔnwo ne ala. Yeanyɛ ye nyiane kɛ mela efiade a.
55001017	Ɔdwule Wulomu ala la yɛɛ ɔbɔle ɔ bo kɛ ɔkpondɛ me a, na ɔkpondɛle me toonwo ɔnwunle me.
55001018	Awulae ɛnwu ye anwunvɔne wɔ Awulae Kenle ne anu! Ɛdawɔ ɛze dɔɔnwo mɔɔ ɔyɛle ɔmanle me wɔ Ɛfɛsɛse a.
55002001	Me ra, wɔmɔ maa ɛ nwo ɛyɛ se wɔ ɛlolɛ ne mɔɔ Kelaese Gyisɛse ati ɔle yɛ ɛdeɛ la anu.
55002002	Fa ngilehilelɛ ne mɔɔ ɛdele ɛvile me ɛkɛ ne wɔ mekɛ mɔɔ ɛnee melɛkilehile menli dɔɔnwo la wula bɛdabɛ mɔɔ ɛdie bɛ ɛdi kɛ bɛkɛhola ye kilehile la asa anu.
55002003	Ɛdawɔ noko nwu wɔ afoa nu amaneɛ ɛdeɛ, kɛ ɛle Kelaese Gyisɛse sogyanli kpalɛ mɔɔ di nɔhalɛ a.
55002004	Sogyanli mɔɔ gyi konle nloa la kpondɛ kɛ ɔsɔ ye safohyenle ne anye. Yemɔti ɔnva ɔ nwo ɔnwulowula maanlema ɛbɛlabɔlɛ nu.
55002005	Awie biala mɔɔ su ɛnriandilɛ la ɛngola ɛnnyia ahyɛlɛdeɛ kyesɛ ɔdi nwolɛ mɛla ne mɔ azo.
55002006	Ɛyazonlɛnli ne mɔɔ ɛyɛ gyima ɛsesebɛ la yɛɛ ɔwɔ kɛ dumua di avule ne anu aleɛ ne bie a.
55002007	Dwenle mɔɔ melɛka la anwo, ɔluakɛ Awulae baboa wɔ yeamaa wɔade ɔ muala abo.
55002008	Kakye Gyisɛse Kelaese, kakye ye ewudwazo ne na kakye kɛ ɔle Devidi anlɔnra. Edwɛkpa ne mɔɔ mebɔ ye nolo la ɛne.
55002009	Na Edwɛkpa ɛhye ati yɛɛ melɛnwu amaneɛ na bɛgua me nwɔnzɔnwɔnzɔ kɛ asɛɛ medo mɛla bie la. Nyamenle edwɛkɛ ne ɛdeɛ bɛtɛguale ye nwɔnzɔnwɔnzɔ.
55002010	Ɛhye ati medi debie biala me kunlu wɔ Nyamenle menli ne mɔɔ yekpa nu yeye bɛ la ati, amaa bɛdabɛ noko Kelaese Gyisɛse ati bɛanyia ngoanelielɛ ne nee anyunlunyia ne mɔɔ ɛnlɛ awieleɛ la bie.
55002011	Edwɛkɛ ne le nɔhalɛ, ɔse: “Saa yɛ nee ye ɛwu a, ɛnee yɛ nee ye badɛnla ngoane nu.
55002012	Saa yɛgyinla kpundii a, yɛ nee ye bali belemgbunli. Saa yɛkpo ye a, ɔdaye ɔkɛkpo yɛ.
55002013	Saa yɛnli nɔhalɛ a, yemɔ, ɔdi nɔhalɛ dahuu. Ɔluakɛ ɔngola ɔmbɛlɛbɛla ɔ nwo.”
55002014	Kakyehakye wɔ menli ne mɔ wɔ ɛhye anwo, na bɔ bɛ kɔkɔ wɔ Nyamenle anyunlu kɛ bɛmmadi edwɛkɛ agbɔkɛ nwo butule. Ɔnle kpalɛ, yɛɛ ɔsɛkye menli mɔɔ tie la adwenle.
55002015	Bɔ mɔdenle ɛsesebɛ kɛ ɛkɛzɔ Nyamenle anye, kɛ gyimayɛvolɛ mɔɔ ɛnze ye gyima nwo nyiane na ɔkilehile Nyamenle nɔhalɛ edwɛkɛ ne kpalɛ la.
55002016	Twe ɛ nwo fi bɛdabɛ mɔɔ bɛsu zɛhae munzule nee koasea kpolera la anwo. Ɛhye te menli fi Nyamenle anwo.
55002017	Zɛhae ngilehilelɛ le kɛ hanlɛ mɔɔ ɛdidi nwonane ne abo la. Kilehilevolɛma zɛhae anu nwiɔ a le Haemɛneeyɛse nee Faelitɛse;
55002018	bɛgyakyi nɔhalɛ adenle ne na bɛlɛsɛkye diedima ne mɔ adwenle kɛ ewudwazo mekɛ ne ɛpɛ nu ɛze dɛbadɛba.
55002019	Noko adiabo ne mɔɔ Nyamenle ɛwula la gyi kpundii, na bɛhɛlɛ nwolɛ kɛ, “Awulae ze bɛdabɛ mɔɔ bɛle ye ɛdeɛ la,” yɛɛ “Ɔwɔ kɛ awie biala mɔɔ bɔ Awulae duma kɛ ɔle Awulae la twe ɔ nwo fi ɛtane nwo.”
55002020	Wɔ awuke kpole biala anu, nyɛba nee dwora ngakyile dɔɔnwo wɔ ɛkɛ: bie mɔ wɔ nu mɔɔ bɛvale ezukoa nvutuke anzɛɛ dwɛtɛ fufule a bɛyɛle a, yɛɛ bie mɔ noko bɛvale baka anzɛɛ ɛva a bɛyɛle a; bie mɔ anwo hyia kpalɛ yɛɛ bie mɔ noko anwo ɛngyia biala.
55002021	Saa awie twe ɔ nwo fi ninyɛne evinli nwo a, ɔkɛyɛ kɛ ɛyɛba mɔɔ anwo hyia na bɛde nwolɛ bɛmaa Nyamenle, na ɔ nwo ɛra nvasoɛ ɛmaa ɔ menle na bɛziezie ye kɛ bɛfa bɛayɛ gyima kpalɛ la.
55002022	Yemɔti kpo wɔ mgbavolɛ nu atiakunluwɔzo ne mɔ na ɛ nee bɛdabɛ mɔɔ bɛfa ahonle mɔɔ nuhua te bɛfɛlɛ Awulae la ɛpele ɛkpondɛ pɛlepɛlelilɛ, diedi, ɛhulolɛ, nee anzonudwolɛ bo zo.
55002023	Twe ɛ nwo fi koasea kpolerazulɛ mgbane mgbane ne mɔ anwo, ɔluakɛ ɛze kɛ bɛwie butulelilɛ.
55002024	Ɔnle kɛ Awulae sonvolɛ biala di butule. Ɔwɔ kɛ ɔyɛ atiakunlukɛnlɛma ɔmaa awie biala, na ɔyɛ kilehilevolɛ kpalɛ mɔɔ lɛ abotane a.
55002025	Ɔwɔ kɛ ɔto ɔ rɛle azule nu ɔkilehile bɛdabɛ mɔɔ bɛ nee ye ɛnga la, ɔluakɛ saa ɔyɛ Nyamenle ɛhulolɛ a ɔbamaa bɛ mekɛ kpalɛ yeamaa bɛanlu bɛ nwo na bɛaranwu nɔhalɛ ne.
55002026	Na saa bɛ nye zo tete bɛ a bɛanriandi bɛavi Abɔnsam mɔɔ hyele bɛ manle bɛkpole Nyamenle ɛhulolɛdeɛ ne la ɛhane ne anu.
55003001	Mekpondɛ kɛ ɛnwu ye kɛ, awieleɛ mekɛ ne anu, anwongyelelɛ dɔɔnwo bara.
55003002	Menli bayɛ angomedi nee ezukoa nwo anyebolo, bɛbamemaa bɛ nwo zo na bɛazua anyetele; bɛbabɔ aholoba, bɛnrɛdie bɛ awovolɛma, bɛbakpo amunli, bɛnrɛzonle Nyamenle;
55003003	bɛ ti bayɛ se, bɛnrɛze anwunvɔne, bɛbabɔ nzekue, bɛbali mgbonde, bɛbava ɛya mgbane mgbane na bɛahyi kpalɛ,
55003004	bɛbaye bɛ gɔnwo mɔ bɛamaa, bɛbayɛ mgbaha na bɛ ti anu ayɛ bɛ fɛ; bɛbahulo anyelielɛ bɛadɛla Nyamenle,
55003005	bɛbazɔ nyamenlezonlenlɛ nu, na bɛnrɛlie ye tumi kpalɛ ne bɛnrɛdo nu. Twe ɛ nwo fi menli zɛhae mɔ anwo.
55003006	Menli ɛhye bie mɔ luolua nu wolowolo azua di mraalɛ mɔɔ anwo ɛhyele bɛ na bɛ nwo yɛ anwunvɔne, na bɛ ɛtane nwo fɔlɛlilɛ ɛyɛ adesoa ɛlɛbu bɛ kɔme, na nwonane nu atiakunluwɔzo ngakyile ɛndie bɛ la anzo.
55003007	Mraalɛ zɛhae mɔ dahuu bɔ mɔdenle kɛ bɛkɛzukoa noko bɛngola bɛnnwu nɔhalɛ ne ɛlɛ.
55003008	Kɛmɔ Gyanize nee Gyambilize dwazole tiale Mosisi la, zɔhane ala yɛɛ menli ɛhye mɔ tia nɔhalɛ ne a. Bɛle menli mɔɔ bɛ adwenle ɛnli munli na bɛ diedi tɔ sinli a.
55003009	Na bɛnrɛdwu moa biala, ɔluakɛ awie biala banwu kɛ bɛle agbamgbanvolɛ. Gyanize nee Gyambilize kɛ hɔwiele ye la ɛne.
55003010	Na wɔmɔ, wɔli me ngilehilelɛ, me nyɛleɛ nee me ɛbɛlabɔlɛ nu bodane ne anzi; wɔnwu me diedi, me abotane, me ɛhulolɛ, nee me kpundii mɔɔ megyi,
55003011	me amaneɛnwunlɛ nee kpɔdekpɔde mɔɔ bɛyɛ me, ɛze mɔɔ zile me nwo zo wɔ Anteɔko, Ayekoneɛm yɛɛ Lesetela la amuala, ɛzulolɛ mɔɔ menwunle ye la le kpole. Noko Awulae yele me vile ɔ muala anu.
55003012	Nɔhalɛ, awie biala mɔɔ kpondɛ kɛ ɔbɔ ɛbɛla kpalɛ na ɔ nee Kelaese Gyisɛse dua la, bɛbayɛ ye kpɔdekpɔde.
55003013	Amumuyɛma nee adalɛma bahɔ zolɛ amaa bɛ ti ayɛ se kpalɛ, bɛbabɛlɛbɛla awie mɔ na bɛabɛlɛbɛla bɛdabɛ bɛ ngome bɛ nwo.
55003014	Na wɔmɔ, kɔ zolɛ sɔ nɔhalɛ ne mɔ mɔɔ bɛhilehile wɔ na ɛdie ɛdi ɛsesebɛ la anu. Ɛze wɔ kilehilevolɛma ne mɔ,
55003015	yɛɛ ɛkakye kɛ sumunli wɔ ngakula nu yɛɛ ɛzukoale Nyamenle Edwɛkɛ ne mɔɔ maa wɔ nrɛlɛbɛ mɔɔ saa ɛdie Kelaese Gyisɛse ɛdi a, ɔkola ɔmaa wɔ ngoanelielɛ la.
55003016	Bɛfa Nyamenle Sunsum a bɛkɛlɛ Nyamenle Edwɛkɛ ne a, na ɔle kpalɛ ɔmaa nɔhalɛ ne ɛhilehilelɛ, sonla nyunlu ɛhwilɛ, folɛdulɛ, yɛɛ menli ɛtetelɛ wɔ ɛbɛla kpalɛ ɛbɔlɛ nu,
55003017	amaa sonla ne mɔɔ sonle Nyamenle la ali munli na bɛaziezie ye bɛamaa yeayɛ gyima kpalɛ.
55004001	Megyi Nyamenle nee Kelaese Gyisɛse mɔɔ babua anyewɔzo amra nee mɔwuamra ndɛne la anyunlu, meka ye ɛralɛ bieko nee ye belemgbunlililɛ ne na mese wɔ kɛ:
55004002	Bɔ edwɛkɛ ne nolo na si zolɛ mɔɔ ɛndwenle mɔɔ kɛzi ɔ nzi a, kpalɛ o, ɛtane o! Di menli ne adwenle maa bɛlie Edwɛkpa ne bɛdo nu, twi bɛ nyunlu, tu bɛ folɛ na fa abotane kilehile bɛ.
55004003	Mekɛ bie bara mɔɔ menli ɛnrɛdie ngilehilelɛ kpalɛ a. Bɛbali bɛdabɛ bɛ atiakunluwɔzo nzi, na bɛaboɔboa kilehilevolɛma dɔɔnwo mɔɔ kɛha mɔɔ bɛkulo kɛ bɛte la anloa bɛamaa bɛ nwo.
55004004	Bɛbaduodua bɛ nzo wɔ nɔhalɛ ne anwo, na bɛadie nwɔra.
55004005	Na wɔmɔ, sie ɛ ti koonwu, mia ɛ nye te nyane, kpɔsa bɔ Edwɛkpa ne nolo, na yɛ Nyamenle gyima ne kɛ ɛle sonvolɛ.
55004006	Mame, mekɛ ne ɛdwu mɔɔ bɛfa me bɛabɔ azu a, mekɛ mɔɔ mefa meavi ewiade ɛhye anu la ɛbikye.
55004007	Meho konle kpalɛ ne, mewie ɛnriandilɛ ne su, meli me ɛwɔkɛ zo.
55004008	Na kɛkala konimlilɛ ahyɛlɛdeɛ ne, mɔɔ le fɔɔnwoma abɔtile ne, mɔɔ Awulae, Pɛlepɛle Ndɛnebuavolɛ ne bava amaa me wɔ Awulae Kenle ne la, wɔ ɛkɛ ne maa me, yɛɛ ɔnle ɛkɛ ɔmmaa me ngome, ɔwɔ ɛkɛ ne ɔmaa bɛdabɛ mɔɔ bɛlɛ ɛhulolɛ bɛlɛkendɛ ye ɛralɛ bieko la amuala.
55004009	Bɔ mɔdenle bakpɔla me ndɛndɛ.
55004010	Dimase ɛhulo kɛkala ewiade ye na yekpo me, yehɔ Tɛsalonaeka. Kelɛsɛnze ɛhɔ Galeehyea, yɛɛ Taetɛse ɛhɔ Dalemeehyea.
55004011	Yeha Luku angomekye ala wɔ me nwo ɛke. Nea kɛ ɛ sa kɛha Maake na ɛ nee ye bɛrɛla, ɔluakɛ ɔkɛhola ɔkɛboa me.
55004012	Mezoa Tekekɛse wɔ Ɛfɛsɛse.
55004013	Saa ɛba a fa me anwuma tɛladeɛ ne mɔɔ mengyakyile ye wɔ Kaapɛse anwo ɛkɛ ne wɔ Tulowase la bɛla; anrɛɛ fa mbuluku ne mɔ noko, bɔbɔ me nwoma mbuluku mralɛ ne mɔ mɔɔ mekɛlɛ nu la bɛla.
55004014	Alɛzanda mɔɔ le kɔbele dwinvolɛ ne ɛyɛ me ɛtane kpole, na Awulae badua ye nwolɛ kakɛ noko, kɛmɔ ɔfɛta la.
55004015	Anrɛɛ nea ɛ nwo boɛ wɔ ɔ nwo, ɔluakɛ ɔtia yɛ edwɛkɛ ne mɔɔ yɛzo yɛlua la kpole.
55004016	Awie biala angyinla me nzi wɔ alumua ne mɔɔ mekaza me ne wɔ edwɛkɛlilɛ ne anu la. Bɛ muala bɛkpole me. Mesɛlɛ kɛ Nyamenle ɛva ɛhyɛ bɛ.
55004017	Awulae gyinlanle me nzi, na ɔmanle me anwosesebɛ. Zɔhane ati mengolale membɔle Edwɛkpa ne nolo memanle bɛdabɛ mɔɔ bɛnle Dwuuma la amuala dele bie; na Nyamenle yele me vile awenade ne anloa anu.
55004018	Na Awulae balie me gyɛlɛɛnye avi munzule muala anu na ɔ nee me ahɔ ye anwuma Belemgbunlililɛ ne abo. Anyunlunyia ɛha ye dahuu! Amen.
55004019	Mebiza Pelesela nee Akoyela, yɛɛ Onɛsefɔlɛse awuke nu amra ahye.
55004020	Yilasetɛse hale Kɔlente yɛɛ mengyakyile Tulofemɛse wɔ Maelitɛse, ɔluakɛ ɛnee ɔnde kpɔkɛ.
55004021	Bɔ mɔdenle bɛla na fɔsɛlɛ ne ara. Yubulɛse, Pudɛnse, Laenɛse, yɛɛ Kolɔdea nee mediema mɔɔ ɛha la amuala biza wɔ ahye.
55004022	Awulae nee wɔ sunsum ɛdɛnla. Nyamenle ɛlo bɛ muala.
56001001	Medame Pɔɔlo, mɔɔ mele Nyamenle sonvolɛ nee Gyisɛse Kelaese ɛzoanvolɛ la yɛɛ melɛkɛlɛ kɛlata ɛhye a. Bɛyele me na bɛzoanle me kɛ mengɔmboa Nyamenle menli ne mɔɔ yekpa nu yeye bɛ la wɔ bɛ diedi nu, na mengilehile bɛ memaa bɛnwu nɔhalɛ ne mɔɔ wɔ yɛ nyamenlezonlenlɛ ne anu la.
56001002	Yɛ nyamenlezonlenlɛ ne gyi anyelazo zo kɛ kenle bie yɛbanyia ngoane mɔɔ ɛnlɛ awieleɛ la. Nyamenle, mɔɔ ɔmbɔ adalɛ ɛlɛ la, vale ngoane ɛhye bɔle yɛ ɛwɔkɛ kolaa na yeabɔ ewiade.
56001003	Mekɛ ne dwule la ɔvale nrɛlaleɛ ne ɔdole gua, na ɛhye yɛɛ yɛ Ngoanedievolɛ Nyamenle ne, ɛva ɛwula me sa nu kɛ membɔ ye nolo a.
56001004	Melɛkɛlɛ wɔ, Taetɛse, mɔɔ ɛle me ra kpalɛ la wɔ diedi ne mɔɔ yɛlɛ nu la ati. Egya Nyamenle nee Kelaese Gyisɛse, yɛ Ngoanedievolɛ ne ɛlo wɔ na ɔmaa wɔ anzonudwolɛ.
56001005	Mengyakyile wɔ wɔ Kiliti kɛ ɛnlea ɛmaa debie biala mɔɔ tɔ sinli la ɛyɛ boɛ, na ɛye mgbanyima ɛmaa bɛnlea asɔne ne mɔ mɔɔ wɔ sua biala azo la azo, kɛmɔ mengilehilele wɔ la.
56001006	Ɔnle kɛ asɔne neavolɛ biala di ɛzonle; ɔwɔ kɛ ɔgya raalɛ ko ala; ɔwɔ kɛ ɔ mra nyia diedi yɛɛ ɔnle kɛ bɛdie duma kɛ bɛle wowawowa anzɛɛ anzosesebɛ.
56001007	Ɔluakɛ, kɛmɔ asɔne neavolɛ ne gyi Nyamenle gyima ne ati la, ɔnle kɛ ɔ nwo nyia ngehanleɛ, ɔnle kɛ ɔmemaa ɔ nwo zo anzɛɛ ɔnyia ahonle kpole. Ɔnle kɛ ɔyɛ nzanli anzɛɛ ɔ sa yɛ kpokpo, ɔnle kɛ ɔ nye bolo ezukoa.
56001008	Ɔwɔ kɛ awie biala kola wolo ye na ɔkulo kpalɛyɛlɛ, ɔwɔ kɛ ɔkola ɔsɔ ɔ nwo, ɔyɛ sonla mɔɔ ye subane le kpalɛ, ɔ nwo te na ɔdi ɔ nwo eni.
56001009	Ɔwɔ kɛ ɔsɔ Nyamenle edwɛkɛ ne mɔɔ bɛkola bɛfa bɛ rɛle bɛto zo na eza ɔ nee yɛ ngilehilelɛ ne kɔ zolɛ la anu kyengye. Adenle ɛhye azo yɛɛ ɔbamaa yeahola yeamaa menli anwosesebɛ na yeahilehile bɛ na eza yeamaa bɛdabɛ mɔɔ bɛtia ngilehilelɛ ne la anwu bɛ nvonleɛ a.
56001010	Menli mɔɔ anzo yɛ se la dɔɔnwo wɔ ɛkɛ mɔɔ ko tia ngilehilelɛ ɛhye a. Bɛ nuhua titile a le bɛdabɛ mɔɔ ɛnee bɛli Dwuuma nyamenlezonlenlɛ ne anzi na bɛhakyi bɛrayɛ Kelaese ɛdoavolɛma la. Bɛka mgbole na bɛbɛlɛbɛla awie mɔ.
56001011	Ɔwɔ kɛ ɛtua bɛ, ɔboalekɛ ɔlua ezukoakpondɛlɛ ti bɛlɛkilehile mɔɔ ɔnle kɛ bɛkilehile la, na bɛlɛsɛkye mbusua dɔɔnwo bɛabɔ bɛ awuke.
56001012	Kilitinli bie mɔɔ bɛdabɛ bɛse ɔle bɛ Nyamenle kpɔmanvolɛ la ɛha kɛ, “Kilitima dahuu bɔ adalɛ, bɛle nane amumuyɛ, bɛle mgbovonle adidikpokuma.”
56001013	Na mɔɔ ɔhanle la le nɔhalɛ. Ɔlua ɛhye ati ɔwɔ kɛ ɛtwi bɛ nyunlu kpalɛ, amaa bɛanyia diedi mɔɔ yɛ nla la,
56001014	na bɛandoa Dwuuma amaamuo dɛba ne nee bɛ mɛla ne mɔ mɔɔ vi menli mɔɔ ɛkpo nɔhalɛ ne la ɛkɛ ne la abo zo.
56001015	Debie biala anwo te maa menli mɔɔ anwo te la, na ɛtanevolɛma nee menli mɔɔ ɛnlɛ diedi la, debie biala anwo ɛnde, ɔboalekɛ bɛ adwenle nee bɛ ti anu kɛkɛba ne ɛkpɔlɔ.
56001016	Bɛdabɛ bɛse bɛze Nyamenle, noko bɛ nyɛleɛ ɛngile zɔhane. Ɛkpɔlɛ nee anzosesebɛ ɛyi bɛ tɛkɛɛ, yɛɛ bɛnze debie kpalɛ biala yɛ.
56002001	Na wɔmɔ, ɔwɔ kɛ ɛkilehile diedi ne mɔɔ le saanwu la.
56002002	Kilehile mrenya mgbanyinli ne mɔ maa bɛyɛ bɛ nye gyɛlɛmgbɛɛnye, bɛdwenle, bɛzie bɛ nwo diinyi, bɛmaa bɛ diedi ɛyɛ nla, na bɛnyia ɛhulolɛ nee abotane.
56002003	Zɔhane ala noko yɛɛ maa mraalɛ mgbanyinli ne mɔ ɛnwu ye na bɛbɔ ɛbɛla mɔɔ kile kɛ bɛze Nyamenle la a. Bɛmmayɛ ngunzi anzɛɛ bɛmmayɛ bɛ nwo akɛlɛ bɛmaa nza. Ɔwɔ kɛ bɛkilehile mɔɔ le kpalɛ la,
56002004	amaa bɛahola bɛatete mbɛlɛra ne mɔ bɛamaa bɛahulo bɛ hu mɔ nee bɛ mra.
56002005	amaa bɛanwu nrɛlɛbɛ, bɛazie bɛ nwo diinyi, bɛayɛ atiakunlukɛnlɛma, bɛ nwo ade saanwu, na bɛayɛ yelɛma kpalɛ mɔɔ tie bɛ hu mɔ ane a, amaa awie anga Nyamenle edwɛkɛ ne anwo edwɛkɛ ɛtane.
56002006	Zɔhane ala yɛɛ ka kile mgbavolɛ ne mɔ maa bɛzɔ bɛ nwo a.
56002007	Wɔ ninyɛne muala anu, ɛdawɔ mumua ne pɛ kelemunli kpalɛ wɔ gyima kpalɛ ɛyɛlɛ nu to ɛkɛ. Maa ɛ nye ɛbolo wɔ ngilehilelɛ ne anwo na di nɔhalɛ.
56002008	Fa ɛdendɛlɛ kpalɛ mɔɔ menli ɛnrɛha nwolɛ edwɛkɛ la kilehile, amaa wɔ agbɔvolɛ asa aha bɛ gye nu, na bɛannyia edwɛkɛ ɛtane bɛanga wɔ yɛ nwo.
56002009	Kilehile bɛdabɛ mɔɔ bɛle ahanra la maa bɛdie bɛ menle mɔ edwɛkɛ na bɛmaa bɛ menle mɔ akunlu ɛdwo bɛ nwo wɔ ninyɛne muala anu. Saa bɛ menle mɔ tendɛ bɛ nyunlu a, bɛmmayeye bɛ nloa azo.
56002010	Bɛmmayɛ awule ndɛbandɛba biala. Ɔwɔ kɛ dahuu bɛkile kɛ bɛle kpalɛ, bɛdi nɔhalɛ, amaa ngilehilelɛ ne mɔɔ fane Nyamenle yɛ Ngoanedievolɛ ne anwo la ayɛ nvasoɛ wɔ debie biala mɔɔ bɛyɛ la anu.
56002011	Ɔluakɛ Nyamenle ɛye ye ɛlolɛ ne ɛhile wɔ menli kɔsɔɔti bɛ ngoanelielɛ ti.
56002012	Zɔhane ɛlolɛ ne kilehile yɛ kɛ yɛvuandi ɛbɛla mgbane mgbane nee ewiade atiakunluwɔzo ne mɔ yɛgua, na yɛyɛ yɛ nye gyɛlɛmgbɛɛnye, yɛnlea boɛ na yɛbɔ Nyamenlezulolɛ ɛbɛla fɔɔnwo ne wɔ ewiade ye anu,
56002013	yɛva yɛhendɛ saleɛ Kenle ne mɔɔ yɛ nye la ye adenle wɔ melɛ mɔɔ yɛ Nyamenle bedevinli ne nee Ngoanedievolɛ Gyisɛse Kelaese bɛ anyunlunyia ne kɛra la.
56002014	Gyisɛse Kelaese vale ɔ nwo manle wɔ yɛ ti kɛ ɔbaye yɛ yeavi amumuyɛ muala anu, na yeayɛ yɛ ye menli mɔɔ anwo te na yɛle ɔ ngomekye ye ɛdeɛ la, amaa yɛ nye abolo kɛ yɛkɛyɛ kpalɛ.
56002015	Kilehile ɛhye mɔ amuala na fa wɔ tumi ne kpokpoti wula wɔ ngilehilelɛ nee bɛ nyunlu ɛhwilɛ nu. Mmamaa awie biala fa ɛ nyunlu kyikyi aze.
56003001	Kakye wɔ menli ne kɛ bɛha bɛ nwo aze bɛmaa arelemgbunli nee bɛdabɛ mɔɔ tumi wɔ bɛ sa nu la, bɛdie bɛ edwɛkɛ na bɛbɔ ɛbɛla kpalɛ wɔ adenle biala anu.
56003002	Ka kile bɛ kɛ bɛmmaka awie anwo edwɛkɛ ɛtane anzɛɛ bɛmmadi butule, na bɛva anzonudwolɛ nee agɔnwolɛyɛlɛ bɛdɛnla na bɛli awie biala eni.
56003003	Ɔluakɛ ɛnee anrɛɛ yɛdayɛ noko yɛle ahɔnwɔne, tufoande, yɛɛ yɛminlinle. Yɛyɛle ngɛkɛlɛ yɛmanle nwonane nu atiakunluwɔzo nee anyelielɛ ngakyile kɔsɔɔti; yɛbɔle yɛ ɛbɛla ne atiakunlutane nee anyebolo nu; menli kpɔle yɛ yɛɛ yɛdayɛ noko yɛkpɔle yɛ nwo ngoko ngoko.
56003004	Na mɔɔ yɛ Ngoanelielɛ Nyamenle ne lale ye atiakunlukɛnlɛma nee ye ɛhulolɛ ne ali la,
56003005	ɔliele yɛ ngoane. Tɛ gyima kpalɛ mɔɔ yɛyɛle la ati ɔ, na ɔse anwunvɔne la ati ɔ. Ɔluale nzule awolɛ fofolɛ ne, mɔɔ le ɛbɛlabɔlɛ fofolɛ ne mɔɔ Sunsum Nwuanzanwuanza ne fa maa la azo a ɔwole yɛ bieko a.
56003006	Ɔluakɛ Nyamenle luale yɛ Ngoanedievolɛ Gyisɛse Kelaese anwo zo wolale Sunsum Nwuanzanwuanza ne guale yɛ nwo zo,
56003007	amaa ɔlua ye ɛlolɛ zo yɛazɔ Nyamenle anye na yɛanyia ngoane ne mɔɔ ɛnlɛ awieleɛ mɔɔ yɛ nye la zolɛ la.
56003008	Edwɛkɛ ɛhye le nɔhalɛ. Mekulo kɛ ɛka edwɛkɛ ɛhye mɔ na ɛsi zo ɛsesebɛ, amaa bɛdabɛ mɔɔ bɛdie Nyamenle bɛdi la anlea zolɛ abɔ ɛbɛla kpalɛ dahuu. Ɔluakɛ ɛhye mɔ le kpalɛ na eza ɔhyia ɔmaa sonla biala.
56003009	Tua ɛhye mɔ: kpolerazulɛ mɔɔ nrɛlɛbɛ ɛnle nu, yɛ nlenya mɔ aluma ngilehilenu, butulelilɛ nee mɛla nwo kpolerazulɛ. Ɛhye mɔ anwo ɛnlɛ nvasoɛ yɛɛ eza bɛle debie mgbane.
56003010	Sonla mɔɔ fa mgbakyemgbakye ara la, bɔ ye kɔkɔ fane kɛyɛ nwiɔ, na gyakyi ye maa ɔva ɔ nwo.
56003011	Ɛkola ɛnwu ye kɛ sonla zɛhae ɛzɛkye, na ye ɛtane ne bua ye fɔlɛ.
56003012	Saa mesoa Aatɛmase anzɛɛ Tekekɛse wɔ ɛ nwo lɔ a, bɔ mɔdenle kɛ ɛkɛra me nwo wɔ Nekɔpɔlese, ɔboalekɛ meyɛ me adwenle kɛ ɛkɛ ne a mekali fɔsɛlɛ ne a.
56003013	Bɔ mɔdenle kɛ ɛkɛmaa Zinase mɔɔ le lɔyanli ne nee Apolɔso kɛbɔ bɛ adendulɛ ne abo, na nea kɛ bɛnyia debie biala mɔɔ bɛhyia nwolɛ la.
56003014	Maa yɛ menli ne mɔ ɛzukoa ɛyɛ gyima kpalɛ, amaa saa edwɛkɛ bie mɔɔ hyia la si a bɛahola bɛaboa. Ɔnle kɛ bɛbɔ ɛbɛla mɔɔ nvasoɛ biala ɛnle zolɛ la.
56003015	Bɛdabɛ mɔɔ bɛ nee me wɔ ɛke la amuala biza wɔ ahye. Yɛbiza yɛ gɔnwo mɔ mɔɔ yɛ muala yɛlɛ diedi ko la ahye. Nyamenle ɛlo bɛ na ɔ nee bɛ ɛdɛnla.
57001001	Kɛlata ɛhye vi medame Pɔɔlo, mɔɔ ɔlua Kelaese Gyisɛse ati mela efiade nee adiema Temɔte ɛkɛ. Ɔdwu yɛ gɔnwo Faelimɔn, mɔɔ le yɛ diema gyimayɛvolɛ wɔ Nyamenle ɛzonlenlɛ ye anu la ɛkɛ;
57001002	ɔdwu asɔnema mɔɔ yia wɔ sua nu ɛkɛ ne, yɛɛ adiema raalɛ Afea nee Aakepɛse mɔɔ le yɛ gɔnwo sogyanli ne la ɛkɛ:
57001003	Egya Nyamenle nee yɛ Awulae Gyisɛse Kelaese ɛlo bɛ na ɔmaa bɛ anzonudwolɛ.
57001004	Adiema Faelimɔn, mekɛ biala mesɛlɛ a, mebɔ wɔ duma na meyɛ Nyamenle mo.
57001005	Ɔluakɛ mete wɔ ɛhulolɛ mɔɔ ɛlɛ ye wɔ Nyamenle menli ne anwo nee diedi mɔɔ ɛlɛ ye wɔ Awulae Gyisɛse anu la nganeɛ.
57001006	Me nzɛlɛlɛ a le kɛ, wɔ diedi nu mediemayɛlɛ ne kɛva ndelebɛbo mɔɔ nuhua pi wɔ debie kpalɛ biala mɔɔ Kelaese ati ɔle yɛ ɛdeɛ la kɛra.
57001007	Adiema kulovolɛ, medi fɛlɛko kpole wɔ wɔ ɛhulolɛ mɔɔ ɛlɛ ye la anwo, na yemaa me akɛnrazilɛ! Wɔmaa Nyamenle menli muala anye ɛlie.
57001008	Ɔlua ɛhye ati kɛmɔ Kelaese ati ɛle adiema la anrɛɛ mekola mese wɔ memaa ɛyɛ debie mɔɔ ɔwɔ kɛ ɛyɛ la,
57001009	na ɛ nwo ɛhulolɛ ti, mebazɛlɛ wɔ. Mame a mele Pɔɔlo mɔɔ megyi Kelaese Gyisɛse agyakɛ anu, na kɛkala ɔlua ɔ ti mela efiade la, noko akee mebiza ɛhye.
57001010	Mesɛlɛ wɔ meamaa me ra Onɛsemɛse. Ɔlua Kelaese ati, Onɛsemɛse ɛrayɛ me ra wɔ mekɛ mɔɔ mela efiade ye ala la.
57001011	Mekɛ bie mɔɔ ɛraze ɛhɔ la ɛnee ɔ nwo ɛnlɛ nvasoɛ ɛmmaa wɔ; na kɛkala, ɔ nwo lɛ nvasoɛ maa wɔ nee medame.
57001012	Melɛsiane ye meamaa yeara ɛ nwo lɔ bieko, na fa ye kɛ medame ɔ.
57001013	Anrɛɛ menwɔhulo kɛ ɔkɛdɛnla me nwo ɛke, na yeagyinla ɛ gyakɛ anu yeaboa me wɔ Edwɛkpa ne ɛkpondenlɛ nu, kɛmɔ mela efiade la.
57001014	Noko menrɛhulo kɛ menwɔyɛ debie mɔɔ ɛnze nu la wɔ ɛhye anwo, amaa yeanyɛ kɛ asɛɛ wɔ moalɛ ne ɛyɛ mialeranu debie; mekulo kɛ ɛdawɔ ɛfa wɔ ɛhulolɛ ɛyɛ.
57001015	Ɔkɛyɛ kɛ ɛhye ati a Onɛsemɛse vile ɛ nwo ɛkɛ ne mekɛ ekyi a, amaa saa ɔsia ɔba a yeaha ɛkɛ bɔkɔɔ,
57001016	tɛ kɛ ɔle wɔ kanranli angome ɔ, na kɛ Kelaese ati ɔle adiema kulovolɛ mɔɔ anwo hyia me kpole a. Na wɔ wɔ afoa nu, kɛmɔ ɔle kanranli nee adiema wɔ Kelaese ati la, wɔ ɛhulolɛ ɛdeɛ ne bo zolɛ.
57001017	Yemɔti saa ɛdie ɛto nu kɛ ɛ nee me a lua ɛdeɛ a, ɛnee die ye kɛ ɛkɛlie me ala la.
57001018	Saa yeyɛ ɛtane yetia wɔ anzɛɛ ɔtua wɔ kakɛ a, nea me ti na fa kyɛ ye.
57001019	Medame Pɔɔlo, me sa anloa a melɛ melɛkɛlɛ ɛhye a. MEDAME PƆƆLO, MEBADUA KAKƐ NE MEAMAA WƆ. Mengulo kɛ mekakye wɔ kɛ ɛdawɔ mumua ne ɛwɔ me sa nu.
57001020	Yemɔti, me diema, ɔlua Awulae ati, gyakyi ɛhye anu maa me, kɛmɔ Kelaese ati ɛle me diema la, na maa me nye ɛlie.
57001021	Melɛkɛlɛ kɛlata ɛhye, ɔluakɛ medie medi kɛ ɛkɛyɛ mɔɔ melɛbiza la. Nɔhalɛ, meze kɛ ɛkola ɛyɛ ɛmaa ɔbo zolɛ.
57001022	Eza kpondɛ dabelɛ sie me, ɔboalekɛ melɛ anyelazo kɛ Nyamenle badie bɛ muala bɛ nzɛlɛlɛ amaa meazia me nee bɛ aradɛnla.
57001023	Ɛpafelase mɔɔ nee me yɛla efiade ɛke wɔ Kelaese Gyisɛse ati la biza wɔ ahye.
57001024	Zɔhane ala yɛɛ me gɔnwo mɔ gyimayɛvoma Maake, Alesetaakɛse, Dimase, yɛɛ Luku bɛdabɛ bɛbiza wɔ ahye a.
57001025	Awulae Gyisɛse Kelaese ɛlo wɔ na ɔ nee wɔ ɛdɛnla.
58001001	Mɔmoane ne, Nyamenle vale ndenle dɔɔnwo azo luale ye kpɔmanvolɛma anwo zo dendɛle hilele yɛ nlenya mɔ wɔ mekɛ dɔɔnwo ne ala,
58001002	na kenle nsa ye ɛdeɛ, yelua ɔ Ra ne anwo zo a yedendɛ yehile yɛ a. Ɔ Ra ne anwo zo a ɔluale ɔbɔle ewiade a, na yemɔ yɛɛ Nyamenle ɛkpa nu ɛye ye kɛ awieleɛ ne debie biala le ye ɛdeɛ a.
58001003	Gyisɛse kile kɛ Nyamenle anyunlunyia ne wienyi kpole si de la. Ɔle Nyamenle ɛsaso bɔkɔɔ, yɛɛ ɔfa ye tumi edwɛkɛ ne a ɔsɔ ewiade a. Ɔliele ɛtanefakyɛ ɔmanle sonla na ɔwiele la, ɔhɔle anwuma ɔhɔdɛnlanle Tumivolɛ Nyamenle Bedevinli ne asa fema zo.
58001004	Nyamenle manle Ralɛ ne yɛle kpole dɛlale Nyamenle soanvolɛma amuala, yɛɛ duma mɔɔ ɔvale ɔmanle ye la tɛla bɛ ɛdeɛ ne amuala.
58001005	Ɔluakɛ Nyamenle anga angile ye soanvolɛma ne mɔ bie kɛ, “Ɛle Me Ra; ɛnɛ a mewo wɔ a.” Nyamenle anga wɔ ye soanvolɛma ne bie anwo kɛ, “Mebayɛ ɛ Ze, na wɔayɛ me Ra.”
58001006	Noko mɔɔ Nyamenle bazoa ye belamunli Ralɛ ne wɔ ewiade la, ɔhanle kɛ, “Ɔwɔ kɛ Nyamenle soanvolɛma amuala sonle ye.”
58001007	Wɔ ye soanvolɛma ne anwo, Nyamenle hanle kɛ, “Nyamenle yɛ ye soanvolɛma kɛ anwoma, na ɔyɛ ye sonvolɛma kɛ senle tafinlima.”
58001008	Wɔ Ralɛ ne anwo, Nyamenle hanle kɛ, “O Nyamenle, wɔ belemgbunlililɛ ɛnrɛbɔ aze ɛlɛ! Ɛfa nɔhalɛlilɛ a ɛsie wɔ menli mɔɔ ɛnea bɛ nwo zo la a.
58001009	Ɛkulo mɔɔ le fɔɔnwo la na ɛkyi mɔɔ ɛnli mɛla zo la. Ɛhye ati yɛɛ Nyamenle, wɔ Nyamenle ne, ɛkpa nu ɛye wɔ na yemaa wɔ nidi nu anyelielɛ kpole mɔɔ tɛla mɔɔ yeva yemaa ɛ gɔnwo mɔ amuala la a.”
58001010	Eza ɔhanle kɛ, “Awulae, wɔmɔ yɛɛ mɔlebɛbo ne ɛbɔle ewiade a, yɛɛ ɛ sa anloa gyima a le anwumaneamra.
58001011	Bɛ muala bɛbaminli, ɛnee wɔmɔ ɛwɔ ɛkɛ; bɛ muala bɛbatete kɛ ɛdanlɛ.
58001012	Ɛbanyenya bɛ kɛ ɛkpa, na wɔali bɛ kedayegua kɛ ɛdanlɛ. Na wɔmɔ dahuu kɛ ɛde ala la yɛɛ ɛde a, yɛɛ wɔ ngoane ɛnlɛ awieleɛ.”
58001013	Nyamenle anga angile ye soanvolɛma ne mɔ bie kɛ, “Tɛnla me sa fema zo ɛke kɔkpula kɛ menwɔva wɔ agbɔvolɛ menwɔwula ɛ gyakɛ abo.”
58001014	Ɛnee Nyamenle soanvolɛma a le nwane mɔ? Bɛmɛ a le sunsum bie mɔ mɔɔ sonle Nyamenle na ɔsoɔzoa bɛ ɔmaa bɛkɔboa bɛdabɛ mɔɔ ɔwɔ kɛ bɛnyia ngoane la.
58002001	Zɔhane ati ɔwɔ kɛ yɛsɔ nɔhalɛ edwɛkɛ ne mɔɔ yɛde la anu ɛsesebɛ, amaa yɛamminli.
58002002	Edwɛkɛ ne mɔɔ Nyamenle soanvolɛma vale rɛlɛle yɛ nlenya mɔ la ɛrayɛ nɔhalɛ, yemɔti mɔɔ anli zo la banyia nwolɛ ndeanlɛ mɔɔ ɔfɛta la.
58002003	Na saa yɛanzɔ ngoanelielɛ kpole mɔɔ le zɛhae la anu a, ɛnee kɛ ɔkɛyɛ na yɛavi ɛsalɛ ɛ? Awulae mumua ne lumuale bɔle ngoanelielɛ ɛhye anwo nolo, yɛɛ bɛdabɛ mɔɔ bɛdiele ye la ɛhile ɛmaa yɛnwu kɛ ɔle nɔhalɛ.
58002004	Mekɛ ko ne ala Nyamenle ɔdaye ɔlile daselɛ ɔvoale bɛ ɛdeɛ ne azo, na ɔvale Sunsum Nwuanzanwuanza nu ahyɛlɛdeɛ ɔmanle bɛ, ɔmanle bɛyɛle nwanwane ninyɛne, kɛmɔ ye ɛhulolɛdeɛ ne de la.
58002005	Nyamenle ɛtɛfale ye soanvolɛma kɛ bɛzie ewiade fofolɛ ne mɔɔ yɛka nwolɛ edwɛkɛ kɛ ɔbara la.
58002006	Bɛha ye wɔ Nyamenle Edwɛkɛ ne anu ɛleka bie kɛ, “Sonla le duzu, mɔɔ ɛdwenle ɔ nwo zɛhae a? Anzɛɛ sonla ra mɔɔ ɛ nye wɔ ɔ nwo zo zɛhae a?
58002007	Ɛbɔle ye ɛmanle wɔ soanvolɛma dɛlale ye mekɛ ekyi bie ala anu, ɛwulale ye anyunlunyia na ɛmanle bɛlile ye eni,
58002008	na ɛvale ninyɛne kɔsɔɔti ɛwulale ɔ bo.” Saa ɔvale “ninyɛne kɔsɔɔti ɔwulale ɔ bo” a, ɛnee ɔkile kɛ debie biala boka nwolɛ. Noko mɔɔ kɛkala yɛnwu ye la a le kɛ sonla ɛnzie ninyɛne muala.
58002009	Na yɛnwu Gyisɛse mɔɔ mekɛ ekyi bie anu ɔdaye noko bɛyɛle ye ekyi bɛdɛlale Nyamenle soanvolɛma la, kɛ bɛwula ye anyunlunyia na bɛdi ye eni wɔ nyane ewule mɔɔ ɔwule la ati. Nyamenle luale ɔdaye ye ɛlolɛ zo yɛɛ ɔmanle ɔwule wɔ awie biala ati a.
58002010	Ɔle kpalɛ kɛ Nyamenle, mɔɔ ɔdaye yɛɛ ɔbɔle ninyɛne kɔsɔɔti na bɛle ye ɛdeɛ la, kɛmaa Gyisɛse kɛnwu amaneɛ kolaa na yeali munli, amaa yeahola yeava mralɛ somaa yeahɔ Nyamenle anyunlunyia ne anu.
58002011	Ɔte menli nwo ɔfi bɛ ɛtane nwo na ɔ nee bɛdabɛ mɔɔ yede bɛ nwo la nyia Selɛ ko. Ɛhye ati Gyisɛse ɛnze nyiane kɛ ɔkɛvɛlɛ bɛ ɔ mediema.
58002012	Nyamenle Edwɛkɛ ne se, “Mebabɔ wɔ duma meahile me mediema ne mɔ; mebado edwɛne meaye wɔ ayɛlɛ mekɛ biala mɔɔ yɛkɛyia la.”
58002013	Eza ɔse, “Mebava me rɛle meawula Nyamenle anu.” Eza ɔhanle ye bieko kɛ, “Me nee ngakula mɔɔ Nyamenle ɛva bɛ ɛmaa me la ɛra.”
58002014	Zɔhane ati kɛmɔ ngakula ne mɔ le nwonane nee mogya la, Gyisɛse ɔdaye ɔyɛle ɔ nwo kɛ bɛdabɛ la na ɔnyianle bɛ nwonane ne bie, amaa yealua ye ewule zo yeazɛkye Abɔnsam, mɔɔ ɛnee lɛ tumi wɔ ewule nwo zo la,
58002015	na yealie bɛdabɛ mɔɔ ɔlua kɛ bɛsulo ewule la ati bɛyɛle ahanra wɔ mekɛ mɔɔ bɛde ngoane nu la.
58002016	Ɔluakɛ ɔla ɛkɛ wienyi kɛ tɛ Nyamenle soanvolɛma yɛɛ ɔrale bɛ ɛboalɛ a na ɔrale ɔbaboa Ebileham abo zo amra.
58002017	Ɛhye kile kɛ ɔwɔ kɛ ɔyɛ kɛ ɔ mediema ne mɔ la wɔ adenle biala anu, amaa yeayɛ bɛ Sɛlɛvolɛ Kpanyinli mɔɔ di nɔhalɛ na ɔse anwunvɔne wɔ ye Nyamenle gyimayɛlɛ nu, na yeali bɛ ti mgbɔdalɛ, amaa bɛava menli ɛtane bɛahyɛ bɛ.
58002018	Kɛkala ɔkola ɔboa bɛdabɛ mɔɔ bɛwɔ sɔnea nu la, ɔboalekɛ bɛzɔ ɔdaye bɛnlea ɛlɛ, yɛɛ yenwu amaneɛ ɛlɛ.
58003001	Me mediema Keleseɛnema, mɔɔ bɛdabɛ noko Nyamenle ɛvɛlɛ bɛ a! Bɛdwenle Gyisɛse, mɔɔ Nyamenle ɛzoa ye kɛ ɔrayɛ Sɛlɛvolɛ Kpanyinli wɔ diedi ye mɔɔ yɛlɛ nu la anwo.
58003002	Ɔlile nɔhalɛ ɔmanle Nyamenle mɔɔ zoanle ye la, kɛmɔ Mosisi lile nɔhalɛ wɔ ye gyimayɛlɛ nu wɔ Nyamenle sua nu la.
58003003	Sonla mɔɔ si sua la lɛ ɔ nyunlu tɛla sua ne mɔɔ ɔkɛzi la. Zɔhane ala yɛɛ Gyisɛse lɛ ɔ nyunlu tɛla Mosisi a.
58003004	Sonla ala a si sua a, yɛɛ Nyamenle noko a ɛyɛ ninyɛne muala a.
58003005	Mosisi lile nɔhalɛ kɛ ɔle akɛlɛ wɔ Nyamenle sua nu, na ɔlile ninyɛne mɔɔ Nyamenle baha nwolɛ bie wɔ kenle bie la anwo daselɛ.
58003006	Na Kelaese ɛdeɛ ɔlile nɔhalɛ kɛ ɔle Ralɛ mɔɔ nea Nyamenle sua nu ɛkɛ a. Saa yɛgyinla akɛnrasesebɛ zo na yɛsi pi wɔ anyelazo nu a, yɛkɛnwu kɛ yɛle ye sua.
58003007	Yemɔti, kɛ Sunsum Nwuanzanwuanza ne se la ɛne, “Saa ɛnɛ bɛte Nyamenle ane a,
58003008	bɛmmayɛ anzosesebɛ, kɛmɔ bɛ nlenya mɔ yɛle na bɛdele Nyamenle anwo atua, na mekɛ ne anu bɛzɔle ye bɛnleanle wɔ ɛsɛlɛ ne azo la.
58003009	Bɛ nlenya mɔ nwunle gyima kpalɛ mɔɔ menlile memanle bɛ ɛvolɛ abulanla anu la, noko bɛgyegyele me na bɛzɔle me bɛnleanle.
58003010	Ɛhye ati menvale menli zɔhane mɔ anwo ɛya na menganle kɛ, ‘Bɛle menli mɔɔ bɛsolo na bɛkpo kɛ bɛnrɛli me mɛla zo a.’
58003011	Menvale ɛya na menganle ndane kɛ, ‘Bɛ gyakɛ ba ɛnrɛtia ɛleka mɔɔ meyɛ kɛ memaa bɛaralie bɛ ɛnwomenle la!’ ”
58003012	Me mediema diedima, bɛnlea boɛ na bɛ bie mɔ ansolo, na bɛande bɛ nwo bɛanvi tease Nyamenle ne anwo.
58003013	Zɔhane ati, amaa ɛtane ambɛlɛbɛla bɛ biala na yeakpunli ye ahonle la, bɛboa bɛ nwo ngoko alehyenlɛ biala, kɛmɔ “Ɛnɛ” gyi ɛkɛ ne maa yɛ alehyenlɛ biala mɔɔ kɛhye yɛ nyunlu la.
58003014	Ɔluakɛ alumua diedi ne mɔɔ yɛnyianle la, saa yɛsɔ nu ɛsesebɛ yɛkɔ awieleɛ a yɛɛ yɛ nee Kelaese kɛli agya a.
58003015	Nyamenle Edwɛkɛ ne se, “Saa ɛnɛ bɛte Nyamenle ane a, bɛmmayɛ anzosesebɛ, kɛmɔ bɛ nlenya mɔ yɛle na bɛdele Nyamenle anwo atua la.”
58003016	Nwane mɔ a dele Nyamenle ane noko bɛdele atua la? Bɛdabɛ kɔsɔɔti mɔɔ Mosisi hɔyele bɛ vile Yigyibiti la ɔ.
58003017	Nwane mɔ a Nyamenle vale bɛ nwo ɛya ɛvolɛ abulanla la? Bɛdabɛ mɔɔ bɛyɛle ɛtane na bɛdɔle amolɛ nu wɔ ɛsɛlɛ ne azo la ɔ.
58003018	Mɔɔ Nyamenle ka ye ndane ne kɛ, “Bɛ gyakɛ ba ɛnrɛtia ɛleka mɔɔ meyɛ kɛ memaa bɛaralie bɛ ɛnwomenle la” ɛnee ɔ nee nwane mɔ? Ɔ nee menli mɔɔ dele atua la.
58003019	Ɛhye maa yɛnwu kɛ bɛandwu ɛleka ne, ɔboalekɛ bɛanlie bɛanli.
58004001	Kɛkala mɔɔ Nyamenle ɛwɔkɛ ne mɔɔ fane ɛnwomenlelielɛ nwo la tɛbɔ ɛkɛ ne la, bɛmaa yɛnlea boɛ na bɛanze yɛ bie mɔ kɛ bɛdɔ sinli na bɛnrɛdwu ɛnwomenlelielɛ ɛleka ne.
58004002	Ɔluakɛ yɛdayɛ noko yɛde Edwɛkpa ne, kɛmɔ bɛdele la. Bɛdele edwɛkɛ ne, na kɛmɔ bɛanlie bɛanli la ati, yeanyɛ nvasoɛ yeammaa bɛ.
58004003	Ɛhye ati yɛdayɛ mɔɔ yɛdie yɛdi la angome a banyia ɛnwomenlelielɛ ne mɔɔ Nyamenle ɛva ɛbɔ ɛwɔkɛ la a. Ɔle kɛmɔ ɔhanle la. Ɔse, “Menvale ɛya na menganle ndane kɛ, ‘Bɛ gyakɛ ba ɛnrɛtia ɛleka mɔɔ meyɛ kɛ memaa bɛaralie bɛ ɛnwomenle la.’ ” Ɔhanle ɛhye, noko ɛnee yewie ye gyima yɛ dɛba, ɔvi ewiade mɔlebɛbo ne amuala.
58004004	Wɔ Nyamenle Edwɛkɛ ne anu, bɛka ɛhye wɔ kenle ne mɔɔ tɔ zo nsuu la anwo kɛ, “Nyamenle liele ye ɛnwomenle wɔ ye gyima nwo wɔ kenle ne mɔɔ tɔ zolɛ nsuu la azo.”
58004005	Edwɛkɛ ɛhye ala noko a bɛha nwolɛ bie bieko kɛ, “Bɛ gyakɛ ba ɛnrɛtia ɛleka mɔɔ meyɛ kɛ memaa bɛaralie bɛ ɛnwomenle la.”
58004006	Kɛmɔ bɛdabɛ mɔɔ bɛlumuale bɛdele Edwɛkpa ne la bie mɔ yɛle anzosesebɛ la, bɛannyia Nyamenle ɛnwomenlelielɛ ne, ɔboalekɛ bɛanlie bɛanli. Ɛhye kile kɛ ɛnee bie mɔ wɔ ɛkɛ mɔɔ bɛbanyia ɛwɔkɛ ne a.
58004007	Ɛhye ati Nyamenle ɛzie kenle fofolɛ mɔɔ le “Ɛnɛ”. Ɛvolɛ dɔɔnwo pɛle nu la, ɔluale Devidi anwo zo ɔhanle, kɛmɔ Nyamenle Edwɛkɛ ne se la: “Saa ɛnɛ bɛte Nyamenle ane a, bɛmmayɛ anzosesebɛ.”
58004008	Ɔluakɛ saa Dwɔhyua holale manle menli ne liele bɛ ɛnwomenle a, anrɛɛ Nyamenle eza ɛnrɛha kenle fofolɛ nwo edwɛkɛ bieko.
58004009	Ɛhye ati Ɛnwomenlelielɛ Kenle tɛbɔ ɛkɛ ne tɛmaa Nyamenle menli ne, kɛmɔ Nyamenle liele ye ɛnwomenle wɔ kenle ne mɔɔ tɔ zolɛ nsuu la azo la.
58004010	Ɔluakɛ awie mɔɔ kɛnyia ɛnwomenlelielɛ ne mɔɔ Nyamenle ɛva ɛbɔ ɛwɔkɛ la die ye ɛnwomenle wɔ ɔdaye ye gyima nwo, kɛmɔ Nyamenle liele ye ɛnwomenle wɔ ye gyima nwo la.
58004011	Zɔhane ati, bɛmaa yɛbɔ mɔdenle kɛ yɛkɛnyia ɛnwomenlelielɛ ne, amaa yɛanlea boɛ na yɛ nuhua biala anyɛ anzosesebɛ, kɛmɔ yɛ nlenya mɔ yɛle la.
58004012	Nyamenle Edwɛkɛ ne gyi zo na ɔyɛ se, ɔyɛ nla ɔtɛla dadeɛ anye nwiɔ biala. Ɔpɛ to, ɔdua ɛkɛla nee sunsum ayia zo, ɔgya mbowule agbɔkɛ nee mbowule ɛnlome ɛweɛne na ɔfede adwenle nee ahonle nu ɔnwu bɛ nzuzulɛ muala.
58004013	Wɔ Nyamenle anyunlu, debie biala ɛnvea; debie biala mɔɔ wɔ aleɛabo la la ɔ nyunlu wienyi, na yemɔ yɛɛ yɛbabu yɛ mgbonda yɛahile ye a.
58004014	Yemɔti, bɛmaa yɛzɔ diedi ne mɔɔ yɛnyia ye la anu ɛsesebɛ. Ɔluakɛ yɛlɛ Sɛlɛvolɛ Kpanyinli Kpole Kpalɛ mɔɔ ɛhɔ toonwo ɛhɔdwu Nyamenle anyunlu a; yemɔ a le Gyisɛse, mɔɔ le Nyamenle Ara ne.
58004015	Yɛ Sɛlɛvolɛ Kpanyinli ɛhye le sonla mɔɔ se yɛ anwunvɔne wɔ yɛ sinlidɔlɛ nwo a. Yɛlɛ Sɛlɛvolɛ Kpanyinli mɔɔ bɛzɔle ye bɛnleanle kɛ yɛdayɛ la, noko yeanyɛ ɛtane biala.
58004016	Zɔhane ati bɛmaa yɛzi ahonle na yɛbikye Nyamenle belemgbunli ebia ne mɔɔ ɛlolɛ ɛyi ye tɛkɛɛ la anwo. Ɛkɛ ne yɛɛ bɛbanwu yɛ anwunvɔne na ye ɛlolɛ ti yɛanyia moalɛ wɔ mekɛ mɔɔ yɛkɛhyia la a.
58005001	Sɛlɛvolɛ Kpanyinli biala, bɛye ye bɛfi menli avinli na bɛtu ye kɛ ɔgyinla bɛ gyakɛ anu wɔ Nyamenle anyunlu na ɔva bɛ ahyɛlɛdeɛ ne mɔ ɔbɔ azu ɔzɛlɛ ɛtanefakyɛ ɔmaa bɛ.
58005002	Kɛmɔ ɔdaye mumua ne ɔtɔ sinli wɔ ndenle dɔɔnwo anu la ati, ɔmaa ɔ nee bɛdabɛ mɔɔ bɛnze nwolɛ bie na bɛvo la di ye bɛtɛɛ.
58005003	Eza kɛmɔ ɔtɔ sinli la ati, saa ɔbɔ azu a ɔwɔ kɛ ɔdumua ɔbɔ ye ɛtane nwo azu kolaa na akee yeabɔ bie yeamaa menli kɔsɔɔti wɔ bɛ ɛtane nwo.
58005004	Awie ko ɔdaye ɔngola ɔnyɛ ɔ nwo sɛlɛvolɛ kpanyinli. Bɛdua Nyamenle ɛvɛlɛlɛ zo a bɛyɛ sonla sɛlɛvolɛ kpanyinli a, kɛmɔ bɛyɛle Aalɔn la.
58005005	Zɔhane ala yɛɛ Kelaese ɔdaye yeanyɛ ɔ nwo sɛlɛvolɛ kpanyinli a. Nyamenle ɔdaye mumua ne a ɔzele ye kɛ, “Ɛle me Ra; ɛnɛ merayɛ ɛ Ze.”
58005006	Eza yeha ye wɔ ɛleka gyɛne kɛ, “Ɛbayɛ sɛlɛvolɛ dahuu, kɛ Mɛlekezidɛke la.”
58005007	Mekɛ mɔɔ Gyisɛse wɔ ewiade ye anu la, ɔvale ɛzunlɛ nee nyane ɔdeɛdeanle nu ɔvale ye nzɛlɛlɛ ɔdole Nyamenle mɔɔ yemɔ ala a kɛhola kɛye ye kɛvi ewule nu la anyunlu. Kɛmɔ ɔhanle ɔ nwo aze na ɔvale ɔ nwo amuala ɔmanle la ati, Nyamenle diele ye.
58005008	Ɔle Nyamenle Ara bɔbɔ ɛdeɛ, noko ɔluale ye amaneɛnwunlɛ zo ɔzukoale ɔyɛle tieyɛ.
58005009	Mɔɔ bɛmanle ɔlile munli la, akee ɔrayɛle ngoanelielɛ mɔɔ ɛnlɛ awieleɛ la ɔmanle bɛdabɛ mɔɔ bɛtie ye la,
58005010	na Nyamenle yɛle ye Sɛlɛvolɛ Kpanyinli kɛ Mɛlekezidɛke la.
58005011	Yɛlɛ dɔɔnwo yɛka wɔ edwɛkɛ ɛhye anwo, noko nuhua ngilenu bayɛ se amaa bɛ, ɔboalekɛ bɛ ndelebɛbo le ekyi.
58005012	Ɔluakɛ mekɛ ɛdwu mɔɔ saa bɛle kilehilevolɛma bɔbɔ a anrɛɛ ɔmbɔ nzonle a, noko kɛkala bɛtɛkpondɛ awie mɔɔ bɔ ɔ bo yeahilehile bɛ Nyamenle Edwɛkɛ ne ɛzukoalɛdeɛ ne mɔ mɔɔ lumua la. Bɛngola aleɛ mɔɔ anu yɛ se la di. Ɛhye ati bɛkpondɛ nyɛfonzule bɛanlo.
58005013	Awie mɔɔ no nyɛfonzule la tɛde adɔma; ɔnlɛ adwenle biala wɔ ɛtane nee kpalɛ nwo.
58005014	Aleɛ mɔɔ anu yɛ ɛnlomboɛ la wɔ ɛkɛ maa mgbanyinli, ɔluakɛ bɛzukoa na bɛkola bɛnwu ngakyile mɔɔ wɔ kpalɛ nee ɛtane nu la.
58006001	Zɔhane ati, bɛmaa yɛhɔ zolɛ yɛzukoa yɛyɛ mgbanyinli na yɛgyakyi Kelaese ɛdoavolɛ nwo ɛzukoalɛdeɛ ne mɔ mɔɔ lumua la. Tɛ bɔ zo mɔɔ eza yɛbɔ ɔ bo yɛazukoa kɛ ɔwɔ kɛ yɛfi ninyɛndane nwo na yɛdie Nyamenle yɛdi ɔ, anzɛɛ ngilehilelɛ mɔɔ fane ɛzɔnenlɛ ngakyile nwo,
58006002	ɛsalɛ mɔɔ bɛfa bɛgua bɛ nwo zo, ewudwazo ne nee ndɛnebualɛ mɔɔ ɛnlɛ awieleɛ la anwo ɔ. Bɛmaa yɛzukoa yɛhɔ yɛ nyunlu,
58006003	na ɛhye yɛɛ saa Nyamenle maa adenle a ɔwɔ kɛ yɛyɛ a.
58006004	Ɔluakɛ ɔyɛ se ɔmaa bɛdabɛ mɔɔ anrɛɛ bɛlɛ diedi na bɛgyakyi nu la kɛ bɛkɛzia bɛkɛnlu bɛ nwo bieko. Ɛnee anrɛɛ bɛwɔ Nyamenle wienyi ne anu, bɛnyia Nyamenle nu ahyɛlɛdeɛ, na bɛnyia Sunsum Nwuanzanwuanza ne bie;
58006005	bɛze ye bɔkɔɔ kɛ Nyamenle Edwɛkɛ ne le kpalɛ, yɛɛ bɛnwu kɛ tumi ne mɔɔ bara la ɛzulolɛ si de la, noko bɛgyakyi bɛ diedi ne anu.
58006006	Ɔyɛ se kɛ awie kɛhola kɛmaa bɛkɛnlu bɛ nwo bieko a, ɔboalekɛ bɛbɔ Nyamenle Ara ne meanubaka nu dahuu na bɛgua ɔ nyunlu aze wɔ menli nu.
58006007	Nyamenle yila azɛlɛ mɔɔ meme nzule mɔɔ kɛdɔ zo la na ɔmaa zolɛ aleɛ yɛ kpalɛ maa menli mɔɔ yɛ zolɛ egyinli la.
58006008	Na saa azɛlɛ zɛhae azo fifi mbowule nee ndile a, nvasoɛ biala ɛnle zo; ɔle kɛ asɛɛ Nyamenle ɛwa ye amonle ɛwie na bɛbava senle bɛazɛkye ye la.
58006009	Noko ayi mɔ, saa yɛtendɛ zɛhae bɔbɔ a, yɛ adwenle si pi wɔ bɛ nwo. Yɛze kɛ nyilalɛ kpalɛ bie wɔ ɛkɛ mɔɔ beta ngoanelielɛ nwo a.
58006010	Nyamenle ɛnli nzisi. Ɔ rɛle ɛnrɛvi gyima mɔɔ bɛyɛle nee ɛhulolɛ mɔɔ bɛhile wɔ ɔ nwo nee nyele mɔɔ kɛkala bɛtɛbɔ nwo bɛtɛkile bɛtɛmaa bɛ mediema mɔɔ doa Kelaese abo zo la.
58006011	Yɛ kunlu a anrɛɛ bɛ nuhua ko biala bagyinla kpundii ahɔ awieleɛ, amaa mɔɔ bɛ nye la zolɛ la bɛ sa aha ye.
58006012	Yɛngulo kɛ bɛkɛyɛ mgbovonle. Yɛkulo kɛ bɛsukoa menli mɔɔ bɛlua bɛ diedi nee abotane zo bɛnyia mɔɔ Nyamenle ɛva ɛbɔ ɛwɔkɛ la.
58006013	Mekɛ mɔɔ Nyamenle bɔle Ebileham ɛwɔkɛ ne la, ɔvuale ɔhilele ye kɛ ɔbali ɛwɔkɛ ne azo. Kɛmɔ awie biala ɛnle ɛkɛ mɔɔ le kpole tɛla ye la ati, Nyamenle vale ɔdaye ɔ ngome ye duma a vuale a.
58006014	Ɔse, “Mebɔ wɔ ɛwɔkɛ kɛ mebayila wɔ na meamaa ɛ bo zo amra ayɛ dɔɔnwo.”
58006015	Ebileham zile abotane, na ɔnyianle ɛwɔkɛ ne mɔɔ Nyamenle bɔle ye la.
58006016	Saa sonla ka ndane a, ɔfa awie mɔɔ tɛla ye la duma a ɔka ndane ne a, yɛɛ ndane ne pɛ kpolerazulɛ biala azo.
58006017	Nyamenle kpondɛ kɛ bɛdabɛ mɔɔ ɔwɔ kɛ bɛnyia ɛwɔkɛ ne bie la nwu kɛ ɔnrɛhakyi ye adwenle ɛlɛ; ɛhye ati ɔvale ndane ɔbokale ye ɛwɔkɛ ne anwo.
58006018	Ɛhye ati, ninyɛne nwiɔ ɛhye mɔ a wɔ ɛkɛ mɔɔ ɛngakyi na ɔkile kɛ Nyamenle ɛnrɛbɔ adalɛ ɛlɛ a, amaa yɛdayɛ mɔɔ yɛnriandi yɛahɔvea ye nu la yɛanyia akɛnrasesebɛ yɛazɔ anyelazo ɛhye mɔɔ bɛva bɛzie yɛ nyunlu la anu kpalɛ.
58006019	Anyelazo ɛhye le kɛ sɛkɛ maa yɛ ɛkɛla. Ɔgyi pi, na ɔgyi ye kpundii ɔkɔpe anwuma lɔ ɛzonlenlɛ sua ne mgbɛnu ɛdanlɛ ne anu na ɔkɔdua ɔ nwo wɔ ɛleka nwuanzanwuanza ne.
58006020	Ɛleka ɛhye yɛɛ Gyisɛse, ɔlua yɛdayɛ yɛ ti, yelumua lɔ, yehɔyɛ Sɛlɛvolɛ Kpanyinli, kɛmɔ Mɛlekezidɛke la a.
58007001	Mɛlekezidɛke ɛhye, anrɛɛ ɔle belemgbunli wɔ Salɛm, eza ɔle Anwuma Anwuma Nyamenle ne Sɛlɛvolɛ. Mɔɔ Ebileham vi konle ne mɔɔ ɔlile arelemgbunli nna bie anwo zo konim la anloa ɛlɛba la, Mɛlekezidɛke yiale ye na ɔyilale ye,
58007002	na Ebileham hyɛle mɔɔ ɔnyianle ye wɔ konle ne anu la amuala anu bulu na ɔdule ɛkpɔ ko ɔmanle ye. (Mɛlekezidɛke duma ne abo ngilenu mɔɔ lumua la a le “Pɛlepɛlelilɛ Belemgbunli” yɛɛ kɛmɔ ɛnee ɔle belemgbunli wɔ Salɛm la, ye duma ne abo eza kile “Anzonudwolɛ Belemgbunli.”)
58007003	Mɛlekezidɛke ɛhye, debie biala ɛnle ɛkɛ mɔɔ kile yɛ ɔ ze anzɛɛ ɔ nli a, na yeayɛ ye abusua. Zɔhane ala yɛɛ debie ɛnle ɛkɛ mɔɔ kile yɛ ye awolɛ kenle anzɛɛ ye ewule kenle a. Ɔle kɛ Nyamenle Ara ne ala la; ɔle Sɛlɛvolɛ dahuu.
58007004	Bɛdabɛ bɛkola bɛnwu kɛ ɛnee ɔle sonlakpole kpalɛ. Ebileham, yɛ nlenya kpanyinli ne, hyɛle ye ninyɛne mɔɔ ɔnyianle bɛ konle nu la anu bulu na ɔdule ɛkpɔ ko ɔmanle ye.
58007005	Livae abo zo amra noko mɔɔ le sɛlɛvolɛma la, mɛla ne kile kɛ Yizilayɛma ɛhyɛ mɔɔ bɛkɛnyia ye biala la anu bulu na bɛdu ɛkpɔ ko bɛmaa bɛ. Ɛhye kile kɛ ɔwɔ kɛ sɛlɛvolɛma ne die zɛhae debie fi bɛdabɛ bɛ maanle nu amra lɔ, wɔ mekɛ mɔɔ bɛ muala bɛle Ebileham abo zo amra la.
58007006	Mɛlekezidɛke ɛnle Livae anlɔnra, noko ɔliele Ebileham, mɔɔ Nyamenle ɛbɔ ye ɛwɔkɛ la ninyɛne ne mɔɔ ɔhyɛle nu bulu na ɔdule ko ɔmanle ye la na ɔyilale ye.
58007007	Kpolerazulɛ biala ɛnle nwo kɛ mɔɔ maa nyilalɛ la le kpole tɛla mɔɔ die nyilalɛ ne la.
58007008	Ewiade ye anu, bɛdabɛ mɔɔ bɛdie ngyɛnu bulu ne anu ɛkpɔ ko la le menli mɔɔ wu a, na anwuma lɔ, sonla mɔɔ die ngyɛnu bulu ne anu ɛkpɔ ko ne la de aze dahuu.
58007009	Eza saa yɛka ye kpalɛ a, yɛkɛze kɛ mekɛ mɔɔ Ebileham duale ye ngyɛnu bulu ne anu ɛkpɔ ko ne la, ɛnee ɔkile kɛ Livae, (mɔɔ ɔ bo zo amra a die zɛhae ngyɛnu bulu ye anu ɛkpɔ ko ne la) ɔdaye yedua.
58007010	Ɔluakɛ saa bɔbɔ bɛtɛwole Livae a, ɛnee ɔwɔ ɔ nlenya Ebileham akunlu wɔ mekɛ mɔɔ Mɛlekezidɛke yiale ye la.
58007011	Ɔlua Livae abusua ne sɛlɛvolɛlilɛ gyima ngyehyɛlɛ ne azo yɛɛ bɛvale mɛla ne bɛrɛlɛle Yizilayɛma a. Na saa Livae abusua ne sɛlɛvolɛlilɛ gyima ne lile munli a, anrɛɛ Aalɔn yɛɛ ɔwɔ kɛ bɛsie ɔ gyakɛ anu a, na ɔnrɛhyia kɛ eza bɛkɛva sɛlɛvolɛ ngakyile bie bɛkɛzie Mɛlekezidɛke agyakɛ anu.
58007012	Ɔluakɛ saa bɛkakyi sɛlɛvolɛlilɛ ne a, ɛnee ɔwɔ kɛ eza bɛkakyi mɛla ne noko.
58007013	Yɛ Awulae ne mɔɔ ɔ nwo edwɛkɛ a bɛka la, vi abusua gyɛne nu; ye busuanli bie ɛtɛdile sɛlɛvolɛ ɛlɛ.
58007014	Yɛze kɛ bɛwole ye wɔ Dwuda abusua nu, yɛɛ Mosisi noko ambɔ abusua ɛhye duma wɔ mekɛ mɔɔ ɔyɛ sɛlɛvolɛma ngyehyɛlɛ ne la.
58007015	Edwɛkɛ ne anye la ɛkɛ ne wienyi, kɛ sɛlɛvolɛ fofolɛ mɔɔ le kɛ Mɛlekezidɛke la ɛvinde.
58007016	Tɛ sonla ngyehyɛlɛ nee amaamuo zo a ɔlua mɔɔ bɛyɛle Mɛlekezidɛke sɛlɛvolɛ a, na ɔlua tumi mɔɔ ngoane mɔɔ ɛnlɛ awieleɛ la lɛ ye la azo a bɛwulale ye sɛlɛvolɛ a.
58007017	Ɔluakɛ Nyamenle Edwɛkɛ ne se, “Ɛle sɛlɛvolɛ dahuu kɛ Mɛlekezidɛke la.”
58007018	Ɛhye kile kɛ ɛnee bɛzie ngyehyɛlɛ dɛba ne ahane, ɔboalekɛ ɔnli munli yɛɛ nvasoɛ biala ɛnle zolɛ.
58007019	Ɔluakɛ Mosisi Mɛla ne angola ammaa ɛhwee anli munli. Na kɛkala, bɛva anyelazo kpalɛ bie bɛra, mɔɔ yɛlua zo a yɛbikye Nyamenle a.
58007020	Bieko, Nyamenle ndane ne wɔ ɛkɛ. Ndane zɛhae, ɛnee bie ɛnle ɛkɛ ɛmmaa menli mɔɔ bɛlumuale bɛwulale bɛ sɛlɛvolɛ la.
58007021	Na Gyisɛse sɛlɛvolɛlilɛ ɛdeɛ ne ndane wɔ nwolɛ. Nyamenle Edwɛkɛ ne se, “Awulae ɛha ndane na ɔnrɛhakyi ye adwenle ɛlɛ: ‘Ɛle sɛlɛvolɛ dahuu.’ ”
58007022	Ngakyile ɛhye maa Gyisɛse yɛ ngyekyeleɛ kpalɛ bie agyinlanudivolɛ.
58007023	Ngakyile bieko wɔ ɛkɛ: sɛlɛvolɛ ɛhendeɛ ne mɔ zonle, ɔluakɛ bɛwule na bɛangola bɛanyɛ bɛ gyima ne.
58007024	Noko Gyisɛse de aze dahuu, yɛɛ ye sɛlɛvolɛ gyima ne ɛngakyi ɛngɔ awie lɔ.
58007025	Ɛhye ati ɔkola kɛkala nee mekɛ biala ɔdie bɛdabɛ mɔɔ bɛdua ɔ nwo zo bɛba Nyamenle ɛkɛ ne la ngoane, ɔluakɛ ɔde aze na ɔdi bɛ ti mgbɔdalɛ wɔ Nyamenle ɛkɛ ne dahuu.
58007026	Sɛlɛvolɛ Kpanyinli mɔɔ le zɛhae la yɛɛ kola sɔ yɛ wɔ yɛ ɛhyianlɛ biala anu a, ɔluakɛ ɔle nwuanzanwuanza; ɛtane biala ɛnle ɔ nwo anzɛɛ ye nu. Bɛye ye bɛzie ahane bɛvi ɛtanevolɛma anu na bɛmaa ye zo bɛhɔ anwuma.
58007027	Ɔnle kɛ sɛlɛvolɛ mgbanyinli ɛhendeɛ ne mɔ, mɔɔ ɔwɔ kɛ kɔ azukponle nwo kenle biala, kɛ bɛkabɔ bɛ ɛtane nwo azu na bɛabɔ bie bɛamaa awie mɔ la. Ɔvale ɔ nwo ɔbɔle azu ne kokye ala.
58007028	Mosisi Mɛla ne maa adenle maa bɛyɛ menli mɔɔ ɛndenrɛ la sɛlɛvolɛ mgbanyinli. Na Nyamenle ɛwɔkɛ ne mɔɔ ndane ne wɔ nu, na ɔrale nzinlii la, yɛɛ ɛye Ralɛ ne mɔɔ di munli dahuu la kɛ ɔyɛ Sɛlɛvolɛ Kpanyinli a.
58008001	Mɔɔ yɛlɛka la amuala, saa yɛbɔ ye kpɔkɛ ko a, yemɔ a le ɛhye: yɛlɛ Sɛlɛvolɛ Kpanyinli zɛhae, mɔɔ de Nyamenle Bedevinli ne Belemgbunli Ebia ne fema zo wɔ anwuma.
58008002	Ɔyɛ ye Sɛlɛvolɛ Kpanyinli gyima ne wɔ anwuma lɔ Nwuanzanwuanza Ɛleka ne, wɔ ndanlɛ sua ne mɔɔ tɛ sonla a zile na Nyamenle ɔdaye a yezi la anu.
58008003	Sɛlɛvolɛ Kpanyinli biala mɔɔ bɛkɛye ye la fa ahyɛlɛ ninyɛne nee nane bɔ azu maa Nyamenle. Zɔhane ati ɔwɔ kɛ yɛ Sɛlɛvolɛ Kpanyinli ne ɔdaye ɔnyia debie ɔbɔ azu.
58008004	Saa ɔwɔ ewiade ye anu a anrɛɛ ɔnrɛyɛ sɛlɛvolɛ ɛlɛ, ɔluakɛ sɛlɛvolɛma mɔɔ dua Mosisi mɛla ne azo fa ninyɛne bɔ azu la zonle.
58008005	Na mɔɔ bɛyɛ la le gyima mɔɔ bɛyɛ ye wɔ anwuma lɔ la sɔhovolɛ. Ɔluakɛ mɔɔ Mosisi bazi ndanlɛ sua ne la, Nyamenle zele ye kɛ, “Bɔ mɔdenle kɛ ɛkɛyɛ debie biala ɛkɛmaa ɔkɛzɔho mɔɔ bɛvale bɛhilele wɔ wɔ boka ne azo lɔ la.”
58008006	Na kɛ ɔde la a le kɛ bɛmaa Gyisɛse sɛlɛvolɛ gyima mɔɔ sonle bolɛ kpole tɛla dɛba ne la. Ɔboalekɛ ɔgyi ninyɛne kpalɛ nwo ɛwɔkɛ zo.
58008007	Saa alumua ngyekyeleɛ ne lile munli a, anrɛɛ yeangyia kɛ eza bɛkɛkyekye fofolɛ.
58008008	Ɔluakɛ Nyamenle nwu nvonleɛ dɔɔnwo wɔ ye menli nwo, yemɔti ɔse, “Medame Awulae mese, mekɛ bara mɔɔ me nee Yizilayɛma nee Dwuda abusua ekpunli ne bakyekye ngyekyeleɛ fofolɛ a.
58008009	Ɔnrɛyɛ kɛ ngyekyeleɛ ne mɔɔ me nee bɛ nlenya mɔ kyekyele wɔ mekɛ mɔɔ menyele bɛ menvile Yigyibiti azɛlɛ zo la. Bɛanli nɔhalɛ wɔ zɔhane ngyekyeleɛ ne mɔɔ me nee bɛ kyekyele la anwo, yemɔti meandɛne bɛ zo, Medame Awulae a mese a.
58008010	Akee ngyekyeleɛ fofolɛ mɔɔ me nee Yizilayɛma bakyekye wɔ mekɛ mɔɔ bara la ɛne: Mebava me mɛla meawula bɛ adwenle nu, na meahɛlɛ ye bɛ ahonle zo. Mebayɛ bɛ Nyamenle, na bɛayɛ me menli.
58008011	Ɔnrɛhyia kɛ bɛ nuhua biala kɛhilehile ɔ gɔnwo, anzɛɛ kɛze ɔ diema kɛ ‘Nwu Awulae.’ Ɔluakɛ ngakula nee mgbanyinli banwu me.
58008012	Mebava bɛ ɛtane meahyɛ bɛ na menrɛhakye bɛ nvonleɛ ne mɔ bieko.”
58008013	Saa Nyamenle ɛlɛka ngyekyeleɛ fofolɛ nwo edwɛkɛ a, ɛnee ɔkile kɛ yemaa alumua ngyekyeleɛ ne ɛyɛ mgbane. Debie biala mɔɔ kɛkpa nwolɛ la ɛngyɛ biala na yeaminli.
58009001	Ɛnee alumua ngyekyeleɛ ne lɛ ɛzonlenlɛ nwo ngyehyɛlɛ yɛɛ ɛleka mɔɔ bɛhyehyɛ kɛ ɔle nwuanzanwuanza na ɔwɔ kɛ bɛsonle ɛkɛ ne la.
58009002	Bɛzile ndanlɛ sua ko, ye findezo mgbɛnu ne bɛfɛlɛ ye Ɛleka Nwuanzanwuanza. Ɛkɛ a kɛnlaneɛ baka ne, ɛkponle ne nee kpanwo ne mɔɔ bɛfa bɛbɔ azu bɛmaa Nyamenle la wɔ a.
58009003	Wɔ mgbɛnu ne mɔɔ tɔ zolɛ nwiɔ la anzi, ndanlɛ sua ko noko wɔ ɛkɛ; bɛfɛlɛ ɛkɛ ne Nwuanzanwuanza nu Nwuanzaanwu Ɛleka.
58009004	Ɛke yɛɛ ezukoa azukponle ne mɔɔ bɛkpu ɛyɛlɛ zo yɛɛ Ngyekyeleɛ Ɛlɛka ne mɔɔ bɛva ezukoa nvutuke bɛyɛ ye sɔɔnwo la wɔ a. Ezukoa dwora ne mɔɔ mana wɔ nu la gyi Ɛlɛka ne anu. Aalɔn baka ne mɔɔ kpakyele nya, nee awolɛ ndɛbandɛba nwiɔ ne mɔɔ bɛhɛlɛ mɛla ne zolɛ la wɔ Ɛlɛka ne anu.
58009005	Akee anyunlunyia abɔdeɛ mɔɔ lɛ ndɛbalɛ la zinze Ɛlɛka ne azo anwuma na bɛdɛlɛdɛlɛ bɛ ndɛba anu wɔ anwunvɔnezelɛ ebia ne azo, bɛlɛkile kɛ Nyamenle wɔ ɛkɛ. Na kɛkala, mekɛ ɛtɛdwule mɔɔ yɛkilehile debie biala mɔɔ wɔ ɛkɛ ne la anu ngoko ngoko a.
58009006	Kɛ bɛhyehyɛ ninyɛne mɔɔ wɔ ɛkɛ ne la ɛne. Alehyenlɛ biala sɛlɛvolɛma kɔ ndanlɛ sua ne findezo mgbɛnu ne anu kɔyɛ bɛ gyima;
58009007	noko Sɛlɛvolɛ Kpanyinli ne ala yɛɛ kɔ ndanlɛ sua ne mɔɔ wɔ sua ne mgbɛnu ne mɔɔ tɔ zolɛ nwiɔ la anzi la anu a, yɛɛ ɔkɔ ɛkɛ ne ɛvolɛ ɛvolɛ. Ɔlɛkɔ ɛkɛ a ɔfa mogya ɔkɔbɔ azu ɔmaa Nyamenle wɔ ɔdaye Sɛlɛvolɛ Kpanyinli ne nee menli kɔsɔɔti bɛ ɛtane mɔɔ bɛyɛ la ati.
58009008	Sunsum Nwuanzanwuanza ne ngilehilelɛ mɔɔ wɔ ngyekyeleɛ ɛhye anwo la kile kɛ suzuamgba ala mɔɔ findezo ndanlɛ sua ne ɛtɛyele ɛkɛ ne la, adenle biala ɛnle ɛkɛ mɔɔ bɛfa nu bɛkɔ Nwuanzanwuanza nu Nwuanzaanwu Ɛleka ne a.
58009009	Ɛhye le ɛzukoalɛdeɛ maa yɛ ɛnɛ mekɛ ye. Ɔkile kɛ ahyɛlɛdeɛ nee nane azubɔlɛ ne mɔɔ bɛbɔ bɛmaa Nyamenle la ɛngola ɛmmaa sonvolɛma ahonle nu ɛnde.
58009010	Aleɛ nee nza nee bɛ nwo ɛnluanlɛ ngakyile nwo nyɛleɛ yɛɛ bɛyɛ a. Na ɛhye noko le ɛnyelɛ zo debie mɔɔ wɔ ɛkɛ a, kɔkpula mekɛ mɔɔ Nyamenle kɛhakyi ninyɛne kɔsɔɔti fofolɛ la.
58009011	Na Kelaese ɛra kɛ ninyɛne kpalɛ kɔsɔɔti anwo Sɛlɛvolɛ Kpanyinli. Ndanlɛ sua ne mɔɔ ɔyɛ gyima nu la le kpole, ɔdi munli ɔtɛla biala; tɛ sonla a zile a, yɛɛ ɔmboka ewiade ɛhye anwo a bɛbɔle a.
58009012	Mɔɔ Kelaese wolole ndanlɛ sua ɛhye anu kokye ne ala na ɔhɔle Nwuanzanwuanza nu Nwuanzaanwu Ɛleka ne la, yeanva mbɔnkye nee nlankɛ mogya a ɔbɔle azu ne a; ɔvale ɔdaye mumua ne ye mogya a ɔbɔle azu ɔvale ngoanelielɛ mɔɔ ɛnlɛ awieleɛ la ɔrɛlɛle yɛ a.
58009013	Bɛkponde nlankɛ nee mbɔnkye mogya nee ɛnlankɛ ralɛ mɔɔ bɛkɛyela ye la nzonle wɔ menli nwo na bɛfa ye kɛ ɔkola ɔnrinzi bɛ nwo evinli muala.
58009014	Kɛmɔ ɛhye le nɔhalɛ la, ɛnee ɛnea a ɛkɛnwu kɛ Kelaese mogya ne kola di gyima kpole maa ɔbo zolɛ. Yelua Sunsum ne mɔɔ ɛnwu ɛlɛ la azo yeva ɔ nwo yebɔ azu mɔɔ di munli la yemaa Nyamenle. Ye mogya ne bade yɛ adwenle nu avi nyɛleɛ mgbane mgbane mɔɔ fa yɛ kɔ ewule nu la anwo na yɛazonle tease Nyamenle ne.
58009015	Ɛhye ati Kelaese a le sonla mɔɔ de ngyekyeleɛ fofolɛ ne abo a, amaa bɛdabɛ mɔɔ Nyamenle ɛvɛlɛ bɛ la anyia ye nyilalɛ ne mɔɔ ɛnlɛ awieleɛ mɔɔ ɔvale ɔbɔle ɛwɔkɛ la bie. Ɛhye kola yɛ zɔhane, ɔboalekɛ bɛha mogya bɛgua, bɛva bɛye menli kɔsɔɔti bɛvi bɛ ɛtane mɔɔ bɛyɛle wɔ mekɛ mɔɔ bɛwɔ alumua ngyekyeleɛ ne abo la anu.
58009016	Saa awie yɛ “wele” na saa ɔwɔ kɛ bɛtulu nu a, kyesɛ bɛkile kɛ ahenle mɔɔ yɛle zɔhane kɛlata ne la ɛwu.
58009017	Ɔluakɛ saa ahenle mɔɔ yɛle “wele” ne la de aze a, nvasoɛ biala ɛnle mɔɔ yeyɛ la azo; saa ɔwu a yɛɛ ɛnee nvasoɛ ɛra zolɛ a.
58009018	Ɛhye ati alumua ngyekyeleɛ ne bɛvale mogya a bɛhyele ɔ bo a.
58009019	Mɔɔ Mosisi gengale mɛla ne amuala hilele menli ne na ɔwiele la, akee ɔvale ɛnlankɛ nee abɔnkye mogya ɔkpotole nzule nu, ɔvale nyinlanyinla nee boane kɔkɔlɛ ndɛkɛ ɔkyekyele na ɔvale ɔbɔle mogya ne anu ɔkpondenle Mɛla Buluku ne nee menli ne amuala anwo,
58009020	na ɔhanle kɛ, “Ɛhye a le mogya ne mɔɔ sɔ ngyekyeleɛ ne mɔɔ Nyamenle ɛyɛ kɛ bɛli zolɛ la anloa a”.
58009021	Zɔhane ala yɛɛ Mosisi eza kpondenle mogya ne wɔ Ndanlɛ Sua ne nee ninyɛne mɔɔ bɛfa bɛyɛ ɛzonlenlɛ la anwo a.
58009022	Nɔhalɛ, mɛla ne kile kɛ mogya ala a bɛfa bɛte debie biala anwo a, yɛɛ ɔwɔ kɛ bɛtwi mogya na bɛava bɛali ɛtane nwo mgbɔdalɛ.
58009023	Ninyɛne zɛhae mɔ, mɔɔ le anwuma lɔ ɛdeɛ kpalɛ ne sɔhovolɛ la, yɛɛ bɛte nwolɛ wɔ adenle zɛhae anu a. Anwuma lɔ ninyɛne ɛdeɛ kpalɛ ne hyia azubɔlɛ kpalɛ mɔɔ tɛla ɛhye a.
58009024	Ɔluakɛ Kelaese angɔ Ɛzonlenlɛ Sua mɔɔ menli a ɛzi na ɔle anwuma lɔ ɛdeɛ ne sɔhovolɛ la anu. Yehɔ anwuma lɔ, na ɛkɛ ne yɛɛ ɔfinde Nyamenle anyunlu dahuu ɔkpa yɛ ti kyɛlɛ a.
58009025	Dwuuma Sɛlɛvolɛ Kpanyinli ne fa mogya kɔ Nwuanzanwuanza nu Nwuanzaanwu Ɛleka ne ɛvolɛ ɛvolɛ. Na Kelaese ɛdeɛ yeangɔ fane dɔɔnwo kɛ ɔfa ɔ nwo yeahɔbɔ azu ne,
58009026	ɔluakɛ saa ɔle zɔhane a, anrɛɛ ɔkile kɛ ɔwɔ kɛ Kelaese nwu amaneɛ fane dɔɔnwo, ɔvi ewiade mɔlebɛbo ne. Noko ɔrale kokye wɔ mekɛ mɔɔ ninyɛne kɔsɔɔti ɛlɛkɔ awieleɛ la, na ɔvale ye mogya ɔbɔle azu ne ɔnununle ɛtane muala.
58009027	Bɛhyehyɛ bɛmaa sonla biala kɛ ɔwu kokye, na ewule ne anzi Nyamenle abua ye ndɛne.
58009028	Zɔhane ala yɛɛ bɛvale Kelaese ɔdaye noko bɛbɔle azu kokye ala kɛ ɔranunu menli dɔɔnwo ɛtane ne mɔ a. Ɔbara bieko, na tɛ kɛ ɔ nee ɛtane bali ɔ, na ɔbalie menli ne mɔɔ ɛlɛkendɛ ye la ngoane.
58010001	Dwuuma mɛla ne ɛnle ninyɛne fɔɔnwo ne mɔɔ wɔ ɛkɛ ne la nɔhalɛ sɔhovolɛ. Ɔle ninyɛne kpalɛ mɔɔ bara la sɔhovolɛ ekyi bie. Azu ko ne ala yɛɛ ɛvolɛ biala bɛbɔ a. Ɛhye ati bɛnrɛhola bɛnrɛlua mɛla ne azo bɛnrɛmaa menli mɔɔ kpondɛ Nyamenle la ɛnrɛlua dahuu azubɔlɛ ko ne ala azo ɛnrɛzɔ Nyamenle anye.
58010002	Saa azubɔlɛ ne te menli mɔɔ sonle Nyamenle la anwo bɔkɔɔ a, anrɛɛ bɛ adwenle ɛnyɛ bɛ kesee kɛ bɛnli ɛtane nwo fɔlɛ bieko, yɛɛ eza anrɛɛ bɛgyakyi azu ne ɛbɔlɛ.
58010003	Na kɛ ɔde la a le kɛ, ɛvolɛ biala azubɔlɛ ne kakye bɛ ɛtane mɔɔ mekɛ biala bɛyɛ la.
58010004	Ɔluakɛ ɔyɛ se kɛ mbɔnkye nee nlankɛ mogya kɛhola kɛnunu ɛtane mɔɔ mekɛ biala bɛyɛ la abo zo.
58010005	Ɔlua ɛhye ati mɔɔ Kelaese bara ewiade la, ɔzele Nyamenle kɛ, “Ɛmkpondɛ azubɔlɛ nee azubɔdeɛ noko wɔmaa me nwolɛ nwonane.
58010006	Ɛ nye ɛnlie nane mumua ɛyelalɛ anzɛɛ ɛtanefakyɛ azubɔlɛ nwo.
58010007	Ɛhye ati menganle kɛ, ‘O Nyamenle, mera kɛ mebayɛ mɔɔ ɛkpondɛ la, kɛmɔ bɛhɛlɛ ye wɔ me nwo wɔ mɛla buluku ne anu la.’ ”
58010008	Alumua ne ɔhanle kɛ, “Ɛmkpondɛ, yɛɛ ɛ nye ɛnlie azubɔdeɛ anzɛɛ nane ɛyelalɛ nee ɛtanefakyɛ azubɔlɛ nwo.” Ɔhanle ɛhye, noko mɛla ne maa adenle maa bɛbɔ azu mɔɔ le kɛ ɛhye mɔ la amuala.
58010009	Eza ɔhanle kɛ, “O Nyamenle, mera kɛ mebayɛ mɔɔ ɛkpondɛ la.” Yemɔti Nyamenle kpole dɛba ne azubɔlɛ ne na ɔvale Kelaese azubɔlɛ ɛdeɛ ne ɔziele ɔ bo zo.
58010010	Ɔlua ɛhye ati, kɛmɔ Gyisɛse Kelaese yɛle mɔɔ Nyamenle kpondɛ la, ye azu ne mɔɔ ɔvale ɔ nwo ɔyɛle azubɔdeɛ ɔbɔle ye kokye ne ala la ɛde yɛ nwo bɔkɔɔ ɛvi ɛtane nwo.
58010011	Dwuuma sɛlɛvolɛ biala bɔ azu dahuu yɛɛ ɔbɔ zɔhane azu ne ala wɔ mekɛ dɔɔnwo, noko azubɔlɛ ɛhye mɔ ɛngola ɛnye yɛ ɛnvi yɛ ɛtane ne mɔ anu.
58010012	Kelaese bɔle ɛtanefakyɛ nwo azu kpalɛ ne mɔɔ yɛ nla la kokye, na ɔhɔdɛnlanle Nyamenle asa fema zo.
58010013	Ɛkɛ ne yɛɛ ɔlɛkendɛ kɔkpula mekɛ mɔɔ Nyamenle kɛva ye kpɔvolɛma kɛwula ɔ gyakɛ abo la.
58010014	Ɔluakɛ yeva azubɔlɛ kokye yemaa bɛdabɛ mɔɔ yede bɛ nwo la ɛli munli dahuu.
58010015	Sunsum Nwuanzanwuanza ne di daselɛ kile yɛ, ɔluakɛ alumua ne ɔhanle kɛ,
58010016	“Awulae se, Saa kenle zɔhane pɛ nu a ngyekyeleɛ mɔɔ me nee bɛ bakyekye la ɛne: Mebava me mɛla meawula bɛ ahonle nu, na meahɛlɛ ye wɔ bɛ adwenle nu.”
58010017	Akee ɔvale ɔzɔle zolɛ kɛ, “Menrɛhakye bɛ ɛtane ne nee bɛ amumuyɛ ne mɔ bieko.”
58010018	Ɔluakɛ ɛleka mɔɔ fakyɛ wɔ la, ɛtanefakyɛ nwo azubɔlɛ ɛngyia bieko.
58010019	Zɔhane ati, mediema, yɛlɛ adenle bɔkɔɔ kɛ yɛdua Gyisɛse ewule ne azo yɛfa mgbɛnu ɛdanlɛ ne anu yɛkɔ Nwuanzanwuanza nu Nwuanzaanwu Ɛleka ne.
58010020	Gyisɛse ɛlua mgbɛnu ɛdanlɛ ne, mɔɔ le ɔdaye ye nwonane ne anu ɛkpakye ngoane adenle fofolɛ ɛmaa yɛ.
58010021	Kɛmɔ yɛlɛ sɛlɛvolɛ kpole mɔɔ nea Nyamenle sua ne azo la,
58010022	bɛmaa yɛva ahonle kpalɛ nee diedi mɔɔ si pi, ahonle mɔɔ bɛde nwolɛ bɛvi adwenle nu fɔlɛlilɛ nwo, nee sonlabaka mɔɔ bɛva nzule anye komikomi bɛbia ye la yɛhwe yɛbikye Nyamenle.
58010023	Bɛmaa yɛzɔ anyelazo ne mɔɔ yɛlɛ ye la anu kpalɛ, ɔboalekɛ Nyamenle ne mɔɔ bɔle yɛ ɛwɔkɛ ne la le nɔhalɛ.
58010024	Bɛmaa yɛdwenle yɛkpondɛ adenle mɔɔ yɛdua zolɛ a yɛkɛhulo yɛ nwo ngoko ngoko, na yɛkɛyɛ gyima kpalɛ la.
58010025	Bɛmmamaa yɛgyakyi kɛ yɛkɛhɔ yɛ nyianu ne, kɛmɔ bie mɔ yɛ la. Bɛdabɛ bɛkola bɛnwu kɛ Awulae Kenle ne ɛbikye, yemɔti bɛmaa yɛsosɔ yɛ nwo ngoko ngoko.
58010026	Ɔluakɛ kɛkala mɔɔ yɛnwu nɔhalɛ ne la, saa yɛ nye fuu yɛkɔ zolɛ yɛyɛ ɛtane a, azubɔlɛ bieko ɛnle ɛkɛ mɔɔ kɛhola kɛye yɛ ɛtane ne mɔ a.
58010027	Ɛnee mɔɔ ɛha la a le kɛ yɛkɛva anwowozolɛ yɛkɛhendɛ Nyamenle Ndɛnebualɛ ne nee ye ɛya ne mɔɔ sɔ hulenyi kɛ senle mɔɔ bazɛkye bɛdabɛ mɔɔ bɛtia Nyamenle la.
58010028	Awie mɔɔ kɛdo Mosisi Mɛla ne la, saa bɛnyia alasevolɛ nwiɔ anzɛɛ nsa di daselɛ tia ye na ɔdi fɔlɛ a, bɛku ye mɔɔ anwunvɔnezelɛ biala ɛnle nu a.
58010029	Ɛnee ɛdawɔ fa ɛ nye to na nea sonla mɔɔ kɛkpo Nyamenle Ara ne, na yeambu mogya ne mɔɔ bɛlua zo a bɛ nwo te na Nyamenle vale zɔle ngyekyeleɛ ne anloa, na ɔkɛva Nyamenle ɛlolɛ Sunsum ne anyunlu ɔkɛkyikyi aze la ɛ? Ye ndeanlɛ mɔɔ ɔbanyia ye la le kpole kpalɛ.
58010030	Ɔluakɛ yɛze ahenle mɔɔ hanle kɛ, “Nzenralɛlilɛ le me ɛdeɛ, mebadua ɛtane kakɛ” la; yɛɛ eza yɛze Nyamenle Edwɛkɛ ne mɔɔ se, “Nyamenle babua ye menli ndɛne” la.
58010031	Ɔkɛyɛ ɛzulolɛ ɛdeɛ, kɛ ɛkɛdɔ tease Nyamenle ne ɛhane nu a!
58010032	Bɛhakye mɔɔ zile bɛ nwo zo wɔ mekɛ mɔɔ Nyamenle wienyi ne dale bɛ nwo zo la. Bɛnwunle amaneɛ dɔɔnwo, noko abodelɛ ne ambo bɛ nwo zo ɛlɛ.
58010033	Ɔdwule mekɛ ne bie la, bɛguale bɛ nyunlu aze wɔ bagua nu, bɛhilele bɛ nyane, yɛɛ ɔdwule mekɛ ne bie noko la, ɛnee akee bɛ nuhua ko biala bɔbɔ kpondɛ kɛ ɔdaye ɔnwu amaneɛ ne bie.
58010034	Bɛ nee menli mɔɔ bɛguale bɛ efiade la lile nyane, yɛɛ mɔɔ bɛzale bɛ bɛliele bɛ nwo ninyɛne bɔbɔ la, yeanvane bɛ nwo fee, ɔboalekɛ ɛnee bɛze kɛ bɛlɛ ninyɛne kpalɛ mɔɔ ɛnzɛkye ɛlɛ la wɔ ɛkɛ.
58010035	Zɔhane ati bɛmmakpo aze fee, ɔluakɛ ɛhye mɔ amuala, ahatualɛ kpole bie li ɔ nzi.
58010036	Ɔwɔ kɛ bɛnyia abotane, amaa bɛahola bɛayɛ Nyamenle ɛhulolɛdeɛ na bɛanyia ye ɛwɔkɛ ne.
58010037	Nyamenle Edwɛkɛ ne se, “Ɔnrɛhyɛ biala na sonla ne mɔɔ ba la ara, ɔnrɛzi aze fee.
58010038	Diedi zo yɛɛ sonla ne mɔɔ sɔ me nye la balua anyia ngoane a. Saa ɔsia ɔ nzi a, me nye ɛnrɛlie ɔ nwo.”
58010039	Yɛnle menli mɔɔ yɛsia yɛ nzi na yɛminli a. Yɛlɛ diedi, yemɔti yɛlɛ ngoane.
58011001	Diedi a le kɛ yɛkɛzi pi wɔ ninyɛne mɔɔ yɛ nye la zolɛ la anwo, na yɛkɛlie ninyɛne mɔɔ ɛnyelɛ ɛnnwu bɛ la yɛkɛdo nu kɛ bɛwɔ ɛkɛ.
58011002	Ɔluakɛ bɛ diedi ti yɛɛ mɔmoane amra dɔɔnwo mɔɔ ɛhɔ la zɔle Nyamenle anye a.
58011003	Ɔlua diedi zo yɛɛ yɛnyia ndelebɛbo kɛ Nyamenle vale ɔ nloa edwɛkɛ ala a bɔle ewiade a, na mɔɔ ɛnɛ yɛnwu ye la vi mɔɔ yɛnnwu ye la anu a rale a.
58011004	Diedi yɛɛ manle Ebulu bɔle azu kpalɛ mɔɔ sɔ ɛnyelɛ la manle Nyamenle dɛlale Keen a. Ɔlua ye diedi ti Ebulu zɔle Nyamenle anye kɛ ɔle sonla tenlene, ɔluakɛ ye ahyɛlɛdeɛ ne zɔle ɔ nye. Ebulu ɛwu bɔbɔ ɛdeɛ, noko kɛkala ɔlua ye diedi zo ɔtendɛ ɔkile yɛ.
58011005	Ɔlua ye diedi ti Yinɔko anwu; bɛvale ye anyewɔzo bɛhɔle anwuma wɔ Nyamenle anwo lɔ. Awie kpondɛle ye a, yeannwu ye, ɔluakɛ Nyamenle ɛva ye ɛhɔ anwuma lɔ. Nyamenle Edwɛkɛ ne kile kɛ Yinɔko zɔle Nyamenle anye kolaa na bɛava ye bɛahɔ.
58011006	Ɔyɛ se kɛ awie mɔɔ ɛnlɛ diedi la kɛhola kɛzɔ Nyamenle anye. Ɔluakɛ ɔwɔ kɛ awie mɔɔ ba Nyamenle ɛkɛ ne la die di kɛ Nyamenle wɔ ɛkɛ na ɔyila bɛdabɛ mɔɔ bɛkpondɛ ɔ bo zo la.
58011007	Diedi zo yɛɛ Nowa luale mɔɔ ɔdele Nyamenle kɔkɔbɔlɛ ne mɔɔ fane ninyɛne mɔɔ kenle bie bazi la anwo a. Ɔdiele Nyamenle ane na ɔbobɔle ɛlɛnemgbole ɔvale ɔliele ɔ nwo nee ye sua nu amra ngoane. Ɔluale zɛhae adenle zo ɔbule ewiade ye kɛ ɔle debie mgbane, na ɔ sa hanle Nyamenle nu fɔɔnwoyɛlɛ ne mɔɔ bɛdua diedi zo bɛ sa ka ye la.
58011008	Diedi zo yɛɛ ɔlua mɔɔ Ebileham diele Nyamenle ɛvɛlɛlɛ ne na ɔdule ɔhɔle maanle mɔɔ Nyamenle hilele ye kɛ ɔle ye ɛdeɛ la anu a. Ɔvi ye maanle ne anu ɔdule la, ɛnee ɔdaye mumua ne ɔnze ɛleka mɔɔ ɔlɛkɔ la.
58011009	Ye diedi ti, ɔdɛnlanle maanle ne mɔɔ Nyamenle vale bɔle ye ɛwɔkɛ la anu kɛ ɛyɛvolɛ. Ɔdɛnlanle ndanlɛ sua nu, kɛmɔ Ayezeke nee Gyekɔbo, mɔɔ bɛdabɛ noko bɛboka nwo a Nyamenle bɔle bɛ ɛwɔkɛ ne la yɛle la.
58011010	Ɔluakɛ ɛnee Ebileham ɛlɛkendɛ Nyamenle ɔdaye ye Suakpole ne mɔɔ yehyehyɛ, yewula ye aze na yekyekye la.
58011011	Ɔlua diedi zo yɛɛ Sɛla, mɔɔ ɛnee yeyɛ ɛrelera na yebo awolɛ zo bɔbɔ la, nrenzɛle wole a, ɔluakɛ ɔliele ɔlile kɛ Nyamenle mɔɔ bɔle ɛwɔkɛ ne la le nɔhalɛ na ɔkola ɔyɛ.
58011012	Yemɔti ɔlua sonla ko mɔɔ le Ebileham, mɔɔ ɛnee ɔle kɛ asɛɛ yewu, noko ɔtɛwole ralɛ ɛlɛ la anwo zo yɛɛ ɛnɛ nlɔnra dɔɔnwo mɔɔ le kɛ anwuma nwɔlɔra nee ɛnweazo anwea la ɛra a.
58011013	Diedi nu yɛɛ menli ɛhye mɔ amuala wule a. Bɛ sa anga ɛwɔkɛ ne mɔ mɔɔ Nyamenle bɔle bɛ la, noko bɛnwunle ye bɛ adwenle nu wɔ moa moa na bɛliele bɛdole nu kɛ bɛle nyɛvolɛ mɔɔ ɛra nlɔnu wɔ azɛlɛ ɛhye azo a.
58011014	Menli mɔɔ ka zɛhae edwɛkɛ la kile kɛ bɛlɛkpondɛ bɛ sua zo kpalɛ ne.
58011015	Bɛandwenle maanle ne mɔɔ ɛnee bɛlɛgyakyi ye bɛ nzi bɛahɔ la anwo. Saa bɛdwenlenle nwolɛ a, anrɛɛ bɛziale bɛrale.
58011016	Ɛleka mɔɔ ɛnee bɛ nwo ɛlɛdɔ ye la a le anwuma maanle kpalɛ ne. Yemɔti noko yeanyɛ Nyamenle nyiane kɛ bɛkɛvɛlɛ ye bɛ Nyamenle, ɔboalekɛ yekyekye suakpole yezie ɛkɛ ne yemaa bɛ.
58011017	Diedi a manle Ebileham, mɔɔ ɛnee Nyamenle ɛbɔ ye ɛwɔkɛ la, vale ɔ ra nrenya kokye Ayezeke kɛ ɔfa yeabɔ azu yeamaa Nyamenle wɔ mekɛ mɔɔ Nyamenle zɔle ye nleanle la.
58011018	Ɛnee Nyamenle ɛha ɛhile Ebileham kɛ, “Ɔlua Ayezeke anwo zo a ɛbanyia wɔ nlɔnra dɔɔnwo ne, kɛmɔ menvale membɔle wɔ ɛwɔkɛ la a.”
58011019	Ebileham nyianle adwenle kɛ Nyamenle kola dwazo mɔwuamra fi ewule nu, na amgba noko, Ebileham asa hanle Ayezeke vile ewule nu.
58011020	Diedi zo yɛɛ ɔlua mɔɔ Ayezeke yileyilale Gyekɔbo nee Yisɔ a.
58011021	Diedi zo yɛɛ ɔlua mɔɔ Ayezeke yileyilale Dwosefi amra ne mɔ kolaa na yeawu a. Mekɛ ne anu ɛnee yeyɛ ɛrelera kondokondo na ɔlɛ kpɔma nu yɛɛ ɔzɛlɛle Nyamenle a.
58011022	Diedi yɛɛ manle Dwosefi, mekɛ mɔɔ ɛnee ɔla ewule ɛkpa zo la, hanle kɛ Nyamenle baye Yizilayɛma avi Yigyibiti, na ɔhilele kɛ bɛzi bɛyɛ ye mbowule ne mɔ la a.
58011023	Diedi zo yɛɛ ɔlua, mɔɔ mekɛ mɔɔ bɛwole Mosisi la, ye awovolɛ vale ye veale toonwo siane nsa a. Bɛnwunle kɛ ɔ nwo yɛ fɛ, ɛhye ati bɛanzulo na bɛbulule belemgbunli ne mɛla ne azo.
58011024	Diedi zo yɛɛ ɔlua mɔɔ Mosisi dule zo la, ɔkpole kɛ bɛkɛvɛlɛ ye Yigyibiti belemgbunli ne ara raalɛ ne ara a.
58011025	Ɔhulole kɛ ɔ nee Nyamenle menli ne kɛli nyane tɛla kɛ ɔ nye kɛlie ɛtane nwo mekɛ ekyi bie a.
58011026	Ɔdwenlenle nwo kɛ saa sonla doa Kelaese ne abo zo na ɔnwu amaneɛ a, ɔle kpalɛ ɔtɛla kɛ ɔkɛnyia Yigyibiti anwonyia kɔsɔɔti a, ɔluakɛ ɛnee ɔ nye la ahyɛlɛdeɛ mɔɔ kenle bie Nyamenle bava amaa ye la azo.
58011027	Diedi zo yɛɛ ɔlua mɔɔ Mosisi anzulo belemgbunli ne ɛya mɔɔ ɔkɛva la na ɔdule ɔvile Yigyibiti a. Yeanzia ɔ nzi, ɔgyinlanle kpundii kɛ sonla mɔɔ ɛnwu Nyamenle ne mɔɔ bɛnnwu ye la.
58011028	Diedi zo yɛɛ ɔluale ɔhyehyɛle Akpabɛnwo ne na ɔmanle Yizilayɛma vale mogya kpondenle bɛ nlenkɛ nloa a, amaa saa Nyamenle Ewule Soanvolɛ ne ba a yeangu Yizilayɛma belamunli mralɛ ne mɔ.
58011029	Diedi zo yɛɛ Yizilayɛma luale mɔɔ bɛpɛle Ndɔ Nyevile ne kɛ asɛɛ bɛlua azɛlɛ resee zo la a; mɔɔ Yigyibitima yɛle kɛ bɛdabɛ noko bɛpɛ la, azule ne vale bɛ.
58011030	Diedi zo yɛɛ Yizilayɛma luale bɔle suakpole Gyɛleko bane ne mgbɔlɔka dedee kenle nsuu manle ɔgolole ɔguale a.
58011031	Diedi zo yɛɛ ɔlua mɔɔ bɛangu tuutuunli Releehabe kɛ menli anzosesebɛ ne mɔ mɔɔ kpole Nyamenle la a, ɔluakɛ ɔliele Yizilayɛma mɔɔ rale banleɛnlea maanle ne anu na bɛahɔha la azie, na ɔnleanle bɛ gyɛlɛɛnye.
58011032	Boni bieko a menga a? Ɔluakɛ saa meka kɛ mekɔ zolɛ meaha menli mɔɔ le kɛ Gedɛyɔn, Bɛlake, Samesɛn, Gyɛfeta, Devidi, Samoɛle, yɛɛ Nyamenle kpɔmanvolɛma ne mɔ anwo edwɛkɛ a mekɛ kɛbɔ me. 1 Arl 2.11; 1 Sam 1.1--25.1
58011033	Bɛluale diedi zo bɛhonle na bɛlile maanle dɔɔnwo anwo zo konim. Bɛnleanle bɛmanle pɛlepɛlelilɛ yɛle gyima na bɛnyianle Nyamenle ɛwɔkɛ ne mɔ. Bɛluale diedi zo bɛhanle awenade nloa bɛdole nu,
58011034	bɛnluanle sendɔlɔra, yɛɛ bɛango bɛandɔ. Ɛnee bɛle bɛtɛɛ, noko bɛ nwo yɛle se; bɛ nwo yɛle ɛzulolɛ wɔ konle nu na bɛmanle nyɛvolɛ ɛlɔnema guale ndwɛlɛ aze.
58011035	Diedi zo yɛɛ ɔlua mɔɔ mraalɛ mɔɔ bɛ mra wule la bɛdwazole bɛ bɛrale ngoane nu a. Bie mɔ noko mɔɔ kpole ewiade ye anu fanwodi biala la, bɛyɛle bɛ asa na bɛwule, amaa Nyamenle adwazo bɛ ahɔ ngoane kpalɛ nu.
58011036	Bɛzile bie mɔ amgbu, bɛbole bɛ, yɛɛ bɛguale bie mɔ anga na bɛguale bɛ efiade.
58011037	Bɛzile bie mɔ awolɛ, bɛvale sɛlada bɛkpakyekpakyele bie mɔ anu nwiɔ nwiɔ, [bɛzɔle dɔɔnwo bɛnleanle,] bɛvale dadeɛ bɛpepɛle bie mɔ akɔme. Bɛhedale mboane nee mbɔnkye nwoma, bɛlile ehyia, bɛlile nyane, yɛɛ bɛyɛle bɛ amumuyɛ.
58011038	Ewiade anyɛ fɛ fee ammaa bɛ! Bɛluoluale nuhua kɛ nyɛvolɛ wɔ ɛsɛlɛ nee awoka zo na bɛdɛnlanle awolɛ mbɔne nee adokule nu wɔ azɛlɛ bo.
58011039	Nea duma mɔɔ menli zɛhae mɔ lua diedi zo ɛnyia ye a! Noko bɛannyia mɔɔ Nyamenle ɛva ɛbɔ ɛwɔkɛ la,
58011040	ɔboalekɛ Nyamenle ɛbɔ gyinlabelɛ kpalɛ mɔɔ ɔfa yeamaa yɛ la anwo kpɔkɛ. Ye ngyehyɛlɛ ne titile a le kɛ saa yɛboka bɛ nwo a yɛɛ bɛkɛli munli a.
58012001	Zɔhane ati, kɛmɔ yɛlɛ dasevolɛma pemgbenleamgbe ɛhye mɔ mɔɔ ɛbɔ yɛ nwo mgbɔlɔka ɛyia la, bɛmaa yɛye debie biala mɔɔ si yɛ aze, nee ɛtane mɔɔ ɛgya yɛ la ali, na yɛmia yɛ nwo kpalɛ yɛnlea ɛnriandilɛ ne mɔɔ gyi yɛ nyunlu la.
58012002	Bɛmaa yɛnlea Gyisɛse angome ala, yemɔ yɛɛ ɔli yɛ nyunlu wɔ diedi nu na ɔmaa yɛ diedi di munli a. Ɔlua anyelielɛ mɔɔ ɛnee la ɔ nyunlu la ati, yeandwenle anyiemgba ewule ne mɔɔ ɔbawu meanubaka ne azo la anwo, na kɛkala ɔde Nyamenle belemgbunli ebia ne fema zo.
58012003	Bɛdwenle ɛkpɔlɛ mɔɔ Gyisɛse nyianle ye, nee kɛ ɔzile ɔgyinlanle kpundii wɔ ɛkpɔlɛ bebelebe ne anloa, wɔ ɛtanevolɛma asa nu la anwo, na bɛmmamaa bɛ rɛle bɔ anzɛɛ bɛ gyakɛ anzi tuto.
58012004	Bɛ nee ɛtane bɛ konle ye anu, bɛtɛdwule ye kpɔmgbɔse ne mɔɔ ɛhunlɛ bɔbɔ finde nu a.
58012005	Anzɛɛ bɛ rɛle ɛvi akɛnrazilɛ edwɛkɛ ne mɔɔ Nyamenle ka kile bɛ kɛ bɛle ɔ mra la ɔ? Ɔse, “Me ra, saa Awulae tea wɔ a die ye fɛlɛko nu, yɛɛ saa ɔtwi ɛ nyunlu a mmamaa ɛ rɛle bɔ.
58012006	Ɔluakɛ Awulae tea mɔɔ ɔkulo ye la, na ɔtwi ɔ ra biala mɔɔ ɔdie ye la anyunlu.”
58012007	Bɛlie nyane biala mɔɔ kɛdo bɛ la kɛ ɔle Nyamenle Selɛ ne ndeanlɛ, na bɛ nyanenwunlɛ ne kile kɛ Nyamenle ɛlɛyɛ bɛ kɛ ɔkɛyɛ ɔ mra la. Asoo ralɛ bie wɔ ɛkɛ mɔɔ ɔ ze ɛnrɛdea ye kenle ko bɔbɔ ɛlɛ?
58012008	Saa bɛandea bɛ kɛ mralɛ ɛhendeɛ ne mɔ la a, ɛnee ɔkile kɛ bɛnle mralɛ kpalɛ, na bɛle arelazinli mralɛ.
58012009	Saa yɛ ze mɔ mɔɔ wole yɛ la tea yɛ a, yɛdi bɛ eni. Fane nyɛ yɛɛ akee yɛnrɛli yɛ sunsum nu Selɛ ne eni na yɛnrɛnyia ngoane a?
58012010	Yɛ ze mɔ mɔɔ wole yɛ la tea yɛ mekɛ ekyi bie ala, kɛmɔ bɛdabɛ bɛnea a ɔle kpalɛ la, na Nyamenle tea yɛ wɔ yɛdayɛ yɛ kpalɛ ti, amaa kenle bie yɛanyia ye nwuanzanwuanzayɛlɛ ne bie.
58012011	Kɛkala, ndeanlɛ biala ɛnyɛ fɛ, ɔyɛ nyane, noko nzinlii bɛdabɛ mɔɔ bɛkɛzɔ bɛ ndeanlɛ nu na bɛkɛva nu ma la sɔ ɛnyelɛ na bɛnyia anzonudwolɛ wɔ bɛ ɛbɛlabɔlɛ nu.
58012012	Zɔhane ati bɛ sa ne mɔ mɔɔ bɛyɛ bɛ dwɔlɔmgbɔɔnwo la, bɛmaa bɛ zo na bɛmiemia bɛ gyakɛ ne mɔ mɔɔ ɛtuto la anu!
58012013	Bɛlua ndenle kpalɛ nu, amaa bɛ agbɔkɛ ne mɔ mɔɔ ɛtuto la andwɔlɔdwɔlɔ, na bɛazianyizianyi.
58012014	Bɛbɔ mɔdenle kɛ bɛ nee menli kɔsɔɔti kɛdɛnla anzonudwolɛ nu na bɛmaa bɛ ɛbɛla nwo ɛde nwuanzaanwu, ɔboalekɛ mɔɔ anyɛ ye zɔhane la ɔyɛ se kɛ ɔkɛnwu Nyamenle.
58012015	Bɛnlea boɛ na bɛ bie ande anvi Nyamenle ɛlolɛ ne anwo. Bɛnlea boɛ na bɛ bie angakyi ɔ nwo “baka gyangoyi” ambɛkɛbɛka mbaka gyɛne nwo anguhu ɔ gɔnwo mɔ.
58012016	Bɛnlea boɛ na bɛ bie annyia subane ɛtane anzɛɛ anyɛ kɛ Yisɔ mɔɔ nyamenlezonlenlɛ ɛnle ye nu la ati, yeangola ɔ nwo sɔ na aleɛ ti ɔdɔnenle ye kpanyinli la.
58012017	Bɛdabɛ bɛze kɛ nzinlii, ɛnee akee ɔkpondɛ ɔ ze nyilalɛ, na ɔzunle ɔhwinle monle, noko ɔ sa anga ye, ɔluakɛ yeannwu adenle mɔɔ ɔfa zolɛ a mɔɔ yeyɛ la ɔkɛhola ɔkɛhakyi ye a.
58012018	Ɔluakɛ bɛtɛbadwule Boka Saenae azo, ɛleka mɔɔ Yizilayɛma dwule la, na bɛanwu sendɔlɔra ne, awozinli kabikabi ne nee ye kumɔɔnwo ne, nee ahumu ne,
58012019	na bɛade aweɛne tendenle ne ane yɛɛ ɛnelɛ totohyia ne, mɔɔ Yizilayɛma dele a bɛzele kɛ akee yebo zo, na bɛzɛlɛle kɛ edwɛkɛ ne ɛyɛ boɛ la.
58012020	Ɔboalekɛ ɛnee mɛla ne mɔɔ bɛvale bɛmanle bɛ kɛ, “Saa nane bɔbɔ agyakɛ tia boka ne anwo a, bɛzi ye awolɛ bɛhu ye” la, bɛngola nu sɔ.
58012021	Nɔhalɛ, ɛkɛ ne yɛle ɛzulolɛ kpalɛ, manle Mosisi bɔbɔ hanle kɛ, “Mesulo, megyinla a ɔngyinla!”
58012022	Na bɛmɛ bɛra Boka Zayɔn, wɔ tease Nyamenle ne suakpole ne mɔɔ le anwuma lɔ Gyɛlusalɛm ne, mɔɔ Nyamenle soanvolɛma apenle apenle mɔɔ bɛnze bɛ nloa la ɛyi ye tɛkɛɛ la azo.
58012023	Bɛra anyelielɛ ayia ne mɔɔ Nyamenle amra mgbanyinli ne mɔ mɔɔ bɛhɛlɛ bɛ aluma wɔ anwuma lɔ la a kɔ la bie. Bɛra Nyamenle mɔɔ le menli kɔsɔɔti ndɛnebuavolɛ la ɛkɛ, yɛɛ bɛra fɔɔnwoma mɔɔ bɛmaa bɛ sunsum ɛli munli la ɛkɛ.
58012024	Bɛra Gyisɛse, mɔɔ kyekyele Ngyekyeleɛ Fofolɛ ne abo, nee mogya ne mɔɔ bɛhwinle bɛguale na ɔtendɛ kpalɛ ɔkile yɛ ɔtɛla Ebulu ɛdeɛ ne la ɛkɛ.
58012025	Zɔhane ati, bɛnlea boɛ, na bɛamkpo kɛ bɛnrɛdie mɔɔ ɛlɛtendɛ la. Bɛdabɛ mɔɔ bɛkpole kɛ bɛnrɛdie mɔɔ hanle Nyamenle anloa edwɛkɛ ne hilele bɛ wɔ azɛlɛ ye azo la, anvi ɛsalɛ. Na saa akee yɛmɛ yɛkpo kɛ yɛnrɛdie mɔɔ tendɛ fi anwuma lɔ kile yɛ la a, kɛ ɔkɛyɛ na yɛavi ɛsalɛ ɛ?
58012026	Mekɛ ne anu ɔ ne manle azɛlɛ kpusule, na ɛnɛ noko yevua kɛ, “Eza mebakpusu ye bieko. Tɛ azɛlɛ ye angome, na mebakpusu anwuma noko.”
58012027	Edwɛkɛ kpɔkɛ ɛhye, “eza bieko” ne kile kɛ abɔdeɛ muala bakpusu na bɛadudu bɛ bɛavi ɛkɛ, na mɔɔ kɛhola kɛgyinla na ɔ bo andu la baha ɛkɛ.
58012028	Zɔhane ati, bɛmaa yɛyɛ Nyamenle mo kɛ yemaa yɛ belemgbunlililɛ kpalɛ mɔɔ abo ɛmkpusu ɛlɛ, na yɛva ɛzulolɛ, enililɛ yɛɛ moyɛlɛ yɛzonle ye yɛmaa ɔzɔ ɔ nye,
58012029	ɔluakɛ yɛ Nyamenle ne le sendɔlɔra.
58013001	Bɛhɔ zo bɛhulo bɛ nwo ngoko ngoko kɛ mediema mɔɔ nee Kelaese a lua la.
58013002	Bɛhakye kɛ bɛkɛlie nyɛvolɛ wɔ bɛ azua nu. Bie mɔ ɛyɛ bie zɔhane na bɛlie Nyamenle soanvolɛma wɔ bɛ azua nu mɔɔ bɛnze a.
58013003	Bɛhakye bɛdabɛ mɔɔ bɛgua bɛ efiade la, na bɛdwenle bɛ nwo kɛ asɛɛ bɛ nee bɛ a gua efiade ne a. Bɛhakye menli mɔɔ ɛlɛnwu amaneɛ la, na bɛdwenle bɛ nwo kɛ bɛdabɛ noko bɛlɛnwu nyane ne bie.
58013004	Ɔwɔ kɛ bɛbu agyalɛ bie kpalɛ kpalɛ, na kunli nee yelɛ di nɔhalɛ maa bɛ nwo. Nyamenle badea bɛdabɛ mɔɔ bɛle adwɔmane nee bɛdabɛ mɔɔ bɛkɛdo awuvolɛvalɛ mɛla ne la.
58013005	Bɛye ezukoa nwo anyebolo bɛvi bɛ ɛbɛla nu, na bɛmaa bɛ kunlu ɛdwo mɔɔ bɛlɛ ye la anwo. Ɔluakɛ Nyamenle ɛha ye kɛ, “Menrɛgyakyi bɛ ɛlɛ, yɛɛ me rɛle ɛnrɛvi bɛ fee.”
58013006	Zɔhane ati, yɛkola yɛsi yɛ kɛnra yɛka kɛ, “Awulae le me boavolɛ, menrɛzulo ɛhwee. Duzu yɛɛ sonla kola yɛ me a?”
58013007	Bɛhakye bɛ mgbanyima ne mɔ, mɔɔ hanle Nyamenle edwɛkɛ ne hilele bɛ la. Bɛdwenle bɛnwu kɛ bɛzile bɛbɔle bɛ ɛbɛla ne la, nee bɛ ewule nu, na bɛzukoa bɛ diedi ne mɔɔ ɛnee bɛlɛ la.
58013008	Kɛ Gyisɛse Kelaese si de anoma la, ɔle zɔhane ɛnɛ nee kenle biala.
58013009	Bɛmmamaa ngilehilelɛ ngakyile biala twe bɛ fi adenle kpalɛ ne mɔɔ bɛlua zo la azo. Ɔle kpalɛ kɛ yɛkɛmaa Nyamenle ɛlolɛ ne kɛmaa yɛ ɛkɛla nwo kɛyɛ se tɛla kɛ yɛkɛli aleɛ nwo ngyehyɛlɛ zo la, ɔluakɛ bɛdabɛ mɔɔ bɛlile ngyehyɛlɛ zɛhae mɔ anzi la, yeamboa bɛ.
58013010	Yɛlɛ azukponle mɔɔ bɛdabɛ mɔɔ bɛyɛ gyima wɔ ndanlɛ sua ne anu la ɛnlɛ adenle kɛ bɛkɛli zolɛ a.
58013011	Ɔluakɛ saa Sɛlɛvolɛ Kpanyinli ne fa nane ne mɔɔ bɛfa bɛabɔ ɛtanefakyɛ azu ne la mogya ba Nwuanzanwuanza nu Nwuanzaanwu Ɛleka ne baye ɛdɛne a, nane mumua ne, bɛyela ye wɔ nzeseɛ ne anzi lɔ.
58013012	Zɔhane ala yɛɛ Gyisɛse wule suakpole ne kandiba lɔ, amaa yeava ye mogya ne yeanrinzi menli ne ɛtane ne mɔ.
58013013	Zɔhane ati, bɛmaa yɛvinde yɛdoa ye wɔ kandiba lɔ, na ye nyiane ne ɛha yɛ muala.
58013014	Ɔluakɛ wɔ azɛlɛ ye azo, yɛnlɛ suakpole biala mɔɔ gyi ɛkɛ ne kpɔkpɔ a; yɛ nye la suakpole kpalɛ bie mɔɔ bara la ade.
58013015	Yemɔti, bɛmaa yɛva ayɛlɛyelɛ yɛlua Gyisɛse anwo zo yɛmaa Nyamenle. Ɛhye a le azubɔlɛ kpalɛ mɔɔ ɛnloanlɛ mɔɔ bɔ ye duma kɛ ɔle Awulae la kola bɔ a.
58013016	Bɛmmamaa bɛ rɛle fi kɛ bɛkɛyɛ kpalɛ na bɛkɛboa bɛ nwo ngoko ngoko, ɔboalekɛ ɛhye a le azubɔlɛ mɔɔ sɔ Nyamenle anye a.
58013017	Bɛdie bɛ mgbanyima ne mɔ na bɛli bɛ mɛla zo. Mgbanyima zɛhae mɔ a dahuu nea bɛ ɛkɛla zo a, ɔboalekɛ bɛbabu bɛ gyima nwo mgbonda bɛahile Nyamenle. Saa bɛtie bɛ nloa edwɛkɛ a, bɛdabɛ noko bɛbava fɛlɛkolilɛ bɛayɛ bɛ gyima. Saa tɛ ye zɔhane ɛdeɛ a, bɛbava nyanelilɛ a bɛayɛ a, na ɛhye noko ɛnrɛboa bɛ kpalɛ biala.
58013018	Bɛhɔ zolɛ bɛzɛlɛ bɛmaa yɛ. Yɛsi pi kɛ yɛ adwenle nu le wienyi, ɔboalekɛ yɛkpondɛ kɛ dahuu yɛyɛ mɔɔ le kpalɛ la.
58013019	Mesɛlɛ bɛ kɛ anrɛɛ bɛyɛ nzɛlɛlɛ kɛ Nyamenle kɛmaa menwɔzia menwɔra bɛ nwo lɔ bieko ndɛndɛ.
58013020	Anzonudwolɛ Nyamenle ne mɔɔ dwazole yɛ Awulae Gyisɛse, mɔɔ le Mboaneneavolɛ Kpole ne, mɔɔ luale ye ewule azubɔlɛ zo zɔle ngyekyeleɛ ne mɔɔ bɛntulu ye ɛlɛ la anloa la vile ewule nu la,
58013021	ɛmaa bɛ sa ɛha debie biala mɔɔ le kpalɛ la. Nyamenle ɛmaa bɛhola bɛyɛ mɔɔ ɔkulo la, na ɔlua Gyisɛse Kelaese anwo zo ɔva bɛ ɔyɛ gyima mɔɔ sɔ ɔ nye la. Anyunlunyia ɛha Kelaese dahuu! Amen.
58013022	Mebodo bɛ, me mediema, bɛzi abotane bɛdie akɛnrazilɛ nrɛlaleɛ ɛhye, ɔluakɛ kɛlata ɛhye mɔɔ mehɛlɛ bɛ la anwa biala.
58013023	Memaa bɛade kɛ bɛye adiema nrenya Temɔte bɛvi efiade. Saa ɔba ɛke ndɛndɛ a, me nee ye yɛbarakpɔla bɛ.
58013024	Yɛbiza bɛ mgbanyima ne nee Nyamenle menli ne mɔ amuala ahye. Mediema mɔɔ vi Yetale ɛra ɛke la se bɛbiza bɛ ahye.
58013025	Nyamenle ɛlo bɛ na ɔ nee bɛ muala ɛdɛnla! Amen.
59001001	Kɛlata ɛhye vi Gyemise, Nyamenle nee Awulae Gyisɛse Kelaese akɛlɛ ne ɛkɛ. Mebiza Nyamenle menli ne mɔɔ ɛde ɛkponde aleɛabo la amuala kɔsɔɔti ahye.
59001002	Me mediema, saa sɔnea ngakyile dɔɔnwo ba bɛ nwo zo a bɛli nwolɛ fɛlɛko;
59001003	ɔluakɛ bɛze kɛ saa bɛ diedi maa bɛkola sɔnea ɛhye mɔ anloa gyinla a ɛnee ɔkile kɛ bɛlɛ diedi nu anwosesebɛ.
59001004	Bɛzi pi wɔ anwosesebɛ ɛhye anu na bɛgyinla kpundii mɔɔ bɛmkpo aze ɛlɛ, amaa bɛali munli bɔkɔɔ mɔɔ bɛngyia debie biala anwo a.
59001005	Saa bɛ nuhua bie hyia nrɛlɛbɛ a, ɔzɛlɛ Nyamenle na ɔkɛva ɔkɛmaa ye; ɔboalekɛ Nyamenle ati akunlu le kɛnlɛma na ɔyila bɛdabɛ mɔɔ bɛbiza ye debie la.
59001006	Noko anrɛɛ bɛva diedi mɔɔ bɛ ti anu keseeyɛlɛ anzɛɛ kpolerazulɛ biala ɛnle nu la bɛbiza. Mɔɔ ye adwenle ɛngyinla la le kɛ nyevile sɛlɛkye mɔɔ anwoma bɔ ye kɔ ba la.
59001007	-
59001008	Sonla mɔɔ le zɛhae, mɔɔ ɛngola ɛnzi ye adwenle pi wɔ debie biala mɔɔ ɔyɛ la anwo la mmadwenle kɛ ɔkɛnyia debie ɔkɛvi Awulae ɛkɛ.
59001009	Keleseɛnenli biala mɔɔ anrɛɛ di ehyia na Nyamenle ɛmaa ye zo la ɛli fɛlɛko,
59001010	yɛɛ Keleseɛnenli biala mɔɔ le sukoavolɛ mɔɔ Nyamenle kɛha ye aze la ɛmaa ɔ nye ɛlie. Ɔluakɛ sukoavolɛma bakpolo agua kɛ ɛhoayelɛ nu ndotolo.
59001011	Sɛnzɛne ne tudu a ɔfi ye ewia wuluwulu ne ɔbɔ ndile ɔmaa ɔkyengye, ye ndotolo ne kpolo gua, na ɔminle ye kɛnlɛma ne. Zɔhane ala yɛɛ sukoavolɛ mɔɔ anye wɔ ye gyima nwo ala la baminli a.
59001012	Nyilalɛ ɛha sonla ne mɔɔ kɛgyinla kpundii wɔ sɔnea nu la, ɔboalekɛ saa ɔko ɔtɔ zolɛ a ye ahatualɛ a le ngoane ne mɔɔ Nyamenle ɛva ɛbɔ menli mɔɔ kulo ye la ɛwɔkɛ la.
59001013	Saa awie kɔ ngyegyelɛ nu a ɔmmaka kɛ, “Nyamenle ɛlɛsɔ me anlea.” Ɔluakɛ ɛtane ɛngola ɛnzɔ Nyamenle ɛnnea yɛɛ Nyamenle mumua ne ɛnzɔ awie biala ɛnnea.
59001014	Sonla ɔdaye ye atiakunluwɔzo ɛtane ne a sɔ ye nea na ɔtwe ye ɔfi Nyamenle anwo a.
59001015	Saa ye munzule atiakunluwɔzo ne nrenzɛ a ɔwo ɛtane, yɛɛ ɛtane wie nyi a ɔwie ewule.
59001016	Me mediema kulovolɛma, bɛmmamaa bɛbɛlɛbɛla bɛ!
59001017	Ɛlolɛdeɛ kpalɛ biala nee ahyɛlɛdeɛ biala mɔɔ di munli la vi anwuma; ɔvi Nyamenle Selɛ ne mɔɔ bɔle anwuma ahɛnlaneɛ ne mɔ la ɛkɛ a ɔba a. Nyamenle ɛnli ngakyile, anzɛɛ ɔmboa ɔngakyi wienyi awozinli.
59001018	Ɔdaye ye ɛhulolɛ zo yɛɛ ɔluale nɔhalɛ edwɛkɛ ne azo ɔwole yɛ a, amaa yɛayɛ ye abɔdeɛ nu alumuama.
59001019	Mediema kulovolɛma, bɛhakye ɛhye. Ɔwɔ kɛ awie biala tie ɔ nzo anwo, ɔmmatendɛ dɔɔnwo yɛɛ ɔmmafa ɛya.
59001020	Ɛyavalɛ ɛmmaa sonla ɛnzɔ Nyamenle anye.
59001021	Yemɔti bɛvuandi subane ɛtane nee nyɛleɛ ɛtane kɔsɔɔti bɛgua na bɛdo bɛ nwo aze bɛmaa Nyamenle, bɛlie edwɛkɛ ne mɔɔ yelua ye wɔ bɛ ahonle nu la bɛdo nu, na yemɔ yɛɛ ɔkola ɔdie bɛ ngoane a.
59001022	Bɛmmabɛlɛbɛla bɛ nwo bɛyɛ mɔɔ asɛɛ bɛtie ye edwɛkɛ ne ala a; bɛyɛ mɔɔ bɛkɛde la.
59001023	Mɔɔ kɛdie edwɛkɛ ne na yeanva yeambɔ ye ɛbɛla la le kɛ sonla mɔɔ nea ɔ nyunlu wɔ neanleɛ nu la.
59001024	Ɔnea ɔ nyunlu ɔwie na ɔkɔ a ɛkɛ ne ala ɔ rɛle fi ɔdaye ye sonla holɛ mɔɔ ɔzɔho ye la.
59001025	Na awie mɔɔ neɛnlea fanwodi mɛla ne mɔɔ di munli la anu, na ɔsɔ nu dwaa ɔfa ɔbɔ ye ɛbɛla, na ɔndie ye mgbane ala ɔmmaa ɔ rɛle ɛnvi, na ɔyɛ gyima mɔɔ ɔwɔ kɛ ɔyɛ la, yemɔ yɛɛ Nyamenle kɛyila ye wɔ ye ɛbɛlabɔlɛ nu a.
59001026	Saa awie dwenle kɛ ɔsonle Nyamenle na ɔmmua ɔ nloa azo a, ye Nyamenlezonlenlɛ ne le mgbane, na ɔbɛlɛbɛla ɔdaye ye ɛkɛla.
59001027	Nyamenlezonlenlɛ kpalɛ mɔɔ evinli biala ɛnle nwolɛ wɔ Nyamenle Selɛ ne anyunlu la a le kɛ ɛkɛkpɔla nrisa nee ahunlanvolɛ wɔ bɛ anwongyelelɛ nu, ɛkɛboa bɛ na ɛkɛzie ɛ nwo gyɛlɛɛnye mɔɔ ewiade amra ɛnnyia ɛ nwo ngehanleɛ biala la.
59002001	Me mediema, kɛmɔ bɛlɛ diedi wɔ yɛ Awulae Gyisɛse Kelaese, mɔɔ le anyunlunyia Awulae ne la anu la ati, bɛmmanea sonla nyunlu na bɛabu ye bie.
59002002	Saa ngyengyene nu bie sukoavolɛ mɔɔ ezukoa nvutuke mgbɔdelera gua ɔ sa na ɔheda ɛdakpa la ba bɛ nyianu ne bie, na ehyianli mɔɔ heda ɛdanlɛ mgbane bie la ɔdaye noko ɔba bie, na
59002003	saa bɛkile anyenzɔlɛ bɛmaa mɔɔ heda ɛdanlɛ kɛnlɛma ne la, na bɛse ye kɛ, “Mesɛlɛ wɔ, tɛnla ebia kpalɛ ɛhye azo.” na bɛse ehyianli ne kɛ, “Gyinla nehane, anzɛɛ tɛnla aze wɔ me gyakɛ abo ɛke” a,
59002004	ɛnee bɛdi ngilehilenu nwo fɔlɛ na bɛlua adwenle ɛtane zo bɛbua ndɛne mɔɔ ɛngɔ adenle nu a.
59002005	Me mediema kulovolɛma, bɛdie! Bɛdabɛ mɔɔ bɛle ehyianvolɛma wɔ aleɛabo la, bɛmɛ a Nyamenle ɛkpa nu ɛye bɛ, ɛyɛ bɛ diedi nu sukoavolɛma na bɛnyia Nyamenle belemgbunlililɛ ne, mɔɔ yeva yebɔ ɛwɔkɛ yemaa bɛdabɛ mɔɔ bɛkulo ye la a.
59002006	Na bɛmɛ bɛmbu ehyianvolɛma bie. Asoo tɛ sukoavolɛma a sisi bɛ na bɛtwili bɛ bɛkɔ ndɛnebuavolɛma anyunlu la?
59002007	Asoo tɛ sukoavolɛma a ka duma kpalɛ ne mɔɔ bɛfa bɛfɛlɛ bɛ la anwo edwɛkɛ ɛtane ɛtane la?
59002008	Saa bɛdi Belemgbunlililɛ ne anwo mɛla ne, mɔɔ Nyamenle Edwɛkɛ ne se la kɛ, “Kulo ɛ gɔnwo kɛ ɛdawɔ ɛ nwo” la azo a, ɛnee bɛlua nɔhalɛ adenle ne anu.
59002009	Na saa bɛnea sonla nyunlu na bɛabu ye bie a, ɛnee bɛyɛ ɛtane, na mɛla ne bu bɛ fɔlɛ.
59002010	Ɔluakɛ awie biala mɔɔ se ɔdi mɛla ne amuala azo na ɔkɛvo nuhua edwɛkɛ kpɔkɛ ko la ɛdo mɛla ne amuala.
59002011	Ɔluakɛ sonla ko ne ala mɔɔ hanle kɛ, “Mmafa awuvolɛ” la yɛɛ hanle kɛ, “Mmaku sonla” a. Yemɔti saa wɔanva awuvolɛ na ɛku sonla a ɛnee wɔdo mɛla.
59002012	Bɛdendɛ na bɛbɔ bɛ ɛbɛla kɛ menli mɔɔ bɛbava fanwodi mɛla ne bɛabua bɛ ndɛne la.
59002013	Sonla mɔɔ ɛnze anwunvɔne la, Nyamenle ɛnrɛze ye anwunvɔne wɔ ye ndɛnebualɛ nu; anwunvɔnezelɛ fo keda ndɛnebualɛ zo.
59002014	Me mediema, saa awie ka ye kɛ, “Melɛ diedi” na ye nyɛleɛ ɛngile zɔhane a, ɛnee duzu nvasoɛ yɛɛ ɔnyia a? Asoo ye diedi zɔhane kɛhola kɛlie ye ngoane?
59002015	Saa adiema nrenya bie anzɛɛ adiema raalɛ bie ɛnlɛ ɛdanlɛ ɛngeda yɛɛ ɔhyia aleɛ nwo,
59002016	na ɛse ye kɛ, “Nyamenle ɛyila wɔ. Ɛ nwo ɛyɛ wɔ wuluwulu na di aleɛ maa ɛ ko ɛyi” na saa wɔammaa ye ninyɛne mɔɔ hyia maa ngoane la a ɛnee duzu nvasoɛ a wɔ mɔɔ ɛka la azo a?
59002017	Zɔhane ati diedi mɔɔ gyimayɛlɛ ɛmboka nwo la le wulera.
59002018	Awie baze kɛ, “Sonla ne bie lɛ diedi yɛɛ ko noko kola yɛ gyima.” Me mualɛ a le kɛ, kile me kɛ sonla si nyia diedi mɔɔ gyimayɛlɛ ɛmboka nwo la, na medame noko menwɔva me gyimayɛlɛ menwɔhile wɔ me diedi.
59002019	Bɛdie bɛdi kɛ Nyamenle kokye a wɔ ɛkɛ a. Ɔdaye ne ala ɛne! Mbɔnsam noko die di, na ɛzulolɛ maa bɛ nwo wozo bɛ.
59002020	Kɔnwɔne! Ɛkulo kɛ bɛkile wɔ kɛ diedi mɔɔ gyimayɛlɛ ɛmboka nwo la ɛnzo ma ɔ?
59002021	Kɛ Ebileham zile zɔle Nyamenle anye ɛ? Ɔluale gyimayɛlɛ zo wɔ mekɛ mɔɔ ɔvale ɔ ra Ayezeke ɔhɔle kɛ ɔlɛ ye ɔkabɔ azu yeamaa Nyamenle la.
59002022	Ɛkola ɛnwu kɛ ye diedi nee ye gyimayɛlɛ bɔle nuhua yɛle gyima; ye gyimayɛlɛ ne manle ye diedi ne lile munli.
59002023	Ɛhye maa Nyamenle Edwɛkɛ ne yɛ nɔhalɛ kɛ, “Ebileham liele Nyamenle lile, na ɔlua ye diedi ti Nyamenle liele ye kɛ ɔle sonla tenlene.” Na ɔlua zolɛ bɛvɛlɛle Ebileham Nyamenle agɔnwo.
59002024	Yemɔti ɛkola ɛnwu ye kɛ sonla gyimayɛlɛ a maa ɔsɔ Nyamenle anye a, na tɛ ye diedi ngome ɔ.
59002025	Kɛ tuutuunli Releehabe ɔdaye ɔyɛle ala la ɛne. Ɔliele Dwuu soanvolɛma ne mɔɔ rale banleɛnlea maanle ne anu ahɔ la azie na ɔboale bɛ ɔmanle bɛluale adenle fofolɛ nu bɛhɔle. Ye gyima ɛhye manle ɔzɔle Nyamenle anye.
59002026	Yemɔti, kɛmɔ nwonane mɔɔ sunsum ɛnle nu la le funli la, zɔhane ala yɛɛ diedi mɔɔ gyimayɛlɛ ɛmboka nwolɛ la le wulera a.
59003001	Me mediema! Ɔnle kɛ bɛ nuhua dɔɔnwo yɛ kilehilevolɛma, ɔboalekɛ bɛze kɛ yɛmɛ kilehilevolɛma bɛbabua yɛ ndɛne fenlefenle bɛadɛla menli mɔɔ ɛha la.
59003002	Yɛ muala yɛfo wɔ ninyɛne dɔɔnwo anu. Sonla mɔɔ ɛnvo wɔ ye edwɛkɛ ɛhanlɛ nu la di munli na ɔkola ɔsɔ ɔ nwo.
59003003	Yɛfa bulalɛ yɛwula ɛkpɔnwɔ nloa anu, amaa yeadie yɛ ne, na yɛahola yɛamaa ɔ nee yɛ ahɔ ɛleka biala mɔɔ yɛkulo la.
59003004	Bɛnlea amɛle: ɔle kpole yɛɛ anwoma mɔɔ anu yɛ se la a pia ye a; noko bulalɛ ekyi bie a maa ahenle mɔɔ ka amɛle ne la kakyihakyi ɔ nye na ɔmaa ɔkɔ ɛleka biala mɔɔ ɔkulo la a.
59003005	Zɔhane ala yɛɛ ɛtafinlimalɛ de a: ɔle sonlabaka ne nvɛyeba ekyi bie, noko ɔkola ɔfa ninyɛne mgbole ɔtu ɔ nwo. Bɛdabɛ bɛnlea kɛ senle ekyi si yela, sɛkye ɛbɔ nu mbaka la.
59003006	Ɛtafinlimalɛ le senle. Ɔboa ɔle munzule ewiade ekyi kpalɛ wɔ yɛ sonlabaka ne nvɛyeba ne mɔ avinli na ɔfa ɛtane ɔsalo yɛ sonlabaka ne kpokpoti. Ɔle ɛbolɔ senle kpalɛ mɔɔ fa senle to yɛ ɛbɛlabɔlɛ nu a.
59003007	Sonla kola tete nyɛmoa mɔɔ le kɛ nane, nloma, nwɔlɛ yɛɛ nyevile nu fɛlɛ ɔmaa bɛtie ye.
59003008	Noko ɛtanfinlimalɛ ɛdeɛ sonla biala ɛngola ɛmbele ye. Ɔle munzule debie mɔɔ ewule bɔlɔ ɛyi ye tɛkɛɛ a.
59003009	Ɛtafinlimalɛ ye ala yɛɛ yɛfa yɛyɛ Awulae nee yɛ Ze Nyamenle ne mo a, yɛɛ ɔdaye ko ne ala a yɛfa yɛwa menli mɔɔ Nyamenle ɛbɔ bɛ kɛ ɔdaye ye ɛsaso la amonle a.
59003010	Ɛnloanlɛ ko ye ala anu yɛɛ nyilalɛ nee amowa vi ba a. Me mediema! Ɔnle kɛ ɔba ye zɔhane.
59003011	Nzule fɛlɛko nee nzule tondɔtondɔ ɛnvi nzubula ko anu ɛmba.
59003012	Me mediema! Feege baka ɛngola ɛnzo ɔlivi ma, yɛɛ vanye baka ɛnzo feege ma. Zɔhane ala yɛɛ nzule tondɔtondɔ ɛngola ɛngakyi nzukpa a.
59003013	Bɛ nuhua boni a ze nrɛlɛbɛ na ɔlɛ ndelebɛbo a? Bɛmaa ɔva ye ɛbɛlabɔlɛ kpalɛ ɔpɛ kilemunli ɔhile nyɛleɛ kpalɛ mɔɔ bɛfa mɛlɛbɛnwoaze nee nrɛlɛbɛ bɛyɛ la.
59003014	Na saa bɛ ahonle nu bɛle anyebolo, bɛle angomedi a, ɛnee bɛmmatu bɛ nloa anu kɛ bɛze nrɛlɛbɛ na bɛyɛ ɛtane bɛtia nɔhalɛ ne.
59003015	Nrɛlɛbɛ zɛhae ɛnvi anwuma lɔ a ba a; ɔle ewiade nrɛlɛbɛ yɛɛ Nyamenle Sunsum ɛnle sonla ne mɔɔ lɛ ye la nu; sonla zɔhane le abɔnsam.
59003016	Ɛleka mɔɔ anyebolo nee angomedi wɔ la, ɛkɛ ne yɛɛ mgbonde nee munzule ngakyile biala wɔ a.
59003017	Nrɛlɛbɛ ne mɔɔ vi anwuma lɔ la anwo te, mɔɔ lumua la ɛne. Eza ɔle anzonudwolɛ, ɔka ɔ nwo aze, ɔlɛ ndelebɛbo; anwunvɔnezelɛ ɛyi ye tɛkɛɛ yɛɛ ɔso nyɛleɛ kpalɛ biala ma. Ɔndwenle adwenle ɛtane, yɛɛ ɔmbɔ adalɛ.
59003018	Menli mɔɔ kpondɛ anzonudwolɛ na bɛdua anzonudwolɛ nu la bu tenleneyɛlɛ bɛyɔba.
59004001	Duzu a twehwe konle ba a, yɛɛ duzu a fa butule ba bɛ avinli a? Asoo tɛ bɛdabɛ bɛ angomedi atiakunluwɔzo ne mɔ a dahuu nee bɛ ko bɛ nuhua la?
59004002	Bɛkpondɛ ninyɛne bie, noko bɛnnyia bie, yemɔti bɛkuhu bɛ nwo; bɛ nye bolo ninyɛne nwo ɛsesebɛ kɛ bɛ kunlu a anrɛɛ, noko bɛnnyia bɛ ɛlɛ, yemɔti bɛdi butule na bɛko. Bɛ sa ɛnga deɛ ne mɔɔ bɛhyia nwo la, ɔluakɛ bɛmbiza Nyamenle.
59004003	Bɛbiza noko a bɛ sa ɛnga ye, ɔboalekɛ bɛnva adwenle kpalɛ bɛmbiza; bɛbiza ninyɛne mɔɔ kɛmaa bɛ ngome bɛ nye kɛlie la.
59004004	Boniayɛma! Bɛnze kɛ saa bɛ nee ewiade tila agɔnwolɛ a ɛnee bɛyɛ Nyamenle agbɔvolɛ ɔ? Sonla mɔɔ fa ewiade ye agɔnwolɛ la kile kɛ ɔle Nyamenle kpɔvolɛ.
59004005	Bɛmmadwenle kɛ mɔɔ Nyamenle Edwɛkɛ ne ka la le mgbane. Ɔse, “Nyamenle twe ye Sunsum ne mɔɔ yeva yewula yɛ nu la anwo nungule.”
59004006	Noko Nyamenle ɛlolɛ ne mɔɔ ɔfa ɔmaa la le kpole. Nyamenle Edwɛkɛ ne se, “Nyamenle bɛlɛ mɔɔ le mgbanyizonle la aze, na ɔmaa mɔɔ bɛlɛ ɔ nwo aze la zo.”
59004007	Yemɔti bɛdu bɛ nwo bɛmaa Nyamenle. Bɛmmamaa Abɔnsam adenle, na ɔvi bɛ nwo ɔbanriandi.
59004008	Bɛhwe bɛbikye Nyamenle, na ɔdaye noko ɔkɛbikye bɛ. Bɛmɛ ɛtanevolɛma, bɛhakyi bɛ subane! Bɛde bɛ ahonle nu, bɛmɛ nabalabama!
59004009	Bɛli nyane na bɛzu; bɛmaa bɛ ɛzelekɛ ɛyɛ ɛzunlɛ na bɛ fɛlɛkolilɛ ɛyɛ alɔbɔlɛ.
59004010	Bɛbɛlɛ bɛ nwo aze wɔ Awulae anyunlu, na ɔkɛmaa bɛ zo.
59004011	Mediema Keleseɛnema, bɛmmakeha bɛ gɔnwo mɔ anwo edwɛkɛ ɛtane ɛtane. Mɔɔ ka ɔ diema anwo edwɛkɛ ɛtane anzɛɛ bua ye ndɛne la tia mɛla ne na eza ɔbua mɛla ne ndɛne. Na saa ɛbua mɛla ne ndɛne a, ɛnee ɔkile kɛ ɛnli mɛla ne azo bieko, na ɛle ye ndɛnebuavolɛ.
59004012	Nyamenle angomekye a kola die ngoane na ɔkola ɔsɛkye ye a. Yemɔ ala a ɔmaa mɛla na ɔle ndɛnebuavolɛ a. Na wɔmɔ, ɛdawɔ a le nwane, mɔɔ ɛbua ɛ gɔnwo ndɛne a?
59004013	Bɛdabɛ mɔɔ bɛka kɛ, “Ɛnɛ anzɛɛ ɛhyema yɛbahɔ suakpole ɛhye anzɛɛ ɛhendeɛ ne azo, yeahɔli ɛvolɛ ko, yɛayɛ gyima yeakpondɛ ezukoa dɔɔnwo” la, bɛdie!
59004014	Bɛnze mɔɔ bazi bɛ nwo zo ɛhyema a. Bɛdabɛ mumua ne, bɛ ngoane tendenle le nyɛ? Bɛ ngoane le kɛ nwonlomɔ ɛbɔlɛ la, ɔngyɛ na yeawe na ɔ bo zo aminli.
59004015	Mɔɔ ɔwɔ kɛ bɛka la a le kɛ, “Saa ɔyɛ Awulae ɛhulolɛ na yɛde ngoane nu a, yɛbayɛ ɛhye anzɛɛ ɛhendeɛ ne.”
59004016	Na bɛmɛ, bɛmemaa bɛ nwo zo, bɛtu bɛ nloa anu; na adubɛnwo ɛhye mɔ amuala le ɛtaneyɛlɛ.
59004017	Yemɔti, sonla ne mɔɔ ze debie kpalɛ mɔɔ ɔwɔ kɛ ɔyɛ na yeanyɛ la, ɔle ɛtane ɔmaa ye.
59005001	Bɛmɛ sukoavolɛma, bɛdie! Bɛbɔ ɔ bo kɛkala bɛzu bɛye awolɛ wɔ munzule mɔɔ ɛlɛba bɛ nwo zo la ati.
59005002	Bɛ anwonyia ne ɛkpɔlɔ, yɛɛ nvɔlekɛ ɛli bɛ ndanlɛ ne mɔ.
59005003	Bɛ ezukoa nvutuke nee dwɛtɛ fufule muala ɛlɔ nrɛnlana, na bɛ nrɛnlana mɔɔ bɛlɔ la bayɛ daselɛ atia bɛ na yeali bɛ nwonane ne kɛ senle. Bɛboɔboa anwonyia nloa wɔ mekɛ mɔɔ ewiade ye ɛlɛba awieleɛ la.
59005004	Bɛtɛtuale bɛ gyimayɛvoma ne mɔ mɔɔ yɛ gyima wɔ bɛ ɛya ne mɔ anu la kakɛ. Bɛdie, bɛ ahatualɛ ne mɔɔ bɛ nye fuu bɛanva bɛammaa bɛ la ati, bɛlɛsu, yɛɛ menli mɔɔ boɔboale aleɛ nloa manle bɛ la ɛzunlɛ ne ɛdwu Tumivolɛ Awulae ne anzo nu.
59005005	Bɛ ɛbɛlabɔlɛ wɔ ewiade ye anu ɛyɛ anyelielɛ nee fɛlɛkolilɛ ngome; bɛli bɛ nwo adane, bɛyɛ mbelane kɛ nlankɛ mɔɔ bɛ mekɛ ɛdwu mɔɔ bɛ nee bɛ ɛlɛkɔ ahunleɛ la.
59005006	Bɛbua sonla mɔɔ ɛnli fɔlɛ la ewule fɔlɛ bɛku ye; noko ɔndɛ ɔ nloa anu!
59005007	Yemɔti, mediema, bɛzi abotane bɛhɔkpula Kenle ne mɔɔ Awulae kɛra la. Bɛnlea ɛyazonlɛnli ne, ɔkendɛ ɔmaa azɛlɛ ye maa ye nzoleɛ ngɛnlɛma, ɔsi abotane ɔkendɛ ɔmaa fɔsɛlɛ ne nee bokile ne tɔ zolɛ.
59005008	Bɛdabɛ noko ɔwɔ kɛ bɛsi abotane. Bɛmaa bɛ nye ɛla, ɔluakɛ Awulae ɛralɛ ne ɛbikye.
59005009	Mediema, bɛmmatendɛ bɛ gɔnwo mɔ bɛ nzo abo, amaa bɛambua bɛdabɛ noko bɛ ndɛne. Ndɛnebuavolɛ ne ɛbikye, ɔgyi bɛ nlenkɛ ne mɔ anloa.
59005010	Mediema, bɛhakye Nyamenle kpɔmanvolɛma ne mɔ mɔɔ luale Awulae duma nu dendɛle la. Bɛva bɛ abotane ne mɔɔ bɛnyianle ye bɛgyinlanle kpundii wɔ nyane nu la bɛyɛ ndonwo.
59005011	Bɛdabɛ mɔɔ bɛgyinlanle kpundii, bɛvale abotane bɛzɔle nyane bɛhɔle awieleɛ la yɛɛ yɛka kɛ Nyamenle ɛyila bɛ a. Se bɛde Dwobu ɔdaye ye abotane ɛdeɛ ne mɔɔ ɔnyianle ɔvale ɔgyinlanle kpundii ɔzɔle ye nyane ne la anwo bie, yɛɛ eza bɛze kɛ awieleɛ ne Nyamenle zile lole ye la. Nyamenle se anwunvɔne yɛɛ ɔ kunlu yelɛyela ye.
59005012	Me mediema, mɔɔ hyia kpole kpalɛ la a le kɛ, bɛmmaka ndane hweledede; bɛmmaka anwuma anzɛɛ aze anzɛɛ debie gyɛne biala bɔbɔ. Bɛmaa bɛ “Ɛhɛe” ɛyɛ ɛhɛe, bɛ “Kyɛkyɛ” ɛyɛ kyɛkyɛ, amaa Nyamenle andea bɛ.
59005013	Bɛ nuhua bie wɔ ngyegyelɛ nu ɔ? Bɛmaa ɔzɛlɛ. Bie ɛlɛdi fɛlɛko ɔ? Bɛmaa ɔdo ayɛlɛyelɛ edwɛne.
59005014	Bɛ nuhua bie ɛnde kpɔkɛ ɔ? Bɛmaa ɔvɛlɛ asɔne mgbanyima ne mɔ na bɛzɛlɛ bɛmaa ye, na bɛkpokpa ye nwole wɔ Awulae duma nu.
59005015	Saa bɛfa diedi bɛyɛ nzɛlɛlɛ ɛhye a, wuleravolɛ ne anwo baza; Awulae badwazo ye, na saa yeyɛ ɛtane a yeava ye ɛtane yeahyɛ ye.
59005016	Yemɔti, bɛha bɛ ɛtane ne mɔ bɛhile bɛ nwo ngoko ngoko, na bɛzɛlɛ bɛmaa bɛ nwo ngoko ngoko, na bɛkɛde kpɔkɛ. Sonla tenlene biala nzɛlɛlɛ yɛ nla eza tumi wɔ nu.
59005017	Yilaegya le sonla kɛ yɛdayɛ ala la; noko ɔzɛlɛle kɛ ezule mmatɔ la, ezule andɔ azɛlɛ ye azo dedee ɛvolɛ nsa siane nsia.
59005018	Na eza ɔzɛlɛle bieko, na ezule dɔle kpole manle aleɛ bule.
59005019	Mediema, saa bɛ nuhua bie kpɔkye fi nɔhalɛ ne anwo na ɔlɛminli, na bɛ nuhua bie kɔfa ye ba a,
59005020	bɛmaa ɔhakye kɛ: sonla mɔɔ kɛlie ɛtanevolɛ kɛvi ye ɛtane nu la ɛlie ɛtanevolɛ ne ɛkɛla ɛvi ewule nu na yeheda ɛtane dɔɔnwo azo.
60001001	Kɛlata ɛhye vi medame Pita, mɔɔ mele Gyisɛse Kelaese ɛzoanvolɛ la ɛkɛ. Melɛ mekamaa Nyamenle menli ne mɔɔ yekpa nu yeye bɛ na bɛha maanɔne wɔ Pɔntɛse, Galeehyea, Kapɛdosea, Ehyea, yɛɛ Baetenea maanzinli ne mɔ anu la amuala.
60001002	Nyamenle Selɛ ne luale ye bodane ne azo kpale nu yele bɛ na ɔluale ye Sunsum ne azo ɔyɛle bɛ menli mɔɔ anwo te la, kɛ bɛyɛ tieyɛ bɛmaa Gyisɛse Kelaese na ye mogya ne ade bɛ nwo. Nyamenle ɛlo bɛ na ɔmaa bɛ anzonudwolɛ molozo.
60001003	Ayɛlɛyelɛ ɛha Nyamenle, yɛ Awulae Gyisɛse Kelaese ɔ Ze ne! Yelua ye ɛlolɛ kpole ne azo yedwazo Gyisɛse Kelaese yevi ewule nu na yemaa yɛnyia ngoane fofolɛ nwo anyelazo mɔɔ ɛnwu ɛlɛ a.
60001004	Ɔlua zolɛ yɛ nye la nyilalɛ bebelebe ne mɔɔ Nyamenle ɛva ɛzie ye menli ne la azo. Bɛmɛ bɛ ti, yeva nyilalɛ ɛhye mɔɔ ɛmkpɔlɔ, ɔnzɛkye, yɛɛ ɔndu anzɛɛ ɔmkpa la yezie anwuma lɔ yemaa bɛ.
60001005	Zɛhae nyilalɛ ne le bɛdabɛ mɔɔ ɔlua bɛ diedi ti Nyamenle tumi ne dielie bɛ gyɛlɛɛnye na bɛbaye ngoanelielɛ ne bɛahile bɛ wɔ mekɛ ne mɔɔ li amozi la ɛdeɛ.
60001006	Ɛhye ati saa yera kɛ ɔwɔ kɛ bɛdi nyane wɔ mekɛ ekyi ye anu wɔ sɔnea nee amaneɛnwunlɛ ngakyile nu a, ɔwɔ kɛ bɛdi fɛlɛko wɔ ɛhye anwo.
60001007	Ninyɛne ɛhye mɔ wɔ ɛkɛ kɛ bɛfa bɛazɔ bɛ diedi bɛanlea saa ɔgyi kpundii a. Ezukoa nvutuke bɔbɔ mɔɔ sɛkye la, bɛfa senle a bɛnea kɛ ɔle kpalɛ a; zɔhane ala yɛɛ ɔwɔ kɛ bɛ diedi ne mɔɔ hyia tɛla ezukoa nvutuke la bɛsɔ ye bɛnea a, amaa yeava ayɛlɛyelɛ, anyunlunyia, yɛɛ enililɛ yearɛlɛ bɛ wɔ Kenle ne mɔɔ Gyisɛse bara la.
60001008	Bɛtɛnwunle Gyisɛse ɛlɛ, noko bɛkulo ye. Kɛkala bɔbɔ bɛnnwu ye, noko bɛdie ye bɛdi, na ɔlua zo bɛ nye die na bɛdi fɛlɛko kpole mɔɔ ɛnloanlɛ ɛngola ɛnga a,
60001009	ɔboalekɛ bɛlua bɛ diedi mɔɔ wɔ ye nu la azo bɛlɛdie bɛ ɛkɛla ngoane.
60001010	Nyamenle kpɔmanvolɛma mɔɔ hanle ɛlolɛ ɛhye mɔɔ le bɛ ɛdeɛ la anwo edwɛkɛ dole ɛkɛ ne la nleɛnleanle nu, na bɛkpondɛle ngoanelielɛ ɛhye mɔɔ Nyamenle bava amaa bɛ la anu.
60001011	Bɛbɔle mɔdenle kɛ bɛkɛnwu sonla holɛ ko ne mɔɔ bara nee mekɛ holɛ ko ne mɔɔ ɔbava yeara la. Ɛhye a le mɔɔ ɛnee Kelaese Sunsum ne mɔɔ wɔ bɛ nu la ɛlɛkilehile bɛ na ɔka nyane mɔɔ ɔwɔ kɛ Kelaese nwu ye nee anyunlunyia mɔɔ li ɔ nzi la anwo bie ɔkile bɛ a.
60001012	Nyamenle yele hilele ye kpɔmanvolɛma mɔɔ luale Sunsum Nwuanzanwuanza ne mɔɔ bɛzoanle ye vi anwuma rale la azo bɔle Edwɛkpa ɛhye nolo hilele bɛ, kɛ tɛ bɛdabɛ kpɔmanvolɛma bɛ ti yɛɛ bɛyɛle zɔhane gyima ne a, na bɛmɛ Kelaese ɛdoavolɛma bɛ ti ɔ. Ɛhye mɔ le ninyɛne mɔɔ Nyamenle soanvolɛma akunlu a anrɛɛ bɛde ɔ bo a.
60001013	Zɔhane ati, bɛzie bɛ adwenle koonwu, bɛyɛ bɛ nye gyɛlɛmgbɛɛnye na bɛmaa bɛ nye ɛla nyilalɛ ne mɔɔ bɛbanyia ye wɔ mekɛ mɔɔ Gyisɛse Kelaese kɛra la azo.
60001014	Bɛyɛ tieyɛ bɛmaa Nyamenle na bɛmmamaa bɛ atiakunluwɔzo sie bɛ kɛ dɛba ne mɔɔ ɛnee bɛnze nwolɛ bie la.
60001015	Nyamenle ne mɔɔ ɛvɛlɛ bɛ la anwo te, yemɔti bɛmaa bɛ nwo ɛde wɔ nyɛleɛ biala anu.
60001016	Nyamenle Edwɛkɛ ne se, “Ɔwɔ kɛ bɛmaa bɛ nwo te, ɔboalekɛ mele nwuanzanwuanza.”
60001017	Bɛyɛ nzɛlɛlɛ a bɛfɛlɛ Nyamenle ne mɔɔ ɔnnea sonla nyunlu na ɔbua menli kɔsɔɔti ndɛne, kɛmɔ biala nyɛleɛ si de la bɛ Ze. Zɔhane ati, bɛva Nyamenlezulolɛ bɛbɔ bɛ ɛbɛla wɔ mekɛ mɔɔ bɛwɔ nlɔnu la.
60001018	Bɛdabɛ bɛze mɔɔ bɛduale ye wɔ bɛ ti na bɛahola bɛakpɔne bɛ bɛavi bɛ nlenya mɔ ɛbɛla mgbane mgbane ɛbɔlɛ ne anu la. Bɛanva debie mɔɔ ɛngyɛ na yeazɛkye, mɔɔ le kɛ ezukoa nvutuke anzɛɛ dwɛtɛ fufule,
60001019	bɛvale Gyisɛse, mɔɔ le boaneralɛ mɔɔ anwo ɛnlɛ dɛne biala la mogya ne mɔɔ sonle bolɛ la a bɛkpɔnenle bɛ a.
60001020	Nyamenle vale ye ziele ɛkɛ dɛba kolaa na bɛabɔ ewiade, yɛɛ bɛmɛ bɛ ti bɛye ye bɛhile wɔ mekɛ ye mɔɔ li amozi la anu a.
60001021	Ɔlua ɔ nwo zo yɛɛ bɛlie Nyamenle ne mɔɔ dwazole ye vile ewule nu na ɔmanle ye anyunlunyia la bɛli, na kɛkala bɛ diedi nee bɛ anyelazo ɛragyinla Nyamenle anwo zo a.
60001022	Kɛkala mɔɔ ɔlua bɛ tieyɛ wɔ nɔhalɛ ne anwo bɛde bɛ nwo bɛvi ninyɛndane nwo na bɛnyia ɛhulolɛ bɛmaa bɛ mediema diedima la, bɛmaa bɛ ɛhulolɛ ne ɛyɛ nɔhalɛ ɛhulolɛ mɔɔ vi bɛ ahonle nu a.
60001023	Ɔluakɛ bɛlua tease Ɛdɛnkɛma Nyamenle ne edwɛkɛ zo bɛwo bɛ fofolɛ kɛ bɛle mralɛ mɔɔ ɛnwu ɛlɛ la na bɛnle menli mɔɔ wu la amra.
60001024	Nyamenle Edwɛkɛ ne se, “Menli kɔsɔɔti le kɛ ndile, bɛ anyunlunyia le kɛ ndotolo. Ndile ne nwoso na ndotolo ne kpolo,
60001025	noko Awulae edwɛkɛ ne wɔ ɛkɛ ne dahuu.” Edwɛkɛ ɛhye a le Edwɛkpa ne mɔɔ bɛbɔle ye nolo bɛhilele bɛ la.
60002001	Zɔhane ati, bɛhwe bɛ nwo bɛvi ɛtane muala anwo; bɛmmabɔ adalɛ, bɛmmayɛ ngunzi, bɛmmatwe nungule, bɛmmayɛ aholoba.
60002002	Bɛyɛ bɛ nwo kɛ nlɔma mɔɔ sunsum nu nyɛfonzule ɛhɔne ɛlɛku bɛ la, amaa saa bɛnyia ye bɛno a bɛanyi na bɛanyia ngoane.
60002003	Ɔluakɛ Nyamenle Edwɛkɛ ne se, “Bɛdabɛ bɛhola bɛnwu kɛ Awulae atiakunlu le kɛnlɛma.”
60002004	Bɛrɛla Awulae ɛkɛ. Yemɔ a ɔle Tease Bolɛ ne mɔɔ ewiade amra kpole ye kɛ ɔle debie mgbane na Nyamenle noko ɛkpa nu ɛye ye kɛ ɔle bolɛ mɔɔ anwo hyia la a.
60002005	Bɛrɛla kɛ bɛle tease awolɛ na bɛmaa bɛva bɛ bɛzi sunsum nu ɛzonlenlɛ sua mɔɔ bɛsonle nu, kɛ bɛle sɛlɛvolɛma nwuanzanwuanza na bɛlua Gyisɛse Kelaese anwo zo bɛbɔ sunsum nu azu mɔɔ sɔ ɛnyelɛ la bɛmaa Nyamenle.
60002006	Nyamenle Edwɛkɛ ne se, “Mekpa nu meye bolɛ mɔɔ sonle bolɛ, kɛ mefa meayɛ bolɛ mɔɔ anwo hyia wɔ Zayɔn; mɔɔ kɛlie ye kɛli la anyunlu ɛnrɛgua aze ɛlɛ.”
60002007	Bolɛ ɛhye sonle bolɛ kpole kpalɛ maa bɛdabɛ mɔɔ bɛdie bɛdi la, na bɛdabɛ mɔɔ bɛnlie bɛnli la, Nyamenle Edwɛkɛ ne se, “Bolɛ ko ne ala mɔɔ suatovoma ne kpole kɛ ɔle debie mgbane la, yemɔ ala a ɔrayɛle bolɛ mɔɔ anwo hyia kpalɛ la a.”
60002008	Eza Nyamenle Edwɛkɛ ne bie se, “Ɛhye le bolɛ mɔɔ bamaa menli adu koti a; ɔle bodane mɔɔ bamaa bɛadu bɛagua a.” Bɛtu koti, ɔboalekɛ bɛnlie edwɛkɛ ne bɛnli; Nyamenle ngyehyɛlɛ ne kɛ de la ɛne.
60002009	Bɛmɛ a bɛle menli mɔɔ Nyamenle ɛkpa nu ɛye bɛ a. Bɛle Belemgbunli ne sɛlɛvolɛma, maanle nwuanzanwuanza, Nyamenle ɔdaye ye menli mɔɔ yeboɔboa yekpondɛ bɛ bo zo na yevɛlɛ bɛ kɛ bɛvi awozinli nu bɛrɛla ye wienyi ne anu na bɛbɔ ye nwanwane gyima ne nolo a.
60002010	Mekɛ bie ɛnee bɛnzɔho menli bɔbɔ, na ɛnɛ bɛle Nyamenle menli. Mekɛ bie ɛnee bɛnze Nyamenle anwunvɔnezelɛ ne deɛ holɛ, na ɛnɛ bɛ sa ɛha ye anwunvɔnezelɛ ne.
60002011	Ayi mɔ, mesɛlɛ bɛ, bɛle nyɛvolɛ nee adendulɛma wɔ ewiade! Bɛmmadi nwonane atiakunluwɔzo ne mɔ mɔɔ dahuu nee bɛ ɛkɛla ko la anzi fee.
60002012	Ɔwɔ kɛ bɛmaa bɛ nyɛleɛ wɔ maanlema avinli yɛ kɛnlɛma, amaa saa bɛsi bɛ amgbu kɛ bɛnle kpalɛ bɔbɔ a, ɛnee kɛmɔ bɛnwu bɛ nyɛleɛ kpalɛ ne la ati bɛaye Nyamenle ayɛlɛ wɔ Kenle ne mɔɔ Awulae bara la.
60002013	Awulae ati bɛha bɛ nwo aze bɛmaa menli mɔɔ lɛ tumi wɔ bɛ sa nu mɔɔ le kɛ Maanle Maanle Belemgbunli ne, mɔɔ yemɔ a maanle ne anu tumi wɔ ɔ sa nu la,
60002014	nee amɛnladoma, mɔɔ le kɛ ɛzoanlɛ bie a bɛzoa bɛ kɛ bɛradea maamɔvoma, na bɛhanvo bɛdabɛ mɔɔ bɛdi boɛ la.
60002015	Ɔluakɛ Nyamenle ɛhulolɛ a le kɛ bɛkɛva bɛ nyɛleɛ kpalɛ ne mɔ bɛkɛmaa ahɔnwɔne kɛgyakyi mgbane mgbane ɛhehanlɛ.
60002016	Bɛdɛnla kɛ bɛdi bɛ ti anwo, noko bɛmmafa bɛ ti anwo ɛlilɛ ne bɛkedɛheda ɛtane zo. Bɛdɛnla kɛ bɛle Nyamenle ngɛkɛlɛ.
60002017	Bɛli menli kɔsɔɔti eni. Bɛhulo bɛ gɔnwo mɔ diedima. Bɛzulo Nyamenle na bɛli Maanle Maanle Belemgbunli ne eni.
60002018	Bɛmɛ ngɛkɛlɛ, bɛbɛlɛ bɛ nwo aze bɛmaa bɛ menle mɔ; bɛmmabu mɔɔ atiakunlu le kɛnlɛma la angome, na bɛbu mɔɔ ati yɛ se la noko.
60002019	Saa bɛfa Nyamenle ɛhulolɛ bɛsie bɛ nyunlu, na ɔlua yemɔti bɛnwu amaneɛ mɔɔ ɛnfɛta la, na bɛsi nwolɛ abotane a, ɔbayila bɛ.
60002020	Ɔluakɛ duzu nvasoɛ yɛɛ bɛkɛnyia ye kɛ bɛkɛyɛ ɛtane na bɛkɛnyia nwolɛ ndeanlɛ a? Na saa bɛdi boɛ la ati bɛnwu nwolɛ amaneɛ na bɛsi nwolɛ abotane a, Nyamenle bayila bɛ.
60002021	Bɛdabɛ bɛ ti Kelaese mumua ne nwunle amaneɛ vale yɛle ndonwo manle bɛ. Na ɛhye noko ala ati yɛɛ Nyamenle ɛvɛlɛ bɛ a, amaa bɛava ɔ gyakɛ.
60002022	Yeanyɛ ɛtane biala, yɛɛ yeambɔ adalɛ yeangile awie biala.
60002023	Noko mɔɔ bɛbɔ ye aholoba la, yeambɔ bɛ bie, bɛgolo ɔ nwo la, yeandɛ ɔ nloa anu; mɔɔ ɔnwu amaneɛ bɔbɔ la, yeanwunlonwunla awie, na ɔvale ye anyelazo kɔsɔɔti ɔdole Nyamenle anwo zo kɛ yemɔ a ɔle pɛlepɛle Ndɛnebuavolɛ ne a.
60002024	Kelaese ɔdaye mumua ne ɔliele yɛ ɛtane ne mɔ wɔ ye sonlabaka ne anu ɔhɔle meanubaka ne azo, amaa yɛawu yɛamaa ɛtane na yɛadɛnla yɛamaa pɛlepɛlelilɛ. Bɛlua ye ɛbodalɛ nganlɛ ne mɔ azo a bɛyɛ bɛ ayile a.
60002025	Ɛnee bɛle kɛ mboane mɔɔ ɛminli la, na kɛkala bɛva bɛ bɛzia bɛra kɛ bɛrali Mboaneneavolɛ ne nee bɛ ɛkɛla sinzavolɛ ne anzi.
60003001	Bɛmɛ nwuvolɛ mraalɛ, bɛbɛlɛ bɛ nwo aze bɛmaa bɛ hu mɔ, amaa nuhua mɔɔ ɔ hu ɛnlie Nyamenle Edwɛkɛ ne ɛnli la, bɛalua bɛ nyɛleɛ zo bɛahwe ye bɛarɛlɛ Nyamenle, mɔɔ ɔnrɛhyia kɛ bɛkɛha edwɛkɛ kpɔkɛ ko bɔbɔ a,
60003002	ɔboalekɛ bɛbanwu bɛ nwo enililɛ nee bɛ anwondelɛ wɔ bɛ nyɛleɛ nu.
60003003	Bɛmmafa ninyɛne mɔɔ le kɛ bɛ ti ɛyɛlɛ, mgbɔba, agudeɛ anzɛɛ ndanlɛ ngɛnlɛma ɛhedalɛ bɛsiezie bɛ nwo kɛ bɛfa bɛamaa bɛ nwo ayɛ fɛ.
60003004	Bɛmaa bɛ nyamenlezo anwofɛlɛko ne mɔɔ wɔ bɛ nu la ɛvinde. Nyamenlezo anwofɛlɛko ɛhye vea bɛ ahonle ne mɔ anu, na yemɔ a le bɛ bɛtɛɛyɛlɛ nee bɛ koonwuyɛlɛ subane ne. Ɛhye a le kɛnlɛma na ɔsɔ Nyamenle anye a.
60003005	Ɔluakɛ mraalɛ mɔɔ dule bɛ nwo manle Nyamenle wɔ mekɛ mɔɔ ɛze ɛhɔ na bɛnyianle anyelazo wɔ Nyamenle anu la adenle mɔɔ luale zolɛ zieziele bɛ nwo la a le kɛ bɛhanle bɛ nwo aze bɛmanle bɛ hu mɔ.
60003006	Ɛnee kɛ Sɛla de la ɛne; ɔyɛle tieyɛ ɔmanle ɔ hu Ebileham na ɔvɛlɛle ye ɔ menle. Kɛkala, saa bɛbɔ ɛbɛla kpalɛ na bɛammaa debie biala anwunlonwunla bɛ a, bɛle ɔ mra mraalɛ.
60003007	Zɔhane ala yɛɛ bɛmɛ mrenya noko, saa bɛ nee bɛ ye mɔ de a ɔwɔ kɛ bɛnwu ye kɛ bɛle mraalɛ na bɛnlɛ anwosesebɛ a. Yemɔti bɛli bɛ eni, ɔboalekɛ bɛ nee bɛ bɛ muala a bɛbanyia Nyamenle ngoane ɛlolɛ ahyɛlɛdeɛ ne a. Bɛyɛ ɛhye, amaa debie biala andenda bɛ gyakɛ anu wɔ bɛ nzɛlɛlɛ nu.
60003008	Awieleɛ ne, ɔwɔ kɛ bɛ muala bɛ adwenle yɛ ko; bɛde bɛ gɔnwo mɔ nyane bo na bɛhulo bɛ nwo ngoko ngoko kɛ bɛle mediema. Bɛnyia ahonle kpalɛ na bɛbɛlɛ bɛ nwo aze.
60003009	Bɛmmafa ɛtane bɛtua ɛtane kakɛ anzɛɛ bɛmmafa butule bɛyia butule. Bɛva nyilalɛ nee kosoɛ ɛyɛlɛ bɛdua ɛtane kakɛ, ɔluakɛ ɛhye ati yɛɛ Nyamenle vɛlɛle bɛ a, amaa bɛanyia nyilalɛ.
60003010	Nyamenle Edwɛkɛ ne se, “Awie mɔɔ kulo ngoane na ɔkpondɛ anyelielɛ la ɛgyakyi adalɛ ɛbɔlɛ nee munzule edwɛkɛ ɛhanlɛ.
60003011	Ɔwɔ kɛ ɔtwe ɔ nwo ɔfi ɛtane nwo na ɔyɛ kpalɛ; ɔwɔ kɛ ɔkpondɛ anzonudwolɛ bo zo na ɔdi ɔ nzi.
60003012	Ɔluakɛ Nyamenle anye wɔ pɛlepɛlelilɛma anwo zo, na ɔbuke ɔ nzo ɔtie bɛ nzɛlɛlɛ dahuu. Na bɛdabɛ mɔɔ bɛdi ɛtane la, Awulae kakyi ɔ nzi si bɛ.”
60003013	Saa bɛpele bɛdi boɛ a, nwane yɛɛ kɛhola kɛyɛ bɛ debie a?
60003014	Na saa bɛnwu amaneɛ wɔ bɛ pɛlepɛlelilɛ ti bɔbɔ a, bɛbanyia nyilalɛ. Bɛmmasulo awie biala, yɛɛ bɛmmamaa bɛ ahonle tu.
60003015	Bɛzulo Kelaese wɔ bɛ ahonle nu kɛ ɔle bɛ Awulae. Dahuu bɛziezie bɛ nwo, amaa saa awie biza bɛ bɛ anyelazo ne mɔɔ bɛlɛ ye la anwo edwɛkɛ a bɛahola bɛaye ɔ nloa,
60003016	noko anrɛɛ bɛva bɛtɛɛyɛlɛ amaa saa awie mɔ keha bɛ nwo edwɛkɛ ɛtane ɛtane a, bɛ subane kpalɛ ne, kɛmɔ bɛle Kelaese ɛdoavolɛma na bɛdi boɛ la agua menli zɔhane mɔ anyunlu aze.
60003017	Ɔluakɛ saa mɔɔ Nyamenle kpondɛ la a le kɛ yɛkɛli boɛ na yɛkɛnwu amaneɛ a, ɛnee ye zɔhane le kpalɛ, tɛla kɛ yɛkɛli ɛtane a.
60003018	Ɔluakɛ Kelaese mumua ne wule kokye wɔ awie biala ɛtane ti. Ɔle sonlakpalɛ, noko ɔwule ɔmanle ɛtanevolɛma, amaa yealie yɛ yeahɔmaa Nyamenle. Bɛhunle ye wɔ nwonane nu, noko bɛdwazole ye wɔ sunsum nu,
60003019	na wɔ sunsum ne anu yɛɛ ɔhɔle ɔhɔbɔle Edwɛkpa ne nolo ɔhilele sunsum nu amra mɔɔ bɛgua bɛ anga la a.
60003020	Sunsum ɛhye mɔ a le bɛdabɛ mɔɔ bɛyɛle Nyamenle anwo anzosesebɛ wɔ mekɛ mɔɔ ɛnee Nyamenle ɛlɛkendɛ abotane nu ala yeamaa Nowa abobɔ ɛlɛne ne la. Bɛdabɛ ekyi ne ala, bɛle mɔtwɛ, mɔɔ ɛnee bɛwɔ ɛlɛne ne anu wɔ azule ne anye la yɛɛ bɛliele bɛ ngoane a.
60003021	Ɛzɔnenlɛ le sɛkɛlɛneɛ mɔɔ gyi ɛkɛ maa nzule ne a. Ɔnle sonlabaka nwo evinli ɛnrinzinlɛ, ɔle Nyamenle nyunlu modolɛ kɛ ɔmaa bɛ adwenle mɔɔ anu la ɛkɛ ne wienyi la, amaa ɔlua Awulae Gyisɛse Kelaese ewudwazo ne azo bɛalie bɛ ngoane.
60003022	Yemɔ yɛɛ yehɔ anwuma na ɔde Nyamenle asa fema zo na Nyamenle soanvolɛma nee anwuma tumivolɛma nee mgbolema amuala sonle ye a.
60004001	Kɛmɔ bɛmɛ bɛ ti Kelaese nwunle amaneɛ wɔ nwonane nu la, ɔwɔ kɛ bɛdabɛ noko bɛnwu ye kɛ bɛbanwu amaneɛ; ɔboalekɛ mɔɔ kɛnwu amaneɛ wɔ nwonane nu la ɛnyɛ ɛtane bieko.
60004002	Na ɔvi mekɛ ne anu mɔɔ kɔ la, ɔmaa Nyamenle ɛhulolɛ ne dielie ye wɔ ye ɛbɛlabɔlɛ mɔɔ ɛha amozi la anu na ɔgyakyi ye atiakunluwɔzo nzi ɛlilɛ.
60004003	Bɛzɛkye bɛ mekɛ dɔɔnwo bɛyɛ mɔɔ menli mɔɔ ɛnzonle Nyamenle la yɛ la bie. Bɛbɔ adwɔmane ɛbɛla, bɛli bɛ atiakunluwɔzo mgbane mgbane nzi, nza ɛgya bɛ, bɛmaa bɛ nye die mgbane mgbane, bɛbɔ anyiemgba ɛbɛla, na bɛsonle awozonle.
60004004	Kɛkala ɔsi bɛdabɛ mɔɔ bɛnzonle Nyamenle la anwo kɛ saa ɛnɛ bɛbɔ ɛbɛla mgbane mgbane ɛhye mɔ a bɛmɛ Kelaese ɛdoavolɛma ɛmbamboka bɛ nwo a, na ɔlua zo bɛkeha bɛ nwo edwɛkɛ ɛtane ɛtane.
60004005	Bɛdabɛ bɛ ngome bɛbabu bɛ nyɛleɛ nwo mgbonda bɛahile Nyamenle mɔɔ babua anyewɔzoamra nee mɔwuamra ndɛne la.
60004006	Ɛhye ati yɛɛ bɛbɔle Edwɛkpa ne nolo bɛhilele mɔwuamra a, amaa saa bɛlua bɛ nwonane ɛhye azo bɛbua bɛ ndɛne, kɛmɔ bɛbua awie biala la a, sunsum nu bɛadɛnla, kɛmɔ Nyamenle kpondɛ la.
60004007	Ninyɛne kɔsɔɔti awieleɛ ɛbikye. Ɛhye ati bɛzɔ bɛ nwo kpalɛ na bɛyɛ bɛ nye gyɛlɛmgbɛɛnye, na bɛahola bɛayɛ nzɛlɛlɛ.
60004008	Mɔɔ hyia kpalɛ la, bɛva bɛ ahonle muala bɛhulo bɛ nwo ngoko ngoko, ɔboalekɛ ɛhulolɛ maa bɛfa ɛtane dɔɔnwo bɛkyɛ.
60004009	Bɛmaa adenle bɛmaa bɛ mediema Kelaese ɛdoavolɛma ɛwolo bɛ mɔɔ adendɛbɛnzoabo biala ɛnle nu a.
60004010	Kɛmɔ bɛ muala bɛnea bɛ Nyamenle ahyɛlɛdeɛ ngakyile ne mɔ boɛ la, ko biala ɛva ye ɛdeɛ mɔɔ yenyia ye la ɛkpondɛ ɔ gɔnwo mɔ kpalɛ ɛyɛlɛ.
60004011	Sonla ne mɔɔ ka Nyamenle edwɛkɛ la ɛnlea ɛha Nyamenle edwɛkɛ ne; mɔɔ sonle noko la ɛva ye anwosesebɛ mɔɔ Nyamenle ɛva ɛmaa ye la amuala ɛzonle, amaa debie biala mɔɔ bɛyɛ la anu menli ava ayɛlɛyelɛ alua Gyisɛse Kelaese anwo zo amaa Nyamenle. Yemɔ yɛɛ anyunlunyia nee tumi le ye ɛdeɛ dahuu a. Amen.
60004012	Ayi mɔ, bɛmmamaa amaneɛnwunlɛ kpole mɔɔ bara bɛ nwo zo arazɔ bɛ anlea la yɛ bɛ azibɛnwo kɛ asɛɛ debie ɛzulolɛ bie ɛrado bɛ.
60004013	Bɛli fɛlɛko kɛ bɛ nee Kelaese ɛlɛnwu amaneɛ a, amaa saa bɛye ye bɛkile anyunlunyia nu a bɛali fɛlɛko kpole.
60004014	Saa Kelaese duma nu ti bɛkile bɛ nyane a, nyilalɛ ɛha bɛ, ɔluakɛ ɛhye kile kɛ anyunlunyia sunsum ne mɔɔ le Nyamenle Sunsum ne wɔ bɛ nwo zo.
60004015	Noko akee bɛmmamaa bɛ biala nwu amaneɛ kɛ ɔle kɔdiawu, awule anzɛɛ yedo mɛla anzɛɛ yeva ɔ nloa yedo awie edwɛkɛ nu.
60004016	Na saa awie le Kelaese ɛdoavolɛ la ati ɔnwu amaneɛ a, ɔmmamaa ɔyɛ ye nyiane, na ɔyɛ Nyamenle mo kɛ ɔlɛ Kelaese duma ne anu a.
60004017	Mekɛ ne ɛdwu mɔɔ ɔwɔ kɛ bɛbɔ ndɛnebualɛ ne abo a, na Nyamenle menli ne yɛɛ bɛbalumua bɛabua bɛ ndɛne a. Na saa ndɛnebualɛ ne bɔ ɔ bo wɔ yɛ nwo zo a, ɛnee kɛ ɔkɛzi ɔkɛwie ye wɔ menli mɔɔ ɛnlie Edwɛkpa ne mɔɔ vi Nyamenle ɛkɛ ne la ɛnli la anwo zo ɛ?
60004018	Nyamenle Edwɛkɛ ne se, “Saa ɔyɛ se ɔmaa kpalɛma kɛ bɛkɛvi ɛsalɛ a ɛnee kɛ ɛtanevolɛma mɔɔ ɛnzonle Nyamenle la kɛwie ye ɛ?”
60004019	Zɔhane ati ɔwɔ kɛ bɛdabɛ mɔɔ Nyamenle ɛhulolɛ ti bɛnwu amaneɛ la bɔ ɛbɛla kpalɛ na bɛfa bɛ nwo bɛto bɛ Bɔvolɛ ne anwo zo, ɔluakɛ ɔdi ye ɛwɔkɛ zo dahuu.
60005001	Medame, mele asɔne mgbanyima ne mɔ bie. Mele Kelaese amaneɛnwunlɛ ne anwo dasevolɛ, yɛɛ mebanyia anyunlunyia ne mɔɔ bara la bie. Yemɔti mesɛlɛ bɛdabɛ asɔne mgbanyima mɔɔ wɔ bɛ avinli la kɛ,
60005002	bɛnlea mboane ekpunli ne mɔɔ Nyamenle ɛva ɛwula bɛ sa nu la boɛ, bɛva ahunlundwolɛ bɛnlea bɛ, kɛmɔ Nyamenle kpondɛ la, na bɛmmatwenlehwenle bɛ bo aze. Bɛyɛ gyima kɛ bɛkulo kɛ bɛsonle la ati ɔ na tɛ kɛ asɛɛ bɛkpondɛ ɔ nzi ahatualɛ la ati ɔ.
60005003	Bɛmmapele kɛ bɛkile bɛ tumi wɔ menli mɔɔ bɛva bɛ bɛwula bɛ bo la anwo zo, na bɛpɛ kilemunli kpalɛ bɛmaa mboane ne ɛlua zo,
60005004	amaa saa Mboaneneavolɛ Kpanyinli ne ba a bɛanyia anyunlunyia abɔtile ne mɔɔ ye kɛnlɛma ɛmkpa anzɛɛ ɛndu ɛlɛ la.
60005005	Zɔhane ala yɛɛ ɔwɔ kɛ bɛdabɛ ngakula mɔɔ bɛwɔ asɔne ne anu la noko bu mgbanyima ne mɔ na bɛka bɛ nwo aze bɛmaa bɛ a. Bɛ muala bɛva fɛlɛko nee ɛzelekɛ bɛzonle bɛ nwo ngoko ngoko, ɔluakɛ “Nyamenle kyi mɔɔ memaa ɔ nwo zo la, na ɔyila mɔɔ bɛlɛ ɔ nwo aze la.”
60005006	Zɔhane ati, bɛbɛlɛ bɛ nwo aze wɔ Nyamenle tumi kpole ne abo, amaa saa ɔdaye ye mekɛ ne mɔɔ yehile la dwu a yeamaa bɛ zo.
60005007	Bɛva bɛ adwenleadwenle muala bɛgua ɔ nwo zo, ɔboalekɛ ɔdwenle bɛ nwo.
60005008	Bɛyɛ bɛ nye gyɛlɛmgbɛɛnye na bɛzinza! Na bɛ kpɔvolɛ ne, mɔɔ le Abɔnsam, lua nu ɛlɛkpo kɛ awenade, ɔlɛkpondɛ awie yeahye ye yeali.
60005009	Bɛzɔ bɛ diedi ne anu kpundii, bɛho bɛtia ye na bɛnwu kɛ bɛ mediema diedima mɔɔ wɔ ewiade ye anu ɛleka biala la ɛlɛnwu zɛhae amaneɛ ne bie.
60005010	Na saa bɛte nyane ne ekyii bɛwie a ɛlolɛ kɔsɔɔti Nyamenle ne, mɔɔ ɛvɛlɛ bɛ kɛ bɛ nee Kelaese ɛradɛnla ye anyunlunyia ne mɔɔ wɔ ɛkɛ ne dahuu la anu la, ɔdaye mumua ne ɔbaziezie bɛ yeamaa bɛ anwosesebɛ nee akɛnrasesebɛ, na yeamaa bɛagyinla kpundii.
60005011	Nyamenle ɛhye yɛɛ tumi ne le ye ɛdeɛ dahuu a! Amen.
60005012	Saelase (Selevanɛse) mɔɔ kɛkala Kelaese ati meva ye kɛ me diema kpalɛ kpalɛ la yɛɛ ɛboa ɛmaa mehɛlɛ bɛ kɛlata ezinraa ɛhye a. Mekulo kɛ mesi bɛ ahonle, na medi daselɛ kɛ ɛhye a le Nyamenle ɛlolɛ kpalɛ ne a. Bɛgyinla kpundii wɔ nuhua.
60005013	Bɛ mediema asɔnema mɔɔ wɔ Babelɔn, mɔɔ bɛdabɛ Nyamenle ɛkpa nu ɛye bɛ la biza bɛ ahye. Me ra Maake noko ɔdaye ɔbiza bɛ ahye.
60005014	Bɛva Kelaese ɛdoavolɛ ɛhulolɛ ne bɛyɛ bɛ nwo atuu, bɛbizebiza bɛ nwo ahye. Anzonudwolɛ ɛha bɛdabɛ kɔsɔɔti mɔɔ bɛle Kelaese ɛdeɛ la.
61001001	Kɛlata ɛhye vi medame Saemɔn Pita, mɔɔ mele Gyisɛse Kelaese akɛlɛ nee ye ɛzoanvolɛ la ɛkɛ. Melɛ mekamaa bɛdabɛ mɔɔ ɔlua Nyamenle nee Dievolɛ Gyisɛse Kelaese pɛlepɛlelilɛ ti bɛnyia diedi mɔɔ sonle bolɛ kɛ yɛdayɛ la.
61001002	Nyamenle ɛlo bɛ dɔɔnwo na ɔmaa bɛ nzo nu ɛdwo bɛ molozo kɛ bɛnwu ye nee yɛ Awulae Gyisɛse a.
61001003	Nyamenle tumi kpole ne ɛmaa yɛ debie biala mɔɔ yɛhyia nwo wɔ yɛ ɛbɛla kpalɛ ɛbɔlɛ nee yɛ nyamenlezonlenlɛ nu la, ɔluakɛ yɛze mɔɔ ɛvɛlɛ yɛ kɛ yɛ nee ye ɛradɛnla ye anyunlunyia ne nee ye kpalɛyɛlɛ ne anu la.
61001004	Ɔlua zo yebɔ yɛ ɛwɔkɛ mgbole dɔɔnwo mɔɔ sonle bolɛ, amaa ɔlua ɛwɔkɛ ɛhye mɔ azo bɛavi ɛtane nu wɔ ewiade ye anu, na bɛanyia ye Nyamenle su ne bie.
61001005	Ɔlua ɛhye ala ati ɔwɔ kɛ bɛbɔ mɔdenle bɛfa kpalɛyɛlɛ bɛboka bɛ diedi nwo na bɛfa deɛnwunlɛ bɛboka bɛ kpalɛyɛlɛ nwo.
61001006	Bɛva bɛ nwo zo ɛhomolɛ bɛboka bɛ deɛnwunlɛ nwo, bɛva kpundii ɛgyinlanlɛ bɛboka bɛ nwo zo ɛhomolɛ nwo, bɛva nyamenlezonlenlɛ bɛboka bɛ kpundii ɛgyinlanlɛ nwo,
61001007	bɛva mediema ɛyɛlɛ bɛboka bɛ nyamenlezonlenlɛ nwo na bɛva ɛhulolɛ bɛboka bɛ mediema ɛyɛlɛ nwo.
61001008	Ɔluakɛ saa bɛlɛ subane kpalɛ zɛhae molozo a, ɔmaa bɛ nwo kpundi bɛ na bɛyɛ nla wɔ yɛ Awulae Gyisɛse Kelaese anwo deɛnwunlɛ nu.
61001009	Ɔboalekɛ mɔɔ ɛnlɛ ɛhye mɔ la anye ɛyɛ na ɔngola ɔnnwu moa, na ɔ rɛle ɛvi kɛ bɛde ɔ nwo bɛvi ye ɛtane ne mɔ mɔɔ ɔyɛle bɛ dɛba la anwo.
61001010	Zɔhane ati, mediema, bɛbɔ mɔdenle kpalɛ kpalɛ kɛ bɛkɛmaa Nyamenle ɛvɛlɛlɛ mɔɔ yevɛlɛ bɛ nee ɛkpalɛ mɔɔ yekpa nu yeye bɛ la kɛgyinla bɛ nyunlu dahuu. Saa bɛyɛ ye zɔhane a bɛnrɛdɔ aze ɛlɛ.
61001011	Zɛhae nyɛleɛ zo ala yɛɛ bɛlua a bɛkɛnyia yɛ Awulae nee Dievolɛ Gyisɛse Kelaese belemgbunlililɛ ne mɔɔ ɛmbɔ aze ɛlɛ la a.
61001012	Zɔhane ati meyɛ me adwenle kɛ dahuu mebahakyehakye bɛ wɔ ninyɛne ɛhye mɔ anwo, noko meze kɛ bɛze bɛ dɛba na bɛ ti ɛmi nɔhalɛ ne mɔɔ bɛnyia ye la anu kpalɛ.
61001013	Menea a ɔle kpalɛ kɛ ɔwɔ kɛ mekakyehakye bɛ adwenle wɔ edwɛkɛ ɛhye mɔ anwo wɔ mekɛ mɔɔ mede ngoane ɛhye anu la.
61001014	Ɔluakɛ meze kɛ ɔnrɛhyɛ biala na meado nwonane ɛhye aze, kɛmɔ yɛ Awulae Gyisɛse Kelaese hanle hilele me la.
61001015	Zɔhane ati, mebabɔ mɔdenle meanlea kɛ adenle biala anu, saa mewu mekɔ bɔbɔ a bɛkɛhakye ninyɛne ɛhye mɔ.
61001016	Yɛangyinla ngehanleɛ zo anzɛɛ sonla adwenle nzuzulɛ zo a yɛkpale yɛ Awulae Gyisɛse Kelaese tumi ne nee ye ɛralɛ bieko nwo edwɛkɛ ne anwo ɛdanlɛ yɛhilele bɛ a. Yɛdayɛ yɛnwunle ye anyunlunyia kpole ne yɛ nye zo yɛɛ yɛdi nwolɛ daselɛ.
61001017	Yɛwɔ ɛkɛ ne yɛɛ Nyamenle Selɛ ne dele ɔ nyunlu, wulale ye anyunlunyia a. Yɛwɔ ɛkɛ ne yɛɛ ɛnelɛ ne vi Anyunlunyia Bedevinli ne ɛkɛ ne hanle kɛ, “Me Ra mɔɔ mekulo ye la ɛne, me nye die ɔ nwo kpole!”
61001018	Yɛdayɛ yɛdele ɛnelɛ ɛhye yɛ nzo nu kɛ ɔvi anwuma a ɔrale a, ɔluakɛ mekɛ ne anu ɛnee yɛ nee ye a wɔ boka nwuanzanwuanza ne azo a.
61001019	Ɛhye maa yɛ adwenle si pi kpalɛ wɔ edwɛkɛ mɔɔ Nyamenle Kpɔmanvolɛma hanle la anwo. Ɔhyia kɛ bɛkɛdie ye boɛ, ɔluakɛ ɔle kɛ kɛnlaneɛ mɔɔ ɛlɛta ɛleka mɔɔ le awozinli la, kɔkpula kɛ Alehyenlɛ ne kɛra na aleɛbahye edole ne kɛdu bɛ ahonle ne mɔ anu.
61001020	Mɔɔ lumua mɔɔ ɔwɔ kɛ bɛte ɔ bo la a le kɛ sonla ko biala ɛnrɛhola ɛnrɛva ɔdaye ɔ ngome ye adwenle ɛnrɛhilehile Nyamenle Edwɛkɛ ne mɔɔ Nyamenle kpɔmanvolɛma ɛha ɛdo ɛkɛ ne la abo.
61001021	Ɔboalekɛ Nyamenle kpɔmanvolɛma edwɛkɛ kpɔkɛ ko biala mɔɔ bɛhanle la ɛnvi sonla. Sunsum Nwuanzanwuanza ne a wolole bɛ manle bɛhanle zɔhane edwɛkɛ ne mɔɔ vi Nyamenle ɛkɛ ne la a.
61002001	Mekɛ bie Nyamenle kpɔmanvolɛma alane bie vindele menli ne avinli. Zɔhane ala yɛɛ kilehilevolɛma alane bavinde bɛdabɛ noko bɛ avinli a. Bɛbava adalɛ ngilehilelɛ nee awozinli nu ngehanleɛ mɔɔ sɛkye adwenle la bɛara. Yemɔti bɛbakpo Menlenlɛ ne mɔɔ liele bɛ ngoane la na bɛahwe arɛlevilɛ nu munzule bɛamaa bɛ nwo.
61002002	Menli dɔɔnwo badoa bɛ alua bɛ ɛbɛla mgbane mgbane adenle ɛhye anu, na ɔlua bɛ nyɛleɛ ti menli adendɛ ɛtane atia nɔhalɛ Adenle ne.
61002003	Bɛ anyebolo ti, kilehilevolɛma alane ɛhye mɔ bava adalɛ edwɛkɛ abɛlɛbɛla bɛ anyia bɛ nwo zo nvasoɛ. Bɛbua bɛ ndɛne dɛbadɛba, na ɔla ɛkɛ ɔlɛkendɛ bɛ. Ahenle mɔɔ bazɛkye bɛ la ɛtɛdafele.
61002004	Saa Nyamenle anvavi ye soanvolɛma ne mɔɔ vonle ye, na ɔvuandinle bɛ ɔguale hɛɛle, yemaa bɛgua bɛ nwɔnzɔnwɔnzɔ wɔ awozinli kabii ne anu, kɛ bɛhendɛ Ndɛnebualɛ Kenle ne;
61002005	saa Nyamenle anvavi ewiade dɛba ne na ɔvale azuyilɛ ɔzɛkyele ɛtane ewiade ne, na ɔgyakyile Nowa, mɔɔ bɔle Nyamenle pɛlepɛlelilɛ nwo nolo, nee menli nsuu bie;
61002006	saa Nyamenle anvavi na ɔdeanle azuamgbole Sodɔm nee Gomɔla, ɔvale senle ɔzɛkyele bɛ, ɔhilele kɛ kenle bie bɛdabɛ mɔɔ bɛngulo Nyamenle la kɛzi kɛwie ye la,
61002007	na ɔliele Lɔɔto mɔɔ le sonlakpalɛ na menli kpamgbanvolɛma ne vale bɛ adwɔmanebɔlɛ gyegyele ye la ɔvile nu a,
61002008	ɛnee nɔhalɛ, saa ɛnea mɔɔ sonlakpalɛ zɛhae nwunle ye na ɔdele wɔ mekɛ mɔɔ ɛnee ɔde menli zɔhane mɔ avinli, nee alehyenlɛ biala ye ɛbolɛ mɔɔ te wɔ bɛ ninyɛndane mɔɔ bɛyɛ la anwo a,
61002009	ɛnee Awulae ze kɛ ɔsi ɔdie menli kpalɛ ɔfi bɛ sɔnea nu na ɔsie amumuyɛma wɔ ndeanlɛ bo kɔkpula Ndɛnebualɛ Kenle ne a.
61002010	Bɛdabɛ mɔɔ bɛli bɛ atiakunluwɔzo ɛtane nzi na bɛkpo Nyamenle la kɛ bɛbawie ye la ɛne. Kilehilevolɛma alane ɛhye mɔ si bɛ kɛnra, bɛmemaa bɛ nwo zo kpalɛ, yɛɛ bɛmbu anyunlunyiama mɔɔ wɔ anwuma la na bɛtendɛ bɛtia bɛ.
61002011	Noko, Nyamenle soanvolɛma bɔbɔ, mɔɔ yɛ se, lɛ tumi tɛla kilehilevolɛma alane ɛhye mɔ la ɛnva ɛya ɛndoɔdoa bɛ ɛngile Awulae.
61002012	Menli ɛhye mɔ yɛ bɛ ninyɛne kɛ ɛbɔ nu nane mɔɔ bɛbɔle bɛ kɛ bɛhye bɛ bɛhu bɛ la. Bɛtendɛ ɛtane bɛtia debie biala mɔɔ bɛnze la, na bɛbazɛkye bɛ kɛ ɛbɔ nu nane.
61002013	Amumuyɛ mɔɔ bɛyɛ awie mɔ la, bɛbadua bɛ nwolɛ kakɛ. Bɛ anyelielɛ ala a le ewia henlema nza ɛbolɛ nee adwɔmanebɔlɛ mgbole; bɛ nwo yɛ nyiane yɛɛ ɔyɛ anyiemgba bɔbɔ kɛ bɛ nee bɛ kɛdu a. Mekɛ mɔɔ bɛ nee bɛ de ɛkponle ko anwo bɛlɛkpula bɛ sa la ɛnee bɛlɛbɛlɛbɛla bɛ.
61002014	Adwɔmanebɔlɛ ɛnzea bɛ adenle yɛɛ bɛnze ɛtane nwo nyiane nretee zɛhae. Bɛbɛlɛbɛla bɛdabɛ mɔɔ bɛtɛtinle sunsum nu la. Anyebolo ɛwie bɛ ku! Abule ɛbu bɛ!
61002015	Bɛgyakyi adenle kpalɛ ne na bɛminli nwɔnda; bɛva Biyɔ ara Beelam mɔɔ doale ezukoa anyebolo na ɔlile ɛtane
61002016	na bɛdeanle ye wɔ ɛtaneyɛlɛ nwo la agyakɛ. Asoaso bɔbɔ mɔɔ ɔde zolɛ la vale sonla ɛnelɛ dendɛle ye na ɔduale Nyamenle kpɔmanvolɛ ne ɔmanle ɔgyakyile ye ɛzɛlɛ ninyɛne ne.
61002017	Menli ɛhye mɔ le kɛ nzubula mɔɔ ɛsesa la, bɛle kɛ nzulemungu mɔɔ ahumu ɛlɛbɔ ye ahɔ la. Nyamenle ɛzie bɛ ɛleka wɔ awozinli kabikabi ne anu.
61002018	Bɛtu bɛ nloa anu, bɛka edwɛkɛ mɔɔ nrɛlɛbɛ ɛnle nu la na bɛfa adwɔmanebɔlɛ atiakunluwɔzo bɛsɛkye bɛdabɛ mɔɔ bɔ zo mɔɔ bɛlɛbɔ mɔdenle bɛanriandi bɛavi menli mɔɔ de ɛtane nu la avinli la.
61002019	Bɛfa fanwodi bɛbɔ ɛwɔkɛ, wɔ mekɛ mɔɔ bɛdabɛ mumua ne bɛle subane ɛtane nwo ahanra la. Sonla biala mɔɔ kɛmaa debie kɛvo ɔ nwo zo la le kanranli maa deɛ zɔhane.
61002020	Ɔluakɛ saa menli nwu yɛ Awulae nee Dievolɛ Kelaese Gyisɛse, na ɔlua ɔ ti bɛfi ewiade ninyɛndane nu na eza bɛsia bɛ nzi bɛmaa ninyɛne zɔhane mɔ fo bɛ nwo zo a, ɛnee noko bɛ gyakɔ; bɛbazɛkye kpalɛ wɔ awieleɛ ne bɛadɛla alumua ne.
61002021	Ɛnee noko bɔbɔ ɔle kpalɛ kɛ anrɛɛ bɛannwu pɛlepɛlelilɛ adenle ne fee, tɛla kɛ bɛkɛnwu ye na bɛkɛhakyi bɛ nzi bɛkɛzi mɛla nwuanzanwuanza ne mɔɔ bɛva bɛmaa bɛ la.
61002022	Mɔɔ si bɛ nwo zo la kile kɛ ɛrɛlɛ ne le nɔhalɛ bɔkɔɔ, “Twea fe a ɔsia ɔkɔdi”, yɛɛ “ɛbia kpolike a ɔsia ɔkɔboto ndɛtɛlɛ.”
61003001	Ayi mɔ, kɛlata mɔɔ tɔ zo nwiɔ mɔɔ melɛkɛlɛ mearɛlɛ bɛ la ɛne. Wɔ bɛ mu nwiɔ anu, mebɔ mɔdenle kɛ mekakyehakye bɛ adwenle,
61003002	amaa bɛadwenle edwɛkɛ mɔɔ Nyamenle kpɔmanvolɛma nwuanzanwuanza ne mɔ ɛha ɛdo ɛkɛ ne nee Awulae Dievolɛ ne ngyehyɛlɛ mɔɔ ɛzoanvolɛma ne mɔ ɛva ɛmaa bɛ la anwo.
61003003	Mɔɔ lumua la a le kɛ, ɔwɔ kɛ bɛnyia ndelebɛbo kɛ mekɛ mɔɔ li awieleɛ la amgbuzilɛma bie mɔɔ di bɛ atiakunluwɔzo nzi la badwazo na bɛarazi bɛ amgbu. Bɛbagolo bɛ nwo,
61003004	na bɛabiza kɛ, “Se ɔbɔle ɛwɔkɛ kɛ ɔbara, na ɔwɔ nienwu? Sumunli mɔmoane mɔɔ yɛ nlenya mɔ wule la, kɛ debie biala de, ɔvi aloamɔleɛ la yɛɛ ɔde a.”
61003005	Menli zɛhae mɔ anye fuu yɛɛ bɛyɛ kɛ asɛɛ bɛnze kɛ aloa kabɔ la Nyamenle vale ɔ nloa edwɛkɛ ala a manle anwuma rale, na azɛlɛ resee ye noko yele ɔ nwo vile nzule nu rale dɛbadɛba ne, na nzule ɛbɔ ye ɛyia a,
61003006	yɛɛ eza noko nzule ye ala a yile zɛkyele ewiade dɛba ne la.
61003007	Nyamenle anloa edwɛkɛ ko ye ala azo a bɛlua bɛhua anwuma nee aze mɔɔ kɛkala wɔ ɛkɛ ne la anwo senle bɛzie ɛkɛ bɛlɛfa bɛahendɛ ndɛnebualɛ kenle ne nee menli mɔɔ ɛnze Nyamenle la ɛzɛkyelɛ a.
61003008	Na ayi mɔ, bɛmmamaa bɛ rɛle fi nɔhalɛ ko ɛhye. Awulae ɛdeɛ, kenle ko le ɔ nye zo ɛvolɛ apenle, yɛɛ ɛvolɛ apenle le ɔ nye zo kenle ko.
61003009	Tɛ kɛ Awulae ɛngola ye ɛwɔkɛ mɔɔ yebɔ la azo di, kɛmɔ bɛ bie mɔ dwenle kɛ ɔde la, na yemɔ a le kɛ Awulae lɛ bɛ nwo abotane, ɔluakɛ ɔngulo kɛ bɛsɛkye awie biala. Ɔkpondɛ kɛ awie biala nu ɔ nwo na ɔtwe ɔ nwo ɔfi ye ɛtane ne mɔ anwo.
61003010	Awulae Kenle ne bara kɛ awule la. Kenle ne, anwuma bava ɛnelɛ kpole bie aminliminli anwomanyunlu na anwumaneamra ayela aholo; na azɛlɛ ye nee debie biala mɔɔ wɔ zolɛ la bayela adɔ nzonle.
61003011	Na saa bɛbazɛkye ewiade ye amuala wɔ adenle zɛhae anu a, ɛnee bɛdabɛ bɛnea a duzu menli a ɔwɔ kɛ bɛyɛ a? Ɔwɔ kɛ bɛyɛ menli mɔɔ bɛ ɛbɛla nwo te saanwu na bɛtu bɛ nwo bɛmaa Nyamenle,
61003012	wɔ mekɛ mɔɔ bɛlɛkendɛ na bɛ nye la kɛ Nyamenle Kenle ne bara ndɛndɛ la. Kenle zɔhane anwuma bayela adɔ nzonle na ye wuluwulu ne aholo anwumaneamra amuala.
61003013	Na yɛmɛ, kɛmɔ Nyamenle ɛwɔkɛ ne kile la, yɛkendɛ anwuma fofolɛ ne nee ewiade fofolɛ ne mɔɔ pɛlepɛlelilɛ wɔ nu la.
61003014	Zɔhane ati, ayi mɔ, kɛmɔ bɛlɛkendɛ ɛhye mɔ la, bɛbɔ mɔdenle, amaa Awulae ba a yeanwu kɛ bɛ nwo te mɔɔ nvonleɛ biala ɛnle bɛ nu na bɛ nee ye bɛ nloa sɛ bɛ nwo a.
61003015	Bɛde ɔ bo kɛ yɛ Awulae abotane ne le ngoanelielɛ maa bɛ, kɛmɔ adiema Pɔɔlo ɛlua nrɛlɛbɛ mɔɔ Nyamenle ɛva ɛmaa ye la azo ɛhɛlɛ ɛrɛlɛ bɛ la.
61003016	Nɔhalɛ, ninyɛne ɛhye mɔ ala a ɔhɛlɛle bɛ nwo edwɛkɛ wɔ ye ngɛlata ne mɔ anu a. Ninyɛne bie noko mɔɔ bɛ bo ɛdelɛ ɛnla aze la wɔ ye ngɛlata ne mɔ anu. Bɛdabɛ mɔɔ bɛ adwenle ɛngyinla ɛleka ko na bɛnze ninyɛne ne mɔ anwo bie la kyibehyiba bɛ ɛtane ɛtane bie, kɛmɔ bɛva bɛyɛ Nyamenle Edwɛkɛ ne bie mɔ la. Bɛlua ɛhye azo bɛlɛsɛkye bɛ ngome bɛ nwo.
61003017	Na ayi mɔ, bɛmɛ bɛhakye bɛ ɛhye mɔ anwo bie dɛba. Yemɔti bɛnlea boɛ na kpamgbanvolɛma anva bɛ amumuyɛ andwe bɛ angɔ nvonleɛ nu, na bɛavi ɛleka kɛnlɛma ɛhye mɔɔ bɛgyi la bɛagua aze.
61003018	Bɛhɔ zolɛ bɛnyi wɔ yɛ Awulae nee Dievolɛ Gyisɛse Kelaese anwo nrɛlɛbɛ nee ɛlolɛ ne anu. Yemɔ yɛɛ anyunlunyia ɛha ye kɛkala nee mekɛ mɔɔ ɛnlɛ awieleɛ la a! Amen.
62001001	Yɛlɛkɛlɛ bɛ wɔ ngoane Edwɛkɛ ne mɔɔ mɔlebɛbo ne ɛnee ɔwɔ ɛkɛ ne na yɛde, yɛnwu ye yɛ nye zo, yɛnlea ye kpalɛ, na yɛva yɛ sa yɛha ye la anwo.
62001002	Ngoane Edwɛkɛ ɛhye lale ɔ nwo ali na yɛnwunle ye; zɔhane ati yɛdi nwolɛ daselɛ na yɛka ngoane ne mɔɔ ɛnlɛ awieleɛ mɔɔ nee Selɛ ne a wɔ ɛkɛ na ɔyele ɔhilele yɛ la anwo edwɛkɛ.
62001003	Mɔɔ yɛnwu ye nee mɔɔ yɛde la yɛɛ yɛka yɛahile bɛdabɛ noko a, amaa bɛ nee yɛ adila agɔnwolɛ. Yɛ nee Selɛ ne nee ɔ Ra Gyisɛse Kelaese a ɛdila agɔnwolɛ ɛhye a.
62001004	Yɛlɛkɛlɛ ɛhye mɔ amaa yɛ anyelielɛ ne ali munli.
62001005	Nrɛlaleɛ mɔɔ yɛde yɛvi ye ɛkɛ ne na yɛka yɛahile bɛ la a le ɛhye: Nyamenle le wienyi, awozinli fee ɛnle ye nu.
62001006	Yemɔti, saa yɛka kɛ yɛ nee Nyamenle le agɔnwolɛ, noko yɛbɔ awozinli nu ɛbɛla a, ɛnee yɛle adalɛ na yɛnli nɔhalɛ wɔ ɛdendɛlɛ nee nyɛleɛ nu.
62001007	Na saa yɛdua wienyi nu, kɛmɔ Nyamenle de wienyi nu la a, ɛnee yɛle agɔnwolɛma, na ɔ Ra Gyisɛse mogya ne mɔɔ ɔhwinle ɔguale la te yɛ nwo fi ɛtane biala anwo.
62001008	Saa yɛka kɛ yɛnyɛ ɛtane a, ɛnee yɛbɛlɛbɛla yɛ nwo, yɛɛ yɛnga nɔhalɛ.
62001009	Nyamenle di ye ɛwɔkɛ zo, ɔdi pɛlepɛle. Saa yɛka yɛ ɛtane ne mɔ yɛkile ye a, ɔkɛva ɔkɛhyɛ yɛ na ɔkɛde yɛ nwo ɔkɛvi nyɛleɛ mɔɔ ɛndenrɛ la amuala anwo.
62001010	Saa yɛka kɛ yɛtɛyɛle ɛtane a, ɛnee yɛmaa Nyamenle ɛbɔ adalɛ, yɛɛ ye edwɛkɛ ne ɛnle yɛ nu.
62002001	Me mra ngakula, melɛkɛlɛ bɛ kɛlata ɛhye, amaa bɛanyɛ ɛtane, na saa bɛ nuhua bie yɛ ɛtane a, yɛlɛ kamaavolɛ wɔ Selɛ ne anwo lɔ mɔɔ kpa yɛ ti kyɛlɛ a, yemɔ a le Gyisɛse Kelaese, mɔɔ le fɔɔnwonli ko ne.
62002002	Kelaese a le sonla mɔɔ yɛlua ɔ nwo zo mɔɔ bɛva yɛ ɛtane ne mɔ bɛhyɛ yɛ a, yɛɛ tɛ yɛ ngome, na menli mɔɔ wɔ ewiade la amuala boka nwolɛ.
62002003	Saa yɛdi ye mɛla ne mɔ azo a, ɛnee amgba yɛze ye.
62002004	Saa awie ka kɛ, “Meze Nyamenle” na ɔnli Nyamenle mɛla ne mɔ azo a, ɛnee ɔle adalɛ, yɛɛ nɔhalɛ biala ɛnle ye nu.
62002005	Sonla mɔɔ di Nyamenle edwɛkɛ ne azo la, yemɔ a le sonla ne mɔɔ Nyamenle ɛhulolɛ ne di munli wɔ ye nu la. Adenle ɛhye azo a yɛdua yɛnwu ye kpalɛ kɛ yɛ nee Nyamenle le agɔnwolɛ a.
62002006	Ɔwɔ kɛ awie biala mɔɔ nee Nyamenle le agɔnwolɛ la bɔ ye ɛbɛla kɛ Kelaese ɛdeɛ ne la.
62002007	Ayi mɔ, mengɛlɛ mɛla fofolɛ biala membɛlɛ bɛ; dɛba ko ne ala mɔɔ mɔlebɛbo ne bɛnyianle ye la a melɛ melɛbɛlɛ bɛ a. Mɛla dɛba ne a le nrɛlaleɛ ne mɔɔ bɛde ye dɛba la.
62002008	Noko akee melɛkɛlɛ mɛla fofolɛ mearɛlɛ bɛ mɔɔ le nɔhalɛ wɔ Kelaese nee bɛdabɛ noko bɛ nu a, ɔboalekɛ awozinli ne ɛlɛse, na nɔhalɛ wienyi ne ɛbɔ ɔ bo ɛlɛta.
62002009	Awie biala mɔɔ se ɔde wienyi ne anu, noko ɔkpɔ ɔ diema la, tɛte awozinli nu.
62002010	Awie biala mɔɔ kulo ɔ diema la de wienyi ne anu, yɛɛ debie biala ɛnle ye nu mɔɔ kɛmaa awie kɛdu koti a.
62002011	Awie biala mɔɔ kpɔ ɔ diema la de awozinli ne anu, na kɛmɔ ɔlua awozinli ne anu la ati, ɔnnwu ɛleka holɛ ko mɔɔ ɔlɛkɔ la, ɔluakɛ awozinli ne ɛzi ɔ nye.
62002012	Me mra ngakula, melɛkɛlɛ bɛ, ɔboalekɛ ɔlua Kelaese ati, Nyamenle ɛva bɛ ɛtane ne mɔ ɛhyɛ bɛ.
62002013	Egya mɔ, melɛkɛlɛ bɛ, ɔboalekɛ bɛze sonla ne mɔɔ mɔlebɛbo ne ɛnee ɔwɔ ɛkɛ ne la. Mgbavolɛ, melɛkɛlɛ bɛ, ɔboalekɛ bɛli Abɔnsam anwo zo konim. Me mra ngakula, melɛkɛlɛ bɛ, ɔboalekɛ bɛze Selɛ ne.
62002014	Egya mɔ, melɛkɛlɛ bɛ, ɔboalekɛ bɛze sonla ne mɔɔ mɔlebɛbo ne ɛnee ɔwɔ ɛkɛ ne la. Mgbavolɛ, melɛkɛlɛ bɛ, ɔboalekɛ bɛlɛ anwosesebɛ, yɛɛ Nyamenle Edwɛkɛ ne de bɛ nu, na bɛli Abɔnsam anwo zo konim.
62002015	Bɛmmakulo ewiade anzɛɛ ewiade debie biala. Awie biala mɔɔ kulo ewiade la ɛnlɛ Selɛ ne anwo ɛhulolɛ.
62002016	Ɔluakɛ ewiade ye anu debie biala mɔɔ le kɛ, nwonane nu atiakunluwɔzo, anyebolo, nee ɛbɛlabɔlɛ nu adubɛnwo la ɛnvi Selɛ ne ɛkɛ ne na ɔvi ewiade ye.
62002017	Ewiade nee nuhua atiakunluwɔzo ninyɛne ne mɔ amuala bapɛ nu aze, na sonla ne mɔɔ yɛ Nyamenle ɛhulolɛdeɛ la de aze dahuu.
62002018	Me mra ngakula, awieleɛ mekɛ ne ɛbikye! Bɛde ye dɛba kɛ Kelaese Kpɔvolɛ ne mɔɔ bayɛ ɔ nwo kɛ yemɔ a ɔle Kelaese ne la bara, na kɛkala bɔbɔ, Kelaese kpɔvolɛma dɔɔnwo ɛye bɛ nyunlu, yemɔti yɛnwu kɛ awieleɛ mekɛ ne ala ɛne.
62002019	Menli ɛhye mɔ vi yɛ nu a hɔle a, na bɛmboka yɛ nwo. Saa bɛboka yɛ nwo a, anrɛɛ bɛ nee yɛ dɛnlanle. Bɛgyakyile yɛ bɛhɔle, amaa yeala ali wienyi kɛ bɛ biala ɛmboka yɛ nwo.
62002020	Na bɛmɛ, Nwuanzanwuanza Ko ne ɛmaa bɛ ye Sunsum ne bie, bɛdabɛ bɛze debie biala.
62002021	Tɛ kɛ asɛɛ bɛnze nɔhalɛ ne la ati a melɛkɛlɛ bɛ a. Melɛkɛlɛ bɛ, ɔboalekɛ bɛze nɔhalɛ ne la ati ɔ, yɛɛ bɛze noko kɛ adalɛ biala vi nɔhalɛ ne anu ɛnvinde.
62002022	Nwane a le adalɛ ne a? Yemɔ a le sonla ne mɔɔ ka kɛ tɛ Kelaese a le Mɛzaya ne la. Sonla zɔhane a le Kelaese Kpɔvolɛ ne a. Ɔluakɛ yemɔ ɔnlie Selɛ ne nee Ralɛ ne ɔndo nu.
62002023	Awie biala mɔɔ ɛnlie Ralɛ ne ɛndo nu la ɛnlie Selɛ ne ɛndo nu, na awie biala mɔɔ die Ralɛ ne to nu la, ɛlie Selɛ ne noko ɛdo nu.
62002024	Zɔhane ati, bɛmaa mɔɔ mɔlebɛbo ne bɛdele la ɛdɛnla bɛ nu. Saa bɛmaa mɔɔ mɔlebɛbo ne bɛdele la tɛnla bɛ nu a, bɛ nee Ralɛ ne nee Selɛ ne kɛbɔ nu kɛdɛnla.
62002025	Mɔɔ Kelaese ɛva ɛbɔ yɛ ɛwɔkɛ la a le ngoane ne mɔɔ ɛnlɛ awieleɛ la.
62002026	Melɛkɛlɛ bɛ ɛhye wɔ bɛdabɛ mɔɔ bɛlɛbɔ mɔdenle bɛabɛlɛbɛla bɛ la anwo.
62002027	Bɛmɛ, Sunsum ne mɔɔ Kelaese ɛwola ɛgua bɛ nwo zo la tɛbɔ bɛ nwo, yemɔti bɛngyia kilehilevolɛ bieko, ɔluakɛ ye Sunsum ne bahilehile bɛ debie biala, yɛɛ ɔnle adalɛ, ɔka nɔhalɛ. Ngilehilelɛ mɔɔ yeva yemaa bɛ la bɛli zo na bɛ nee Kelaese ɛyɛ ko ɛdɛnla.
62002028	Akee me mra ngakula, bɛ nee Kelaese ɛyɛ ko ɛdɛnla, amaa saa Kenle ne dwu na ɔye ɔ nyunlu a yɛazi pi na yɛanva nyiane yɛangɔnwenwe ɛleka bie.
62002029	Bɛze kɛ Kelaese le tenlenenli, yemɔti bɛnwu ye kɛ awie biala mɔɔ yɛ debie mɔɔ tenrɛ la le ɔ ra.
62003001	Bɛnlea kɛ Selɛ ne ɛzi ɛhulo yɛ a! Ye ɛhulolɛ kpole ne ati, bɛfɛlɛ yɛ Nyamenle amra, yɛɛ nɔhalɛ nu, yɛle ɔ mra. Debie mɔɔ yemɔti ɛtane ewiade ye ɛnze yɛ la a le kɛ yeannwu Nyamenle.
62003002	Ayi mɔ, kɛkala yɛle Nyamenle amra, noko akee kɛ kenle bie yɛbazi yɛayɛ la ɛtɛdale ali. Noko yɛze kɛ mekɛ mɔɔ Kelaese bara bieko la, yɛbayɛ kɛ ɔdaye ala la, ɔluakɛ yɛbanwu ye kɛmɔ ɔde ala la.
62003003	Awie biala mɔɔ lɛ anyelazo ɛhye wɔ Kelaese anu kɛ yɛbayɛ kɛ Kelaese ala la maa ɔ nwo te kɛ Kelaese la.
62003004	Awie biala mɔɔ yɛ ɛtane la di fɔlɛ kɛ ɔto Nyamenle mɛla ne, ɔluakɛ ɛtane le mɛladonlɛ.
62003005	Bɛze kɛ Kelaese rale amaa yeaye ɛtane ne mɔ yeavi ɛkɛ. Yemɔ, ɛtane biala ɛnle ye nu.
62003006	Zɔhane ati awie mɔɔ nee Kelaese lua la ɛnyɛ ɛtane; awie biala mɔɔ yɛ ɛtane la ɛtɛnwunle Kelaese yɛɛ ɔnze ye.
62003007	Me mra ngakula, bɛmmamaa awie bɛlɛbɛla bɛ! Awie biala mɔɔ yɛ mɔɔ tenrɛ la le tenlenenli, kɛmɔ Kelaese le tenlenenli la.
62003008	Na awie biala mɔɔ yɛ ɛtane la le Abɔnsam ɛdeɛ, ɔluakɛ mɔlebɛbo ne Abɔnsam a lumuale yɛle ɛtane a. Deɛ mɔɔ yemɔti Nyamenle Ara ne rale la a le kɛ ɔbazɛkye Abɔnsam gyima biala mɔɔ yeli la.
62003009	Awie biala mɔɔ le Nyamenle ara la ɛnyɛ ɛtane, ɔluakɛ Nyamenle su ne wɔ ye nu, na kɛmɔ ɔ Ze a le Nyamenle la, ɔngola ɔnyɛ ɛtane.
62003010	Ngakyile mɔɔ wɔ bɛdabɛ mɔɔ bɛle Nyamenle amra nee bɛdabɛ mɔɔ bɛle Abɔnsam amra la avinli la ɛne: awie biala mɔɔ ɛmbɔ ɛbɛla kpalɛ anzɛɛ ɛngulo ɔ diema la ɛnle Nyamenle ara.
62003011	Nrɛlaleɛ mɔɔ mɔlebɛbo ne ala bɛdele la a le ɛhye: ɔwɔ kɛ yɛkulo yɛ nwo ngoko ngoko.
62003012	Ɔnle kɛ yɛyɛ kɛ Keen mɔɔ le Abɔnsam ara, mɔɔ hunle ɔ diema ne la. Na duzu ati a ɔhunle ye a? Ɔhunle ɔ diema ne, ɔluakɛ ɔdaye Keen ye nyɛleɛ ne mɔ ɛnle kpalɛ, na ɔ diema ne nyɛleɛ ne mɔ le fɔɔnwo.
62003013	Zɔhane ati me mediema, saa ɛtane ewiade ye ɛngulo bɛ edwɛkɛ a bɛmmamaa ɔyɛ bɛ ɛzulolɛ.
62003014	Yɛze kɛ yɛvi ewule nu yɛra ngoane nu; yɛze ɛhye, ɔluakɛ yɛkulo yɛ mediema ne mɔ. Awie biala mɔɔ ɛnlɛ ɛhulolɛ la de ewule nu.
62003015	Awie biala mɔɔ kpɔ ɔ diema la le kɔdiawu, yɛɛ bɛdabɛ noko bɛze kɛ kɔdiawu biala ɛnlɛ ngoane mɔɔ ɛnlɛ awieleɛ la wɔ ye nu.
62003016	Kɛ ɛhulolɛ de la ɛne: Kelaese dole ye ngoane aze manle yɛ, yemɔti ɔwɔ kɛ yɛdayɛ noko yɛto yɛ ngoane aze yɛmaa yɛ mediema.
62003017	Saa awie mɔɔ lɛ ewiade ye anu ninyɛne la nwu ɔ diema mɔɔ ɛhyia, na ɔye ɔ nye ɔto ɛbɔ nu a, ɛnee kɛ ɔsi ɔka kɛ ɔkulo Nyamenle ɛ?
62003018	Me mra ngakula, bɛmmamaa yɛfa edwɛkɛ ɛhanlɛ anzɛɛ yɛ nloa mgbane yɛkulo menli; ɔwɔ kɛ ɔyɛ nɔhalɛ ɛhulolɛ kpalɛ, na eza ɔfinde yɛ nyɛleɛ nu.
62003019	Ɛhye a kɛmaa yɛkɛnwu kɛ yɛlɛ nɔhalɛ ne wɔ yɛ nu, na yɛkɛzi pi wɔ Nyamenle anyunlu
62003020	mekɛ biala mɔɔ yɛ adwenle kɛbu yɛ fɔlɛ la a, ɔluakɛ Nyamenle le kpole tɛla yɛ adwenle, yɛɛ ɔze debie biala.
62003021	Ayi mɔ, saa yɛ adwenle ɛmbu yɛ fɔlɛ a, ɛnee yɛsi pi wɔ Nyamenle anyunlu.
62003022	Debie biala mɔɔ yɛkɛbiza ye la, yɛ sa ka ye, ɔluakɛ yɛdi ye mɛla ne mɔ azo na yɛyɛ mɔɔ sɔ ɔ nye la.
62003023	Ye mɛla ne a le kɛ yɛlie ɔ Ra Gyisɛse Kelaese yɛli na yɛhulo yɛ nwo ngoko ngoko, kɛmɔ Kelaese ɔdaye ɔzele yɛ la.
62003024	Awie biala mɔɔ di Nyamenle mɛla ne mɔ azo la nee Nyamenle a lua a yɛɛ Nyamenle nee ye lua. Mɔɔ maa yɛnwu kɛ Nyamenle nee yɛ lua la a le Nyamenle Sunsum ne mɔɔ Nyamenle ɛva ɛmaa yɛ la.
62004001	Ayi mɔ, bɛmmadie sunsum ne mɔ amuala bɛdi, bɛzɔ bɛ bɛnlea na bɛnwu sunsum ne mɔɔ vi Nyamenle ɛkɛ ne la. Ɔluakɛ Nyamenle kpɔmanvolɛma adalɛ dɔɔnwo ɛdwazo ewiade ye anu.
62004002	Debie mɔɔ kɛmaa bɛkɛhola bɛkɛnwu kɛ sunsum ne vi Nyamenle ɛkɛ ne la a le ɛhye: sunsum biala mɔɔ ka to gua kɛ Gyisɛse Kelaese rale kɛ sonla la le Nyamenle Sunsum,
62004003	yɛɛ sunsum biala mɔɔ ɛnlie Gyisɛse ɛndo nu la ɛnle Nyamenle Sunsum. Sunsum ɛhye le Kelaese Kpɔvolɛ ne sunsum ne mɔɔ bɛdele kɛ ɔbara, na kɛkala ɔwɔ ewiade ye anu dɛbadɛba la.
62004004	Me mra ngakula, bɛmɛ bɛle Nyamenle ɛdeɛ, na bɛli Nyamenle kpɔmanvolɛma adalɛ ɛhye mɔ anwo zo konim, ɔluakɛ sunsum ne mɔɔ wɔ bɛ nu la le kpole tɛla sunsum ne mɔɔ wɔ ɛtane ewiade ye amra anu la.
62004005	Nyamenle kpɔmanvolɛma alane ɛhye mɔ le ɛtane ewiade ye ɛdeɛ, yemɔti bɛka ewiade ye edwɛkɛ, yɛɛ ɛtane ewiade ye tie bɛ.
62004006	Na yɛmɛ yɛle Nyamenle menli. Awie biala mɔɔ ze Nyamenle la tie yɛ, yɛɛ awie biala mɔɔ ɛnle Nyamenle ɛdeɛ la ɛndie yɛ. Ɛhye yɛɛ maa yɛnwu nɔhalɛ sunsum ne nee adalɛ sunsum ne a.
62004007	Ayi mɔ, bɛmaa yɛhulo yɛ nwo ngoko ngoko, ɔluakɛ ɛhulolɛ vi Nyamenle. Awie biala mɔɔ lɛ ɛhulolɛ la le Nyamenle ara na ɔze Nyamenle.
62004008	Awie biala mɔɔ ɛnlɛ ɛhulolɛ la ɛnze Nyamenle, ɔluakɛ Nyamenle le ɛhulolɛ.
62004009	Kɛ Nyamenle zile hilele kɛ ɔkulo yɛ la ɛne: ɔzoanle ɔ Ra kokye ne wɔ ewiade ye anu, amaa ɔlua ɔ nwo zo yɛanyia ngoane.
62004010	Ɛhulolɛ kɛ de la ɛne: tɛ yɛmɛ a yɛhulole Nyamenle a, yemɔ a ɔhulole yɛ na ɔzoanle ɔ Ra ne kɛ ɔrayɛ yɛ ɛtane ne mɔ anwo mgbɔdalɛdeɛ, amaa ɔlua ɔ nwo zo bɛava yɛ ɛtane ne mɔ bɛahyɛ yɛ.
62004011	Ayi mɔ, saa Nyamenle ɛhulo yɛ ɛhulolɛ zɛhae a, ɛnee ɔwɔ kɛ yɛdayɛ noko yɛkulo yɛ nwo ngoko ngoko.
62004012	Awie biala ɛtɛnwunle Nyamenle ɛlɛ, na saa yɛkulo yɛ nwo ngoko ngoko a, ɛnee Nyamenle de yɛ nu, na ye ɛhulolɛ ne ɛli munli wɔ yɛ nu.
62004013	Saa yɛyɛ ye zɔhane a yɛkɛnwu kɛ yɛde Nyamenle anu na ɔdaye noko ɔde yɛ nu, ɔboalekɛ yeva ɔdaye mumua ne ye Sunsum ne yemaa yɛ.
62004014	Yɛnwu ye yɛɛ yɛdi daselɛ kɛ Selɛ ne ɛzoa ɔ Ra ne kɛ yemɔ a ɔle ɛtane ewiade ye amra ngoanedievolɛ a.
62004015	Awie biala mɔɔ ka to gua kɛ Gyisɛse a le Nyamenle ara ne la, Nyamenle nee ye de, yɛɛ ɔdaye noko ɔ nee Nyamenle de.
62004016	Yɛdayɛ mumua ne yɛze, yɛɛ yɛdie yɛdi kɛ Nyamenle kulo yɛ. Nyamenle le ɛhulolɛ, yemɔti awie biala mɔɔ lɛ ɛhulolɛ la nee Nyamenle de, yɛɛ Nyamenle nee ye de.
62004017	Nyamenle maa ɛhulolɛ di munli wɔ yɛ nu, amaa yɛahola gyinla wɔ Ndɛnebualɛ Kenle ne, ɔboalekɛ kɛ Kelaese si de la, zɔhane ala yɛɛ yɛdayɛ noko yɛle wɔ ewiade ye anu a.
62004018	Ɛzulolɛ ɛnle ɛhulolɛ nu; ɛhulolɛ kpalɛ mɔɔ di munli la tu ɛzulolɛ kpokpoti. Ɔluakɛ awie biala mɔɔ lɛ ɛzulolɛ la ɛhulolɛ ɛnli munli, ɔboalekɛ ɛzulolɛ nee ndeanlɛ a lua a.
62004019	Yɛkulo Nyamenle, ɔboalekɛ ɔlumuale ɔhulole yɛ.
62004020	Saa awie ka kɛ, “Mekulo Nyamenle”, na ɔkpɔ ɔ diema a, ɛnee ɔle adalɛ, ɔluakɛ awie mɔɔ ɛngulo ɔ diema mɔɔ ɔ nye dua ye la ɛnrɛhola ɛnrɛhulo Nyamenle mɔɔ ɔtɛnwunle ye ɛlɛ la.
62004021	Mɛla ne mɔɔ Kelaese manle yɛ la kɛ se la ɛne: ɔwɔ kɛ sonla mɔɔ kulo Nyamenle la kulo ɔ diema noko.
62005001	Awie biala mɔɔ die di kɛ Gyisɛse a le Mɛzaya ne la le Nyamenle ara, yɛɛ mɔɔ kulo wovolɛ ne la kulo ɔ ra ne noko.
62005002	Saa yɛkulo Nyamenle na yɛdi ye mɛla zo a ɛnee yɛhile kɛ yɛkulo Nyamenle amra ne mɔ noko.
62005003	Ɔluakɛ saa yɛdi Nyamenle mɛla ne mɔ azo a ɛnee yɛkulo Nyamenle, yɛɛ ye mɛla ne mɔ noko ɛnyɛ ɛnlomboɛ mɔɔ bu sonla kɔme a,
62005004	ɔluakɛ Nyamenle ara biala di ewiade anwo zo konim. Yɛ diedi mɔɔ yɛlɛ ye wɔ Nyamenle anu la azo yɛɛ yɛdua yɛdi ewiade anwo zo konim a.
62005005	Nwane a di ewiade ye anwo zo konim a? Yemɔ a le sonla ne mɔɔ die di kɛ Gyisɛse le Nyamenle Ara la.
62005006	Gyisɛse Kelaese a le mɔɔ luale ye ɛzɔnenlɛ nzule nee ye ewule mogya zo rale la. Tɛ nzule ngome a ɔluale zo a, ɔluale nzule nee mogya zo. Nyamenle Sunsum ne di daselɛ kɛ ɔle zɔhane, ɔboalekɛ Sunsum ne a le nɔhalɛ ne.
62005007	Alasevolɛ nsa a wɔ ɛkɛ a:
62005008	bɛmɛ a le Nyamenle Sunsum ne, nzule ne, nee mogya ne. Bɛmɛ nsa bɛdi daselɛ na bɛkile debie ko ne ala.
62005009	Saa yɛdie sonla daselɛ yɛto nu a, ɛnee Nyamenle daselɛlilɛ ɛdeɛ ne anu yɛ se kpalɛ, ɔluakɛ Nyamenle daselɛlilɛ ne fane ɔ Ra ne anwo.
62005010	Zɔhane ati awie biala mɔɔ die Nyamenle Ara ne di la lɛ daselɛlilɛ ne wɔ ye nu. Awie biala mɔɔ ɛnlie Nyamenle ɛnli la ɛmaa Nyamenle ɛbɔ adalɛ, ɔluakɛ yeanlie daselɛ ne mɔɔ Nyamenle ɛli ye wɔ ɔ Ra ne anwo la yeanli.
62005011	Daselɛlilɛ ne a le ɛhye: Nyamenle ɛlua ɔ Ra ne anwo zo ɛmaa yɛ ngoane mɔɔ ɛnlɛ awieleɛ la.
62005012	Awie biala mɔɔ kɛlie Ralɛ ne la lɛ ngoane, na awie biala mɔɔ anlie Nyamenle Ara ne la ɛnlɛ ngoane.
62005013	Melɛkɛlɛ ɛhye mearɛlɛ bɛ amaa bɛanwu kɛ bɛdabɛ mɔɔ bɛdie Nyamenle Ara ne bɛdi la bɛlɛ ngoane mɔɔ ɛnlɛ awieleɛ la.
62005014	Yɛsi pi wɔ Nyamenle anu, yɛɛ yɛdie yɛdi kɛ saa yɛdua ye ɛhulolɛ zo yɛbiza ye debie biala a ɔtie yɛ.
62005015	Na kɛmɔ yɛze kɛ yɛbiza ye debie a ɔtie yɛ la ati, eza yɛze kɛ yɛ sa ka mɔɔ yɛbiza yɛfi ye ɛkɛ ne la.
62005016	Saa awie nwu adiema bie kɛ ɔlɛyɛ ɛtane mɔɔ ɛndwe ye ɛngɔ ewule nu la a, ɔzɛlɛ ɔmaa ye na Nyamenle kɛmaa adiema ne ngoane. Noko ɛtane ne bie wɔ ɛkɛ mɔɔ wie ewule a. Menga ye kɛ awie ɛzɛlɛ ɛhye anwo.
62005017	Nyɛleɛ biala mɔɔ tɔ sinli la le ɛtane, na tɛ ɛtane ne mɔ amuala a wie ewule a.
62005018	Yɛze kɛ awie biala mɔɔ le Nyamenle ara la ɛnyɛ ɛtane, ɔluakɛ Nyamenle Ara ne fa ye sie gyɛlɛɛnye mɔɔ Abɔnsam ɛngola ɛnva ɔ sa ɛnga ye a.
62005019	Saa bɔbɔ Abɔnsam di ɛtane ewiade ye azo belemgbunli a, yɛze kɛ yɛmɛ yɛle Nyamenle menli.
62005020	Yɛze kɛ Nyamenle Ara ne ɛra na yeramaa yɛ ndelebɛbo mɔɔ yɛfa yɛnwu nɔhalɛ Nyamenle ne a. Yɛ nee nɔhalɛ Nyamenle ne nee ɔ Ra Gyisɛse Kelaese a lua a. Ɛhye a le nɔhalɛ Nyamenle ne a. Ɛhye a le ngoane ne mɔɔ ɛnlɛ awieleɛ la a.
62005021	Me mra ngakula, bɛhwe bɛ nwo bɛvi awozonle ɛzonlenlɛ nwo.
63001001	Kɛlata ɛhye vi medame Nrenya Kpanyinli ne ɛkɛ. Melɛ mekamaa Raalɛkpa ne nee ɔ mra ne mɔ. Mekulo bɛ nɔhalɛ nu kpole kpalɛ. Tɛ me ngome a mekulo bɛ a, awie biala mɔɔ ze nɔhalɛ ne la kulo bɛ,
63001002	ɔluakɛ nɔhalɛ ne de yɛ nu na ɔ nee yɛ badɛnla dahuu.
63001003	Nyamenle Selɛ ne nee Gyisɛse Kelaese, Selɛ ne Ara ne, ɛlo yɛ, ɛnwu yɛ anwunvɔne, na ɔmaa yɛ nzo nu ɛdwo yɛ dahuu wɔ nɔhalɛ nee ɛhulolɛ nu.
63001004	Ɔyɛle me fɛ kpole kɛ menwunle kɛ ɛ mra ne mɔ bie mɔ li nɔhalɛ ne anzi, kɛmɔ Nyamenle Selɛ ne zele yɛ la.
63001005	Yemɔti, Raalɛkpa, mesɛlɛ wɔ, mɔɔ meka meahile wɔ la a le kɛ bɛmaa yɛ muala yɛhulo yɛ nwo ngoko ngoko. Mengɛlɛ mɛla fofolɛ membɛlɛ bɛ, kɛ mɛla dɛba ne mɔɔ mɔlebɛbo ne yɛ sa hanle ye la ala.
63001006	Ɛhulolɛ ɛhye a le kɛ yɛkɛli Nyamenle mɛla ne mɔ azo. Mɛla ne, kɛmɔ mɔlebɛbo ne bɛ muala bɛdele la, yemɔ a le kɛ bɛkɛdɛnla ɛhulolɛ nu.
63001007	Adalɛma dɔɔnwo ɛdwazo ewiade ɛleka muala. Bɛmɛ a le menli ne mɔɔ ɛnlie ɛndo nu kɛ Gyisɛse Kelaese rale kɛ sonla ala la. Sonla zɛhae le mɛlɛbɛla na ɔle Kelaese Kpɔvolɛ.
63001008	Bɛnlea bɛ nwo boɛ na bɛamminli mɔɔ bɛvɛ nwolɛ bɛnyia ye la, amaa bɛanyia bɛ ahatualɛ ne amuala.
63001009	Awie biala mɔɔ ɛnli Kelaese ngilehilelɛ ne azo, na ɔbɔ ɛbɛla mɔɔ ɔkulo la ɛnze Nyamenle. Awie biala mɔɔ di Kelaese ngilehilelɛ zo la ɛnwu Selɛ ne nee Ralɛ ne.
63001010	Saa awie ba bɛ ɛkɛ ne na ɔngilehile mɔɔ Kelaese hilehilele la a, bɛmmadie ye bɛkɔ bɛ azua nu; bɛmmayɛ ye akoaba bɔbɔ.
63001011	Ɔluakɛ awie biala mɔɔ kɛlie ye la nee ye yɛ adwenle wɔ ye ninyɛndane ne mɔ ɛyɛlɛ nu.
63001012	Melɛ edwɛkɛ dɔɔnwo meka mekile bɛ, noko akee menrɛhulo kɛ menwɔva kɛlata nee ɛnke menwɔhɛlɛ; me nye la kɛ ɔnrɛhyɛ na meara bɛ nwo lɔ na yɛava edwɛkɛ ne mɔ yɛali adwelie, na yɛ fɛlɛkolilɛ ne ali munli.
63001013	Bɛ kulovolɛ adiema raalɛ ne amra ne mɔ biza bɛ ahye.
64001001	Kɛlata ɛhye vi medame “Nrenya Kpanyinli ne” ɛkɛ. Melɛkɛlɛ meahɔmaa me gɔnwo Gayɛse mɔɔ mekulo ye nɔhalɛ nu la.
64001002	Ayi, mesɛlɛ kɛ debie biala ɛhɔ zolɛ kpalɛ ɛmaa wɔ na ɛde kpɔkɛ kpalɛ; meze kɛ ɛte kpɔkɛ wɔ sunsum nu.
64001003	Me nye liele kpole wɔ mekɛ mɔɔ mediema ne bie mɔ rale ralile wɔ nɔhalɛlilɛ ne anwo daselɛ kɛ amgba ɛli nɔhalɛ ne anzi la. Kɛkala, ɛtɛdi nɔhalɛ ne anzi.
64001004	Debie biala ɛnyɛ me anyelielɛ ɛndɛla kɛ menwɔde kɛ me mra ne mɔ lua nɔhalɛ adenle ne anu a.
64001005	Ayi, nɔhalɛ gyima ne ala a ɛlɛdi wɔamaa mediema ne mɔ la, bɔbɔ bɛdabɛ mɔɔ bɛle nyɛvolɛ la.
64001006	Bɛhanvo ɛhulolɛ ne mɔɔ ɛlɛ ye la bɛhile asɔnema mɔɔ wɔ ɛke la. Mebodo wɔ, bɔ mɔdenle nea na gua bɛ adenle gyɛlɛɛnye, kɛmɔ ɛnea a ɔkɛzɔ Nyamenle anye la.
64001007	Ɔluakɛ sumunli kɛ bɛbɔle bɛ adendulɛ ne abo kɛ bɛbɔ Kelaese edwɛkɛ ne nolo la, bɛtɛdiele moalɛ biala bɛtɛfile bɛdabɛ mɔɔ bɛnle Kelaese ɛdoavolɛma la ɛkɛ.
64001008	Ɛhye ati, ɔwɔ kɛ yɛmɛ mɔɔ yɛle Kelaese ɛdoavolɛma la yɛboa menli ɛhye mɔ, amaa yɛ nee bɛ ali nɔhalɛ ne anwo gyima ne mɔɔ bɛlɛdi la.
64001009	Mehɛlɛ asɔnema kɛlata ezinraa bie, na Dayɛtelɛfizi mɔɔ kpondɛ kɛ ɔdi bɛ kpanyinli la ɛmbu me bie.
64001010	Zɔhane ati, saa meba a menwɔye ye gyima mɔɔ yeli, yɛ nwo nzekue mɔɔ ɔbɔ nee adalɛ mɔɔ ɔbɔ ye yɛ nwo la menwɔdo gua. Yeanga ye zɔhane, saa mediema ne mɔ ba a, yemɔ a, ɔnrɛlie bɛ yɛɛ akee noko ɔndie bɛdabɛ mɔɔ bɛkulo kɛ bɛkɛlie bɛ la, na ɔbɔ mɔdenle kɛ ɔye zɛhae menli ne mɔ ali yeavi asɔne ne anu.
64001011	Ayi, mmasukoa ɛyɛ mɔɔ le ɛtane la, sukoa yɛ mɔɔ le kpalɛ la. Awie biala mɔɔ yɛ mɔɔ le kpalɛ la le Nyamenle ɛdeɛ, yɛɛ awie biala mɔɔ di ɛtane la ɛtɛnwunle Nyamenle.
64001012	Awie biala ka Dimiteleɛse anwo edwɛkɛ kpalɛ; nɔhalɛ ne ɔdaye ɔka ɔ nwo edwɛkɛ kpalɛ, na medame noko medi ɔ nwo daselɛ, yɛɛ ɛze noko kɛ mɔɔ meka la le nɔhalɛ.
64001013	Melɛ edwɛkɛ dɔɔnwo meka mekile wɔ, noko akee menrɛhulo kɛ menwɔva kɛlata nee ɛnke menwɔhɛlɛ.
64001014	Me nye la kɛ ɔnrɛhyɛ biala na meara ɛ nwo lɔ na yɛava edwɛkɛ ne mɔ yɛali adwelie.
64001015	Anzonudwolɛ ɛha wɔ. Agɔnwolɛma amuala biza wɔ ahye; yɛbiza yɛ gɔnwo mɔ amuala noko ahye.
65001001	Medame Dwuudu, mɔɔ mele Gyisɛse Kelaese sonvolɛ nee Gyemise adiema la yɛɛ melɛkɛlɛ kɛlata ɛhye a. Melɛ mekamaa bɛdabɛ mɔɔ Nyamenle ɛvɛlɛ bɛ, na bɛde Egya Nyamenle ne ɛhulolɛ nu na Gyisɛse Kelaese wowa bɛ la amuala.
65001002	Nyamenle ɛnwu bɛ anwunvɔne, ɔmaa bɛ anzonudwolɛ, na ɔva ɛhulolɛ ɔyi bɛ tɛkɛɛ.
65001003	Ayi mɔ, menzuzule kɛ mekɛlɛ bɛ wɔ ngoanelielɛ ne mɔɔ yɛnyia ye la anwo, na menwu kɛ ɔhyia kɛ mekɛlɛ bɛ na mesi bɛ ahonle kɛ bɛho bɛmaa diedi ne mɔɔ Nyamenle ɛva ɛmaa ye menli ne bɔkɔɔ la.
65001004	Ɔluakɛ menli bie mɔɔ ɛnze Nyamenle na bɛyɛ bɛ nzonlɛ bɛdo ɛkɛ dɛba kɛ bɛbazɛkye bɛ la ɛpe adenle bie azo ɛravea yɛ avinli. Menli ɛhye mɔ kakyi yɛ ɛlolɛ ne mɔɔ Nyamenle ɛva ɛlo yɛ mgbane la adwɔmanebɔlɛ, yɛɛ eza bɛkpo Gyisɛse Kelaese mɔɔ le yɛ Menle nee yɛ Awulae kokye la.
65001005	Bɛze ɛhye bɔkɔɔ, noko eza mekulo kɛ mekakye bɛ kɛ Awulae mɔɔ liele Yizilayɛma vile Yigyibiti azɛlɛ zo la eza nzinlii zɛkyele bɛdabɛ mɔɔ bɛanlie bɛanli la.
65001006	Bɛhakye kɛ Nyamenle soanvolɛma ne mɔ mɔɔ bɛangola bɛanzie bɛ ti ɛleka ko, na bɛkpole bɛ gyinlabelɛ kpalɛ ne la, Nyamenle ɛgua bɛ nwɔnzɔnwɔnzɔ mɔɔ bɛnzianyi bɛ ɛlɛ la wɔ awozinli kabikabi ne anu lɔ kɛ bɛhendɛ Ndɛnebualɛ Kenle kpole ne.
65001007	Bɛhakye Sodɔm nee Gomɔla, nee azua mɔɔ zuozua bɛ la, menli mɔɔ wɔ azua ɛhye mɔ azo la bɔle adwɔmane nee munzule ɛbɛla, na ɔlua zolɛ kɛkala bɛdea bɛ wɔ senle ne mɔɔ ɛnnu ɛlɛ la anu, amaa yeayɛ kɔkɔbɔlɛ yeamaa menli kɔsɔɔti.
65001008	Zɔhane ala yɛɛ menli ɛhye mɔ de a. Bɛyɛ bɛ nwo kɛ bɛnwu ɛnyelɛzodeɛnwunlɛ na bɛdua zo bɛsɛkye bɛ nwonane ne, bɛkpo Nyamenle tumi ne na bɛtendɛ bɛtia anyunlunyiama mɔɔ wɔ anwuma la.
65001009	Nyamenle soanvolɛ kpanyinli Maekeɛle bɔbɔ anyɛ ɛhye. Mekɛ mɔɔ kpolera dɔle ye nee Abɔnsam avinli wɔ Mosisi funli nwo la, Maekeɛle anga ɛtane angile Abɔnsam. Mɔɔ ɔzele ye la a le kɛ, “Awulae badua wɔ kakɛ.”
65001010	Menli ɛhye mɔ ka debie biala mɔɔ bɛnde ɔ bo la anwo edwɛkɛ ɛtane, yɛɛ ninyɛne mɔɔ bɛ nane adwenle ne maa bɛte ɔ bo la bɛmɛ a le ninyɛne mɔɔ sɛkye bɛ la.
65001011	Abule ɛbu bɛ! Bɛva Keen agyakɛ. Bɛdoa ezukoa fɛlɛko bɛvo kɛ Beelam la. Bɛde atua kɛ Kɔla dele la, na bɛminli bɛ bo zo.
65001012	Bɛle kɛ andɔma anzɛɛ atasonlɛ wɔ mediema ɛhulolɛ ɛkponledolɛ bo; bɛno nza bɛbo, bɛbɔ bɛ nwo anyiemgba. Bɛdwenle bɛ ngome bɛ nwo ala. Bɛle kɛ amungu mɔɔ nzule ɛnle nu la ati, anwoma maa ɔdi akɔneaba. Bɛle kɛ bokile mgbenleɛ mbaka mɔɔ anzo ma la. Bɛtudu bɛ bɛ bo nee bɛ ndinli ne mɔ amuala na bɛwu bɔkɔɔ.
65001013	Bɛle kɛ nyevile mɔɔ ɛzɛkye la azɛlɛkye, bɛ awubue da bɛ anyiemgba nyɛleɛ ne mɔ ali. Bɛle kɛ nwɔlɔra mɔɔ nwɔnla la. Nyamenle ɛva awozinli kabikabi ne mɔɔ ɛnde ɛlɛ la ɛzie ɛkɛ ɛmaa bɛ.
65001014	Yinɔko mɔɔ le Adam angabɛnzo mɔɔ tɔ zolɛ nsuu la hanle bɛ nwo edwɛkɛ dɛba kɛ, “Awulae nee ye soanvolɛma nwuanzanwuanza apenle apenle bara
65001015	arabua awie biala ndɛne, na yeadea bɛdabɛ mɔɔ bɛnze Nyamenle la wɔ bɛ ninyɛndane mɔɔ bɛyɛ ye atisesebɛ nu nee amumuyɛ edwɛkɛ mɔɔ menli ɛhye mɔ mɔɔ ɛnze Nyamenle la ɛha ɛtia ye la anwo.”
65001016	Menli ɛhye mɔ tendɛ bɛ nzo abo dahuu, bɛ kunlu ɛndwo bɛ nwo ɛlɛ; bɛdi bɛ atiakunluwɔzo ɛtane ne mɔ anzi, bɛtu bɛ nloa anu na bɛbɛlɛbɛla menli wɔ bɛdabɛ bɛ ngome bɛ boɛyɛlɛ ti.
65001017	Na me mediema, bɛhakye mɔɔ yɛ Awulae Gyisɛse Kelaese ɛzoanvolɛma ne hanle hilele bɛ la.
65001018	Bɛzele bɛ kɛ, “Saa awieleɛ mekɛ ne ba a, menli mɔɔ ɛnze Nyamenle na bɛdi bɛ ngome bɛ atiakunluwɔzo nzi la bara, na bɛarazi bɛ amgbu.”
65001019	Menli ɛhye mɔ le ewiade ye anu amra mɔɔ fa mgbakyemgbakye ba a, yɛɛ bɛnlɛ Nyamenle Sunsum ne wɔ bɛ nu.
65001020	Ayi mɔ, bɛhɔ zolɛ bɛnyi na bɛgyinla kpundii wɔ bɛ diedi nwuanzanwuanza ne anu. Bɛzɛlɛ wɔ Sunsum Nwuanzanwuanza ne tumi ne anu,
65001021	bɛzie bɛ nwo wɔ Nyamenle ɛhulolɛ ne anu bɛhendɛ ngoane ne mɔɔ ɛnlɛ awieleɛ, mɔɔ anwunvɔnezelɛ nu ala Awulae Gyisɛse Kelaese bava amaa bɛ la.
65001022	Menli bie wɔ ɛkɛ mɔɔ bɛ adwenle ɛnzi pi a; bɛboa bɛ.
65001023	Bɛhwe bie mɔ bɛvi sendɔlɔra ne anu, bɛlie bɛ ngoane. Bɛva ɛzulolɛ bɛze bie mɔ anwunvɔne, na bɛhyi bɛ adɛladeɛ ne mɔ mɔɔ bɛ ɛtane atiakunluwɔzo ɛheha nu la.
65001024	Nyamenle mɔɔ kola sɔ bɛ mɔɔ bɛndɔ aze, na ɔfa bɛ kɔlɔnwo fɛlɛko nu ɔkɔ ɔdaye ye anyunlunyia ne anu,
65001025	Nyamenle kokye ne mɔɔ le yɛ Ngoanedievolɛ ne, yemɔ yɛɛ anyunlunyia, belemgbunlililɛ, kpoleyɛlɛ, nee tumi ɛlua yɛ Awulae Gyisɛse Kelaese anwo zo ɛyɛ ye ɛdeɛ wɔ ɛnɛ nee mekɛ mɔɔ ɛnlɛ awieleɛ la a! Amen.
66001001	Buluku ɛhye ka ninyɛne mɔɔ Gyisɛse Kelaese yele hilele la anwo edwɛkɛ. Nyamenle manle ɔyele ɔhilele amaa yeaye mɔɔ ɛnrɛhyɛ biala na yeazi la yeahile ye sonvolɛma. Kelaese manle ye soanvolɛ rayele ninyɛne ɛhye mɔ hilele ye sonvolɛ Dwɔn.
66001002	Dwɔn ɛha mɔɔ ɔnwunle ye la amuala. Ɔhanle nɔhalɛ ne, kɛmɔ Gyisɛse Kelaese yele hilele ye la nee nrɛlaleɛ mɔɔ ɔdele ɔvile Nyamenle ɛkɛ ne la amuala.
66001003	Nyilalɛ ɛha sonla ne mɔɔ kɛkpogya ɔ ne zo kɛgenga Nyamenle nrɛlaleɛ ɛhye kɛhile awie mɔ la, yɛɛ nyilalɛ ɛha bɛdabɛ noko mɔɔ bɛkɛdie na bɛkɛva mɔɔ wɔ nu la bɛkɛzie na bɛkɛli zolɛ la! Ɔluakɛ mekɛ mɔɔ ɛhye mɔ basisi la ɛbikye.
66001004	Medame Dwɔn a melɛkɛlɛ kɛlata ɛhye meahɔmaa asɔne nsuu ne mɔ mɔɔ wɔ Ehyea maanzinli nu la a: Tete Nyamenle ne mɔɔ ɛnee wɔ ɛkɛ ne, na ɔwɔ ɛkɛ ne kɛkala, na ɔbara la ɛlo bɛ na ɔmaa bɛ anzonudwolɛ. Sunsum nsuu ne mɔ mɔɔ wɔ Nyamenle Belemgbunli Ebia Kpole ne anyunlu la ɛlo bɛ na ɔmaa bɛ anzonudwolɛ.
66001005	Akee Gyisɛse Kelaese, nɔhalɛ dasevolɛ ne, mɔɔ le Ralɛ ne mɔɔ bɛlumua bɛdwazo ye bɛvi ewule nu na ɔsie azɛlɛ ye azo arelemgbunli kɔsɔɔti la ɛlo bɛ na ɔmaa bɛ anzonudwolɛ. Gyisɛse Kelaese kulo yɛ, yeva ye mogya yelie yɛ yevi yɛ ɛtane nu,
66001006	na yeyɛ yɛ arelemgbunli nee sɛlɛvolɛma kɛ yɛzonle ye Nyamenle Selɛ ne. Anyunlunyia nee tumi ɛyɛ ye ɛdeɛ dahuu! Amen.
66001007	Bɛnlea, ɔlua amungu ne mɔ anu ɔlɛba! Awie biala banwu ye, yɛɛ bɛdabɛ mɔɔ bɛwɔle ɔ nvenle foa atwɛ la banwu ye. Ɔdaye ɔ ti, menli ngakyile kɔsɔɔti mɔɔ wɔ ewiade la bazu aye awolɛ. Nɔhalɛ, ɔle zɔhane. Amen.
66001008	Kɛ tete Awulae Nyamenle Bedevinli ne mɔɔ ɛnee wɔ ɛkɛ, na ɔwɔ ɛkɛ ne kɛkala, na ɔbara la se la ɛne, “Medame a mele ‘Alefa’ ne nee ‘Omiga’ ne a.”
66001009	Mame a mele bɛ diema Dwɔn. Kelaese ati yɛ muala yɛle ko na yɛlɛ abotane yɛlɛnwu amaneɛ mɔɔ kile kɛ yɛ nwo fɛta ye Belemgbunlililɛ ne a. Bɛvale me bɛradole bɔra ye mɔɔ bɛfɛlɛ ye Patemɔso la azo, ɔluakɛ membɔle Nyamenle edwɛkɛ ne nee nɔhalɛ ne mɔɔ Gyisɛse yele hilele la nolo.
66001010	Awulae kenle ne, Sunsum ne rale me nwo zo, na mendele ɛnelɛ kpole bie mɔɔ le kɛ aweɛne tendenle la kɛ ɔlɛtendɛ me nzi nehane.
66001011	Ɔse, “Kɛlɛ mɔɔ ɛkɛnwu ye la wɔ buluku nu na fa buluku ne kɔmaa asɔne nsuu ne mɔ mɔɔ wɔ azuamgbole ɛhye mɔ azo la: Ɛfɛsɛse, Semɛna, Pɛgamɛm, Tayataela, Saadese, Feladɛlefea, yɛɛ Lawɔdesia.”
66001012	Mengakyile me nwo kɛ menea ahenle mɔɔ ɛlɛtendɛ ahile me la, na menwunle ezukoa nvutuke kɛnlaneɛ mbaka nsuu.
66001013	Debie mɔɔ le kɛ sonla la gyi bɛ avinli, ɔwula tɛladeɛ tendenle mɔɔ dwu ye aze na yeva ezukoa nvutuke akyeso yehye ye avinli.
66001014	Ɔ ti enrinli le fufule nwohyee kɛ boane ndɛkɛ, nwohyee kɛ ezukɔtweaba, yɛɛ ɔ nye ma sɔ kɛ senle;
66001015	ɔ gyakɛ anwo ta kɛ ayera mɔɔ bɛdu nu na bɛhwi nwolɛ la, na ɔ ne dielie kɛ azule mɔɔ lua awolɛ zo la.
66001016	Ɔlɛ nwɔlɔra nsuu ɔ sa fema ne anu, yɛɛ dadeɛ anye nwiɔ mɔɔ yɛ nla kɛ wowole la zia ɔ nloa anu. Ɔ nyunlu maanle ne ta kɛ ewia henlema sɛnzɛne.
66001017	Menwunle ye la, mempɛle menfinle ɔ gyakɛ anu kɛ asɛɛ mewu la. Na ɔvale ɔ sa fema ne ɔdole me nwo zo na ɔzele me kɛ, “Mmasulo! Mame a mele alumua ne nee awieleɛ ne a.
66001018	Mame a mele teasenli ne a. Menwule, na kɛkala mede aze dahuu. Melɛ Ewule nee Ɛbolɔ sanvɛ ne.
66001019	Zɔhane ati, kɛlɛ ninyɛne mɔɔ wɔnwu bɛ la, ninyɛne mɔɔ wɔ ɛkɛ ne kɛkala nee mɔɔ li ɛhye mɔ anzi bara la amuala.
66001020	Nwɔlɔra nsuu ne mɔ mɔɔ ɛnwu bɛ me sa fema ye anu, nee ezukoa nvutuke kɛnlaneɛ mbaka nsuu ne abo a le ɛhye: nwɔlɔra nsuu ne a le asɔne nsuu ne Nyamenle soanvolɛma ne mɔ yɛɛ kɛnlaneɛ mbaka nsuu ne mɔ a le asɔne nsuu ne.
66002001	“Kɛlɛ ɛhye kɔmaa Ɛfɛsɛse asɔne ne Nyamenle soanvolɛ ne. “Nrɛlaleɛ ɛhye vi mɔɔ lɛ nwɔlɔra nsuu ne mɔ ɔ sa fema ne anu na ɔluolua ezukoa nvutuke kɛnlaneɛ mbaka nsuu ne mɔ avinli la ɛkɛ ne.
66002002	Menwu wɔ gyima ne mɔ mɔɔ wɔli la; meze wɔ ɛvɛlɛ nee wɔ abotane ne amuala. Meze kɛ ɛmkpondɛ amumuyɛma anyunlu ɛnnea yɛɛ wɔzɔ bɛdabɛ mɔɔ bɛse bɛle ɛzoanvolɛma la wɔnlea na wɔnwu kɛ bɛnle ɛzoanvolɛma, na bɛle alane.
66002003	Meze kɛ ɛlɛ abotane ɛlɛkomo ɛ nwo zo, ɛlɛsɔ amaneɛ sa wɔ me duma ne ati, yɛɛ ɔtɛyɛle wɔ ɛvɛlɛ.
66002004	Noko akee metia wɔ wɔ ɛhye anwo: ɛnɛ ɛnlɛ me nwo ɛhulolɛ kɛ alumua ne la.
66002005	Ɛdawɔ nea na nwu wɔ aze mɔɔ wɔdɔ la. Nu ɛ nwo na twe ɛ nwo fi wɔ ɛtane ne mɔ mɔɔ wɔyɛ la anwo, na yɛ mɔɔ alumua ne ɛyɛle la. Saa wɔannu ɛ nwo, wɔangyakyi ɛtane ɛyɛlɛ a mebara mearaye wɔ kɛnlaneɛ baka ne meavi ɔ bo zo ne.
66002006	Noko ɛlɛ ɛhye gyi ɛ nzi: ɛngulo mɔɔ Nekɔlɔsoma yɛ la. Medame noko mengulo mɔɔ bɛlɛyɛ la.
66002007	“Sonla ne mɔɔ lɛ ɛnzonlɛ la ɛdie mɔɔ Sunsum ne ka kile asɔnema amuala la. Mɔɔ kɛli konim la mebamaa ye adenle meamaa yeali ngoane baka ne mɔɔ gyi Nyamenle tola ne anu la ma ne bie.
66002008	“Kɛlɛ ɛhye kɔmaa Semɛna asɔne ne Nyamenle soanvolɛ ne. “Nrɛlaleɛ ɛhye vi alumua ne nee awieleɛ ne, mɔɔ wule na ɔziale ɔrale ngoane nu bieko la ɛkɛ.
66002009	Meze wɔ amaneɛnwunlɛ kpokpoti. Meze wɔ ɛhyianlɛ, noko ɛlɛ anwonyia! Meze munzule edwɛkɛ mɔɔ bɛdabɛ mɔɔ bɛse bɛle Dwuuma noko bɛnle Dwuuma la ɛlɛkeha atia wɔ la. Menli zɔhane mɔ le Seetan eku nu menli.
66002010	Mmasulo debie biala mɔɔ bɛbayɛ wɔ la. Tie, Abɔnsam ne bamaa bɛagua bɛ bie mɔ efiade, bɛazɔ bɛ bɛanlea, na bɛanwu amaneɛ dedee kenle bulu. Noko di nɔhalɛ maa me, bɔbɔ kɔdwu ewule nu, na mebabɔ wɔ ngoane abɔtile.
66002011	“Sonla ne mɔɔ lɛ ɛnzonlɛ la ɛdie mɔɔ Sunsum ne ka kile asɔnema amuala la. Mɔɔ kɛli konim la, ewule ne mɔɔ tɔ zolɛ nwiɔ la bakpa ɔ ti.
66002012	“Kɛlɛ ɛhye kɔmaa Pɛgamɛm asɔne ne Nyamenle soanvolɛ ne. “Nrɛlaleɛ ɛhye vi mɔɔ lɛ dadeɛ anye nwiɔ ne mɔɔ yɛ nla la ɛkɛ.
66002013	Meze kɛ ɛleka mɔɔ ɛde la, ɛkɛ ne a Seetan ebia ne gyi a. Noko ɛlɛ me duma ne anu ɛsesebɛ na ɛdi nɔhalɛ ɛmaa me, yɛɛ wɔ diedi amkpo aze, bɔbɔ wɔ mekɛ mɔɔ bɛhunle me nɔhalɛ dasevolɛ Antɛpase wɔ Seetan ebia ne abo la.
66002014	Noko melɛ edwɛkɛ ekyi bie metia wɔ. Ɛlɛ menli bie mɔɔ li Beelam ngilehilelɛ ne anzi a. Beelam hilehilele belemgbunli Beelake manle ɔdole Yizilayɛma agyiba, ɔmanle bɛlile aleɛ mɔɔ bɛva bɛzɔ amonle la na bɛbɔle adwɔmane ɛbɛla.
66002015	Eza ɛlɛ menli bie mɔɔ bɛdabɛ noko bɛli Nekɔlɔsoma ngilehilelɛ ne anzi a.
66002016	Yemɔti nu ɛ nwo! Saa wɔannu ɛ nwo a ɔnrɛhyɛ biala, mebara ɛ nwo lɔ, na meava dadeɛ ne mɔɔ zia me nloa anu la me nee menli zɔhane mɔ araho.
66002017	“Sonla ne mɔɔ lɛ ɛnzonlɛ la ɛdie mɔɔ Sunsum ne ka kile asɔnema amuala la. “Mɔɔ kɛli konim la mebamaa ye mana ne mɔɔ vea la bie. Mebamaa ko biala noko bolɛ fufule mɔɔ bɛhɛlɛ duma fofolɛ zolɛ la. Awie biala ɛnrɛhola ɛnrɛnwu duma ne kyesɛ ahenle ne mɔɔ bɛva bɛmaa ye la angomekye.
66002018	“Kɛlɛ ɛhye kɔmaa Tayataela asɔne ne Nyamenle soanvolɛ ne. “Nrɛlaleɛ ɛhye vi Nyamenle Ara ne mɔɔ lɛ ɛnyelɛ mɔɔ sɔ kɛ senle, na ɔ gyakɛ anwo ta kɛ ayera mɔɔ bɛhwi nwolɛ la ɛkɛ ne.
66002019	Meze wɔ gyima. Meze wɔ ɛhulolɛ mɔɔ ɛlɛ ye, wɔ nɔhalɛ mɔɔ ɛdi, wɔ ɛzonlenlɛ mɔɔ ɛsonle, nee wɔ abotane mɔɔ ɛlɛ la amuala. Meze kɛ kɛkala ɛlɛbɔ mɔdenle wɔadɛla alumua ne.
66002020	Noko melɛ edwɛkɛ ɛhye metia wɔ: ɛdie raalɛ Gyɛzɛbɛle mɔɔ ɛyɛ ɔ nwo Nyamenle kpɔmanvolɛ la ɛto nu. Yeva ye ngilehilelɛ ne yezi me menli ne mɔ anye yemaa bɛlɛbɔ adwɔmane ɛbɛla na bɛdi aleɛ mɔɔ bɛva bɛzɔ amonle la.
66002021	Memanle ye mekɛ kɛ ɔva ɔnlu ɔ nwo, noko ɔngulo kɛ ɔkɛgyakyi ye adwɔmane ɛbɛla ne.
66002022	Ɛhye ati mebamaa anwonyane abɔ ye na meamaa bɛdabɛ mɔɔ bɛ nee ye donle awuvolɛvalɛ mɛla ne la anwu amaneɛ, kyesɛ bɛnu bɛ nwo wɔ amumuyɛ ne mɔɔ bɛ nee ye yɛle la anwo.
66002023	Eza menli mɔɔ li ɔ nzi la, mebahu bɛ muala na asɔnema ne amuala anwu kɛ medame a menwu sonla biala ati anu nee ye ahonle nu a. Me nee bɛ nuhua ko biala bali wɔ mɔɔ yeyɛ la anwo.
66002024	“Bɛdabɛ noko mɔɔ bɛha, mɔɔ bɛwɔ Tayataela, mɔɔ bɛanli ngilehilelɛ ɛtane zɛhae anzi, bɛanzukoa mɔɔ ɔyɛ a bie mɔ fɛlɛ ye ‘Seetan ngonyia’ la, bɛmɛ yɛɛ meka meahile bɛ kɛ, menrɛva ɛzonle kpole biala menrɛzoa bɛ.
66002025	Mɔɔ meka meahile bɛ ala la a le kɛ bɛzɔ mɔɔ bɛlɛ ye la anu kpalɛ kɔkpula mekɛ mɔɔ menwɔra la.
66002026	-
66002028	Mɔɔ kɛli konim, na ɔkɛyɛ mɔɔ mekpondɛ la nɔhalɛ nu kɛhɔ awieleɛ la, mebava tumi ne mɔɔ Egya vale manle me la meamaa ye. Mebamaa yeali maanle maanle dɔɔnwo anwo zo konim, yeava tumi yeazie bɛ, na yeabubu bɛ kɛ abua. Eza mebava nwonlomɔ ɛwɔlɔra ne meamaa ye.
66002029	“Sonla ne mɔɔ lɛ ɛnzonlɛ la ɛdie mɔɔ Sunsum ne ka kile asɔnema amuala la.
66003001	“Kɛlɛ, ɛhye kɔmaa Saadese asɔne ne Nyamenle soanvolɛ ne. “Nrɛlaleɛ ɛhye vi mɔɔ lɛ Nyamenle Sunsum nsuu ne nee nwɔlɔra nsuu ne la ɛkɛ ne. Meze mɔɔ ɛlɛyɛ la amuala; meze kɛ wɔlie duma kɛ ɛ nye gyi zo, noko wɔwu.
66003002	Tunwue, na miemia mɔɔ ɛlɛ ye la anu kolaa na ɔkɛzɛkye bɔkɔɔ a yeazɛkye. Ɔluakɛ mɔɔ wɔyɛ la amuala, menwu kɛ ɔnli munli nretee zɛhae wɔ me Nyamenle ne anye zo.
66003003	Zɔhane ati, kakye mɔɔ bɛhilehile wɔ nee mɔɔ ɛdele la, di zolɛ, na nu ɛ nwo. Saa wɔanyɛ ɛ nye gyɛlɛmgbɛɛnye a, mebara ɛ nwo zo kɛ awule, na ɛnrɛnwu mekɛ ko ne mɔɔ mebava meara la.
66003004	Noko menli ekyi bie wɔ Saadese ɛkɛ ne mɔɔ bɛli bɛ nwo eni a. Bɛtɛyɛle bɛ ndanlɛ ne mɔ evinli. Bɛbayɛ fufule, na bɛ nee me alua, ɔluakɛ bɛfɛta.
66003005	Sonla ne mɔɔ kɛli konim la bɛbayɛ ye fufule nwohyee, na menrɛye ye duma menrɛvi teasema buluku ne anu. Mebaha ye wienyi wɔ Egya nee Nyamenle soanvolɛma anyunlu ɛkɛ ne kɛ bɛle me ɛdeɛ.
66003006	“Sonla ne mɔɔ lɛ ɛnzonlɛ la ɛdie mɔɔ Sunsum ne ka kile asɔnema amuala la.
66003007	“Kɛlɛ ɛhye kɔmaa Feladɛlefea asɔne ne Nyamenle soanvolɛ ne. “Nrɛlaleɛ ɛhye vi Nwuanzanwuanzanli ne mɔɔ le nɔhalɛnli ne ɛkɛ. Yemɔ yɛɛ ɔlɛ Belemgbunli Devidi sanvɛ ne a. Ɔto nu a, awie ɛmbuke, yɛɛ ɔbuke a, awie ɛndo nu.
66003008	Meze mɔɔ ɛyɛ la; meze kɛ wɔ tumi le ekyi bie, noko wɔli me ngilehilelɛ zo na wɔli nɔhalɛ wɔmaa me.
66003009	Tie, menli ekpunli ekyi ne mɔɔ le Seetan ɛdeɛ, alanema ne mɔɔ kile kɛ bɛle Dwuuma noko bɛnle Dwuuma la, mebamaa bɛarabu ndwɛlɛ wɔ ɛ nyunlu, na bɛ muala bɛanwu kɛ mekulo wɔ.
66003010	Kɛmɔ wɔli me edwɛkɛ zo, wɔnyia abotane la, ngyegyelɛ kpole ne mɔɔ ɛlɛba ewiade arazɔ menli kɔsɔɔti mɔɔ wɔ azɛlɛ ye azo anlea la, mebaye wɔ meavi nu.
66003011	Ɔnrɛhyɛ na meara. Mɔɔ ɛlɛ la sɔ nu boɛ, amaa awie amkpodi wɔ konim ahyɛlɛdeɛ ne anvi ɛ sa nu.
66003012	Sonla mɔɔ kɛli konim la, mebayɛ ye me Nyamenle Ɛzonlenlɛ Sua nu sika, na yeadɛnla ɛkɛ ne dahuu. Mebahɛlɛ me Nyamenle ne duma nee me Nyamenle ne suakpole ne, mɔɔ le Gyɛlusalɛm fofolɛ ne, mɔɔ vi me Nyamenle ne ɛkɛ ne wɔ anwuma bara la duma wɔ ɔ nwo. Eza mebahɛlɛ me duma fofolɛ ne ɔ nwo.
66003013	“Sonla ne mɔɔ lɛ ɛnzonlɛ la ɛdie mɔɔ Sunsum ne ka kile asɔnema amuala la.
66003014	“Kɛlɛ ɛhye kɔmaa Lawɔdesia asɔne ne Nyamenle soanvolɛ ne. “Nrɛlaleɛ ɛhye vi Amen, nɔhalɛnli ne mɔɔ yɛkola yɛfa yɛ rɛle yɛto ɔ nwo zo, nɔhalɛ dasevolɛ ne, mɔɔ le ninyɛne mɔɔ Nyamenle ɛbɔ la amuala abobɔlɛ la ɛkɛ.
66003015	Meze mɔɔ wɔyɛ la; meze kɛ wɔmɔ, ɛnle yɔlɔkɔkɔ yɛɛ ɛnle wuluwulu. Me kunlu a anrɛɛ ɛnee ɛle wuluwulu anzɛɛ yɔlɔkɔkɔ.
66003016	Na kɛmɔ ɛle adodɔlera, na ɛnle wuluwulu anzɛɛ yɔlɔkɔkɔ la, mebakpulu wɔ meagua.
66003017	Wɔmɔ ɛse, ‘Mede boɛ, menyia me nwo. Mengyia ɛhwee.’ Ɛnze kɛ ɛyɛ anwunvɔne na ɛ nwo yɛ alɔbɔlɛ. Ɛnlɛ bie, ɛlɛ ɛ nwo zɔ, yɛɛ ɛ nye ɛzi.
66003018	Ɛhye ati metu wɔ folɛ kɛ badɔ ezukoa nvutuke kpalɛ mɔɔ bɛva senle bɛdu nuhua la fi me ɛkɛ, amaa wɔanyia ɛ nwo. Badɔ adɛladeɛ fufule wula keda wɔ amumuyɛ nee wɔ anyiemgba mɔɔ ɛla ali la azo. Badɔ ayile gua ɛ nye zo, amaa wɔanwu debie.
66003019	Bɛdabɛ mɔɔ mekulo bɛ la, metwi bɛ nyunlu na metea bɛ. Zɔhane ati bɔ mɔdenle nu ɛ nwo na yɛ gyima ɛsesebɛ.
66003020	Tie, megyi anlenkɛ ne anzi melɛbɔ nu; mɔɔ kɛde me ne na ɔkɛdukue me la, mebara ye ɛkɛ na me nee ye arado ɛsalɛ, na ɔdaye noko ɔ nee me ado ɛsalɛ.
66003021	Mɔɔ kɛli konim la, mebamaa ye adenle meamaa yearadɛnla me nwo ɛkɛ ne wɔ me belemgbunli ebia ne azo, kɛmɔ meli konim na mede Egya anwo ɛkɛ ne wɔ ye belemgbunli ebia ne azo la.
66003022	“Sonla ne mɔɔ lɛ ɛnzonlɛ la ɛdie mɔɔ Sunsum ne ka kile asɔnema amuala la.”
66004001	Ɛhye anzi, mendole me nye, na menwunle kɛ bɛbuke anlenkɛ bie wɔ anwuma lɔ. Na ɛnelɛ ne mɔɔ dielie kɛ aweɛne tendenle, mɔɔ lumuale dendɛle hilele me la zele me kɛ, “Fo bɛla anwuma ɛke maa mengile wɔ mɔɔ bazi ɛhye anzi la.”
66004002	Ɛkɛ ne ala Sunsum ne wolole me na menwunle kɛ awie de belemgbunli ebia kpole zo wɔ anwuma lɔ.
66004003	Ahenle ne mɔɔ de belemgbunli ebia kpole ne azo la anyunlu ta kɛ ezukoa awolɛ ne mɔɔ bɛfɛlɛ bɛ “gyasepa” nee “kanɛlea” la, na nyangondonle kɛnlɛma mɔɔ zɔho ezukoa bolɛ ne mɔɔ bɛfɛlɛ ye “ɛmelade” la ɛdo ɛbɛnra ɛyia belemgbunli ebia kpole ne.
66004004	Mgbanyima abulanwiɔ nee nna noko mɔɔ ɛyɛ fufule na bɛbobɔ ezukoa abɔtile la dede arelemgbunli mbia abulanwiɔ nee nna zo ɛbɔ belemgbunli ebia kpole ɛhye ɛyia.
66004005	Ɛsɛlɛmanye kpakye fi belemgbunli ebia kpole ne anwo finde, yɛɛ ɛnelɛ mgbole mɔɔ kulu kɛ bokile ezule la vi ebia kpole ne anwo finde. Tɛkɛ nsuu sɔ belemgbunli ebia kpole ne anwo, na bɛmɛ a le Nyamenle Sunsum nsuu ne.
66004006	Belemgbunli ebia kpole ɛhye anyunlu ɛkɛ ne, debie bie mɔɔ le kɛ nyevile anye kɔngyekɔngye kɛ neanleɛ la la ɛkɛ ne faanwo. Tease abɔdeɛ nna mɔɔ ɛnyelɛ duodua bɛ nyunlu nee bɛ nzi la gyigyi belemgbunli ebia ne anwo wɔ ye tɛbanu nee ye tɛbanu ne amuala.
66004007	Tease abɔdeɛ ne mɔɔ lumua la le kɛ awenade. Mɔɔ tɔ zolɛ nwiɔ la le kɛ ɛnlankɛ nyinli; mɔɔ tɔ zolɛ nsa la anyunlu zɔho sonla nyunlu, yɛɛ mɔ tɔ zolɛ nna la le kɛ kɔleɛ mɔɔ ɛdu faa la.
66004008	Tease abɔdeɛ nna ɛhye mɔ ko biala lɛ ndɛbalɛ nsia mɔɔ ɛnyelɛ duodua bɛ kunlu nee bɛ nzi amuala a. Na alehyenlɛ nee aledwolɛ muala bɛ ne la nu bɛto edwɛne bɛse kɛ, “Nwuanzaanwu, nwuanzaanwu, Awulae Nyamenle Tumivolɛ ne le nwuanzanwuanza. Yemɔ yɛɛ ɔvi tete, ɔwɔ ɛkɛ, na ɔwɔ ɛkɛ kɛkala, na ɔbara a.”
66004009	Saa tease abɔdeɛ nna ɛhye mɔ to bɛ anyunlunyia, enililɛ nee moyɛlɛ edwɛne ne maa mɔɔ de aze dahuu na ɔde belemgbunli ebia kpole ne azo la a,
66004010	ɛnee mgbanyima abulanwiɔ nee nna ne ɛdu ɛgua mɔɔ de belemgbunli ebia ne azo la anyunlu, na bɛsonle mɔɔ de aze dahuu la. Bɛtudu bɛ abɔtile ne mɔ bɛgua belemgbunli ebia ne abo na bɛka kɛ,
66004011	“Yɛ Awulae nee yɛ Nyamenle! Ɛfɛta anyunlunyia, enililɛ, nee tumi. Ɔluakɛ ɛdawɔ a ɛbɔle ninyɛne kɔsɔɔti a. Wɔ ɛhulolɛ zo yɛɛ ɛbɔle bɛ a. Wɔ ɛhulolɛ zo yɛɛ bɛwɔ ɛkɛ a.”
66005001	Menwunle kɛ ahenle mɔɔ de belemgbunli ebia kpole ne azo la lɛ nwoma ɔ sa fema ne anu; nwoma ne, bɛhɛlɛ ɔ kunlu nee ɔ nzi amuala na bɛva ɛyɛlɛ bɛzɔ ɔ nloa fane nsuu.
66005002	Na menwunle Nyamenle soanvolɛ mɔɔ anwo yɛ ɛzulolɛ la ko, na ɔhanle ye kpole kpalɛ kɛ, “Nwane a fɛta na ɔkɛhola ɔkɛwaye ɛyɛlɛ ne na ɔkɛbuke nwoma ne anu a?”
66005003	Na awie ɛnle anwuma lɔ anzɛɛ azɛlɛ ye azo anzɛɛ ɛbolɔ mɔɔ holale bukele nwoma ne na ɔnleanle nu a.
66005004	Na menzunle kpalɛ kɛ awie ɛnle ɛkɛ mɔɔ fɛta na ɔkola ɔbuke nwoma ne na ɔnea nu a.
66005005	Na mgbanyima ne mɔ ko zele me kɛ, “Mmasu. Nea! Dwuda abusua nu awenade ne, mɔɔ le Belemgbunli Devidi ati anwo anlɔnra kpole ne, ɛli konim, na ɔkola ɔwaye ɛyɛlɛ nsuu ne mɔ na ɔbuke nwoma ne anu.”
66005006	Na menwunle kɛ Boaneralɛ ne gyi belemgbunli ebia ne mɔɔ tease abɔdeɛ nna ne nee mgbanyima ne mɔ ɛbɔ ɛyia ye la anyunlu. Ɔzɔho Boaneralɛ ne mɔɔ bɛhu ye la. Ɔlɛ mɛne nsuu yɛɛ ɛnyelɛ nsuu, mɔɔ le Nyamenle Sunsum nsuu ne, mɔɔ bɛzoanle bɛ wɔ ewiade ye amuala anu la.
66005007	Boaneralɛ ne hɔliele nwoma ne vile ahenle mɔɔ de belemgbunli ebia kpole ne azo la asa fema ne anu.
66005008	Ɔyɛle ɛhye la, tease abɔdeɛ nna ne nee mgbanyima abulanwiɔ nee nna ne mɔ dule guale Boaneralɛ ne agyakɛ anu. Ko biala lɛ ɛto yɛɛ ezukoa nvutuke dwora mɔɔ ɛyɛlɛ evuanlɛ wɔ nu la. Ɛyɛlɛ ɛhye mɔ a le Nyamenle menli ne dahudahu nzɛlɛlɛ ne a.
66005009	Na bɛdole edwɛne fofolɛ bie kɛ, “Ɛfɛta kɛ ɛkɛlie nwoma ne, ɛkɛwaye ɛyɛlɛ ne, na ɛkɛbuke nwoma ne anu, ɔluakɛ bɛhunle wɔ na ɛvale wɔ mogya ne mɔɔ bɛhwinle bɛguale la ɛkpɔnenle menli. Ɛkpɔnenle bɛ ɛvile abusua ekpunli, aneɛ nee maanle ngakyile kɔsɔɔti anu ɛmanle Nyamenle.
66005010	Wɔmaa bɛyɛ arelemgbunli nee Nyamenle sɛlɛvolɛma na bɛbali arelemgbunli wɔ azɛlɛ ye azo.”
66005011	Mendole me nye bieko, na mendele Nyamenle soanvolɛma apenle apenle nee mgbe mgbe ane. Bɛbɔle bɛyiale belemgbunli ebia kpole ne, tease abɔdeɛ nna ne nee mgbanyima ne mɔ,
66005012	na bɛhanle ye kpole kɛ, “Boaneralɛ ne mɔɔ bɛhunle ye la, fɛta tumi, anwonyia, nrɛlɛbɛ nee anwosesebɛ, enililɛ, anyunlunyia nee ayɛlɛyelɛ!”
66005013	Na mendele kɛ abɔdeɛ biala mɔɔ wɔ anwuma nee aze, ɛbolɔ nee nyevile nu nee debie biala mɔɔ lɛ ngoane mɔɔ wɔ aleɛabo la amuala se, “Ayɛlɛyelɛ, enililɛ, anyunlunyia nee tumi ɛyɛ mɔɔ de belemgbunli ebia kpole ne azo la nee Boaneralɛ ne ɛdeɛ wɔ melɛ mɔɔ ɛnlɛ awieleɛ!”
66005014	Na tease abɔdeɛ nna ne liele zo, “Amen.” Na mgbanyima ne mɔ dule guale na bɛzonlenle.
66006001	Akee menwunle kɛ Boaneralɛ ne ɛwaye ɛyɛlɛ ne mɔɔ bɛva bɛsosɔ nwoma ne anloa fane nsuu la anu ko, na mendele kɛ tease abɔdeɛ nna ne anu ko lɛ ɛnelɛ mɔɔ ye kpole le kɛ ezule mɔɔ ɛlɛkulu la hanle kɛ, “Bɛla!”
66006002	Memanle me nye zo, na menwunle kɛ sonla de ɛkpɔnwɔ fufule zo na ɔlɛ ɛda ɔ sa nu ɔlɛba. Bɛbɔle ye abɔtile, na ɔvindele ɔhɔle kɛ katakyie mɔɔ ɛli konim dɔɔnwo na eza ɔlɛkɔ yeahɔho yeali konim bieko la.
66006003	Boaneralɛ ne eza wayele ɛyɛlɛ ne mɔɔ bɛva bɛsosɔ nwoma ne anloa la anu mɔɔ tɔ zolɛ nwiɔ la; na mendele kɛ tease abɔdeɛ nna ne anu mɔɔ tɔ zolɛ nwiɔ la se, “Bɛla!”
66006004	Na sonla ko mɔɔ bɛmaa ye konle dadeɛ kpole ko la de ɛkpɔnwɔ kɔkɔlɛ mɔɔ bolo kpalɛ la azo rale. Na bɛmanle ye adenle kɛ ɔye anzonudwolɛ ɔvi azɛlɛ ye azo, amaa menli ahu bɛ nwo.
66006005	Boaneralɛ ne akee wayele ɛyɛlɛ ne mɔɔ tɔ zolɛ nsa la, na mendele kɛ tease abɔdeɛ ne mɔɔ tɔ zolɛ nsa la se, “Bɛla!” Na menwunle kɛ sonla lɛ tone ɔ sa nu na ɔde ɛkpɔnwɔ bile bie azo ɔlɛba.
66006006	Akee mendele debie mɔɔ le kɛ ɛnelɛ la wɔ tease abɔdeɛ nna ne mɔ anwo lɔ, ɔse, “Bɛbadɔ hwiiti ‘litili’ ko etaku nna, yɛɛ bɛbadɔ baale ‘litili’ nsa etaku nna. Na anrɛɛ bɛmmasɛkye nwole nee nwanye!”
66006007	Boaneralɛ ne wayele ɛyɛlɛ ne mɔɔ tɔ zolɛ nna la; na mendele kɛ tease abɔdeɛ ne mɔɔ tɔ zolɛ nna la se, “Bɛla!”
66006008	Meneanle, na menwunle sonla bie mɔɔ bɛfɛlɛ ye Ewule, kɛ ɔde ɛkpɔnwɔ nzonle bie azo ɔlɛba. Ɛbolɔ li ɔ nzi ɛkɛ ne ala. Bɛhyɛle azɛlɛ ye anu nna na bɛmanle bɛ tumi kɛ bɛva dadeɛ, ɛhɔne, anwonyane nee nanemgbole bɛhu menli mɔɔ wɔ ko azo la amuala.
66006009	Boaneralɛ ne eza wayele ɛyɛlɛ ne mɔɔ tɔ zolɛ nnu la. Na menwunle kɛ bɛdabɛ mɔɔ Nyamenle edwɛkɛ ne ati, nee bɛdabɛ mɔɔ bɛlile daselɛ nɔhalɛ nu la ati bɛhu bɛ la ɛkɛla ne mɔ dede azukponle ne abo.
66006010	Bɛdeanle nu kɛ, “O Tumivolɛ Awulae! Ɛle nwuanzanwuanza nee nɔhalɛnli. Na kenlenzu yɛɛ ɛkɛbua azɛlɛ ye azo amra ndɛne na wɔadea bɛ kɛ bɛhunle yɛ a?”
66006011	Na bɛmanle ko biala tɛladeɛ fufule, na bɛhanle bɛhilele bɛ kɛ bɛlie bɛ ɛnwomenle ekyii, kɔkpula kɛ bɛ gɔnwo mɔ sonvolɛma nee mediema mɔɔ bɛdabɛ noko bɛbahu bɛ kɛ bɛdabɛ la, bɛ muala bɛ nloa kɛdɔ nu la.
66006012	Eza menwunle kɛ Boaneralɛ ne ɛwaye ɛyɛlɛ ne mɔɔ tɔ zolɛ nsia la. Na nea, azɛlɛ kpusule kpole bie, na sɛnzɛne ne yɛle bile kɛ ɛdanlɛ dokyi anzɛɛ bilizi, na siane ne yɛle kɔkɔlɛ yɔɔnwo kɛ mogya.
66006013	Nwɔlɔra dudule vi anwomanyunlu raguale aze kɛ feege baka ma mɔɔ ahumu kpole bie ɛdu ɛkpolo bɛ ɛgua la.
66006014	Bɛnyenyanle anwomanyunlu kɛ ɛkpa la na ɔminliminlinle, na boka nee bɔra biala dudule vile bɛ bo zo ne mɔ.
66006015	Ewiade arelemgbunli, mgbanyima, sogya mgbanyinli, sukoavolɛma nee tumivolɛma amuala nee menli kɔsɔɔti, ahanra nee alehelɛ, nriandile veɛveale awolɛ mbɔne nu nee awolɛ mɔɔ wɔ awoka ne mɔ azo la abo.
66006016	Na bɛdeanle bɛvɛlɛle awoka nee awolɛ ne mɔ kɛ, “Bɛragua yɛ nwo zo na bɛva yɛ bɛvea bɛmaa yɛvi mɔɔ de belemgbunli ebia kpole ne azo la anye zo, na bɛye yɛ bɛvi Boaneralɛ ne ɛya ne anu!
66006017	Ɔluakɛ bɛ ɛya kenle kpole ne ɛra na nwane bɔbɔ a kɛhola kɛgyinla ɔ nloa a?”
66007001	Ɛhye anzi menwunle Nyamenle soanvolɛma nna kɛ bɛgyigyi azɛlɛ ye muleɛ nna ne mɔ azo na bɛdedɛ ewiade anwoma ngakyile nna ne anu, amaa anwoma biala ambɔ azɛlɛ ye azo, nyevile nye anzɛɛ baka nwo.
66007002	Na menwunle Nyamenle soanvolɛ ko kɛ ɔlɛ tease Nyamenle ne nzonlɛyɛlɛ sɛkɛlɛneɛ ne, ɔvi aduduleɛ ɔlɛba. Ɔdeanle nu ɔvɛlɛle Nyamenle soanvolɛma nna ne mɔɔ Nyamenle ɛmaa bɛ tumi kɛ bɛzɛkye azɛlɛ ye nee nyevile la,
66007003	na ɔzele bɛ kɛ, “Bɛmmafa bɛ sa bɛka azɛlɛ ye, nyevile, anzɛɛ mbaka biala bɛsɛkye bɛ, kɔkpula kɛ yɛkɛwie yɛ Nyamenle ne sonvolɛma ne mɔ amuala nzonlɛ yɛ wɔ bɛ nwoma zo la.”
66007004	Na mendele menli mɔɔ bɛvale Nyamenle sɛkɛlɛneɛ ne bɛyɛle bɛ nzonlɛ wɔ bɛ nwoma zo la dodo. Menli apenle ngoko ɛya ko, abulanla nee nna (144,000) a bɛyɛle bɛ nzonlɛ a. Bɛ muala bɛvi Yizilayɛ mbusua ekpunli ekpunli bulu nee nwiɔ ne anu.
66007005	-
66007008	Apenle ngoko bulu nee nwiɔ vi mbusua ekpunli ɛhye mɔ ko biala anu: Dwuda, Wulubɛn, Gaade, Ahya, Nafetalae, Manasɛ, Semɛyɔn, Livae, Yesakaa, Zɛbulɛn, Dwosefi, yɛɛ Bɛngyaman abusua nu.
66007009	Ɛhye anzi memanle me nye zo, na menwunle menli pemgbenleamgbe bie mɔɔ awie ɛngola bɛ tia la! Bɛvi mbusua, maanle, aneɛ nee menli ngakyile kɔsɔɔti anu. Bɛgyigyi belemgbunli ebia kpole ne nee Boaneralɛ ne anyunlu ɛkɛ ne, bɛwula adɛladeɛ fufule na bɛdedɛ mrɛlakɛ bɛ sa nu.
66007010	Bɛdeanle nu bɛzele kɛ, “Ngoanelielɛ vi yɛ Nyamenle ne mɔɔ de belemgbunli ebia kpole ne azo la nee Boaneralɛ ne.”
66007011	Nyamenle soanvolɛma ne mɔ amuala rabɔle yiale belemgbunli ebia kpole ne, mgbanyima ne mɔ nee tease abɔdeɛ nna ne. Bɛbutubutule bɛ nyunlu aze wɔ belemgbunli ebia kpole ne anyunlu na bɛzonlenle Nyamenle,
66007012	bɛzele kɛ, “Amen! Ayɛlɛyelɛ, anyunlunyia, nrɛlɛbɛ, moyɛlɛ, enililɛ, tumi nee anwosesebɛ kɔsɔɔti le yɛ Nyamenle ne ɛdeɛ wɔ mekɛ mɔɔ ɛnlɛ awieleɛ! Amen.”
66007013	Mgbanyima ne mɔ ko bizale me kɛ, “Na nwane mɔ a le menli ɛhye mɔ mɔɔ wula adɛladeɛ fufule la, yɛɛ bɛvi nienwu a bɛra a?”
66007014	Membuale ye kɛ, “Yɛmenle, ɛdawɔ yɛɛ ɛze a.” Na ɔzele me kɛ, “Menli ɛhye mɔ a le bɛdabɛ mɔɔ bɛho bɛdɔ zolɛ wɔ amaneɛnwunlɛ kpole ne anu la. Bɛkpole bɛ adɛladeɛ ne mɔ nwohyee wɔ Boaneralɛ ne mogya ne anu.
66007015	Ɛhye ati yɛɛ bɛgyigyi Nyamenle belemgbunli ebia kpole ne anwo na bɛsonle ye alehyenlɛ nee aledwolɛ wɔ ɔdaye ye Ɛzonlenlɛ Sua ne anu a. Mɔɔ de belemgbunli ebia kpole ne azo la banlea bɛ nwo zo.
66007016	Ɛhɔne nee nzuhɔne ɛnrɛhu bɛ bieko, ewia ɛnrɛbɔ bɛ, anzɛɛ wuluwulu kpole biala ɛnrɛhu bɛ bieko.
66007017	Ɔluakɛ Boaneralɛ ne mɔɔ de belemgbunli ebia kpole ne azo la bayɛ mboaneneavolɛ anlea bɛ, na ɔbayɛ bɛ tataa yeahɔ nzubula mɔɔ maa ngoane la anwo. Na Nyamenle bakyikyi bɛ nye anwo monle.”
66008001	Mɔɔ Boaneralɛ ne wayele ɛyɛlɛ ne mɔɔ tɔ zolɛ nsuu mɔɔ bɛvale bɛzɔle nwoma ne anloa la, anwuma lɔ amuala yɛle diinyi kɛyɛ dɔnehwele foa ko.
66008002	Akee menwunle Nyamenle soanvolɛma nsuu ne mɔɔ gyigyi Nyamenle anyunlu ɛkɛ ne la, na bɛvale aweɛne ndendenle nsuu bɛmanle bɛ.
66008003	Nyamenle soanvolɛ ko noko mɔɔ lɛ ezukoa nvutuke dwora mɔɔ bɛyela ɛyɛlɛ evuanlɛ nu la ragyinlanle azukponle ne anwo. Bɛmanle ye ɛyɛlɛ dɔɔnwo kɛ ɔva ɔboka Nyamenle menli ne nzɛlɛlɛ ne anwo na ɔkpu ye wɔ ezukoa nvutuke azukponle ne mɔɔ gyi belemgbunli ebia kpole ne anyunlu la azo.
66008004	Ɛyɛlɛ ne esike ne nee Nyamenle menli ne nzɛlɛlɛ ne vi Nyamenle soanvolɛ ne asa nu hɔle Nyamenle anyunlu wɔ anwuma.
66008005	Nyamenle soanvolɛ ne akee vale azu mokyea ne anu samɛnlankɛ ne bie guale ɛyɛlɛ dwora ne anu na ɔvuandinle dwora ne ɔdole azɛlɛ ye azo. Na maanle nu hulule mgbole bie, ɛsɛlɛmanye kpakyele, na azɛlɛ kpusule.
66008006	Akee Nyamenle soanvolɛma nsuu ne boɔboale bɛ nwo kɛ bɛbɔ bɛ aweɛne ndendenle nsuu ne mɔ anu.
66008007	Nyamenle soanvolɛ ne mɔɔ lumua la bɔle ye aweɛne tendenle ne anu. Na bɛwolale ezuawolɛ nee senle, mɔɔ bɛva mogya bɛfonla ye la bɛguale azɛlɛ ye azo. Azɛlɛ ye anu hyɛle nsa, na ko yelale bɔkɔɔ manle mbaka nee ndile mɔɔ wɔ zolɛ la dɔle nzonle.
66008008	-
66008009	Nyamenle soanvolɛ ne mɔɔ tɔ zolɛ nwiɔ la bɔle ye aweɛne tendenle ne anu. Na bɛvuandinle debie bie mɔɔ le kɛ boka kpole bie, mɔɔ senle la nu la bɛdole nyevile ne anu. Nyevile ne anu hyɛle nsa, na ko hakyile mogya manle nuhua ninyɛne wule, na nlɛne mɔɔ gua ɔ nye la zɛkyele bɔkɔɔ.
66008010	Nyamenle soanvolɛ ne mɔɔ tɔ zolɛ nsa la bɔle ye aweɛne tendenle ne anu. Na ɛwɔlɔra kpole bie, mɔɔ ɛlɛsɔ kɛ tɛkɛ la dule vi anwomanyunlu radɔle azudenle, nzubula nee tandane nu.
66008011	Ɛwɔlɔra ne duma a le “Subo.” Na azule, nzubula nee tandane mɔɔ wɔ ewiade la anu hyɛle nsa, na ko yɛle kɛ subo, na ye ɛnwonle manle menli dɔɔnwo mɔɔ nlonle bie la wule.
66008012	Akee Nyamenle soanvolɛ ne mɔɔ tɔ zolɛ nna la bɔle ye aweɛne tendenle ne. Sɛnzɛne ne anu hyɛle nsa, bɛbɔle ko, na ye ɛdalɛ ne nlunle; siane ne anu hyɛle nsa, yɛɛ nwɔlɔra ne mɔ anu hyɛle nsa na bɛ nuhua ngoko nlunle. Yemɔti alehyenlɛ nu hyɛle nsa mɔɔ sɛnzɛne ɛnvinde ko anu a, yɛɛ aledwolɛ noko anu hyɛle nsa mɔɔ siane nee nwɔlɔra ɛnda ko anu a.
66008013	Na memanle me ti zo la, mendele kɔleɛ kpole bie mɔɔ ɛdu faa la ane wɔ nyamenle ne ako abo nehane kɛ ɔlɛtea nu yeaha kɛ, “Bɛ gyakɔ! Bɛ gyakɔ! Bɛ gyakɔ! Saa Nyamenle soanvolɛma nsa ne mɔɔ ɛha la bɔ bɛ aweɛne ndendenle ne mɔ anu a, bɛdabɛ mɔɔ bɛde azɛlɛ ye azo la, bɛ gyakɔ!”
66009001	Akee Nyamenle soanvolɛ ne mɔɔ tɔ zolɛ nnu la bɔle ye aweɛne tendenle ne anu. Na menwunle kɛ ɛwɔlɔra bie vi anwuma ɛdu ɛradɔ azɛlɛ ye azo, na bɛva azɛlɛ kuma ne mɔɔ ɛnlɛ ɔ bo la sanvɛ ne bɛwula ɔ sa nu.
66009002	Ɛwɔlɔra ne bukele azɛlɛ kuma ne anlenkɛ ne, na esike mungumungu mɔɔ le kɛ sendɔlɔra esike la vi nu vindele; ɛhye hedale sɛnzɛne ne anye na maanle nu yɛle kisii.
66009003	Abɛbɛ dɔɔnwo vi esike ne anu dwule aze na bɛmanle bɛ bɔlɔ mɔɔ le kɛ nyamenleakɛlɛ ɛdeɛ ne la.
66009004	Bɛzele bɛ kɛ bɛmmasɛkye ndile anzɛɛ mbaka nee nya amolɛ biala, na bɛkeka menli mɔɔ ɛnlɛ Nyamenle nzonlɛ ne bie bɛ nwoma azo la.
66009005	Bɛzele abɛbɛ ne mɔ kɛ bɛmmaku menli ɛhye mɔ, na bɛkeka bɛ toonwo siane nnu. Saa bɛka a ye nyane le kɛ nyamenleakɛlɛ ɛbɔ sonla la.
66009006	Mekɛ zɔhane menli bakpondɛ ewule abo zo, na bɛnrɛnwu ye; bɛbahulo kɛ bɛkɛwu, na ewule banriandi bɛ.
66009007	Saa ɛnea abɛbɛ ne mɔ a bɛle kɛ mgbɔnwɔ mɔɔ bɛziezie bɛ kɛ bɛ nee bɛ kɔ konle la. Debie bie mɔɔ le kɛ ezukoa abɔtile la bobɔ bɛ ti, yɛɛ bɛ nyunlu maanle ne le kɛ sonla ɛdeɛ ne la.
66009008	Bɛ ti enrinli le kɛ raalɛ ti enrinli, yɛɛ bɛ gye le kɛ awenade gye.
66009009	Bɛ nwo abonle ne le kɛ asɛɛ bɛwula mbulalɛ adɛladeɛ la na saa bɛtu a bɛ ndɛba anu su kɛ mgbɔnwɔ mɔɔ ɛlɛtwili ehwili ahɔho la.
66009010	Bɛlɛ dualɛ kɛ nyamenleakɛlɛ, yɛɛ bɛbɔ. Bɛ dua ne mɔ a bɛfa bɛabɔ menli toonwo siane nnu a.
66009011	Bɛlɛ belemgbunli mɔɔ nea bɛ nwo zo a. Yemɔ a le azɛlɛ kuma ne mɔɔ ɛnlɛ ɔ bo la soanvolɛ ne. Ye duma wɔ Hibulu nu a le “Abadɔn.” Giliki nu noko a, bɛfɛlɛ ye “Apɔleɔn”
66009012	Alumua anwubɛnyunlu ne awieleɛ ɛne. Ɛhye anzi yeha anwubɛnyunlu ɛzulolɛ nwiɔ mɔɔ bara a.
66009013	Nyamenle soanvolɛ ne mɔɔ tɔ zolɛ nsia la bɔle ye aweɛne tendenle ne. Na mendele kɛ ɛnelɛ bie vi ezukoa azukponle ne mɔɔ wɔ Nyamenle anyunlu ɛkɛ ne la mgbɛnezo nna ne mɔ anu vindele.
66009014	Ɛnelɛ ne zele Nyamenle soanvolɛ ne mɔɔ lɛ aweɛne tendenle ne mɔɔ tɔ zolɛ nsia la kɛ, “Sianyizianyi Nyamenle soanvolɛma nna ne mɔɔ bɛkyekye bɛ wɔ azule kpole ‘Yufileti’ anloa la!”
66009015	Bɛzianyinle bɛ, ɔluakɛ bɛvale bɛ bɛziele ɛkɛ ne kɛ dɔnehwele ne ala anu, kenle ko ne ala, siane ne ala anu, wɔ ɛvolɛ ne ala anu, bɛhyɛ menli mɔɔ wɔ ewiade la anu nsa na bɛhu nuhua ko.
66009016	Mendele kɛ sogyama mɔɔ dede mgbɔnwɔ zo la angome le mgbe ngoko ɛya nwiɔ.
66009017	Wɔ yekile ne anu, menwunle sogyama ne mɔ kɛ bɛdede mgbɔnwɔ ne mɔ azo, na kɛ bɛde la ɛne: bɛwulowula mbulalɛ akɛnrazo enyinlike mɔɔ le woonwu kɛ senle, buluwu kɛ “safaya”, yɛɛ guanye kɛ sɔlefa la. Mgbɔnwɔ ne mɔ ati le kɛ awenade ti, na senle, esike, yɛɛ sɔlefa vi bɛ nloa anu finde.
66009018	Bɛvale senle ne, esike ne, yɛɛ sɔlefa ne mɔɔ vi mgbɔnwɔ ne mɔ anloa anu finde la bɛhyɛle aleɛabo amra anu nsa na bɛhunle nuhua ko.
66009019	Mgbɔnwɔ ne mɔ anwosesebɛ wɔ bɛ nloa anu nee bɛ dua ati. Bɛ dua ne mɔ le kɛ nwɔlɛ. Dualɛ ne mɔ dedɛ bɛ ti, na yemɔ yɛɛ bɛfa bɛkeka menli ne mɔ a.
66009020	Aleɛabo amra mɔɔ hale, mɔɔ ewule ɛhye angu bɛ la, annu bɛ nwo, angyakyi bɛ ɛbɛla ɛtane ne mɔ mɔɔ bɛbɔ la. Bɛangyakyi awozonle ɛzonlenlɛ nee mmonle mɔɔ bɛva ezukoa nvutuke, dwɛtɛ fufule, ayera, bolɛ, nee baka a bɛyɛ, mɔɔ bɛnnwu debie, bɛnde edwɛkɛ na bɛadia la ɛzɔlɛ.
66009021	Eza menli ne mɔ annu bɛ nwo wɔ bɛ kɔdiawu nyɛleɛ, ngonyia, awule, nee adwɔmane ɛbɛlabɔlɛ nwo.
66010001	Akee menwunle Nyamenle soanvolɛ anwo ɛzulolɛ bieko kɛ ɔvi anwuma ɔlɛba. Ɔvea amungu nu na nyangondonle ɛdo ɛbɛnra ɔ ti; ɔ nyunlu ta kɛ sɛnzɛne, na ye ɛnantuo ɛdɔlɔ woonwu kɛ sua sika kpole bie mɔɔ senle la nu la.
66010002	Ɔlɛ nwoma ekyi ko mɔɔ bɛdɛlɛ nu la ɔ sa nu. Ɔvale ɔ gyakɛ fema ne ɔziele nyevile ne azo na yeava bɛne ne yeazie azɛlɛ ye azo,
66010003	na ɔvale ɛnelɛ mɔɔ dielie kɛ awenade ne la ɔdeanle nu kpole bie. Ɔdeanle nu ala la, maanle nu hulule fane nsuu.
66010004	Mɔɔ maanle nu hulule fane nsuu la, menyɛle kɛ mekɛlɛ, na mendele kɛ ɛnelɛ vi anwuma, ɔse, “Mɔɔ ɛdele wɔ ɛhululɛ fane nsuu ne anu la maa ɔha ɛ ti anu, mmakɛlɛ!”
66010005	Na Nyamenle soanvolɛ ne mɔɔ menwunle kɛ ɔgyi nyevile nee azɛlɛ zo la manle ɔ sa fema ne zo anwuma
66010006	na ɔvuale ɔhilele tease Nyamenle ne mɔɔ bɔle anwuma nee nuhua debie biala, azɛlɛ nee zolɛ debie biala, nee nyevile nee nuhua ninyɛne muala la kɛ, “Aze ɛzilɛ bieko ɛnle ɛkɛ!
66010007	Saa Nyamenle soanvolɛ ne mɔɔ tɔ zolɛ nsuu la bɔ ye aweɛne tendenle ne anu a, Nyamenle ngyehyɛlɛ ne mɔɔ vea ɛkɛ ne la bara nuhua, kɛmɔ ɔhanle ɔhilele ye sonvolɛma kpɔmanvolɛma la.”
66010008	Akee ɛnelɛ ne mɔɔ mendele kɛ ɔvi anwuma ɔlɛtendɛ yeahile me la zele me bieko kɛ, “Kɔlie nwoma ne mɔɔ bɛdɛlɛ nu, mɔɔ Nyamenle soanvolɛ ne mɔɔ gyi nyevile ne nee azɛlɛ ye azo la lɛ ye ɔ sa nu la.”
66010009	Yemɔti mengɔle Nyamenle soanvolɛ ne anwo ɛkɛ na menzele ye kɛ ɔva nwoma ekyi ne ɔmaa me. Na ɔzele me kɛ, “Die na di. Ɔbayɛ ɛ nloa anu menlemenle kɛ dɔdɔ, na ɔdwu ɛ kunlu a ɔbayɛ ɛnwonle.”
66010010	Menliele nwoma ekyi ne wɔ Nyamenle soanvolɛ ne asa anu na menlile, na ɔyɛle me nloa anu menlemenle. Na mɔɔ ɔdwule me kunlu la ɔyɛle ɛnwonle.
66010011	Na bɛzele me kɛ, “Ɔwɔ kɛ ɛkɔbɔ Nyamenle Edwɛkɛ ne mɔɔ fane maanle maanle, aneɛ aneɛ, menli ngakyile, nee arelemgbunli nwo la nolo bieko.”
66011001	Akee bɛvale baka mɔɔ zɔho kpɔma na bɛfa bɛsuzu debie la bɛmanle me na bɛzele me kɛ, “Dwazo na suzu Nyamenle Ɛzonlenlɛ Sua ne nee azukponle ne, na tia menli mɔɔ ɛlɛsonle sua ne anu la.
66011002	Anrɛɛ mmasuzu alie nwo ɛkɛ ne ɛboka nwolɛ, ɔboalekɛ bɛva ɛkɛ ne bɛmaa bɛdabɛ mɔɔ bɛnzonle Nyamenle la. Zɛhae menli barava Suakpole Nwuanzanwuanza ye siane abulanla nee nwiɔ na bɛazie menli mɔɔ wɔ zolɛ la.
66011003	Mebamaa me dasevolɛma nwiɔ aheda ɛrele arabɔ Nyamenle edwɛkɛ ne nolo kenle apenle ko ɛya nwiɔ abulasia (1260).”
66011004	Dasevolɛma nwiɔ ne a le “ɔlivi” mbaka nwiɔ ne nee kɛnlaneɛ mbaka nwiɔ ne mɔɔ gyigyi Awulae mɔɔ lɛ azɛlɛ ye la anyunlu ɛkɛ ne la.
66011005	Saa awie se kɛ ɔsɛkye bɛ a, senle vi bɛ nloa anu finde na ɔsɛkye bɛ kpɔvolɛma ne mɔ; saa awie bɔ kpɔkɛ kɛ ɔsɛkye bɛ a bɛbahu ye.
66011006	Bɛlɛ tumi bɛto anwuma nu mɔɔ ezule ɛndɔ mekɛ tendenle biala mɔɔ bɛlɛka Nyamenle nrɛlaleɛ ne la. Eza bɛlɛ azɛlɛ ye azo nzule biala anwo zo tumi, bɛkola bɛkakyi ye bɛmaa ɔyɛ mogya; yɛɛ bɛlɛ tumi bɛfa ewule ngakyile biala bɛbato azɛlɛ ye azo wɔ mekɛ biala mɔɔ bɛkulo la.
66011007	Saa bɛwie nrɛlaleɛ ne ka a, nane ne mɔɔ vi azɛlɛ kuma ne mɔɔ ɛnlɛ ɔ bo la anu la bavinde na ɔ nee bɛ araho. Ɔbali bɛ nwo zo konim na yeahu bɛ,
66011008	na bɛ avunli baha suakpole ne mɔɔ bɛbɔle bɛ Awulae ne meanubaka nu wɔ zolɛ la guabile ne azo. Suakpole zɔhane duma, bɛbavɛlɛ ye kɛ, sɛbe, Sodɔm anzɛɛ Yigyibiti.
66011009	Menli vi maanle maanle zo, aneɛ aneɛ nu, mbusua ekpunli ekpunli nee menli ngakyile kɔsɔɔti anu baranlea bɛ avunli ne kenle nsa nee foa, na bɛnrɛmaa adenle bɛnrɛmaa bɛnrɛzie bɛ.
66011010	Menli mɔɔ wɔ azɛlɛ ye azo la bali fɛlɛko kɛ menli nwiɔ zɔhane ɛwu a. Bɛbali fɛlɛko, bɛ nye balie, na bɛava ahyɛlɛ ninyɛne bɛamaa bɛ nwo ngoko, ɔboalekɛ Nyamenle kpɔmanvolɛma nwiɔ zɔhane yɛle ngyegyelɛ kpalɛ manle aleɛabo amra amuala.
66011011	Na kenle nsa nee foa ne anzi, ngoane ɛnwomenle vi Nyamenle ɛkɛ rawolole bɛ nu, na bɛdwazole, na ɛzulolɛ kpole hanle bɛdabɛ mɔɔ bɛnwunle bɛ la amuala.
66011012	Nyamenle kpɔmanvolɛma nwiɔ ne dele kɛ ɛnelɛ kpole bie vi anwuma, ɔse, “Bɛrɛla anwuma ɛke!” Na mɔɔ bɛ kpɔvolɛma ne mɔ anye gyi bɛ nwo ala la, amungu ravale bɛ hɔle anwuma.
66011013	Mekɛ ne anu ala, azɛlɛ kpusule kpole bie; suakpole ne anu hyɛle bulu na ko zɛkyele bɔkɔɔ. Menli apenle nsuu wule azɛlɛkpusulɛ ne anu. Na menli mɔɔ hale la ahonle dule kpole na bɛyeyɛle Nyamenle mɔɔ wɔ anwuma la.
66011014	Anwubɛnyunlu ne mɔɔ tɔ zolɛ nwiɔ la awieleɛ ɛne. Akee anwubɛnyunlu ne mɔɔ tɔ zolɛ nsa la a ɛlɛba la.
66011015	Akee Nyamenle soanvolɛ ne mɔɔ tɔ zolɛ nsuu la bɔle ye aweɛne tendenle ne anu. Na ɛnelɛ mgbole dɔɔnwo bie vi anwuma hanle kɛ, “Azɛlɛ ye azo tumi muala ɛyɛ Awulae nee yɛ Mɛzaya ne ɛdeɛ; ɔbali belemgbunli ɛvolɛ mɔɔ ɛnlɛ awieleɛ!”
66011016	Mgbanyima abulanwiɔ nee nna ne mɔɔ dede bɛ arelemgbunli mbia zo wɔ Nyamenle anyunlu ɛkɛ ne la dule guale na bɛbutubutule bɛ nyunlu aze bɛzonlenle Nyamenle
66011017	bɛhanle kɛ, “Awulae Nyamenle Bedevinli mɔɔ ɛnee ɛwɔ ɛkɛ na ɛwɔ ɛkɛ kɛkala a! Yɛyɛ wɔ mo kɛ wɔmaa wɔ tumi ne zo na wɔbɔ ɔ bo kɛ ɛdi belemgbunli a!
66011018	Ɛya ɛwolo bɛdabɛ mɔɔ bɛnzonle Nyamenle la, noko wɔ ɛya kenle ne ɛdwu. Mekɛ ɛdwu mɔɔ ɛbua mɔwuamra ndɛne na ɛmaa wɔ sonvolɛma, kpɔmanvolɛma, nee wɔ menli kɔsɔɔti, ngakula nee mgbanyinli, mɔɔ sonle wɔ la ahatualɛ mɔɔ fɛta la a. Mekɛ ɛdwu mɔɔ akee ɔwɔ kɛ ɛsɛkye bɛdabɛ mɔɔ bɛsɛkye azɛlɛ ye la a.”
66011019	Na bɛbukele Nyamenle Ɛzonlenlɛ Sua ne mɔɔ wɔ anwuma lɔ la, na Ngyekyeleɛ Ɛlɛka ne anwo lale ɛkɛ ne wienyi. Na ɛsɛlɛmanye kpakyekpakyele, maanle nu hulule, azɛlɛ kpusule, na ezuawolɛ dɔle kpole bie.
66012001	Akee nwanwane sɛkɛlɛneɛ kpole bie vindele anwomanyunlu. Raalɛ bie mɔɔ ɛva sɛnzɛne ne ɛyɛ ɛdanlɛ ɛheda, ɔ gyakɛ gyigyi siane ne azo, na yeva nwɔlɔra bulu nee nwiɔ yeyɛ abɔtile yebɔ la
66012002	ɛvo awolɛ zo, na ye awolɛ nyane ne ɛmaa ɔlɛsu yeadeɛdea nu.
66012003	Nwanwane sɛkɛlɛneɛ ɛzulolɛ bieko vindele anwomanyunlu. Nane kɔkɔlɛ anwo ɛzulolɛ bie mɔɔ le kɛ ɛlɛnrɛne la lua anwomanyunlu lɔ. Ɔ ti le nsuu, ye mɛne bulu, yɛɛ etile ko biala bɔ abɔtile.
66012004	Ɔvale ɔ dua ɔhyɛle nwɔlɔra mɔɔ wɔ anwomanyunlu la anu ekpunli nsa na ɔpianle ko ɔguale aze. Akee ɔragyinlanle raalɛ ne mɔɔ ɛvo awolɛ zo la anyunlu ɛkɛ ne kɛ saa ɔwo a yeahye kakula ne yeali.
66012005	Raalɛ ne wole ralɛ nrenya, mɔɔ bava tumi kpole azie maanle maanle kɔsɔɔti a. Na bɛvale kakula ne bɛhɔmanle Nyamenle wɔ ye belemgbunli ebia kpole ne azo lɔ.
66012006	Raalɛ ne nriandile hɔle ɛsɛlɛ ne azo, ɛleka bie mɔɔ Nyamenle ɛsiezie ɛmaa ye la, ɛkɛ ne yɛɛ ɔbanlea ye gyɛlɛɛnye yeali ye adane kenle apenle ko, ɛya nwiɔ abulasia a(1260).
66012007	Akee konle zile anwuma lɔ. Nyamenle soanvolɛ kpanyinli Maekeɛle nee ɔ sa zo Nyamenle soanvolɛma nee nane anwo ɛzulolɛ ne nee ɔdaye ye soanvolɛma honle.
66012008	Maekeɛle nee ɔ sa zo lile nane ne anwo zo konim. Yemɔti bɛdule nane ne nee ye soanvolɛma ne amuala bɛvile anwuma lɔ.
66012009	Bɛvuandinle nane anwo ɛzulolɛ ne mɔɔ le kɛ ɛlɛnrɛne la bɛdole azɛlɛ ye azo. Yemɔ a le mɔmoane ɛwɔlɛ ne mɔɔ bɛfɛlɛ ye Abɔnsam anzɛɛ Seetan, mɔɔ ɛbɛlɛbɛla ewiade amra amuala la. Bɛvuandinle ye soanvolɛma ne mɔ noko bɛguale azɛlɛ ye azo.
66012010	Akee mendele ɛnelɛ kpole bie vi anwuma, ɔse, “Bɔ zo mɔɔ Nyamenle ngoanelielɛ ne ɛra a! Akee Nyamenle ɛhile ye tumi ne kɛ ɔle Belemgbunli. Akee yehile ye Mɛzaya tumi ne! Ɔluakɛ bɛvuandi mɔɔ gyi Nyamenle anyunlu nɔɔzo nee ewiazo toɔdoa yɛ mediema ne mɔ la bɛde aze.
66012011	Yɛ mediema ne mɔ ɛlua Boaneralɛ ne mogya ne azo nee nɔhalɛ edwɛkɛ ne mɔɔ bɛlile nwolɛ daselɛ la azo ɛli ɔ nwo zo konim, ɔluakɛ bɛanzulo kɛ bɛkɛva bɛ ngoane bɛkɛdo aze.
66012012	Zɔhane ati bɛmɛ anwumaneamra, nee bɛdabɛ mɔɔ bɛwɔ zolɛ la amuala, bɛli fɛlɛko! Na bɛmɛ azɛlɛ nee nyevile, bɛ gyakɔ! Ɔluakɛ Abɔnsam ɛdwu ɛra bɛ nwo lɔ, na ɛya kpole wɔ ye nuhua, ɔboalekɛ ɔze kɛ ye mekɛ ɛha ekyi bie ala.”
66012013	Mɔɔ nane anwo ɛzulolɛ ne nwunle kɛ bɛvuandi ye bɛde azɛlɛ ye azo la, ɔbɔle ɔ bo kɛ ɔkpondɛ raalɛ ne mɔɔ wole ralɛ nrenya ne la yeahu ye.
66012014	Na bɛmanle raalɛ ne kɔleɛ ndɛbalɛ mgbole nwiɔ, amaa yeahola tu ɔvi ɛwɔlɛ ne anwo ɛkɛ yeahɔ ɛsɛlɛ zo lɔ, ɛleka mɔɔ bɛbanlea ye gyɛlɛɛnye ɛvolɛ nsa nee foa la, amaa nane ne angola ɔ nwo zo kɔ bieko.
66012015	Nane ne kpule nzule kɛ azule la kɛ ɔmaa yeava raalɛ ne.
66012016	Na azɛlɛ boale raalɛ ne. Ɔmemenle nzule ne mɔɔ nane anwo ɛzulolɛ ne kpule la.
66012017	Nane anwo ɛzulolɛ ne vale raalɛ ne anwo ɛya kpole na ɔhɔle kɛ ɔkadoa ɔ mra mɔɔ ɛha, mɔɔ di Nyamenle mɛla ne azo na bɛdie nɔhalɛ ne mɔɔ Gyisɛse ɛye ɛhile la bɛdi la ɔ nee bɛ ahɔho.
66012018	Na nane anwo ɛzulolɛ ɛhye ragyinlanle ɛnweakpane ne azo wɔ nyevile ne anloa ɛkɛ.
66013001	Akee menwunle kɛ nane bie vi nyevile ne anu ɛlɛfo ara file zo. Ɔlɛ mɛne bulu yɛɛ ɔ ti le nsuu. Bɛbɔ ye mɛne ne mɔ ko biala abɔtile na bɛhɛlɛ duma ɛtane bie mɔɔ tia Nyamenle la bɛgua nwolɛ.
66013002	Nane ɛhye anyunlu le kɛ sobolɛ nyunlu, ɔ gyakɛ le kɛ ezizile gyakɛ, yɛɛ ɔ nloa le kɛ awenade nloa. Na nane anwo ɛzulolɛ ne mɔɔ zɔho ɛlɛnrɛne la vale ye tumi ne, ye belemgbunli ebia ne, yɛɛ ye anwosesebɛ kpole ne manle ye.
66013003	Nane ne ati ne mɔ ko zɔho debie mɔɔ bɛbɔle ye hanlɛ kpole bie na hanlɛ ne ɛhɔ la. Ɔ nwo yɛle ewiade amra amuala ɛzulolɛ na bɛdule bɛdoale ye.
66013004	Menli zonlenle nane anwo ɛzulolɛ ne mɔɔ le kɛ ɛlɛnrɛne la, ɔluakɛ yemɔ a yeva tumi yemaa nane ɛhendeɛ ne a. Bɛzonlenle nane ne ɔdaye, na bɛhanle kɛ, “Nwane a nee nane ye sɛ a? Nwane a kɛhola kɛgyinla ɔ nyunlu a?”
66013005	Nane ne lile ɔ ti siane abulanla nee nwiɔ, na bɛmanle ye adenle bɛmanle ɔhehanle munzule edwɛkɛ ɛtane ɛtane ɔtietiale Nyamenle.
66013006	Ɔdendɛle ɛtane ɔtiale Nyamenle, ɔbɔle ye duma ɛtane, na ɔhanle munzule edwɛkɛ ɔtiale ɛleka mɔɔ ɔde, nee bɛdabɛ mɔɔ bɛwɔ anwuma lɔ la amuala.
66013007	Bɛmanle ye adenle kɛ ɔ nee Nyamenle menli ne ɛho na ɔli bɛ nwo zo konim, na bɛmanle ye tumi wɔ maanle biala, aneɛ biala, abusua ekpunli biala nee menli ngakyile kɔsɔɔti anwo zo.
66013008	Menli mɔɔ wɔ ewiade la amuala bazonle ye. Bɛdabɛ mɔɔ bɛangɛlɛ bɛ aluma wɔ Boaneralɛ ne mɔɔ bɛhunle ye la ngoane buluku ne anu kolaa na bɛabɔ ewiade la a bazonle ye a.
66013009	Zɔhane ati, ɛdawɔ mɔɔ ɛlɛ ɛnzonlɛ la, tie!
66013010	Awie mɔɔ ɔwɔ kɛ bɛkye ye nuokɛ la, bɛbahye ye nuokɛ; awie mɔɔ ɔwɔ kɛ wu dadeɛ nloa la, bawu dadeɛ nloa. Ɛhye kile kɛ ɔwɔ kɛ Nyamenle menli ne nyia abotane, gyinla bɛ nwo, si ahonle, na bɛnyia diedi.
66013011	Akee menwunle kɛ nane ko noko vi azɛlɛ bo ɛlɛfinde ara. Ɔlɛ mɛne nwiɔ kɛ boane ɛdeɛ ne la, noko ɔtendɛ a ɔ ne le kɛ nane anwo ɛzulolɛ ne mɔɔ le kɛ ɛlɛnrɛne la.
66013012	Tumi kpole ne mɔɔ alumua nane ne lɛ la yɛɛ ɔfa ɔyɛ gyima a. Na ɔmanle bɛdabɛ mɔɔ bɛde azɛlɛ ye azo la amuala zonlenle alumua nane ne mɔɔ bɛbɔle ye hanlɛ na hanlɛ ne ɛhɔ la.
66013013	Nane ɛhye mɔɔ tɔ zolɛ nwiɔ la yɛle nwanwane ninyɛne mgbole; ɔmanle senle bɔbɔ vi anwuma rale azɛlɛ ye azo manle menli kɔsɔɔti nwunle ye.
66013014	Ɔluale ngonyia ɛhye mɔ mɔɔ bɛmanle ye adenle bɛmanle ɔluale alumua nane ne anwo zo ɔyele la azo ɔbɛlɛbɛlale menli mɔɔ wɔ ewiade la amuala. Nane ɛhye mɔɔ tɔ zolɛ nwiɔ la zele menli kɔsɔɔti kɛ bɛyɛ ananze mɔɔ zɔho nane ne mɔɔ bɛbɔle ye hanlɛ kpole noko ɔtɛte ngoane nu la.
66013015	Bɛmanle adenle bɛmanle nane ɛhye mɔɔ tɔ zolɛ nwiɔ la liele ɛnwomenle guale alumua nane ne ananze ne azo, amaa ananze ne adendɛ. Eza bɛmanle ye adenle bɛmanle ɔhunle bɛdabɛ mɔɔ bɛanzonle alumua nane ne ananze ne la amuala.
66013016	Nane ne manle menli kɔsɔɔti, ngakula nee mgbanyinli, sukoavolɛma nee ehyianvolɛma, ahanra nee alehelɛ, nyianle nzonlɛ wɔ bɛ sa fema ne anwo anzɛɛ bɛ nwoma azo.
66013017	Ɛdawɔ mɔɔ ɛnlɛ nzonlɛ ne mɔɔ le nane ne duma anzɛɛ ye sɛkɛlɛneɛ ne bie la, ɛngola ɛnli gua.
66013018	Ɛhye hyia maa nrɛlɛbɛ. Mɔɔ lɛ ndelebɛbo la kola sese nwu nane ne nɔma ne abo, ɔboalekɛ nɔma ne le sonla duma. Nɔma ne a le ɛya nsia abulasia nee nsia (666)
66014001	Akee mekado me nye la ɛnee Boaneralɛ ne gyi Boka Zayɔn azo; ɔ nee menli apenle ngoko ɛya ko, abulanla nee nna (144,000) mɔɔ bɛhɛlɛ ɔdaye ye duma yɛɛ Selɛ ne duma wɔ bɛ nwoma azo la a gyi ɛkɛ a.
66014002	Na mendele ɛnelɛ bie vi anwuma mɔɔ dielie kɛ azule mɔɔ lua awolɛ zo ɛlɛsonyi agua na ɔlɛkulu kɛ bokile ezule la. Eza ɛnelɛ ne mɔɔ mendele la le kɛ menli dɔɔnwo ɛlɛbɔ getaa,
66014003	na bɛlɛto edwɛne fofolɛ bie wɔ belemgbunli ebia kpole ne anyunlu wɔ tease abɔdeɛ nna ne nee mgbanyima ne mɔ anwo ɛkɛ. Bɛdabɛ menli apenle ngoko ɛya ko abulanla nee nna ɛhye, mɔɔ bɛlie bɛ ngoane bɛvi azɛlɛ ye azo la ala a ɛhola ɛzukoa edwɛne ne a.
66014004	Bɛmɛ a bɛle menli mɔɔ bɛzie bɛ nwo bɔkɔbɔkɔ mɔɔ bɛanva bɛ nwo bɛanga raalɛ biala a; bɛle amunli bɔkɔɔ. Bɛmɛ yɛɛ ɛleka biala mɔɔ Boaneralɛ ne ɛlɛkɔ la bɛdoa ye a. Bɛmɛ a bɛlie bɛ ngoane bɛvi aleɛabo amra avinli kɛ bɛle menli mɔɔ bɛlumua bɛva bɛ bɛrɛlɛ Nyamenle nee Boaneralɛ ne a.
66014005	Bɛtɛbɔle adalɛ ɛlɛ, ɔluakɛ bɛ nwo te bɔkɔɔ.
66014006	Eza menwunle kɛ Nyamenle soanvolɛ ko ɛdu faa lua anwomanyunlu, na ɔlɛ damɛnlangoate nrɛlaleɛ ne, mɔɔ le Edwɛkpa ne ɔlɛba yearabɔ ye nolo yeahile menli ngakyile, mbusua ekpunli ekpunli, aneɛ ngakyile, nee maanle maanle kɔsɔɔti mɔɔ wɔ aleɛabo la.
66014007	Na ɔdeanle nu ɔhanle kɛ, “Bɛzulo Nyamenle, na bɛye ye ayɛlɛ. Ɔluakɛ mekɛ ne ɛdwu mɔɔ ɔbabua aleɛabo amra ndɛne a. Bɛzonle Nyamenle mɔɔ bɔle anwuma, azɛlɛ, nyevile, nee azule muala la.”
66014008	Nyamenle soanvolɛ ko noko ɔdaye ɔdoa ye na ɔse, “Yebɔ! Suakpole Babelɔn mɔɔ ɛlie duma la ɛbɔ bɔkɔɔ! Ɔmanle maanle maanle kɔsɔɔti anu amra zukoale ye na bɛvale adwɔmanebɔlɛ bɛhakyile nza bɛnlonle!”
66014009	Nyamenle soanvolɛ ne mɔɔ tɔ zolɛ nsa la ɔdaye ɔdoa alumua ɛdeɛ nwiɔ ne, na ɔlɛka ye kpole kpalɛ kɛ, “Mɔɔ kɛzonle nane ne nee ye ananze ne, na ɔkɛva ye sɛkɛlɛneɛ ne bie ɔkɛyɛ ɔ nwoma azo anzɛɛ ɔ sa anwo la
66014010	kɛnwu kɛ Nyamenle ɛya ne mɔɔ gyi ye ɛya dwora ne anu la ɛzulolɛ si de la. Bɛdabɛ mɔɔ bɛyɛ zɔhane deɛ ne la, bɛbahile bɛ nyane wɔ senle nee sɔlefa nu wɔ soanvolɛma nwuanzanwuanza nee Boaneralɛ ne anyunlu.
66014011	Senle ne mɔɔ yelɛyela bɛ la anu esike ne kɔ anwuma anwuma dahuu mɔɔ ɔ bo ɛmpɛ ɛlɛ a. Bɛdabɛ mɔɔ bɛsonle nane ne nee ye ananze ne, na bɛlɛ ye duma ne sɛkɛlɛneɛ ne bɛ nwo la anwo ɛnrɛdɔ bɛ ɛlɛ alehyenlɛ nee aledwolɛ muala.”
66014012	Ɛhye kile kɛ ɔwɔ kɛ Nyamenle menli ne mɔɔ di ye mɛla ne azo na bɛdi nɔhalɛ bɛmaa Gyisɛse la bɔ mɔdenle gyinla kpundii.
66014013	Akee mendele ɛnelɛ vi anwuma, ɔse, “Kɛlɛ ɛhye: Nyilalɛ ɛha bɛdabɛ mɔɔ ɔvi ɛnɛ mɔɔ kɔ la Awulae ɛzonlenlɛ ti bɛkɛwu la!” Na Sunsum ne liele zolɛ kɛ, “Nyilalɛ ɛha bɛ amgba! Bɛbalie bɛ ɛnwomenle wɔ bɛ gyima ɛsesebɛ ne mɔ mɔɔ bɛyɛ la anwo, ɔluakɛ bɛ gyima kpalɛ mɔɔ bɛdi la li bɛ nzi.”
66014014	Akee mendole me nye, na menwunle amungu fufule nwohyee bie, na debie bie mɔɔ le kɛ sonla la de zolɛ, ɔbɔ ezukoa abɔtile na ɔlɛ ɛdedadeɛ nlane bie ɔ sa nu.
66014015	Nyamenle soanvolɛ ko noko vi Ɛzonlenlɛ Sua ne anu vindele na ɔdeanle nu ɔzele mɔɔ de amungu ne azo la kɛ, “Fa wɔ ɛdedadeɛ ne te bɛyɔba ne; ɛbuhenle ne ɛdwu, ɔluakɛ azɛlɛ ye azo bɛyɔba ne ɛwie bolo.”
66014016	Na mɔɔ de amungu ne azo la denrɛle ɔ sa na ɔdele azɛlɛ ye azo bɛyɔba ne.
66014017	Menwunle kɛ Nyamenle soanvolɛ ko noko ɔdaye ɔvi anwuma lɔ Ɛzonlenlɛ Sua ne anu yevinde. Ɔdaye noko ɔlɛ ɛdedadeɛ nlane ko ɔ sa nu.
66014018	Akee Nyamenle soanvolɛ ko, mɔɔ yemɔ a ɔnea senle ne la vi azukponle ne abo vindele. Ɔdeanle nu ɔzele mɔɔ lɛ ɛdedadeɛ nlane ne la kɛ, “Ewiade vanye ma ne ɛbolo na fa wɔ dadeɛ ne te bɛ muala!”
66014019	Zɔhane ati Nyamenle soanvolɛ ne denrɛle ɔ sa wɔ azɛlɛ ye azo, ɔdele vanye ma ne mɔ amuala, na ɔvuandinle ɔguale Nyamenle ɛya kpole ne nwanye melahyinli ne anu.
66014020	Melahyinli ne hwihwinle vanye ma ne anu nzule guale suakpole ne kandiba lɔ, na mogya mɔɔ ye kuma kɛyɛ mita nwiɔ la denrɛle zenle kɛ azule mɔɔ ye tendenle kɛyɛ kilomita ɛya nsa (300) la.
66015001	Akee menwunle debie ɛzulolɛ bie wɔ anwomanyunlu, mɔɔ le kpole na eza ɔyɛ nwanwane a. Menwunle Nyamenle soanvolɛma nsuu kɛ bɛlɛ amaneɛnwunlɛ ngakyile nsuu, mɔɔ le amaneɛnwunlɛ mɔɔ li amozi a, ɔluakɛ saa bɛmɛ bɛwie a ɛnee Nyamenle ɛya kpole ne ɛdwo.
66015002	Eza menwunle debie bie mɔɔ le kɛ nyevile anye kɔngyekɔngye kɛ neanleɛ mɔɔ bɛva senle bɛkpoto nu la. Akee menwunle bɛdabɛ mɔɔ bɛlile nane ne nee ye ananze ne nee nane ne mɔɔ ye duma le nɔma la anwo zo konim la. Bɛdedɛ getaa mɔɔ Nyamenle a ɛva ɛmaa bɛ la bɛ sa nu, na bɛgyigyi nyevile anye kɔngyekɔngye kɛ neanleɛ la anwo.
66015003	Ɛnee bɛlɛto Nyamenle sonvolɛ Mosisi nee Boaneralɛ ne anwo edwɛne. Bɛse, “Awulae Nyamenle Bedevinli, wɔ nyɛleɛ yɛ ɛzulolɛ, ɔyɛ nwanwane! Damɛnlangoate Belemgbunli, wɔ ndenle le fɔɔnwo nee nɔhalɛ.
66015004	Awulae, nwane a ɛnrɛzulo wɔ a, nwane a kɛzu kpolera kɛ ɛnle kpole a? Ɛ ngomekye a ɛle nwuanzanwuanza a. Maanle maanle kɔsɔɔti badu agua ɛ nyunlu azonle wɔ, ɔboalekɛ awie biala ɛnwu kɛ ɛdi pɛlepɛle.”
66015005	Ɛhye anzi memanle me nye zo na menwunle kɛ bɛbuke Ɛzonlenlɛ Sua ne mɔɔ wɔ anwuma lɔ la, na Nyamenle daselɛlilɛ Ndanlɛ Sua ne wɔ nu.
66015006	Nyamenle soanvolɛma nsuu ne mɔɔ wula adɛladeɛ fufule nwohyee na bɛva ezukoa nvutuke akyeso bɛhye bɛ avinli la vi Ɛzonlenlɛ Sua ne anu vindele, bɛdedɛ amaneɛnwunlɛ ngakyile nsuu ne bɛ sa nu.
66015007	Tease abɔdeɛ nna ne anu ko vale ezukoa nvutuke dwora nsuu ne mɔɔ Damɛnlangoate Nyamenle ne mɔɔ wɔ ɛkɛ dahuu la ɛya ne wɔ nu la manle bɛ.
66015008	Nyamenle anyunlunyia ne nee ye tumi ne manle esike ngome yile sua ne, mɔɔ awie biala ɛngola nu wolo a, kyesɛ amaneɛnwunlɛ ngakyile nsuu ne mɔɔ li amozi, mɔɔ Nyamenle soanvolɛma nsuu ne lɛ la abo ɛdu.
66016001	Akee mendele ɛnelɛ kpole bie wɔ Ɛzonlenlɛ Sua ne anu kɛ ɔlɛka yeahile Nyamenle soanvolɛma nsuu ne kɛ, “Bɛhɔ, bɛhɔwola Nyamenle ɛya ne mɔɔ wɔ dwora ne mɔ anu la bɛgua azɛlɛ ne azo!”
66016002	Nyamenle soanvolɛ ne mɔɔ lumua la hɔle na ɔhɔwolale ye dwora ɛdeɛ ne anu ɛya ne ɔguale azɛlɛ ne azo. Na nganlɛ mgbole mɔɔ fofo na ɔbɔ la vindele bɛdabɛ mɔɔ bɛlɛ nane ne sɛkɛlɛneɛ ne wɔ bɛ nwo nee bɛdabɛ mɔɔ bɛzonlenle ye ananze ne la anwo.
66016003	Nyamenle soanvolɛ ne mɔɔ tɔ zolɛ nwiɔ la wolale ye ɛdeɛ ne guale nyevile nu. Nyevile ne hakyile kɛ sonla mɔɔ ɛwu la mogya, na debie biala mɔɔ lɛ ngoane mɔɔ wɔ nyevile nu la wule.
66016004	Nyamenle soanvolɛ ne mɔɔ tɔ zolɛ nsa la wolale ye dwora ɛdeɛ ne anu ɛya ne guale azule nee nzubula nu, na bɛhakyile mogya.
66016005	Mendele kɛ Nyamenle soanvolɛ ne mɔɔ nea nzule zo la se, “O Nwuanzanwuanzanli mɔɔ ɛnee ɛwɔ ɛkɛ na ɛwɔ ɛkɛ dahuu a, wɔli pɛlepɛle bɔkɔɔ wɔ wɔ ndɛnebualɛ nu.
66016006	Bɛhanle Nyamenle menli ne nee kpɔmanvolɛma mogya bɛguale, na ɛdawɔ noko wɔmaa bɛ mogya kɛ bɛnlo. Mɔɔ bɛnyia ye la fɛta bɛ!”
66016007	Na mendele ɛnelɛ bie vi azukponle ne anwo ɛkɛ, ɔse, “Awulae Nyamenle Bedevinli, wɔ ndɛnebualɛ le nɔhalɛ, ɔle fɔɔnwo amgba!”
66016008	Nyamenle soanvolɛ ne mɔɔ tɔ zolɛ nna la noko wolale ye ɛdeɛ ne guale sɛnzɛne ne azo manle ɔnyianle adenle ɔvale ye wuluwulu ne ɔyelɛyelale menli.
66016009	Menli nwo dwele bɛ kpalɛ, na bɛdendɛle ɛtane bɛtiale Nyamenle, mɔɔ lɛ tumi wɔ amaneɛnwunlɛ ngakyile ɛhye mɔ azo la duma ne. Na bɛangyakyi ɛtane ɛyɛlɛ, bɛanye Nyamenle ayɛlɛ kɛ ɔle bedevinli.
66016010	Nyamenle soanvolɛ ne mɔɔ tɔ zolɛ nnu la wolale ye dwora ne anu ɛya ne guale nane ne belemgbunli ebia ne azo. Awozinli rahedale nane ne belemgbunlililɛ zo, na menli vale abodelɛ kposale bɛ tafinlima.
66016011	Bɛbɔle anwuma Nyamenle ne sasa wɔ bɛ nganlɛ ne mɔ nee bɛ abodelɛ ne ati, noko bɛannu bɛ nwo bɛangyakyi ninyɛndane ɛyɛlɛ.
66016012	Nyamenle soanvolɛ ne mɔɔ tɔ zolɛ nsia la ɔdaye ɔwolale mɔɔ wɔ ye dwora ɛdeɛ ne anu la ɔguale azukpole “Yufileti” anu. Ɛkɛ ne ala azule ne sesanle, ɔwele resee, amaa arelemgbunli mɔɔ vi aduduleɛ la anyia adenle araze.
66016013	Na menwunle sunsum nsa bie mɔɔ anwo ɛnde na bɛle kɛ ahɛlɛne la kɛ bɛvi nane anwo ɛzulolɛ ne mɔɔ le kɛ ɛlɛnrɛne la anloa anu, nane ko ne noko anloa anu, yɛɛ kpɔmanvolɛ alane ne anloa anu bɛlɛfinde bɛara.
66016014	Bɛle sunsum ɛtane mɔɔ kola yɛ nwanwane ninyɛne a. Na bɛluolua nu bɛkpɔsa arelemgbunli mɔɔ wɔ ewiade la amuala anwo zo na bɛboɔboa bɛ nloa kɛ bɛbaho Nyamenle Bedevinli ne Kenle kpole ne anu.
66016015	“Bɛdie! Mebara bɛ nwo zo kɛ awule la! Na nyilalɛ ɛha sonla ne mɔɔ ɛnee ɔ nye gyi zolɛ na ɔnea ye ninyɛne boɛ la, amaa yeanlɛ ɔ nwo zɔ wɔ menli nu na ɔ nyunlu angua aze!”
66016016	Na sunsum nsa ɛhye mɔ mɔɔ anwo ɛnde la boɔboale arelemgbunli ne mɔ anloa wɔ ɛleka bie mɔɔ bɛfɛlɛ ye Hibulu nu “Amagɛdɔn” la.
66016017	Akee Nyamenle soanvolɛ ne mɔɔ tɔ zolɛ nsuu la wolale ye ɛdeɛ ne guale anwoma ne anu. Na ɛnelɛ kpole bie vi belemgbunli ebia kpole ne mɔɔ gyi Ɛzonlenlɛ Sua ne anu la anwo zele kɛ, “Bɛyɛ bɛwie!”
66016018	Na ɛsɛlɛmanye kpakyekpakyele, maanle nu hulule, na azɛlɛ kpusule kpole bie. Sumunli kɛ bɛbɔle sonla la, azɛlɛ ɛtɛkpusule kpole zɛhae ɛlɛ; ɛhye le azɛlɛ ɛkpusulɛ mɔɔ bo ɔ muala azo a.
66016019	Suakpole ne anu hyɛle nsa, yɛɛ maanle maanle azuamgbole ne mɔ kɔsɔɔti bɔle tɔɔ. Nyamenle hakyele mɔɔ suakpole Babelɔn ɛyɛ la, na ɔkpokpole ye ɛya ne kɔsɔɔti ɔguale ɔ ti zo.
66016020	Mbɔra muala minlinle, na awoka kɔsɔɔti hanle aze fɛɛnye, bɛ bo zo minlinle.
66016021	Ezuawolɛ mgbole mɔɔ ko to tone nu tɔno ɛya la dɔle bilididi guale menli nwo zo. Yemɔti menli bɔle Nyamenle sasa, ɔboalekɛ nyane ɛhye bole zolɛ.
66017001	Nyamenle soanvolɛma nsuu ne mɔɔ dedɛ dwora ne mɔ la anu ko rale me nwo ɛkɛ na ɔzele me kɛ, “Bɛla maa mengile wɔ kɛ bɛsi bɛadea tuutuunli ne mɔɔ ɛlie duma la, meka suakpole ne mɔɔ ɛlie duma mɔɔ bɛhye ye wɔ azudenle ne mɔ anloa la.
66017002	Ewiade arelemgbunli zukoale ye, nee ye bɔle adwɔmane ɛbɛla, na menli mɔɔ wɔ ewiade la amuala ɛyɛ mgbane kɛ bɛ nee ye ɛbɔ ye adwɔmane ɛbɛla ne a.”
66017003	Sunsum ne rawolole me, na Nyamenle soanvolɛ ne vale me hɔle ɛsɛlɛ bie azo. Ɛkɛ ne, menwunle raalɛ bie kɛ ɔde nane kɔkɔlɛ bie azo. Nane ne bɛhɛlɛhɛlɛ aluma ɛtane ɛtane mɔɔ tia Nyamenle la wɔ ɔ nwo. Nane ne ati le nsuu yɛɛ ye mɛne le bulu.
66017004	Raalɛ ne mɔɔ de zolɛ la heda arelemgbunli ɛdanlɛ kɔkɔlɛ, buluwu nee akɔlɛ ɛnlome afonla na yeva ezukoa nvutuke anwoneɛ, mgbɔba, yɛɛ avikpa yeziezie ɔ nwo. Ɔlɛ ezukoa nvutuke dwora ɔ sa nu. Munzule ninyɛne mgbane mgbane mɔɔ le bɛkyi nee ye adwɔmanebɔlɛ nwo ninyɛndane ngome a wɔ nu a.
66017005	Bɛhɛlɛ duma bie mɔɔ ye ndelebɛbo vea la bɛgua ɔ nwoma azo. Yemɔ a le, “Babelɔn mɔɔ ɛlie duma, tuutuuma bɛ nli nee ewiade bɛkyi ninyɛndane.”
66017006	Na menwunle kɛ raalɛ ne ɛbo. Nyamenle menli ne nee bɛdabɛ mɔɔ bɛ nɔhalɛlilɛ mɔɔ wɔ Gyisɛse anu la ati bɛhunle bɛ la mogya mɔɔ ɔnlonle la a ɛmaa yebo zɔhane a. Menwunle ye la, ɔzinle me nwo.
66017007	Nyamenle soanvolɛ ne bizale me kɛ, “Duzu ati a ɛhye ɛzi ɛ nwo ɛ? Mebahile wɔ raalɛ ne, nee nane ati nsuu ne mɔɔ lɛ mɛne bulu ne mɔɔ ɔde zolɛ la abo.
66017008	Nane ne mɔɔ ɔde zolɛ la anrɛɛ de aze, na kɛkala yewu. Na ɔvi azɛlɛ kuma ne mɔɔ ɛnlɛ ɔ bo la anu ɔbavinde yeahɔ yeamaa bɛazɛkye ye. Bɛdabɛ mɔɔ bɛwɔ ewiade ye anu na bɛangɛlɛ bɛ aluma wɔ teasema buluku ne anu, kolaa na bɛabɔ ewiade la nwu nane ne a ɔbayɛ bɛ azibɛnwo kɛ mekɛ bie ɛnee nane ne de aze, na kɛkala yewu, na eza ɔbavinde yeara bieko a.
66017009	“Ɛhye hyia maa nrɛlɛbɛ nee ndelebɛbo. Adile nsuu ne le awoka nsuu mɔɔ raalɛ ne de zolɛ a. Eza bɛle arelemgbunli nsuu:
66017010	nuhua nnu ɛbɔ aze, ko tɛdi ye belemgbunli ne, yɛɛ ko ne mɔɔ ɛha la bɔ zo mɔɔ bara a. Saa ɔba a, ɔnrɛli agyinla biala.
66017011	Na nane ne mɔɔ mekɛ bie ɛnee de aze, na kɛkala yewu la a le belemgbunli ne mɔɔ tɔ zolɛ mɔtwɛ la; na ɔdaye noko ɔbara yeamaa bɛazɛkye ye kɛ arelemgbunli nsuu ne mɔ la.
66017012	“Mɛne bulu ne mɔɔ ɛnwunle bɛ la le arelemgbunli bulu mɔɔ ɛtɛbɔle bɛ belemgbunlililɛ bo a; bɛbamaa bɛ adenle bɛamaa bɛ nee nane ne ali belemgbunli dɔnehwele ko ala.
66017013	Bɛdabɛ bulu ne bɛ muala bɛlɛ adwenle ko, yɛɛ bɛfa bɛ tumi ne nee bɛ belemgbunlililɛ ne bɛmaa nane ne.
66017014	Bɛ nee Boaneralɛ ne baho; na Boaneralɛ ne bali bɛ nwo zo konim, ɔboalekɛ ɔle awulae mɔ Awulae yɛɛ ɔle arelemgbunli Belemgbunli. Menli mɔɔ li ɔ nzi la bɛkpa nu bɛye bɛ, yɛɛ bɛle menli mɔɔ di nɔhalɛ a.”
66017015	Nyamenle soanvolɛ ne eza zele me kɛ, “Azule ne mɔ mɔɔ ɛnwunle kɛ tuutuunli ne de ɔ nloa la le maanle maanle, menli, aneɛ ngakyile, yɛɛ mbusua kɔsɔɔti.
66017016	Mɛne bulu ne mɔɔ ɛnwunle bɛ la, nee nane ne bakpɔ tuutuunli ne; bɛbalie debie biala mɔɔ ɔlɛ la bɛamaa yealɛ ɔ nwo zɔ; bɛbali ye nwonane ne na bɛado ye senle nu bɛayela ye bɔkɔɔ.
66017017	Ɔluakɛ Nyamenle ɛva ye gyimayɛlɛ nwo adwenle ɛwula bɛ ahonle nu, amaa bɛabɔ nu bɛayɛ ko, wɔ bɛ nyɛleɛ nu na bɛava bɛ tumi ne bɛamaa nane ne ali belemgbunli ahɔkpula mekɛ mɔɔ Nyamenle Edwɛkɛ ne kɛyɛ zɔhane la.
66017018	“Raalɛ ne noko mɔɔ ɛnwunle ye la a le suakpole ne mɔɔ sie arelemgbunli mɔɔ wɔ azɛlɛ ye azo la amuala la.”
66018001	Ɛhye anzi menwunle kɛ Nyamenle soanvolɛ ko noko vi anwuma ɛlɛdwu aze. Ɔlɛ tumi kpole, na kɛ ɔ nwo si ta la manle ewiade ye amuala yɛle wienyi.
66018002	Ɔvale ɛnelɛ kpole ɔhanle kɛ, “Yebɔ! Suakpole Babelɔn ɛbɔ bɔkɔɔ! Yeyɛ suadu, ɛnɛ sunsum ɛtane nee mbɔnsam a wɔ zolɛ a, yɛɛ nloma ɛtane anwo kpokpɔtɔɔ a wɔ zolɛ a.
66018003	Ɔluakɛ ɔvale adwɔmanebɔlɛ anyebolo ɔhilehilele menli kɔsɔɔti, ɔmanle bɛzɛkyele. Ewiade arelemgbunli kɔsɔɔti nee ye bɔle adwɔmane, yɛɛ ewiade gualilɛma luale ye anyebolo zo nyianle bɛ nwo!”
66018004	Na mendele ɛnelɛ bieko vi anwuma, ɔse, “Bɛvinde, me menli, bɛvi zolɛ bɛye bɛ nwo, anrɛɛ bɛkɛyɛ ye ɛtane ne bie, bɛkɛmaa ye munzule ne bie kɛha bɛ.
66018005	Ɔluakɛ bɛhuohua ye ɛtane ne mɔ anloa bɛmaa yehɔ anwuma kpalɛ, na Nyamenle ɛhakye ye amumuyɛ ne mɔ.
66018006	Bɛva mɔɔ ɔvale ɔyɛle bɛ la bie bɛyɛ ɔdaye, bɛdua ye kakɛ fane nwiɔ wɔ ye nyɛleɛ nwo, bɛmaa ɔnwu amaneɛ fane nwiɔ ɔdɛla mɔɔ ɔvale ɔhilele bɛ la.
66018007	Bɛmaa ɔde nyane na ye amaneɛnwunlɛ ne ɛyɛ kpole kɛ ye anyunlunyia nvoanle ne mɔɔ ɔnyianle, nee ye anwoneɛ ne mɔ mɔɔ ɔvale ɔyɛle ɔ nwo la. Kɛmɔ ɔde a ɔka ɔkile ɔ nwo kɛ, ‘Mele belemgbunli raalɛ! Menle kunlanvolɛ raalɛ, menrɛnwu nyane deɛ holɛ’ la,
66018008	zɔhane ala yɛɛ bɛmaa anwubɛnyunlu ɛdo ye dahuu a, ɔnwu nyane, anwonyane ɛbɔ ye, na ɔli sane, na bɛdo ye senle nu bɛyela ye, ɔboalekɛ Awulae Nyamenle ne mɔɔ bua ye ndɛne la le bedevinli.”
66018009	Bɛdabɛ arelemgbunli mɔɔ bɛwɔ ewiade, mɔɔ bɛ nee ye bɔle adwɔmane ɛbɛla, bɛyɛle anyebolo la, saa bɛnwu kɛ sua ne ɛlɛsi ayela la a, bɛbazu bɛadedɛ bɛ nwo bonrane nu.
66018010	Bɛ ahonle badu wɔ ye amaneɛnwunlɛ ne ati na bɛagyinla amozi bɛaha kɛ, “Ɔyɛ ɛzulolɛ! Ɔyɛ nwanwane! Sua bɔdenle mɔɔ le kɛ Babelɔn! Bɛva dɔnehwele ko ala bɛdea wɔ, bɛbɔ wɔ tɔɔ!”
66018011	Ewiade ye anu gualilɛma noko bali nyane na bɛazu ye, ɔluakɛ bɛnrɛnyia awie ɛnrɛdɔ bɛ ninyɛne ne bieko;
66018012	awie ɛnrɛdɔ bɛ ezukoa nvutuke, dwɛtɛ fufule anwoneɛ, nee avikpa, lenen ndanlɛ, arelemgbunli ndanlɛ kɔkɔlɛ, selekye, yɛɛ ago; bɛ adwinli ngɛnlɛma mɔɔ bɛva mbaka ngakyile bɛze, nee ninyɛne mɔɔ bɛva ɛzɛlɛ, ayera, kɔbele, bulalɛ, yɛɛ bolɛ memeamemea bɛyɛ la;
66018013	bɛ ninyɛne evuanlɛ mɔɔ le kɛ kabɛlɛ, dazia, ɛyɛlɛ, alufuanlɛ, yɛɛ sakyeɛ; nwanye, nwole, esamo, yɛɛ hwiiti; nlankɛ nee mboane, mgbɔnwɔ nee konle ehwili, ahanra, yɛɛ menli bɔbɔ, bɛnrɛnwu bie.
66018014	Bɛbaha bɛahile ye kɛ, “Wɔ anyelazo ne amuala ɛminli, yɛɛ wɔ anwonyia nee wɔ anwofɛlɛko kɔsɔɔti ɛminli, na ɛnrɛnyia bɛ bieko ɛlɛ!”
66018015	Gualilɛma ɛhye mɔ mɔɔ luale ye nee bɛ gualilɛ zo nyianle bɛ nwo la bagyinla amozi amozi, ɔboalekɛ bɛ ahonle badu wɔ ye amaneɛnwunlɛ ne ati. Bɛbazu bɛali nyane,
66018016	na bɛaha kɛ, “Ɔyɛ ɛzulolɛ! Ɔbo suakpole ɛhye anwo zo! Anrɛɛ ɔheda lenen ɛdakpa, arelemgbunli ndanlɛ kɔkɔlɛ nee buluwu nee akɔlɛ ɛnlome afonla na ɔfa anwoneɛ mɔɔ le kɛ ezukoa nvutuke nee avikpa ɔsiezie ɔ nwo!
66018017	Yemɔ a dɔnehwele ko ala ye anwonyia ne amuala ɛminli la!” Menli mɔɔ ka meli nee bɛdabɛ mɔɔ bɛyɛ gyima wɔ nu nee adendulɛma nee bɛdabɛ mɔɔ nyevile nye a bɛdidi la amuala gyinlanle amozi moa moa,
66018018	na mɔɔ bɛnwunle kɛ sua ne ɛlɛsi azɔ la, bɛhanle kɛ, “Suakpole biala ɛnle ɛkɛ mɔɔ nee suakpole ɛhye sɛ a.”
66018019	Bɛvale bɛ sa bɛguale bɛ ti zo bɛzunle bɛweweɛle bɛ nwo aze bɛhanle kɛ, “Ɔyɛ ɛzulolɛ! Ɔyɛ nwanwane, ɔbo suakpole ne anwo zo! Yemɔ ala a ɔle suakpole mɔɔ nyevile nu amra kɔ zolɛ a bɛnyia anwonyia a! Dɔnehwele ko ala yeyɛ suadu.”
66018020	Anwuma amra, bɛli fɛlɛko kɛ yebɔ a! Nyamenle menli, bɛli fɛlɛko; ɛzoanvolɛma nee Nyamenle kpɔmanvolɛma, bɛli fɛlɛko! Ɔboalekɛ bɛdabɛ bɛ ti Nyamenle ɛdea ye wɔ mɔɔ ɔyɛle bɛ la anwo.
66018021	Akee Nyamenle soanvolɛ anwo ɛzulolɛ ko manle bolɛ totohyia ko mɔɔ le kɛ ɛdibolɛ la zo na ɔvuandinle ɔdole nyevile ne anu, ɔse: “Kɛ bɛbavuandi suakpole Babelɔn bɛado la ɛne, na bɛnrɛnwu ye bieko.”
66018022	Bɛdabɛ mɔɔ bɛbɔ getaa, dono nee edwɛnedolɛma; bɛdabɛ mɔɔ bɛbɔ fulutu nee aweɛne ndendenle la amuala, bɛnrɛde bɛ ne wɔ ɛkɛ ne bieko. Bɛnrɛnwu dwinvolɛ biala wɔ ɛkɛ ne bieko; abɛlɛ melahyinli mgbole ne mɔ amuala bagyinla!
66018023	Bɛnrɛzɔ kɛnlaneɛ wɔ zolɛ bieko ɛlɛ, yɛɛ bɛnrɛde atɔfolɛ nee ɔ hu bɛ ne wɔ zolɛ. Wɔ gualilɛma a ɛnee le menli mgbole wɔ ewiade a, na ɔvale ngonyia ɔbɛlɛbɛlale menli mɔɔ wɔ ewiade la amuala.
66018024	Ɔluakɛ Babelɔn yɛɛ bɛnwunle Nyamenle kpɔmanvolɛma nee Nyamenle menli ne mogya a, yɛɛ bɛdabɛ mɔɔ bɛhunle bɛ wɔ ewiade la amuala mogya wɔ zolɛ.
66019001	Ɛhye anzi mendele debie bie mɔɔ le kɛ menli dɔɔnwo ane wɔ anwuma, bɛse, “Bɛye yɛ Nyamenle ne ayɛlɛ! Ngoanelielɛ, anyunlunyia, nee tumi le yɛ Nyamenle ne ɛdeɛ!
66019002	Ɔluakɛ ye ndɛnebualɛ le nɔhalɛ, ɔle fɔɔnwo! Yebua tuutuunli ne mɔɔ ɛlie duma na yeva ye adwɔmanebɔlɛ yezɛkye ewiade la ewule fɔlɛ. Nyamenle ɛdea ye, ɔluakɛ yehu Nyamenle sonvolɛma ne mɔ amuala.”
66019003	Eza bɛdeanle nu kɛ, “Bɛye Nyamenle ayɛlɛ! Esike ne mɔɔ vi suakpole ne ɛyelalɛ nu finde la dwazo bolonwonwo mɔɔ ɔngua ɛlɛ a!”
66019004	Mgbanyima abulanwiɔ nee nna ne nee tease abɔdeɛ nna ne dule guale na bɛzonlenle Nyamenle wɔ ye belemgbunli ebia kpole ne abo, na bɛhanle kɛ, “Amen! Bɛye Nyamenle ayɛlɛ!”
66019005	Ɛnelɛ bie vi belemgbunli ebia kpole ne anwo hanle kɛ, “Bɛmaa menli muala, mgbole nee ngyikyi, nee sonvolɛma mɔɔ sonle yɛ Nyamenle ne la ɛye yɛ Nyamenle ne ayɛlɛ!”
66019006	Akee mendele debie bie mɔɔ le kɛ menli dɔɔnwo ane, kɛ azule kpole bie mɔɔ lua awolɛ zo ɛlɛsonyi gua, na ɔlɛkulu kɛ bokile ezule la, bɛse, “Bɛye Nyamenle ayɛlɛ! Ɔluakɛ Awulae, yɛ Nyamenle Bedevinli ne le Belemgbunli!
66019007	Bɛmaa yɛ nye ɛlie na yɛli fɛlɛko; bɛmaa yɛyeyɛ ye kɛ ɔle kpole! Ɔluakɛ Boaneralɛ ne atɔfolɛlielɛ mekɛ ne ɛdwu, na ye atɔfolɛ nrenya ne ɛziezie ɔ nwo ɛwie.
66019008	Bɛmaa ye lenen ɛdanlɛ kɛnlɛma anye nwohyee kɛ ɔheda.” (Ɛdanlɛ kɛnlɛma ne a le Nyamenle menli ne ɛbɛla kpalɛ mɔɔ bɛbɔle la.)
66019009	Na Nyamenle soanvolɛ ne zele me kɛ, “Kɛlɛ ɛhye: Nyilalɛ ɛha bɛdabɛ mɔɔ bɛdo ɛsalɛ bɛvɛlɛ bɛ kɛ bɛrɛla Boaneralɛ ne atɔfolɛlielɛ ne abo la.” Ɔzele medame noko kɛ, “Ɛhye le Nyamenle ɔdaye ɔ nloa edwɛkɛ fɔɔnwo.”
66019010	Ɛhye ati mendule mendɔle ɔ gyakɛ anu kɛ mesonle ye, na ɔzele me kɛ, “Mmayɛ! Medame mele sonvolɛ kɛ ɛdawɔ nee ɛ mediema mɔɔ zɔle nɔhalɛ ne mɔɔ Gyisɛse yele hilele bɛ la anu la. Sonle Nyamenle, mmasonle me!” Ɔluakɛ nɔhalɛ ne mɔɔ Gyisɛse yele hilele la a le Nyamenle kpɔmanvolɛma anwosesebɛ ne a.
66019011	Akee menwunle kɛ anwuma ɛbuke, na nrenya bie de ɛkpɔnwɔ fufule zo gyi ɛkɛ. Nrenya ne mɔɔ de ɛkpɔnwɔ fufule ne azo la bɛfɛlɛ ye Diedinli nee Nɔhavo; ɔfa pɛlepɛle a ɔbua ndɛne, ɔko konle a.
66019012	Ɔ nye ma le kɛ senle tafinlima, na ɔbɔ abɔtile dɔɔnwo. Bɛhɛlɛ duma bie wɔ ɔ nwo, na awie biala ɛnze duma holɛ ko ne kɛ ɔdaye ɔ ngomekye ala.
66019013	Ye tɛladeɛ mɔɔ ɔwula la anu le mogya ngome. Duma mɔɔ bɛfa bɛfɛlɛ ye la a le “Nyamenle Edwɛkɛ.”
66019014	Anwuma ɛlɔnema li ɔ nzi, bɛdede mgbɔnwɔ fufule zo na bɛwulowula adɛladeɛ fufule nwohyee.
66019015	Dadeɛ nlane zia ɔ nloa anu, na yemɔ yɛɛ ɔbava yeali maanle maanle kɔsɔɔti anwo zo konim a. Ɔbava tumi kpole yeazie bɛ, na yeahwihwi Nyamenle Bedevinli ne ɛya kpole ne mɔɔ wɔ ye nwanye melahyinli ne anu la yeagua.
66019016	Wɔ ye tɛladeɛ ne anu nee ye ɛzɔlɛ nwo, bɛhɛlɛ duma ɛhye, “Arelemgbunli Belemgbunli yɛɛ awulae mɔ Awulae.”
66019017	Akee menwunle Nyamenle soanvolɛ ko noko kɛ ɔgyi sɛnzɛne ne azo. Ɔvale ɛnelɛ kpole ɔzele nloma mɔɔ luolua anwomanyunlu la amuala kɛ, “Bɛboɔboa bɛ nloa bɛrɛla Nyamenle ɛkponledolɛ kpole ne abo!
66019018	Bɛrɛla bɛrali arelemgbunli nwonane, safohyenlema, nee ɛlɔnema nwonane, mgbɔnwɔ nane nee menli mɔɔ dede zo la nwonane, menli ngakyile kɔsɔɔti, ahanra nee alehelɛ, mgbole nee ngyikyi muala nwonane!”
66019019	Na menwunle nane ne nee ewiade anu arelemgbunli kɔsɔɔti kɛ bɛ nee bɛ ɛlɔnema ɛboɔboa bɛ nloa kɛ bɛ nee mɔɔ de ɛkpɔnwɔ fufule ne azo la nee ye ɛlɔnema baho.
66019020	Bɛhyele nane ne, nee ye kpɔmanvolɛ alane ne mɔɔ ɛlua ngonyiayelɛ zo ɛbɛlɛbɛla bɛdabɛ mɔɔ bɛlɛ nane ne nzonlɛ wɔ bɛ nwo nee bɛdabɛ mɔɔ bɛsonle ye ananze ne la. Bɛvuandinle bɛ mu nwiɔ anyewɔzo bɛguale sendɔlɔra tandane ne mɔɔ lɛ sɔlefa ɛlɛsɔ la anu.
66019021	Na mɔɔ de ɛkpɔnwɔ fufule ne azo la vale dadeɛ ne mɔɔ zia ɔ nloa anu la hunle nane ne ɛlɔnema mɔɔ hale la amuala; na nloma ne mɔ amuala ralile bɛ nwonane ne manle bɛ ko yile.
66020001	Akee menwunle kɛ Nyamenle soanvolɛ ko vi anwuma ɛlɛdwu, na ɔlɛ azɛlɛ kuma ne mɔɔ ɛnlɛ ɔ bo la sanvɛ ne nee nwɔnzɔnwɔnzɔ kpole bie ɔ sa nu.
66020002	Ɔhyele nane anwo ɛzulolɛ ne mɔɔ le kɛ ɛlɛnrɛne la, ɛwɔlɛ dɛba ne, mɔɔ bɛfɛlɛ ye Abɔnsam anzɛɛ Seetan la, na ɔguale ye anga mɔɔ kyesɛ ɛvolɛ apenle ko pɛ nu kolaa na bɛazianyi ye la.
66020003	Nyamenle soanvolɛ ne vuandinle ye dole azɛlɛ kuma ne mɔɔ ɛnlɛ ɔ bo la anu, ɔhanle kuma ne ɔnwinle nwolɛ, na ɔzɔle ɔ nloa, amaa yeangola finde na yeabɛlɛbɛla maanle maanle bieko kyesɛ ɛvolɛ apenle ko ne pɛ nuhua. Ɛhye anzi bɛbazianyi ye mekɛ ekyi bie anu bɛamaa yealuolua.
66020004	Eza menwunle arelemgbunli mbia, na bɛmanle bɛdabɛ mɔɔ bɛdede zolɛ la tumi kɛ bɛbua ndɛne. Menwunle bɛdabɛ noko mɔɔ ɔluakɛ bɛbɔle Nyamenle Edwɛkpa ne nee nɔhalɛ ne mɔɔ Gyisɛse yele hilele la nolo la ati bɛhunle bɛ la ɛkɛla ne mɔ. Bɛanzonle nane ne anzɛɛ ye ananze ne, yɛɛ bɛanyɛ bɛ nane ne nzonlɛ ne bie wɔ bɛ nwoma azo anzɛɛ bɛ sa anwo. Menli ɛhye mɔ ziale rale ngoane nu bieko na bɛ nee Kelaese lile belemgbunli ɛvolɛ apenle.
66020005	Mɔwuamra mɔɔ hale la anzia amba ngoane nu toonwo ɔhɔdwule ɛvolɛ apenle ko ne awieleɛ. Ewudwazo ne mɔɔ lumua la ɛne.
66020006	Nyilalɛ nee anyunlunyia ɛha bɛdabɛ mɔɔ bɛboka alumua ewudwazo ne anwo la. Ewule ne mɔɔ tɔ zolɛ nwiɔ la ɛnlɛ bɛ nwo zo tumi; bɛbayɛ Nyamenle nee Kelaese sɛlɛvolɛma na bɛ nee Kelaese ali belemgbunli ɛvolɛ apenle.
66020007	Ɛvolɛ apenle ne anzi, bɛbaye Seetan bɛavi efiade ne,
66020008	na ɔbahɔ yeahɔbɛlɛbɛla maanle maanle mɔɔ wɔ aleɛabo la amuala, meka Gɔgo nee Magɔgo, na ɔ nee bɛ ahɔ konle. Bɛ somaa bayɛ kɛ ɛnweazo anwea.
66020009	Bɛzile nu bɛhɔle azɛlɛ ye azo ɛleka biala na bɛbɔle bɛyiale ɛleka ne mɔ mɔɔ Nyamenle menli ne de nee suakpole ne mɔɔ Nyamenle anye die nwolɛ la. Na senle vi anwuma razɛkyele bɛ.
66020010	Na bɛvuandinle Abɔnsam ne mɔɔ rabɛlɛbɛlale bɛ la bɛdole sendɔlɔra nee sɔlefa tandane ne mɔɔ bɛguale nane ne nee ye kpɔmanvolɛ alane ne nu la anu; na bɛbahile bɛ nyane alehyenlɛ nee aledwolɛ mekɛ mɔɔ ɛnlɛ awieleɛ.
66020011	Akee menwunle Belemgbunli ne nee ye belemgbunli ebia fufule ne mɔɔ ɔde zolɛ la. Anwuma nee azɛlɛ minliminlinle ɔ nyunlu ɛkɛ ne na bɛannwu bɛ bieko.
66020012	Na menwunle mɔwuamra, mgbole nee ngyikyi kɔsɔɔti, kɛ bɛgyigyi belemgbunli ebia kpole ne anyunlu, na bɛbukebuke mbuluku nu wɔ ɛkɛ. Eza bɛbukele teasema buluku ne noko anu, na bɛbuale mɔwuamra ndɛne wɔ mɔɔ bɛyɛle na bɛhɛlɛ bɛ wɔ mbuluku ne mɔ anu la anwo.
66020013	Nyevile kpule menli mɔɔ yeva bɛ la. Ewule nee Ɛbolɔ yele bɛ ɛdeɛ mɔɔ bɛvale bɛziele la vindele, na bɛbuale bɛ muala ndɛne wɔ mɔɔ bɛyɛle la anwo.
66020014	Akee bɛvuandinle Ewule nee Ɛbolɔ bɛguale senle tandane ne anu. Senle ɛhye a le ewule ne mɔɔ tɔ zolɛ nwiɔ la.
66020015	Awie biala mɔɔ bɛangɛlɛ ye duma wɔ teasema buluku ne anu la, bɛvuandinle ye bɛdole senle tandane ne anu.
66021001	Akee menwunle anwuma fofolɛ nee azɛlɛ fofolɛ. Ɔluakɛ alumua anwuma ne nee alumua azɛlɛ ne ɛze ɛhɔ, na nyevile ne ɛnle ɛkɛ bieko.
66021002	Na menwunle Suakpole Nwuanzanwuanza ne, mɔɔ le Gyɛlusalɛm fofolɛ ne, kɛ ɔvi Nyamenle ɛkɛ ne wɔ anwuma na bɛlɛdwula ye aze, bɛziezie ye kɛ atɔfolɛ mɔɔ bɛyɛ ye hyeleenyi na ɔkayia ɔ hu adenle la.
66021003	Mendele ɛnelɛ kpole bie wɔ belemgbunli ebia kpole ne anwo, ɔse, “Kɛkala, akee Nyamenle sua nu a le ye menli avinli. Ɔ nee bɛ badɛnla na bɛayɛ ye menli. Nyamenle mumua ne nee bɛ badɛnla na yeayɛ bɛ Nyamenle.
66021004	Ɔbakyikyi bɛ nye anwo monle. Ewule ɛnle ɛkɛ bieko, monle ɛnle ɛkɛ, nyane ɛnle ɛkɛ, ɛzunlɛ ɛnle ɛkɛ ne bieko. Ɔluakɛ alumua ninyɛne ne mɔ ɛze ɛhɔ.”
66021005	Na mɔɔ de belemgbunli ebia kpole ne azo la hanle kɛ, “Kɛkala, meyɛ ninyɛne kɔsɔɔti fofolɛ!” Eza ɔzele me kɛ, “Kɛlɛ ɛhye, ɔluakɛ edwɛkɛ ɛhye mɔ le nɔhalɛ yɛɛ bɛfa bɛ rɛle bɛto zolɛ a ɔyɛ boɛ.”
66021006	Na ɔzele me kɛ, “Bɛwie debie biala yɛ! Mame a mele ‘Alefa’ nee ‘Omiga’ ne a, mɔlebɛbo ne nee awieleɛ ne. Awie mɔɔ nzuhɔne ɛlɛku ye la mebamaa ye nzubula ne mɔɔ maa ngoane la anu nzule ne bie yeanlo mɔɔ ɔndua ɛhwee a.
66021007	Mɔɔ kɛli konim la banyia agyadeɛ ɛhye avi me ɛkɛ: mebayɛ ye Nyamenle na yeayɛ me ra.
66021008	Na avoanvoanle, menli mɔɔ ɛnlɛ diedi, ngunzima, ahɔdiawu, adwɔmanema, nindavoma, awozonle ɛzonlenlɛma, nee adalɛma amuala, bɛ ɛleka a le tandane ne mɔɔ senle nee sɔlefa ɛlɛsɔ nu la anu. Senle tandane ɛhye a le ewule ne mɔɔ tɔ zolɛ nwiɔ la.”
66021009	Nyamenle soanvolɛma nsuu ne mɔɔ lɛ amaneɛnwunlɛ dwora nsuu ne la anu ko rale me nwo ɛkɛ na ɔzele me kɛ, “Bɛla maa mengile wɔ Atɔfolɛ ne, mɔɔ le Boaneralɛ ne aye ne.”
66021010	Sunsum ne wolole me, na Nyamenle soanvolɛ ne vale me hɔle boka tendenle bie azo. Ɔhilele me Suakpole Nwuanzanwuanza Gyɛlusalɛm, kɛ ɔvi Nyamenle anwo lɔ anwuma na bɛlɛdwula ye aze,
66021011	na ɔlɛta wɔ Nyamenle anyunlunyia nu. Sua bɔdenle ne ta memeamemea kɛ ezukoa bolɛ ne mɔɔ bɛfɛlɛ ye “gyasepa” la, na ɔ nye le kɔngyekɔngye zɛhae.
66021012	Bɛlie nwolɛ bane mɔɔ ye anwumahɔlɛ le tendenle kpalɛ a, ɔlɛ anuhɔlɛ bulu nee nwiɔ, yɛɛ Nyamenle soanvolɛ gyi ko biala anloa. Wɔ anuhɔlɛ ne mɔ azo, bɛhɛlɛ Yizilayɛ mbusua ekpunli bulu nee nwiɔ ne aluma bɛgua zolɛ.
66021013	Anuhɔlɛ nsa a wɔ bɛ tɛbanu ko biala a: nsa wɔ adɔleɛ, nsa wɔ aduduleɛ, nsa wɔ nyevile nu, yɛɛ nsa wɔ ɛbɔ nu.
66021014	Suakpole ne bane ne, bɛhyele ye wɔ adiabo awolɛ bulu nee nwiɔ mɔɔ bɛhɛlɛ Boaneralɛ ne ɛzoanvolɛma bulu nee nwiɔ ne aluma wɔ nwolɛ la azo.
66021015	Nyamenle soanvolɛ ne mɔɔ dendɛle hilele me la lɛ ezukoa nvutuke baka ɛzuzudeɛ kɛ ɔfa yeazuzu suakpole ne, anuhɔlɛ ne mɔ, yɛɛ ye bane ne mɔ.
66021016	Suakpole ne le anianna, ye tɛbanu tɛbanu ne mɔ sɛ, ye tendenle nee ye tɛtɛlɛ sɛ. Nyamenle soanvolɛ ne vale ye baka ɛzuzudeɛ ne zuzule suakpole ne: ɔnyianle ye tendenle nu kilomita apenle nwiɔ, ɛya nna (2,400), yɛɛ ye tɛtɛlɛ nee ye anwumahɔlɛ noko le kɛ ye tendenle nu.
66021017	Nyamenle soanvolɛ ne eza zuzule suakpole ne bane ne, na ye ɛzamo le mita kɛyɛ abulasia (60), kɛmɔ bɛ ɛzuzudeɛ ne mɔɔ bɛlɛ la kile la.
66021018	Bɛvale “gyasepa” a bɛdole suakpole ne bane ne a, yɛɛ bɛvale ezukoa nvutuke kpalɛ mɔɔ anye le kɛ neanleɛ la a bɛkyekyele sua bɔdenle mumua ne a.
66021019	Suakpole ne adiabo ne, bɛvale ezukoa awolɛ ngɛnlɛma mɔɔ sonle bolɛ la a bɛwulale a. Mɔɔ lumua la a le “gyasepa”, mɔɔ tɔ zolɛ nwiɔ la le sanyia bolɛ, bɛfɛlɛ ye “safaya”, mɔɔ tɔ zolɛ nsa la le ezukoa nvutuke bolɛ, bɛfɛlɛ ye “agɛte”, mɔɔ tɔ zolɛ nna la le bolɛ ɛsesebɛ anye asuomenle, bɛfɛlɛ ye “ɛmelade”,
66021020	nnu ne le ezukoa bolɛ, bɛfɛlɛ ye “ɔnese”, nsia ne bɛfɛlɛ ye “kanɛlea”, nsuu ne le ezukoa bolɛ anye asuomenle, bɛfɛlɛ ye “kelesɔlaete”, mɔtwɛ ne le bolɛ ɛsesebɛ anye asuomenle, bɛfɛlɛ ye “bɛlele”, ngɔnla ne le ezukoa nee sanyia bolɛ, bɛfɛlɛ ye “topaze”, bulu ne le ezukoa bolɛ, bɛfɛlɛ ye “kelesɔpelase”, bulu nee ko ne le bolɛ ɛsesebɛ anye buluwu, bɛfɛlɛ ye “gyasente”, yɛɛ mɔɔ tɔ zolɛ bulu nee nwiɔ ne la le bolɛ ɛsesebɛ anye kɔkɔlɛ, bɛfɛlɛ ye “ametese”.
66021021	Bɛvale ezukoa awolɛ ngakyile bulu nee nwiɔ mɔɔ sonle bolɛ la a bɛyɛle suakpole ne anuhɔlɛ ɛbonle ne mɔ a; asolo ko biala ɛdeɛ. Suakpole ne awɔdenle ne mɔ noko bɛvale ezukoa nvutuke kpalɛ mɔɔ anye le kɔngyekɔngye kɛ neanleɛ la a bɛyɛle a.
66021022	Meannwu ɛzonlenlɛ sua wɔ suakpole ne azo, ɔboalekɛ ye Ɛzonlenlɛ Sua a le Awulae Nyamenle Bedevinli ne ɔdaye mumua ne nee Boaneralɛ ne.
66021023	Suakpole ne azo amra ɛngyia sɛnzɛne anzɛɛ siane nwo, ɔluakɛ Nyamenle anyunlunyia ne a le zolɛ wienyi ne a, yɛɛ Boaneralɛ ne a le ye kɛnlaneɛ a.
66021024	Maanle maanle kɔsɔɔti balua ye wienyi ne anu yɛɛ ewiade arelemgbunli bava bɛ anyunlunyia ne ara ɛkɛ.
66021025	Suakpole ne nlenkɛ ne mɔ badeda nwolɛ dahuu, bɛnrɛtoto nuhua ɛlɛ, ɔluakɛ aleɛ ɛndwo ɛkɛ ne ɛlɛ.
66021026	Maanle maanle kɔsɔɔti lɛ bɛ kpoleyɛlɛ nee bɛ anyunlunyia&&& bara suakpole ne azo.
66021027	Na debie biala mɔɔ anwo ɛnde la ɛnrɛhɔ suakpole ne azo. Zɔhane ala yɛɛ mɔɔ bɔ anyiemgba ɛbɛla na ɔbɔ adalɛ la ɛnrɛhɔ ɛkɛ a. Bɛdabɛ mɔɔ bɛhɛlɛ bɛ aluma wɔ Boaneralɛ ne teasema buluku ne anu la angome a bahɔ suakpole ne azo a.
66022001	Nyamenle soanvolɛ ne eza hilele me nzule ne mɔɔ maa ngoane la azudenle ne. Ɔ nye le kɔngyekɔngye kɛ neanleɛ, na ɔse ɔvi Nyamenle nee Boaneralɛ ne belemgbunli ebia kpole ne abo,
66022002	ɔdua suakpole ne awɔdenle ne mɔɔ la sua ne avinli la azo. Ngoane baka ne ɛfifi azudenle ne anloa nwiɔ ne, na bɛso ma ngakyile fane bulu nee nwiɔ ɛvolɛ ko biala; siane ko biala ɔso ko, na bɛ nya ne mɔ maa maanle maanle ne mɔ ngoane.
66022003	Debie biala mɔɔ Nyamenle anye ɛnlie nwolɛ la ɛnle suakpole ne azo. Nyamenle nee Boaneralɛ ne belemgbunli ebia kpole ne wɔ suakpole ne azo, na ye sonvolɛma sonle ye.
66022004	Bɛnwu ɔ nyunlu, yɛɛ ye duma wɔ bɛ nwoma azo.
66022005	Aleɛ ɛndwo ko wɔ ɛkɛ, yɛɛ bɛngyia kɛnlaneɛ anzɛɛ ewia nwo wɔ ɛkɛ, ɔluakɛ Awulae Nyamenle ne a le bɛ kɛnlaneɛ a, na bɛbali belemgbunli mekɛ mɔɔ ɛnlɛ awieleɛ.
66022006	Na Nyamenle soanvolɛ ne zele me kɛ, “Edwɛkɛ ɛhye mɔ le nɔhalɛ na bɛfa bɛ rɛle bɛwula nu a ɔyɛ boɛ. Awulae Nyamenle ne mɔɔ fa ye Sunsum ne wula ye kpɔmanvolɛma la yɛɛ ɛzoa ye soanvolɛma ne mɔ anu ko kɛ ɔraye mɔɔ ɛnrɛhyɛ biala na yeazi la ɔhile ye sonvolɛma ne mɔ a.”
66022007	Na Gyisɛse zele kɛ, “Bɛdie, ɔnrɛhyɛ biala na meara!” Nyilalɛ ɛha bɛdabɛ mɔɔ bɛkɛli Nyamenle edwɛkɛ ne mɔɔ wɔ buluku ɛhye anu la azo la.
66022008	Medame Dwɔn a mendele na menwunle ninyɛne ɛhye mɔ amuala a. Na mendiele na menwunle ninyɛne ɛhye mɔ menwiele la, mendule mendɔle Nyamenle soanvolɛ ne mɔɔ ɛhilehile me ninyɛne ɛhye mɔ la agyakɛ anu kɛ mesonle ye.
66022009	Na ɔzele me kɛ, “Mmayɛ! Medame mele sonvolɛ kɛ ɛdawɔ nee ɛ mediema Nyamenle kpɔmanvolɛma ne mɔ, nee bɛdabɛ mɔɔ bɛdi edwɛkɛ mɔɔ wɔ buluku ɛhye anu la azo la. Sonle Nyamenle na mmasonle me!”
66022010	Eza ɔzele me kɛ, “Mmafa Nyamenle edwɛkɛ ne mɔɔ wɔ buluku ɛhye anu la ɛfea, ɔluakɛ mekɛ mɔɔ ɛha na ɛhye azi la le ekyi.
66022011	Mɔɔ le musuɔfoɔ la ɛhɔ zo ɛyɛ ye munzule ninyɛne ne, mɔɔ yɛ ninyɛne ɛtane ɛtane la ɛhɔ zo ɛyɛ. Mɔɔ le kpalɛ noko la ɛhɔ zo ɛyɛ ye ahunlunyele gyima ne, yɛɛ mɔɔ anwo te nwuanzaanwu la ɛhɔ zo ɛyɛ nwuanzanwuanza.”
66022012	Gyisɛse zele kɛ, “Bɛdie! Ɔnrɛhyɛ biala na meara! Melɛ me sa nu ahatualɛ mebara na mearadua awie biala kakɛ wɔ gyima mɔɔ yeli la anwo.
66022013	Mame a mele ‘Alefa’ nee ‘Omiga’ ne a, mɔlebɛbo ne nee awieleɛ ne.”
66022014	Nyilalɛ ɛha bɛdabɛ mɔɔ bɛkpo bɛ ndanlɛ ne mɔ bɔkɔbɔkɔ na ɔlua zolɛ bɛnyia adenle bɛli ngoane baka ne ma ne bie, na bɛwolo bɛhɔ suakpole ne azo la.
66022015	Wɔ suakpole ne kandiba lɔ, amumuyɛma, ahɔdiawu, ngonyiayelɛma, adwɔmanema, awozonle ɛzonlenlɛma, yɛɛ adalɛma wɔ nyɛleɛ nee ɛdendɛlɛ nu la a wɔ ɛkɛ ne a.
66022016	“Medame Gyisɛse, yɛɛ mezoa me soanvolɛ kɛ ɔrabɔ ɛhye mɔ nolo ɔhile bɛ wɔ asɔne ne mɔ ati a. Mele Devidi anlɔnra; mame a mele nwonlomɔ ɛwɔlɔra ne mɔɔ ta kpole la a.”
66022017	Na Sunsum ne nee Atɔfolɛ ne se, “Bɛla!” Awie mɔɔ kɛde la ɔdaye ɔha kɛ, “Bɛla!” Bɛdabɛ mɔɔ nzuhɔne ɛlɛku bɛ la, bɛrɛla bɛralie nzule mɔɔ maa ngoane la bɛnlo. Ɔle ahyɛlɛdeɛ, bɛndɔ. Bɛdabɛ mɔɔ bɛkulo la, bɛranlo bie.
66022018	Medame Dwɔn, mekakye bɛdabɛ mɔɔ bɛkɛde Nyamenle nrɛlaleɛ ɛhye mɔɔ wɔ buluku ɛhye anu la ɛsesebɛ kɛ: saa awie fa bie boka nrɛlaleɛ ɛhye anwo a, Nyamenle bava amaneɛnwunlɛ ngakyile ne mɔ mɔɔ bɛha nwolɛ edwɛkɛ wɔ buluku ɛhye anu la bie aboka ye amaneɛnwunlɛ nwo.
66022019	Saa awie noko ye bie fi Nyamenle nrɛlaleɛ ne mɔɔ wɔ buluku ɛhye anu la anu a, Nyamenle baye ye afoa nu ngoane baka ne nee ye ɛleka ne mɔɔ wɔ suakpole nwuanzanwuanza ne azo, mɔɔ bɛha nwolɛ edwɛkɛ wɔ buluku ɛhye anu la avi ɛkɛ.
66022020	Sonla ne mɔɔ di ɛhye mɔ kɔsɔɔti anwo daselɛ la se, “Nɔhalɛ, ɔnrɛhyɛ biala na meara!” Amen! Awulae Gyisɛse, bɛla!
66022021	Awulae Gyisɛse ɛlo Nyamenle menli ne amuala na ɔ nee bɛ ɛdɛnla. Amen.
