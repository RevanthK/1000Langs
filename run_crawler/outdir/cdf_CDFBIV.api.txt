40001001	Mahi behangbuk hi Abraham Shapa, David Shapa Jesu Christa thoinakeina kha inih:
40001002	Abraham kha Isaac apa runih. Isaac kha Jacob apa runih. Khan Jacob kha Judah le ama shokpui hai apa runih.
40001003	Judah kha Perez le Zerah apa runih. Khan unu u kha Tamar runih. Perez kha Hezron apa runih. Khan Hezron kha Aram apa runih.
40001004	Aram kha Aminadab apa runih. Aminadab kha Nahshon apa runih. Khan Nahshon kha Salmon apa runih.
40001005	Salmon kha Boaz apa runih. Rahab kha unu runih. Boaz kha Obed apa runih. Ruth kha unu runih. Khan Obed kha Jesse apa runih.
40001006	Jesse kha reng David apa runih. Reng David kha Solomon apa runih. Solomon unu kha Uriah nungak kha runih.
40001007	Solomon kha Rehoboam apa runih. Rehoboam kha Abijah apa runih. Khan Abijah kha Asa apa runih.
40001008	Asa kha Jehoshaphat apa runih. Jehoshaphat kha Joram apa runih. Khan Joram kha Uzziah apa runih.
40001009	Uzziah kha Jotham apa runih. Jotham kha Ahaz apa runih. Khan Ahaz kha Hezekiah apa runih.
40001010	Hezekiah kha Manasseh apa runih. Manasseh kha Amon apa runih. Khan Amon kha Josiah apa runih.
40001011	Israel nai hai kha Babylon ah ruchawi u lai khan, Josiah kha Jeconiah le ama shokpui hai apa u runih.
40001012	Amani kha Babylon ah ruchawi u shole: Jeconiah kha Shalathiel apa runih. Khan Shalathiel kha Zerubbabel apa runih.
40001013	Zerubbabel kha Abiud apa runih. Abiud kha Eliakim apa runih. Eliakim kha Azor apa runih.
40001014	Azor kha Zadok apa runih. Zadok kha Akhim apa runih. Khan Akhim kha Eliud apa runih.
40001015	Eliud kha Eleazar apa runih. Eleazar kha Matthan apa runih. Matthan kha Jacob apa runih.
40001016	Jacob kha Joseph apa runih. Joseph kha, Christa iruti u Jesu rumoshok Mariam inkopa kha runih.
40001017	Khajarkhan Abraham ah put ah Davidshe thoinakeina hai kha rong shawmlieimili inih. David ah put ah Babylon ah iruchawina u kha rong shawmlieimili inih. Khan Babylon ah iruchawina uah put ah Christa shoknashe kha rong shawmlieimili inih.
40001018	Jesu Christa shokna kha hitihin ruawm: Unu Mariam kha Joseph rang rushot pe u joi, inia rawtawng mala khan Ratha Riethieng ah put ah nairuvawng joi.
40001019	Inia imiringpa Joseph kha midik `khat runih, khan vanoi dieng chawng moshok a jak pek rang rudit boi jarkhan, ama na muruk a rumathan jawt joi.
40001020	Inia hihaihi rumining laitak hin, enro, Pumi ravantir `khat na ama dieng ramang a jong lar a ruti, “David shapa Joseph, nang inkonu Mariam nangiloi rang a kha chit pui naw roh. Ajarla ivawng nai kha Ratha Riethieng ah put ah inih.
40001021	Ama na shapa `khat moshok rangnih, khan ama riming kha JESU nangti pe rangnih. Ajarla imiring hai kha amani munu ah put ah shan rangnih.”
40001022	Hihai kholok hi Pumi na thiempulien dieng a bai`irushona kha hawng rupumna rang a inih.
40001023	Hitihin ruriei: “Enro, shimnu `khat na naivawng a shapa `khat moshok rangnih, khan ama riming kha Imanuel ti pe u rangnih.” Makha “Pathien na kieini le awm,” tina inih.
40001024	Joseph na aja ah put ah hawng thoi phakhan, Pumi ravantir na chawngirupek dungjuia ama kha ruloh joi.
40001025	Inia asharapa shapa kha runiei masheng, Joseph na rurishih pui mak. Khan ama riming kha JESU, tia rupho pe joi.
40002001	Herod na reng ruchanglai, Judea ah awm Bethlehem khan Jesu rushok shole, enro, shim tieng ah arshi behangthiei hai kha Jerusalem hawng shok u joi.
40002002	Amani na ruti uh, “Ashok Jihudi hai Reng kha khoshekawt ah maw awm? Shim tieng hin ama arshi kha kumuk u jarkhan, ama chubaibawk hawng kanih uh.”
40002003	Reng Herod na makha rujet phakhan, umulung ruraha pe joi. Ama le awm Jerusalem miring kholokawm mulung ruraha pe u joi.
40002004	Ama na miring hai thiempu ulien hai le danoja hai kha ruruchun a Christa kha khoshekawt ah shok rang a maw nih, tia amani dieng rurawdawn joi.
40002005	Ama dieng rumashang uh, “Judea ah awm Bethlehem ah inih, ajarla hitihin thiempulien dieng irumiejiekna inih:
40002006	‘Judah ram ah awm Bethlehem, nang tu Judah rampo hai kar a noishieving kha nimakche. Ajarla nang ah put ah kimiring Israel hai aroi rang, Rampo `khat jong rangnih.’ ”
40002007	Khashole Herod na muruk a arshi behangthiei hai kha rukoi a amani dieng arshi larna phatak kha jetna rang riringtak a rurawdawn joi.
40002008	Amani kha Bethlehem ah rutir a ruti, “She u tana Naitepa kha vak tawk u roh. Ama kha nangmuk u phakhan, chawng kha kiei dieng vak mikir u roh. Kiei na`awm ama kha chubai vak bawk rawng.”
40002009	Rengpa chawng kha rujet u shole, rushe u joi. Khan enro, shim tieng ah irumuk u arshi kha na Naitepa ruawmna riding khan ding masheng, amani maton ah rulawn.
40002010	Amani na arshi kha muk u phakhan, ajeng a ningrungai pe uh.
40002011	Khan in khan amani na rulut u phakhan, Naitepa kha unu Mariam le ruawm kha vak muk uh. Amani na bawklap a ama kha chubairubawk uh. Amani na nieibawm hai kha rumawlawng ua, khutchawi hai kha ama dieng rupek uh. Khahaikha la: rangkachak, libanos, khan myrrh inih.
40002012	Khania Pathien na amani dieng ramang a, Herod dieng kirna boi rang, chawngruriei pe u joi. Khajarkhan lam shik arawh ua amani ram tieng rukir u joi.
40002013	Khan amani na rumathan u shole, Pumi ravantir na Joseph dieng ramang a jong lar a ruti, “Thoi rang roh, Naitepa le unu kha chawi tana Egypt ah tan rang roh. Kienieriei masheng kha mun khan awm roh. Ajarla Herod na Naitepa kha mathangna rang, atawkdeng joi.”
40002014	Khajarkhan Joseph na ruthoi a Naitepa le unu kha Egypt tieng jan a rushe pui joi.
40002015	Ajarla Pumi na thiempulien dieng irurieina, “Egypt ah put ah kashapa kha kokoi joi,” iti kha hawng rupumna rang a inih. Khan Herod na thit masheng, kha mun khan ruawm joi.
40002016	Khan arshi behangthiei hai kha na nomohon joi, iti kha Herod na rujet `le, ajeng a mulung ruhang pe joi. Khan arshi behangthiei hai ah put ah kungler irujetsha dungjuia, ama na mi rutir a Bethlehem le khakawt ah awm kum `di le kum `di thoi a shapa kholok ruthat joi.
40002017	Makha thiempulien Jeremiah dieng a irurieina kha hawng rupumna rang a inih. Ama na ruti,
40002018	“Rama khan hesho `khat rujet. Awina, chaprie`iek, khan lungkurna hesho kha inih. Rachel na anai hai rang rie`ieklam a chap a awm. Tute na imaw`awi rang a kha rudit mak, ajarla amani kha awm u lai mak.”
40002019	Khania Herod kha ruthi phakhan, enro, Egypt khan Pumi ravantir `khat na Joseph dieng ramang a jong lar joi.
40002020	Ama na ruti, “Thoi tana unu le Naitepa kha Israel ram tieng she pui rang roh. Ajarla Naitepa ringkho atawk miring hai kha thisho joi.”
40002021	Joseph na ruthoi a unu le Naitepa kha Israel ram tieng vat pui joi.
40002022	Inia Archelaus na apa Herod ruhut a Judea ipok kha rujet `le, makha mun ah ashe rang kha, ruchih. Ramang a chawngiruben le roroia, ama na Galilee ram tieng rushe joi.
40002023	Khan ama na ava a Nazareth iti kho khan vak awm joi. Makha thiempulien hai dieng “Ama kha Nazareth miring, tia koi rangnih,” tia irurieina kha hawng rupumna rang a inih.
40003001	Khalaikhan baptisma apeh John na Judea ramthim khan rular a chawng rushem:
40003002	“Nang mulung lek u roh, ajarla ravan rengchangna kha jong nai joi!”
40003003	Ajarla mahi miringpa chungchang hin thiempulien Isaiah dieng a irurieina inih. Ama na ruti, “Ramthim ah hesho `khat na ra`ai, ‘PUMI lam kha kon pe roh. Ama lam hai kha moton pe roh.’ ”
40003004	Makha Johntak na sharingshiei sham kha rurieshiei, mevun kawngkhit kha rukhit. Ama nekleshak kha khaishawr hai le ram khoining runih.
40003005	Khashole Jerusalem, Judea le Jordan na iroko ram ah awm miring kholok na ama dieng rushe uh.
40003006	Khan amani munu hai kha ruruphong ua Jordan khan ama na baptisma rupek uh.
40003007	Inia Pharisee hai le Sadducee hai na ama baptisma loina mun ah ava kha rumuk phakhan, amani dieng ruti, “Aw moro chicha hai! Jongshok rang a lunghangna ah put ah atan rang, tu na maw nangni kha nierieimasha u joi?
40003008	Khajarkhan mulung lekna rutuk ara hai kha mupung u roh.
40003009	‘Abraham kha kapa u `khat a kieniei uh,’ tia mining u naw roh. Ajarla hihai lung ah put ah Abraham rang Pathien na nai hai kha mothoi ngam, tia nangni dieng kinieriei u inih.
40003010	Tunawm thing hai rujung khan riei kha rutung a awm joi. Khajarkhan atha ara moshok boi thing rikip kha tuk a miei ah apai rangnih.
40003011	“Nang mulung nangilek u le roroia, kiei na nangni kha tui a baptisma kenepek uh, inia kanuk a ava rang a pa kha kieinek a ranak nieidet. Ama kethawp hai arak rang khan kiei rutuk mi`ing. Ama na nangni kha Ratha Riethieng le miei a baptisma nepek u rangnih.
40003012	Jamja kha ukhut le arak joi. Ama na pher kha machai rangnih joi. Khan ama gehu kha achu khan rawkhawm rangnih joi, inia irishi hai kha chiemtiknieiboi miei le ha rangnih joi.”
40003013	Khashole John na baptisma moloina rang, Jesu na Galilee ah put ah Jordan khan rushe joi.
40003014	Inia John na rumakha a ruti, “Nang na kiei hi baptisma ninomoloi rang a hi kirangai inih. Inia iloia kiei dieng ava maw nangnih?”
40003015	Inia Jesu na mashang a ama dieng ruti, “Tun a hin tu hi nih rosho, ajarla dikna kholok hitihin a rupummashak rang a hi kieini rang rutukthep inih.” Makhan John na rujawt pe joi.
40003016	Khan baptisma rupek shole, Jesu kha relentak a tui ah put ah hawng thoi a enro, ravan kha rumawlawng pe joi. Khan Pathien Ratha na vashu ang a jong chum a ama dieng jong chuh kha rumuk.
40003017	Khan enro, ravan ah put ah he `khat na ruti, “Mahi kashapa numpoktak kha inih, ama chung a ningnitna kha kieniei joi.”
40004001	Khashole Jesu kha diabol na lemna rang, Ratha na ramthim ah ruchawi joi.
40004002	Khan ama na ni shawm mili jan shawm mili chamrarudoi shole, vawnrucham pe joi.
40004003	Makhan milempa kha na ava a ama dieng ruti, “Pathien Shapa kha nangnih a tu, hihai lung hi tan rachangna rang, chawng peh roh.”
40004004	Inia mashang a ama na ruti, “Hitihin miejiek, ‘Miring na nekleshak ranga kha le ring naw nih, inia Pathien bai ah put ah vak shok chawng rikip kha le aring rang a inih.’ ”
40004005	Khashole diabol na khopui riethieng khan ruchawi a riethiengmun moidawn khan rumiding.
40004006	Khan ama dieng ruti, “Pathien Shapa kha nangnih a tu, nang nining a chawm roh, ajarla hitihin miejiek, ‘Pathien na ama ravantir hai kha nang chungchanga chawng pek rangnih,’ khan ‘Nangke kha lung le rawtawna boi rang, amani khut le nurudawm u rangnih.’ ”
40004007	Jesu na ama dieng ruti, “Hitihin miejiek a awmret, ‘Nang PUMI nang Pathien kha nangilem boi rang a inih.’ ”
40004008	Takthar a diabol na ama kha lawn rashangtak ah ruchawiret a manmieshie rengchangna kholok le amani lurna hai kha rumumuk.
40004009	Khan Jesu dieng ruti, “Kiei hi chubainangnabawk a tu, hihai kholok hi nepek rang kanih.”
40004010	Khashole Jesu na ama dieng ruti, “Kiei ah put ah rechen roh, Aw Satan! Ajarla hitihin miejiek a awm, ‘Nang PUMI nang Pathien kha chubainangibawk rang a inih, khan ama ranga kha chon nangithaw pe rang a inih.’ ”
40004011	Khashole diabol na ama kha rumathan joi. Enro, ravantir hai na jong ua ama chon kha jong thaw pe u joi.
40004012	Khan John kha lungroko shung a rutet joi, iti kha Jesu na rujet `le, Galilee tieng rushe joi.
40004013	Khan Nazareth kha rumathan shole, ava a Capernaum ah ruawm joi. Makha Zebulun le Naphtali ram ah thampui kawriei ah awm inih.
40004014	Makha thiempulien Isaiah dieng irurieina kha hawng rupumna rang a inih:
40004015	“Zebulun le Naphtali ram, thampui kawriei ah le Jordan vara ah awm, Phungshik hai awmna Galilee.
40004016	Ajing a awm miring kha na mieivar lientak `khat muk joi. Khan kha ram le thitna rilip a awm miring amani dieng khan mieivar kha na hawng eh joi.”
40004017	Khan ah put khan Jesu na chawngshem ruput a ruriei, “Nang mulung lek u roh, ajarla ravan rengchangna kha jong nai joi.”
40004018	Khan Galilee Thampui pang kha rujotlai khan, poro `di, Peter iti Simon le anaipangpa Andrew, na thampui chung ah len iruvawr u kha vak muk, ajarla amani kha ngashur miring runih uh.
40004019	Khan adin u dieng ruti, “Kanu nujui u roh, kiei na nangni kha mishur miring niminit u rang kanih.”
40004020	Khan relentak a len hai kha mak ua Jesu anu kha rujui u joi.
40004021	Khan ah put ah rushe a ulienpa le naipangpa shik idi, Zebedee shapa James le anaipangpa John kha rokong shung ah vak muk uh. Amani kha apa u Zebedee le rokong shung ah len hai kha iphawt a ruawm u inih, khan amani kha rukoi uh.
40004022	Khan relentak a rokong le apa u kha mak ua Jesu anu kha rujui u joi.
40004023	Jesu na Galilee kholok khan rushe a amani synagogue hai khan mi ruruchuk. Khan rengchangna athachawng kha rurophong. Ama na rai rikip le miring hai kar a taksha natna kholok kha rumadam pe joi.
40004024	Khan Syria kholok shung khan iriming rushe joi. Khan ana hai kholok kha ama dieng ruchawi uh. Amani kha rai shikshik natna na imawshaw, raikho na ichutna, pingbawprai tawng miring hai le takthi miring hai kha runih uh. Jesu na amani kha rumadam uh.
40004025	Khan Galilee, Decapolis, Jerusalem, Judea, khan Jordan vara ah put ah mipui na ama anu kha rujui u joi.
40005001	Khashole mirawp kha rumuk phakhan, ama na lawn ah ruhawng joi. Khan shutna ruloi phakhan, akhaichawi hai na ama dieng va uh.
40005002	Khan amani kha ruchuk put a ruriei:
40005003	“Ratha a sharachang hai kha rahvanmuh miring kha inih, ajarla ravan rengchangna kha amani tah inih.
40005004	Mulung thangta hai kha rahvanmuh miring kha inih, ajarla amani mulung kha menem pe rangnih.
40005005	Mulung renem hai kha rahvanmuh miring kha inih, ajarla amani na rieliei kha tum u rangnih.
40005006	Dikna rang a vawncham le tuira hai kha rahvanmuh miring kha inih, ajarla miship pe u rangnih.
40005007	Roihoi miring hai kha rahvanmuh miring kha inih, ajarla roihoina kha muk u rangnih.
40005008	Mulung a riethieng hai kha rahvanmuh miring kha inih, ajarla amani na Pathien kha muk u rangnih.
40005009	Riengieina athaw miring hai kha rahvanmuh miring kha inih, ajarla amani kha Pathien shapa hai, tia koi rangnih.
40005010	Dikna jar a mi na epshawna ipek hai kha rahvanmuh miring kha inih, ajarla ravan rengchangna kha amani tah inih.
40005011	“Kajar a mi na jakna le epshawna kha nepek uh, khan chawng shie kholok le nangni kha niebiek u phakhan, rahvanmuh miring kha nangnih uh.
40005012	Ningai u roh, khan rawshaw u roh, ajarla ravan a nang lawh u kha ielien. Ajarla khatak kha ang a nang maton uah thiempulien hai kha amani na epshawna kha irupek u inih.
40005013	“Nangni rieliei michi kha nangnih uh. Inia michi kha a`ah boi chang joiala, itia maw ma`aret rawng? Ajarla ih rangbak khan nemnalai naw nih, inia makha pai a miring hai na eke le ichongna rangte keng joi.
40005014	“Nangni manmieshie mieivar kha nangnih uh. Lawn ah imothoi khopui kha mi na the ngam naw nih.
40005015	Tute na thaomiei kha muchuk a tiengkum thoi ah tetngai mak, inia thaomieishut khan atet a in shung ah awm kholok dieng aeh.
40005016	Kha ang khan nang mieivar u kha na miring hai maikung a var rosho. Makha nang chonthaw u atha kha amani na muk a ravan a awm nangpa u kha mapakna rang a inih.
40005017	“Dan ninawkle Thiempulien hai na imiejiek kha mathang ajong kanih keng, tia mining u naw roh. Amani kha mathang rang, kiei ajong nimi`ing, inia rupummashak ajong kanih.
40005018	Diktak a nangni dieng kiriei inih, ravan le rieliei hi hek masheng, khan kholok hi rupum masheng, Dan ah put ah chawng shundet ninawkle hailak `khatshe thang naw nih.
40005019	Khajarkhan tunita`awm hihai chawngpek kar hin ashinving `khat ikhoi a mi ruchuh miring kha ravan rengchangna khan ashinving, tia koi rangnih. Inia tunita`awm chawngpek hai kha ithaw a mi hai kha iruchuk ama kha ravan rengchangna khan alien, tia koi rangnih.
40005020	Ajarla nang dikna kha na danoja hai le Pharisee hai dikna kha khe joi nawkatu, ravan rengchangna khan shuklut a lut u naw tinih, tia nangni dieng kiriei hi inih.
40005021	“Tolai khan dan na mi hai dieng, ‘Mi nangithat boi rang a inih, tunita`awm mithat miring kha na chawngshatna kha rawtawng pui rangnih,’ iti kha nangjet uh.
40005022	Inia kiei na nangni dieng kiti makhala tunita`awm jar boi a uliennai chung a mulung hang mi rikip na chawngshatna kha rawtawng pui rangnih. Khan uliennai dieng, ‘Nemna boi miring!’ atipa kha na Sanhedrin maikung a ding rangnih. Khan ‘Mivet!’ atipa ama kha na Gehenna ah lut rangnih.
40005023	“Khajarkhan maicham ah khutchawi nangchawi phakhan, nang uliennai na nang chung a mulunghoina boi kha nanghawngmining a tu,
40005024	maicham khan nang khutchawi kha mah tana, rapapek a, nang uliennai kha le riengieina vak thaw roh, khan va tana nang khutchawi kha vak peh roh.
40005025	“Nangire`er pui miring kha le danin ah nangshelam khan relentak a riengiei pui roh. Khanawkatu nangire`erpui miring kha na chawngshatpa dieng nepek rangnih, khan chawngshatpa kha na alienpa dieng nepeh ning, tia lungroko shung ah nothong rangnih.
40005026	Diktak a nang dieng kiriei inih, itikte nita`awm dawngkhit quadron kha nangpek masheng, makha mun ah put ah vak shok naw tinih.
40005027	“Tolai khan dan na mi hai dieng, ‘Uire nangithaw boi rang a inih,’ iti kha nangrujet u joi.
40005028	Inia kiei na nangni dieng kiti hi inih, makhala tunita`awm nupang `khat dieng takjatlam a aen miring kha na umulung shung a ama kha le uire ithawsha nih joi.
40005029	Khan nang chang tieng ah mik kha na inamabak rang a nitjoiatu, kaw tana pai roh. Ajarla nang pumplang kha Gehenna a ithong rangnek a tu, nang pasha `khat athang rang a kha thadet.
40005030	Khan nang khut chang kha na inamabak rang a nitjoiatu, tuh tana pai roh. Ajarla nang pumplang kha Gehenna a ithong rangnek a tu, nang pasha `khat athang rang a kha thadet.
40005031	“Hitihinawm ruriei, ‘I`inkonu le reshen mi kha na ama dieng imelena jawtnapek kha peh rosho.’
40005032	Inia kiei na nangni dieng kiriei hi inih makhala muruk a ponpha niboia, tunita`awm i`inkonu ireshen pui kha na ama kha uire imawthaw inih. Khan mi na imelenu anieipa kha na uire ithaw inih.
40005033	“Takthar a, tolai a iruriei: ‘Adik boi a chawngnangrakham boi rang a inih. Inia Pumi dieng a nang chawngrakham hai kha rung roh,’ iti kha nangrujet uh.
40005034	Inia chawngrakham thalak mak, iti hi kiei na kinieriei u inih. Ravanawm ban a chawngrakham u naw roh, ajarla mahi Pathien rengmun kha inih.
40005035	Rielieiawm ban a chawngrakham u naw roh, ajarla mahi Pathien kekhawng kha inih. Jerusalemawm ban a chawngrakham u naw roh, ajarla mahi alientak Reng khopui `khat inih.
40005036	Nang luawm ban a chawngrakham u naw roh, ajarla sham pum `khat kha mongoi ninawkle mahang ngam u makche.
40005037	Nang ‘Awh’ chawng u kha ‘Awh’ nih rosho, nang ‘Nang’ chawng u kha ‘Nang’ nih rosho, inia makha akhe kha ashie ah put ah inih.
40005038	“ ‘Mik `khat ruhut a mik `khat, khan ha `khat ruhut a ha `khat,’ iti kha nangrujet u joi.
40005039	Inia kiei na nangni dieng kieriei, mi shie kha rodoi pui u naw roh, inia tukhat na nang ngem chang tieng naben phakhan, shir `khat kha`awm daw pe roh.
40005040	Tukhat na nang kotai kha loina rang nemeher joiatu, nang pon inoloi pe rang a kha`awm jawt roh.
40005041	Tukhat na nang kha majin `khat shena rang ne`ep joiatu, majin `di she pui roh.
40005042	Nang dieng nanih ama dieng khan peh roh. Nang dieng naphuk jawt miring ah put ah nang mai miehiei naw roh.
40005043	“ ‘Nang ringchangpui kha numnangipok rang a inih, khan nang rahapui kha nangimukmak rang a inih,’ iti kha nangrujet uh.
40005044	Inia nangni dieng kieriei, nang rahapui hai kha numpoh u roh. Pumnaboh hai kha rahvan peh u roh. Namumah hai dieng atha thaw u roh. Mawchawlaw a norotokna le epshawna napeh amani rang nik pe u roh.
40005045	Hihaihi nangthaw uatu, ravan a awm nangpa u shapa hai kha nangchang u rangnih. Ajarla atha ashie hai rang ama ni imoshok pe inih. Midik midik boi hai rang ro imushur pe inih.
40005046	Ajarla numnapoh hai kha numnangpok a la, ih lawh kha maw niei rawng? Khaichana rawkhawm hai na`awm makha ithaw u nimak maw?
40005047	Khan nang uliennai ranga kha chubai nangthaw pui a la, shik hainek a imaw nangithawdet awm? Phungshik hai na`awm ithaw u nimak maw?
40005048	Khajarkhan ravan a awm nangpa u urupum kha ang a, nangniawm rupum u roh.
40006001	“Miring hai maikung a amani muk rang numpokpek chon hai kha nangthawna boi u rang, riring u roh. Khanawkatu ravan a awm nangpa uah put ah lawh kha muh u naw tinih.
40006002	“Khajarkhan numpokpek chon nangthaw phakhan, thanunchan thaw hai na, miring hai na mapakna rang, synagogue ah le lamlien ah ithaw u kha ang a, tekawlawi kha nang maton ah tum naw roh. Diktak a nangni dieng kiriei inih, amani na lawh kha iman u nih joi.
40006003	Inia numpokpek nangpek phakhan nang khut chang na ithaw kha nang khut viei kha mejet naw roh.
40006004	Khatikhan nang numpokpek kha rethe minit roh, khan rethe a amuh nangpa ama na nang dieng amalang a nemele rangnih.
40006005	“Khan nangnik phakhan, thanunchan thaw hai kha nangang boi rang a inih. Ajarla amani na synagogue ah le lamlien kona hai khan ding ua miring hai na mukna rang, anih kha adit uh. Diktak a nangni dieng kiriei inih, amani na lawh kha iman u nih joi.
40006006	Inia nangnik phakhan nang indan shung ah lut roh, khan khar tana rethe a awm nangpa dieng nih roh. Khan rethe a awm nangpa kha na nang dieng amalang a nemele rangnih.
40006007	Khan nangnik u phakhan, Phungshik hai kha ang a, nemna boi a mikirreret u naw roh, ajarla amani chawngriei rawp khan amani kha rangai pe rangnih, tia mining uh.
40006008	“Khajarkhan amani kha ang u naw roh, ajarla ama dieng nangnik u mala khan nangpa u kha na nangirangai u nieinak hai kha ejet.
40006009	Khajarkhan hitihin nih u roh: Ravan a awm kapa u, nang riming kha riethieng nih rosho.
40006010	Nang rengchangna kha ajong nih rosho. Ravan a nang mulungmining nangithaw kha ang a, rieliei hinawm nih rosho.
40006011	Von a nekkhawp nekleshak kha nikip nepeh u roh.
40006012	Kielieishie ton hai kirangaidam u hi ang a, lieishie kiton u hai hi narangaidam pe u roh.
40006013	Lemna a nomocho u naw roh. Inia ashie ah put ah nakhek u roh. Ajarla rengchangna, ranak, khan lurna kha kumshawt a nang tah inih. Amen.
40006014	“Ajarla miring hai dieng amani shietna kha le nangrangaidam u joiatu, ravan a awm nangpa u na`awm nangni kha narangaidam u rangnih.
40006015	Inia miring hai kha amani shietna kha le nangrangaidam u joi nawkatu, nang shietna u kha nangpa u na rangaidam naw nih.
40006016	“Khan chamranangdoi u phakhan, thanunchan thaw hai kha ang a, rungui miring kha chang u naw roh. Amani chamradoi kha mi hai dieng malarna rang, amai u kha memieshiet uh. Diktak a nangni dieng kiriei inih, amani na lawh kha iman u nih joi.
40006017	Inia chamranangdoi u phakhan, nang lu ah thao nawt u roh, khan nang mai kha phie u roh.
40006018	Makha mi hai dieng nang chamradoina u kha larna boi rang a inih. Inia muruk a awm nangpa u, khan muruk a amuh nangpa u na amalang a nemele u rangnih.
40006019	“Nangni rangbak khan rieliei chung a niei bawm u naw roh. Makha mun kha lieida le ek na imathangnathiei mun inih, khan murushah hai na ikhoi a imuruknathiei mun inih.
40006020	Inia nangni rangbak khan ravan a niei bawm u roh. Makha mun kha lieida le ek na imathangnathiei boi le murushah hai na ikhoi a imuruknathiei boi mun inih.
40006021	Ajarla nang niei bawmna mun khan nang mulungawm awm rangnih.
40006022	“Mik hi pum mieivar kha inih. Khajarkhan nang mik kha tha joiatu, nang pumplang kha mieivar kha na ship rangnih.
40006023	Inia nang mik kha shie joiatu, nang pumplang kha ajing na ship rangnih. Khajarkhan nang dieng a awm mieivar kha ajing nitjoiala, ajing kha idawr a lien maw nih!
40006024	“Tute na pumi `di chon thaw ngam naw nih, ajarla akhat kha mukmak a shik `khat kha numpok rangnih. Ninawkle, akhat kha pawm a shik `khat kha aheng rangnih. Pathien le nieilelung dire chon thaw ngam u naw tinih.
40006025	“Hijarhin a nangni dieng kiriei inih, imaw nangishak u rang ninawkle imaw nanginek u rang, tia nang ringkho u rang, imaw nangirieshiei u rang, tia nang pum u rang mulung mawshaw u naw roh. Nekleshaknek a ringkho, khan ponlediernek a nang pum u kha manludet nimak maw?
40006026	Ravan a va hai khi en u roh, vawrawm vawr u mak, at`awm at u mak, khan achu a`awm bawm u mak; inia ravan a awm nangpa u na amani kha ivai inih. Amaninek a manlu nih u makche maw?
40006027	Khan nang kar ua, tu na maw lungkhamna niei a atak chung ah rajang `khat abo ngam?
40006028	“Khan ponledier rang ijar a lungkhamna nanginiei u maw nih? Ram ah tuirieipar hai ringdan khaw tinta u roh. Chonawm thaw u mak, khan patawm kher u mak.
40006029	Inia nangni dieng kiriei inih, makhala Solomonshe na ama lurna kholok le hihaihi kar a akhat ang a rielien ngam mak.
40006030	Von mawng a jing tieng ratapkung ah ipai, ram ah champi hai khaw, Pathien na khatikhan rielien joiala, Aw ashin a takashawn miring hai, Pathien na nangni kha thadet a inierielien boi u rang a maw nih?
40006031	Khajarkhan, ‘Imaw kenek rang’? ninawkle, ‘Imaw kashak rang’? ninawkle, ‘Imaw kierieshiei rang’? tia lungkhamna niei u naw roh.
40006032	Ajarla Phungshik hai na hihai rangbak hin rieirit a atawk uh. Ravan a nangpa u na hihaihi nangrangai u, iti kha ejet.
40006033	Inia Pathien rengchangna le ama dikna kha masha a tawk u roh, khan hihai kholok hi nangni dieng nobo pe u rangnih.
40006034	Khajarkhan jing a rang khan lungkhamna niei u naw roh. Ajarla jing kha na nining a lungkhamna kha niei rangnih. Nikho rikip na shawna kha rutukthep a iniei inih.
40007001	“Nang chung ua chawngshatna boi rang, mi chung a chawngshat u naw roh.
40007002	Ajarla mi chung a chawngnangishattak u kha na nang chung ua chawngshat rangnih. Nangni na dannangilak u kha na nangni dieng dannalak rangnih.
40007003	“Ijar a nang mik ah awm thinglong kha tinta boi a, nang uliennai mik ah thinglek kha nangi`en maw nih?
40007004	Ninawkle, enro, thinglong kha nang mik ah awm a la, itia maw nang uliennai dieng ‘Nang mik ah awm thinglek kha napai pe rawng jawt roh,’ tia riei rawng?
40007005	Aw thanunchan thaw miring! Nang mik ah awm thinglong kha paibak roh, khashole nang uliennai mik ah put ah thinglek kha paina rang, malangsheng a nangmuk rangnih.
40007006	“Riethieng nieinak kha ui hai dieng peh u naw roh, khan rangkachak hai kha vawk hai maton ah vawr pe u naw roh. Khanitatu amani chung khan eke le achongna rangnih, khan vak hiei ning, tia leklek a nether u rangnih.
40007007	“Nih u roh, nangni dieng nepek rangnih. Tawk u roh, nangmuk u rangnih. Tawh u roh, nangni rang nawmawlawng pe rangnih.
40007008	Ajarla anih miring rikip na umuk, atawk ama kha na aman, khan atawh ama rang khan mawlawng pe.
40007009	“Ninawkle, nang kar ua tukhat na ashapa na tan nik phakhan, ama dieng lung peh nih maw?
40007010	Ama na nga nik `le ama dieng moro peh nih maw?
40007011	Mi shie nangnih ua`awm, nang nai hai dieng khutchawi atha hai kha pekna rang, nangjet uala, ravan a awm nangpa u na, ama dieng a anih hai dieng khan khutchawi atha hai kha idawrshe maw arawp a peh nih?
40007012	Khajarkhan irikip a nangni dieng nangimawthaw jawt u kha thawna rang, amani dieng thaw u roh. Ajarla mahi Dan le Thiempulien hai na imiejiek kha inih.
40007013	“Pakawt rebe khan lut u roh, ajarla rajai pakawt le lamlien kha na thangna kha akhin, khan makhan a alut miring hai kha awrawp.
40007014	Ajarla ringna akhin pakawt kha rebe, lam kha matat, khan makha amuh hai kha awtawm.
40007015	“Thiempulien jok hai ah put ah riring u roh. Amani na kengam rielien thaw a va uh, inia amani shung a tu melang arang hai kha nih uh.
40007016	Amani ara hai khan nangjet u rangnih. Miring hai na riling kung ah put ah drakha, ninawkle thieimu kung ah put ah thieichang rawkhawm u maw?
40007017	Kha ang khan thingkung atha rikip na ara atha moshok, inia thingkung ashie na ara ashie moshok.
40007018	Thingkung atha na ara ashie moshok mak, khan thingkung ashie na ara atha moshok mak.
40007019	Ara atha moshok boi thingkung rikip kha tuk a miei ah apai.
40007020	Khatikhan amani ara khan nangjet u rangnih.
40007021	“Kiei dieng ‘Pumi, Pumi,’ ati mi rikip na ravan rengchangna khan alut rang a nimak. Khania ravan a awm kapa mulungmining athaw ama kha na alut rang a inih.
40007022	Makha Nikho khan mi tampui na ‘Pumi, Pumi, nang riming a chawng kirophong boi u, nang riming a raikho hai kinawt boi u, khan nang riming a ranakniei chon tampui kithaw boi u maw nih,’ ti u rangnih.
40007023	Khan amani dieng ‘Danishawnboi a chon thaw miring hai! Kiei na nangni kha shukjet a nejet u mi`ing, kiei ah put ah she u rang roh,’ tia korophong pe u rangnih.
40007024	“Khajarkhan tunita`awm kawchawng hai hi irangai a athaw miring hai kha lungpum chung ah inthaw miring ashing kha le ra`angmashak rang kanih.
40007025	Khan ro jong shur, tui hawng lien, khan rithi na ajap, khan amani na in kha ejem, inia pur mak, ajarla in kha lungpum chung ah iphun inih.
40007026	Tunita`awm kawchawng hai hi rangai a athaw boi rikip kha nge chung ah inthaw mimawng kha le ra`angmashak rang kanih.
40007027	Ro jong shur, tui hawng lien, rithi na ajap, khan hihaihi na in kha ejem, khan shietak a upur.”
40007028	Khan hitihin ruawm, Jesu na hihai chawng hi ruriei shole, ama miruchukna khan mipui kha shinrudawng pe uh.
40007029	Ajarla danoja hai kha ang boi a, chamnieitak `khat a amani kha iruruchuk inih.
40008001	Jesu na lawn `khat ah put ah jong chum phakhan, mirawp na ama kha rujui uh.
40008002	Khan enro, raithawnaw tawng miring `khat na ama dieng rushe, khan chubairubawk a ruti, “Aw Pumi, nangjawt a tu, kiei hi nangnieriethieng ngam.”
40008003	Jesu na ukhut kha rushawn a ama kha irushit le roroi a ruti, “Kajawt, riethieng kha nih rang roh.” Khan relentak a ama raithawnaw kha ruriethieng pe joi.
40008004	Khan Jesu na ama dieng ruriei, “Enro, tute dieng vak riei naw roh. Inia she tana thiempu dieng vak mumuk roh, khan Moses na chawngirupek khutchawi hai kha vak peh roh. Makha na amani dieng kungchangna kha nih rangnih.”
40008005	Jesu na Capernaum rulut le roroia, rarajakhat lamkai `khat na ama dieng ava a runik.
40008006	Ama na ruti, “Pumi, in ah koshokpa khaw takthi na ajeng a mawshaw a ana joi.”
40008007	Jesu na ama dieng rumashang, “Kiei na va a ama kha vak madam rang kanih.”
40008008	Inia rarajakhat lamkai kha na ruti, “Pumi, ki`in ah nangva rang a hi kiei rutuk mi`ing. Chawng ranga nangiriei khan koshokpa khaw dam rang keng.
40008009	Ajarla kieiawm cham thoi a awm, kothoi a ramiring hai aniei `khat kanih. Kiei na akhat dieng ‘She roh,’ kiti `le, eshe, khan shik `khat dieng ‘Va roh,’ kiti `le ava. Khan koshokpa dieng ‘Hi thaw roh,’ kiti `le awthaw.”
40008010	Makha Jesu na rujet `le, shinrudawng pe a anujui miring hai dieng khan ruti, “Diktak a nangni dieng kiriei inih, Israelshe hin takashawn hi ang a lien hi kiei na muh mi`inglai!
40008011	Nangni dieng kieriei makhala shim le mar ah put ah mi tampui hawng a ravan rengchangna mun khan Abraham, Isaac, khan Jacob le shushom u rangnih.
40008012	Inia rengchangna nai hai kha vai tieng ah jingna mun khan pai ning, tia kha mun khan chapna le hareshena kha awm rangnih.”
40008013	Khan Jesu na rarajakhat lamkai dieng khan ruti, “She rang roh, nang takashawn dungjuia ithaw nih rang rosho.” Kha phatak khan oshokpa kha rudam joi.
40008014	Khan Jesu na Peter in kha rulut phakhan, Peter tarpi kha raitun na itun a ruja kha vak muk.
40008015	Ama khut kha rushit pe a raitun kha na rumathan joi. Khan ruthoi a amani chon kha ruthaw pe joi.
40008016	Khan ni hawng tah phakhan, raikho na ichutna mi tampui ama dieng vak chawi uh. Ratha hai kha chawng `khat le runawt a ana kholok kha rumadam.
40008017	Makha thiempulien Isaiah dieng irurieina kha hawng rupumna rang a inih. Ama na hitihin ruriei, “Ama na nawdawkshamna u kha ruloi joi, khan nanatna u kha ruphung joi.”
40008018	Khan ama kha hieichip a ruchun mipui kha Jesu na rumuk phakhan, thampui vara `khat tieng shena u rang, chawng rupek joi.
40008019	Khan danoja `khat na ama dieng va a ruti, “Oja, nang shena mun rikip a nujui rang kanih.”
40008020	Jesu na ama dieng ruriei, “Ramui hai na khur niei uh, ravan a va hai na rubu niei uh, inia Miring Shapa na tu lu tetna rang mun niei mak.”
40008021	Akhaichawi hai kar a shik `khat na ama dieng ruti, “Aw Pumi, rapapek a kashe a kapa khaw kivak khum rang a hi nawjawt pe roh.”
40008022	Inia Jesu na ama dieng ruti, “Nujui roh, athi hai kha na amanitak athi hai kha khum u rosho.”
40008023	Khan rokong ah rulut phakhan, akhaichawi hai na ama kha rujui uh.
40008024	Khan enro, thampui chung khan rithikhopui lientak `khat ruthoi a tuirawnawng kha na rokong kha ihawnghup rang dan a awm joi, inia ama tu ruja a ruawm.
40008025	Akhaichawi hai na ama dieng ava ua rumothoi uh, khan ruti uh, “Pumi nashan u rang roh! Kathi u rang keng joi!”
40008026	Amani dieng ruti, “Aw ashin a takashawn aniei miring hai, ijar a chih maw nangnih uh?” Khashole hawng thoi a rithikhopui le thampui kha hawng rawkawk phakhan, rinimchien joi.
40008027	Miring hai kha na shindawngna runiei a ruti uh, “Rithi le thampuishe na ama chawng irangai pe hi, ih miring maw nih?”
40008028	Thampui vara ah awm Gergesenes ram ah vat phakhan, raikho na ichutna miring `di rurawtawng pui. Amani kha ajeng a rang, than ah put ah hawng shok miring runih uh. Khajarkhan tute na makha lam kha rurakan ngam mak.
40008029	Amani na rura`ai uh, “Enro, Pathien Shapa Jesu, kieini hi ih nawlawt u rang a nangiti maw nih? Pha shok mala a kieini hi shawna pek rang a ava maw nangnih joi?”
40008030	Khan ralaviei a vawk hawi lientak `khat shak shak a ruawm uh.
40008031	Khan raikho hai kha na ama dieng rudawi a ruti uh, “Nangnawnawt u joiatu, vawk hawi khawn lutna rang nawjawt pe u roh.”
40008032	Amani dieng ruti, “She u rang roh.” Khan miring pasha `di ah put ah vak shok ua, vawk hawi `khat shung khan rulut u joi. Khan enro, vawk hawi kholok kha na rawkham tieng shorshor a jong tan ua, thampui khan rulut u joi, khan tui shung khan ruthi u joi.
40008033	Inia amani aroi hai kha na khopui khan rutan ua, raikho na ichutna miring hai chungchanga irikip vak riei u joi.
40008034	Khan enro, khopui ah miring kholok na Jesu rumuk pui rang rushe u joi. Khan Jesu kha rumuk u phakhan, amani ram ah put ah shokna rang rudawi uh.
40009001	Khan Jesu na rokong ah rulut a makha thampui kha rurakan joi. Khan ama khopuitak kha rushok joi.
40009002	Khan enro, amani na takthi miring `khat jana chung ah jalam a ama dieng vak chawi uh. Khan amani takashawn kha Jesu na rumuk phakhan, takthi miringpa dieng ruti, “Naitepa, ranak thaw roh, nang munu hai kha anarangaidam joi.”
40009003	Khan enro, danoja hai kar a eshen na manilemani shung a ruti uh, “Hi miring hi na Pathien kha mieshiet!”
40009004	Jesu na amani mulungmining kha rujet pe a ruti, “Ijar a nang mulung shung a ashie nangimining u naw nih?
40009005	‘Nang munu hai kha arangaidam joi,’ ninawkle, ‘Thoi tana lawn rang roh,’ iti hin ih kha maw baidet?
40009006	Inia makha Miring Shapa kha na rieliei chung a munu hai rangaidamna ranak kha ieniei, iti nangjetna u rang a inih.” Khashole takthi miringpa dieng ruti, “Thoi rang roh, nang jana kha loi tana nang in ah she rang roh.”
40009007	Khan ama na ruthoi a i`in ah rushe joi.
40009008	Khania mirawp kha na rumuk phakhan, shindawngna runiei uh. Khan miring hai dieng kha ang cham apeh Pathien kha rumapak uh.
40009009	Jesu na khan ah put ah rupang `le, lam a khaichana tena in ah rushuh Matthew iti miring `khat rumuk. Ama na ruti, “Nujui roh.” Khan Matthew na thoi a ama kha rujui joi.
40009010	Khan hitihin rushok, makhala Jesu na in khan rushuh le roroia, enro, khaichana rawkhawm hai le munu miring tampui va uh. Amani na Jesu le akhaichawi hai kha rushut puishom uh.
40009011	Khan Pharisee hai na rumuk u phakhan, Jesu khaichawi hai dieng ruti uh, “Ijar a nang Ojapa u na khaichana rawkhawm hai le khan munu miring hai le inekishakshom maw nih?”
40009012	Inia Jesu na rujet phakhan, amani dieng ruriei, “Adam miring hai na loipu rangai mak, inia ana hai na irangai inih.
40009013	Inia she u tana mahi ih itina maw nih, iti kha vak ruchuh u roh, ‘Kiei na roihoina kha kadit, rawthawina kha dit mi`ing.’ Ajartu midik miring hai kha akoi jong nimi`ing, inia mulung lekna rang, munu miring hai kha akoi jong kanih.”
40009014	Khashole John khaichawi hai na ama kha vak dep ua ruti uh, “Ijar a nang khaichawi hai na chamra`idoi boi a, kieini le Pharisee hai na rawnaw a chamrakidoi u maw nih?”
40009015	Makhan Jesu na amani dieng ruriei, “Moilawm hai kha na moipa le awmlai khan mulungkur ngam u nih maw? Inia moipa kha amani ah put ah ichawina pe nikho hai kha hawng rangnih. Makha phakhan amani na chamradoi u rangnih.
40009016	“Tu na`awm irikin boilai ponlek kha alui ah chingai mak. Ajarla ibo kha na hawng rikin ning, tia shiedet a chiet rangnih.
40009017	Khan tu na`awm alui mevun jukawk khan ju athar thangai mak. Atha joiatu, ju athar kha na mevun jukawk kha mokoi rangnih. Khan ju kha bo ning, tia mevun jukawk kha thang rangnih. Inia amani na mevun jukawk athar khan ju athar kha atha a dire kha tin inih.”
40009018	Amani dieng hihaihi rurieilai khan, enro, rampo miring `khat ava, khan ama dieng hawng bu a ruti, “Tuntak khan kashanu kha thi joi, inia navat pe tana nang khut le navakshit pe roh, khan ama na ringna muk rangnih.”
40009019	Jesu na thoi a akhaichawi hai le ama kha rujui uh.
40009020	Khan enro, kum shawmlieidi thijanrai tawng nupang `khat na Jesu anuk ah ava a opon mawr kha rushit pe.
40009021	Ajarla ama na mulung a ruti, “Opon mawrtaka kha kishit pe joiatu, kadam rangnih.”
40009022	Jesu na ruhiei a ama kha rumuk phakhan, ruti, “Shanu, ranak thaw roh, nang takashawn kha na nang kha namadam joi.” Kha phatak khan nupangnu kha rudam joi.
40009023	Khan Jesu na rampopa in ah avat phakhan, thieikhang tum hai le mirawp na helehoi irumoshok u kha vak muk.
40009024	Amani dieng ruti, “She u rang roh, ajartu naitenu hi athi nimak, inia amiei keng.” Makhan amani na ama kha rumunui uh.
40009025	Khan ama na mipui kha vai rumoshok shole, rulut joi, khan ama khut kha rumukui pe a naitenu kha hawng thoi joi.
40009026	Makha chawngshok kha ram kholok a rurajar joi.
40009027	Jesu na khan ah put ah rushe le roroia, mikchaw pasha `di na anu rujui ua ra`ailam a ruti uh, “David Shapa, kieini dieng hin nang roihoina kha natetna u roh!”
40009028	Khan in kha rulut phakhan, mikchaw miring pasha `di kha na ama dieng va uh. Jesu na amani dieng ruti, “Kiei na mahi kawthaw ngam, iti hi takanangshawn u maw?” Amani na rumashang uh, “Awh, Pumi.”
40009029	Khashole Jesu na amani mik hai kha shit pe a ruti, “Nang takashawn u dungjuia mahi nangni dieng ashok nih rang rosho.”
40009030	Khan amani mik hai kha mavar pe joi. Jesu na amani kha chawng bierep a ruti, “Enro, kha chungchang khan tute na jet naw rosho.”
40009031	Inia amani na rushe phakhan, ama chungchanga ram kholok dieng chawng kha rutheh u joi.
40009032	Khan amani na rushe le roroia, enro, raikho na ichutna a chawngthieiboi, miring `khat, ama dieng vak chawi uh.
40009033	Raikho kha runawt shole, chawngthieiboi miring kha na, ruchawng joi. Khan mipui kha na shindawng a ruti uh, “Israel shung hin mahi mulak u makmelai!”
40009034	Inia Pharisee hai na ruti uh, “Raikho reng jar a raikho hai hi inawt keng.”
40009035	Khan Jesu na khopui le kho rikip ah rushe joi. Ama na amani synagogue hai khan ruruchuk a rengchangna athachawng hai kha rurophong a miring hai rai rikip le natna rikip kha rumadam joi.
40009036	Khan mipui kha rumuk phakhan, amani rang khan lairunat pui. Ajarla amani kha mi na tenireh boi, mulungraha miring, khan kengamroi awm boi kengam hai kha ruang uh.
40009037	Khashole akhaichawi hai dieng ruti, “Par rawkhawm rang a hi diktak a rawp, inia chon thaw miring hai hi awtawm.
40009038	Khajarkhan par Pumi dieng ama loimun ah chon thaw rang miring jong tirna rang, nikna niei u roh.”
40010001	Jesu na akhaichawi shawmlieidi kha rukoi a raikho rono hai kha nawtna rang, khan rai rikip le natna rikip madamna rang, amani dieng cham rupek joi.
40010002	Tirtawn shawmlieidi riming kha hihaihi inih: Akhat changna a, Peter iti Simon le anaipangpa Andrew, Zebedee shapa James le anaipangpa John,
40010003	Philip le Bartholomew, Thomas le khaichana rawkhawmpa Matthew, Alphaeus shapa James, Thaddaeus iti Lebbaeus,
40010004	Canaan miring Simon le Jesu ajorpa Judas Iscariot.
40010005	Jesu na shawmlieidi kha hihai chawngpek hi le rutir joi: “Phungshik hai kar a she u naw roh, khan Samaria miring hai khopui khan lut u naw roh.
40010006	Kha ruhut a Israel inshung a athang kengam hai dieng she u roh.
40010007	Nangshe u le roroia, ‘Ravan rengchangna kha jong nai joi,’ tia chawng vak shem u roh.
40010008	Ana hai kha madam u roh, raithawnaw tawng hai kha riethiengmashak u roh, athi hai kha miring u roh, khan raikho hai kha nawt u roh. Manboi a nangirumuk u kha manboi a peh u roh.
40010009	Rangkachak, dangka ninawkle shumeng kha shierkawk ah poh u naw roh.
40010010	Khomijin pai, kotai rawbaw ninawkle kekok hai, ninawkle shunshawraw poh u naw roh. Ajarla chon thaw miring kha na nekleshak ishak rang kha rutuk inih.
40010011	“Khopui nit a khote nita`awm nanglutna u makha shung khan rutuk kha tumaw nih, iti kha tawk u roh, khan nangmathan u masheng, kha mun khan awm u roh.
40010012	Khan nanglut u phakhan, chubai thaw pui u roh.
40010013	In kha rutuk joiatu, kha chung khan nang mulung damna u kha awm rosho, inia rutuk joi nawkatu, nang mulung damna u kha nangni dieng hawng kir rosho.
40010014	Mi hai kha na lamjawng nuruthaw u joi nawk a, khan nangiriei u kha narangai pe u joi nawkatu, makha in ninawkle khopui kha mathan a nangshe dieng u khan, nang kepha uah vaiphin kha khawng u roh.
40010015	Diktak a nangni dieng kiriei inih, chawngshatna Nikho khan makha khopui rangnek khan, Sodom le Gomorrah ram rang a kha doithieidet chang rangnih!
40010016	Enro, melang hai kar a kengam hai kha ang a kinitir u inih. Khajarkhan moro hai ang a ashing miring kha nih u roh, khan vashu hai ang a metek boi miring kha chang u roh.
40010017	“Miring hai maikung a riringtak a awm u roh; ajarla amani na Sanhedrin hai dieng nepek u rangnih, khan amani synagogue hai khan nejem u rangnih.
40010018	Nangni kha rampo hai le reng hai maikung a, kajar a amani dieng le phungshik hai dieng kungchang rang, nawchawi u rangnih.
40010019	Inia amani na nepek u phakhan, itia ninawkle imaw nangiriei u rang, iti chungchanga nang mulung mawshaw u naw roh. Ajarla nangiriei u rang a kha makha phatak khan nangni dieng nepek u rangnih.
40010020	Ajarla chawng ariei kha nangni nih u makche, inia nangpa u Ratha na nangni kha chawng inierieina u inih.
40010021	“Shokpui `khat na shokpui `khat thitna rang, khan apa na anai thitna rang, mohon rangnih. Nai hai na nulepa hai kha rodoi pui ning, tia amani kha mi hai mathat u rangnih.
40010022	Khan kiriming jar a mi kholok na naraha pui u rangnih, inia dawngshe a adoi ama kha shan rangnih.
40010023	Inia khopui `khat ah amani na nangni kha epshawna nepek u phakhan, shik `khat a tan u roh. Ajarla nangni dieng diktak a kiriei inih, Miring Shapa kha jong mala khan Israel khopui hai kha itikte nita`awm rawtawngsho u naw tinilai.
40010024	“Khaichawi `khat na ama oja chung a awm mak, shok `khat na upumi chung a awm mak.
40010025	Khaichawi `khat na ama oja kha hawng ang, khan shok `khat na upumi kha hawng ang kha rutuk inih. Inpumi kha Beelzebul, tia koi u joiala, idawrshe khawk a ama inshungkhur hai dieng khan koi u nih!
40010026	“Khajarkhan amani kha chih u naw roh. Ajarla imukhu nieinak kholok phawngthiei boi, iti awm mak, khan jetthiei boi rethe, iti awm mak.
40010027	Ajing a kiei na nangni dieng kiriei hi, nangni na avar a riei u roh. Nokor ah nangirangai u kha, in chung ah rophong u roh.
40010028	Pum athat hai kha chih u naw roh, amani na ringphuk kha that ngam u mak. Inia Gehenna a ringphuk le pum dire mathang ngam ama kha chih u roh.
40010029	Varawchawngpi idi hi asharion `khat a jor nimak maw? Inia amani kar a `khatshe nangpa u jet boi a rieliei a cho mak.
40010030	Nanglu uah sham kholokshe kha jat iteviek inih.
40010031	Khajarkhan chih u naw roh; varawchawngpi tampuinek a manlu nangnih uh.
40010032	“Tunita`awm miring hai maikung a kiei hi norophong ama kha kiei na`awm ravan a awm kapa maikung a rophong rang kanih.
40010033	Inia tunita`awm miring hai maikung a kiei najawt boi ama kha kiei na`awm ravan a awm kapa maikung a jawt naw ning.
40010034	“Kiei hi rieliei chung a lungdamna chawi ajong, tia mining u naw roh. Lungdamna apeh jong nimi`ing, inia chemjam apeh jong kanih.
40010035	“Ajarla ‘miring `khat na apa chung a, shanu `khat na unu chung a, khan moinu `khat na atarpi chung a re`ermashak’ ajong kanih,
40010036	khan, ‘tukhat rahapui kha ama inshungkhurtak nih rangnih.’
40010037	“Kieinek a unu ninawkle apa numapoh ama kha kiei rang rutuk mak. Kieinek a ashapa ninawkle ashanu numapoh ama kha kiei rang rutuk mak.
40010038	Ama cross kha loi a kanu ajui boi miring kha kiei rang rutuk mak.
40010039	Iringkho ashan ama kha na makha mathang rangnih, khan kajar a iringkho mathang ama kha na makha muk rangnih.
40010040	“Nangni naphawm miring kha na kiei hi inawphawm inih. Kiei hi naphawm miring kha na nojongtirpa kha iphawm inih.
40010041	Miring `khat na thiempulien kha thiempulien nit jar a phawm a tu, thiempulien lawh kha muk rangnih. Khan miring `khat na midik miring kha midik miring nit jar a phawm a tu, midik miring lawh kha muk rangnih.
40010042	Diktak a nangni dieng kiriei inih, khaichawi riming a ashin miring hai kar a akhat dieng tuirachak hai `khattak a nita`awm rumenek ama kha na itikte nita`awm ama lawh kha mathang naw nih.”
40011001	Khan hitihin ruawm, akhaichawi shawmlieidi kha chawng rupek shole, kha mun ah put ah amani khopui hai khan miruchuh rang le chawngshem rang, Jesu na rushe joi.
40011002	Khan Christa chonthaw hai kha John na lungroko shung ah rujet le, akhaichawi hai idi rutir.
40011003	Khan amani na Jesu dieng ruti uh, “Ajong rang a kha nang maw nangnih, ninawkle shik `khat kingak u rang a maw nih?”
40011004	Jesu na mashang a amani dieng ruti, “She u tana nangijet u le nangimuk u hai hi John dieng vak riei u roh:
40011005	mikchaw hai na imuk, kekhawr hai na alawn, raithawnaw tawng hai na riethieng, nokorshet hai na ijet, athi hai kha imothoi, khan shara hai dieng athachawng iriei pe.
40011006	Kajar a keruthui boi miring kha rahvanmuh miring kha inih.”
40011007	Amani na rushe u le roroia, Jesu na John chungchanga mipui dieng ariei ruput, “Ramthim khan ih en rushe maw nangnih uh? Rithi na inawk shingnang kha maw?
40011008	Inia ih en rushe maw nangnih uh? Miring `khat na ponrenem irieshiei kha maw nih? Enro, ponrenem rieshiei miring hai kha reng hai in khawn awm uh.
40011009	Inia ih en rushe maw nangnih uh? Thiempulien `khat kha maw nih? Awh, thiempulien `khatnek a alien inih, iti kha kiriei inih.
40011010	Ajarla mahi ama chungchanga irumiejiek inih: ‘Enro, nang maton a kapalai `khat kitir, ama na nang maton a lam nokon pe rangnih.’
40011011	“Diktak a nangni dieng kiriei inih, nupang hai na imoshok kar a baptisma apeh Johnnek a aliendet awm maklai, khania ravan rengchangna mun a ashinving ama kha amanek a liendet.
40011012	Inia baptisma apeh John pha ah put ah tunshe hin, ravan rengchangna kha na ranaknieitak a hawng, khan rangrat miring hai na makha ranak a ruloi u joi.
40011013	Ajarla John jong malalim Thiempulien hai le Dan na chawngrurophong joi.
40011014	Nangni na mahi nangloi jawt uatu, ajong rang a miring kha mahi Elijah hi keng.
40011015	Nokor aniei ama kha na rangai rosho.
40011016	“Inia ih le maw mahi rong hi ra`angmashak ning? Mahi naite hai na rievieithawna mun ah shuh a amani lawm hai le rashai nana kha le ra`ang inih.
40011017	“Amani na ruti uh, ‘Nangni rang thieikhang kurutum uh, inia rulam u makche. Mulungkurna kuruniei uh, inia mulung thangtana runiei u makche.’
40011018	Ajarla John na jonglai khan, neawm runeh mak sha`awm rushah mak, khan amani na ruti uh, ‘Ama na raikho ieniei.’
40011019	Miring Shapa kha jong a runek, khan rushak. Khan amani na ruti uh, ‘Enro, shak a rapham le ju a vanhat thaw miring, khaichana rawkhawm hai le munu miring hai lawm `khat khaw!’ Khania varna hi ama chonthaw hai kha na idikna kha imumuk inih.”
40011020	Khashole ama na ranakniei chon arawplam iruthawna khopui hai kha rurawkawk joi, ajarla amani na mulung lekna kha runiei u mak.
40011021	“Aw Chorazin, nang dieng mieriemna awm! Aw Bethsaida, nang dieng mieriemna awm! Ajarla nangni dieng ranakniei chon iruthaw hai kha Tyre le Sidon dieng runih joiatu, bawra rieshiei a, khan ruvut robo ning, tia amani mulung lekna kha shawt rangnih joi.
40011022	Inia nangni dieng kiriei hi inih, chawngshatna Nikho khan nangni rangnek hin Tyre le Sidon rang a kha doithieidet chang rangnih.
40011023	Khan ravan a irulawm, Aw Capernaum, nang hi Thikho a nawvawr rangnih. Ajarla nang dieng a ranakniei chon iruthaw hai kha Sodom dieng runih joiatu, vonshe hin awm rangnilai.
40011024	Inia kiei na nang dieng kiriei inih, chawngshatna Nikho khan nangni rangnek hin Sodom ram rang a kha doithieidet chang rangnih.”
40011025	Kha phakhan Jesu na mashang a ruti, “Ravan le rieliei Pumi, Aw kapa, nang kha kanamapak, ajarla nang na hihaihi mishing le mithiei kanih ati miring hai kar a nangruthe a naite hai dieng nangrumalar joi.
40011026	Inih, Aw kapa, makha keng nang dieng a awm enlar kha.
40011027	“Kapa na nieinak kholok kha kiei dieng nurupek joi. Kapa na niboia, tute na shapa kha jet mak. Khan ashapa na niboia, tute na apa kha jet mak. Ashapa na ama kha rophongna rang a idit imadan tukhat kha na niboia, tute na apa kha jet mak.
40011028	“Nangni shawrieviei le doila phung miring kholok, kiei dieng hawng u roh, kiei na nangni dieng shawmuchumna kha nepek rang kanih.
40011029	Kiringkaw hi rupu u roh, khan kiei ah put ah ruchuh u roh. Ajarla kiei hi mulung a renem le rede kha kanih, khan nang ringphuk u rang khan shawmuchumna kha nangmuk u rangnih.
40011030	Ajarla kiringkaw hi abai, khan kodoila hi ajang inih.”
40012001	Sabbath nikho `khat hin Jesu na shangbiei hai kha rakan a rupang. Akhaichawi hai kha vawnrucham pe uh, khan shangvui hai kha ruchin ua rushak uh.
40012002	Inia Pharisee hai na rumuk ua Jesu dieng ruti uh, “Enro, nang khaichawi hai na Sabbath nikho a Dan nih boi thaw uh.”
40012003	Inia amani dieng ruti, “David na vawnrucham pe phakhan, ama le rawtawp hai kha le iruthaw kha te u makche maw?
40012004	Makhala ama na Pathien in khan rulut a rawthawina tan kha rushak. Makha ama le khan irawtawp pui hai na ishak u rang a kha Dan nih boi inih. Makha thiempu hai ranga na ishakthiei inih.
40012005	Ninawkle, Sabbath nikho hin riethiengmun ah thiempu hai na Sabbath kha pawrmechet ua amani dieng metekna awm mak, tia Dan a imiejiek kha te u makche maw?
40012006	Inia kiei na nangni dieng kiriei inih, riethiengmunnek a aliendet miring kha hin awm.
40012007	Inia ‘Rawthawina kha kidit nimak a roihoina kha kidit inih,’ itina hi nangrujet u joiatu, shietniei boi miring hai kha ruheng u naw tinih.
40012008	Ajarla Miring Shapa kha Sabbath Pumi kha`awm inih.”
40012009	Khan ah put ah rushe a amani synagogue khan rulut joi.
40012010	Khan enro, kha mun khan khutchar miring `khat ruawm. Ama dieng rawdawn a ruti uh, “Sabbath nikho hin mimadam hi Dan na maw jawt?” Makha amani na Jesu kha jar peknathiei rang a inih.
40012011	Inia amani dieng ruti, “Nang kar ua miring `khat na kengam `khat ieniei a khur `khat ah cho pe joi. Mahi Sabbath nikho hai hin shok joiala, nang khut shawn a roshoh u naw rawng maw?
40012012	Kengamnek khan miring hi khadawr khan manludet nimak maw? Khajarkhan Sabbath nikho hai hin atha thaw rang khan Dan inih.”
40012013	Khashole ama na miringpa dieng khan ruti, “Nang khut kha vak shawn roh.” Khan ama na rushawn, khan shik `khat kha ang a rudam pe joi.
40012014	Inia Pharisee hai na rushe ua ama kha itia maw that rang, tia chawng rureshe u joi.
40012015	Inia Jesu na makha rujet `le, khan ah put ah rurakai joi. Khan mirawp lien `khat na anu rujui a amani kholok kha rumadam.
40012016	Ama kha memejetna boi rang, amani kha chawngruben uh.
40012017	Makha thiempulien Isaiah dieng a irurieina kha hawng rupumna rang a inih. Hitihin ruriei,
40012018	“Enro, koshokpa hi kiei na kimadan kha inih. Ama hi kiringphuk na ningnitna inieitak kunumpok kha inih. Ama chung a karatha thong pe rang kanih. Ama na Phungshik hai dieng dikna kha rophong pe rangnih.
40012019	Ama na chawngrieshiet thaw naw nih ninawkle ra`ai naw nih. Lamlien hai khan tute na ama hesho kha jet naw nih.
40012020	Mi na irawnawisha shingnang kha khoi naw nih. Chawngshatna kha ramawtawrna tieng chawi masheng, ama na akang patro kha shem a that naw nih.
40012021	Ama riming khan Phungshik hai na ngakmining niei u rangnih.”
40012022	Khashole raikho na ichutna miring `khat hi Jesu dieng vak chawi uh. Ama kha mikchaw le chawngthieiboi runih. Jesu na rumadam a mikchaw le chawngthieiboipa kha na hawng chawngthiei le roroia, hawng muk joi.
40012023	Khan mirawp kha shinrudawng pe ua ruti uh, “Mahi David Shapa kha nih ngam nih maw?”
40012024	Inia Pharisee hai na rujet u phakhan, ruti uh, “Raikho hai reng Beelzebul ranak a niboia, hi miring hi na raikho hai hi nawt mak.”
40012025	Inia Jesu na amani mulungmining kha rujet pe a amani dieng ruti, “Nining a reshen rengchangna rikip thangbieng rangnih, khan nining a reshen khopui ninawkle in rikip na ding naw nih.
40012026	Satan na Satan kha nawt joiatu, nining a reshen inih. Itia maw ama rengchangna kha ding nih?
40012027	Kiei na Beelzebul ranak a raikho hai hi kawnawt joiala, nang nai hai na tu ranak le inawt u maw nih? Hijarhin amani na chawngnashat pe u rangnih.
40012028	Inia kiei na Pathien Ratha ranak a raikho hai kha kawnawt joiatu, Pathien rengchangna kha nangni dieng ajong nih joi.
40012029	“Ninawkle, tukhat na miratpa in ah lut a, miratpa kha khopbak nawkatu, itia maw ienieinak hai kha ranak a ro pe ngam nih? Makha shole ama in kha ranak a aro pe rangnih.
40012030	“Kiei le rachang boi ama kha kiei le re`er inih, khan kiei na kiroshong pui boi ama kha na chaiachai a atet.
40012031	Hijarhin a kiei na nangni dieng kiriei inih, munu le mimieshietna rikip miring hai dieng arangaidam rangnih, inia Ratha chung a mieshiet kha tu miring hai dieng rangaidam naw nih.
40012032	Tunita`awm Miring Shapa chung a chawng arieipa kha arangaidam rangnih. Inia tunita`awm Ratha Riethieng chung a chawng arieipa kha tu, hi rong hin ninawkle ajong rang a rong hin, rangaidam naw nih.
40012033	“Thingkung kha mathat roh, khan ara kha tha rangnih. Ninawkle, thingkung kha mieshie roh, khan ara kha shie rangnih. Ajarla ama ara khan thingkung kha nijet inih.
40012034	Nangni moro chicha hai! Nang mulungpok shielam khan itia maw atha riei ngam u rawng? Ajarla mulung ah put ah hawng put a ner na chawngiriei inih.
40012035	Mitha kha na umulung atha niei`in ah put ah atha hai kha hawng moshok. Mi shie kha na umulung ashie niei`in ah put ah ashie hai kha hawng moshok.
40012036	Inia chawngshatna Nikho khan riring boi a iriei rikip kha amani na jar pek u rangnih, tia kiriei inih.
40012037	Ajarla nang chawngriei hai kha na nangni kha nimidik u rangnih, khan nang chawng hai kha na nangni kha naheng u rangnih.”
40012038	Khashole danoja hai le Pharisee hai eshen na mashang a ruti uh, “Oja, nang ah put ah jetna kumuk jawt uh.”
40012039	Inia Jesu na mashang a amani dieng ruriei, “Ashie le uire rong na jetna atawk uh. Thiempulien Jonah jetna niboia jetna peh naw nih.
40012040	Ajarla Jonah na ngalien vawn shung ah ni `thum jan `thum a`awm kha le ra`ang a, Miring Shapa kha`awm rieliei mulung shung ah ni `thum jan `thum awm rangnih.
40012041	Chawngshatna khan Nineveh miring hai kha na hi rong miring le ding u rangnih, khan amani na mahi rong hi aheng u rangnih. Ajarla Jonah na Pathien chawng riei phakhan, amani na mulung lekna kha runiei uh. Khan enro, Jonahnek a aliendet miring `khat kha hin awm joi.
40012042	Chawngshatna khan thang tieng ah rengnu kha na hi rong miring hi le dingchen rangnih, khan mahi aheng rangnih. Ajarla rieliei dawngkhit ah put ah Solomon varna kha rangai ahawng inih. Khan enro, Solomonnek a aliendet miring kha hin awm joi.
40012043	“Raikho rono kha na miring `khat ah put ah rushok phakhan, ama na shawmuchumna rang, ram hona mun hai kha rakan a rushe, inia rumuh mak.
40012044	Khashole ama na ruti, ‘Kavakshokna ki`in khan kiei kir rang kanih.’ Khan ama na rukir phakhan, makha iruphietviek, khan rietienir a irutet kha vak muk.
40012045	Khashole ama na rushe a amanek a shiedet ratha shiri shik ruchawi. Khan amani na rulut ua kha mun khan ruawm uh. Khan dawngkhit a miringpa awmchan kha matiengnek khan rushiedet joi. Mahi rong ashie chung hinawm hitihin awm rangnih.”
40012046	Ama na mirawp dieng khan chawng riei a ruawmlai khan, enro, unu le ama shokpui hai na ama dieng chawng ruriei jawt ua vai tieng ruding uh.
40012047	Mi `khat na ama dieng ruti, “Enro, nangnu le nang naipang hai na nang le chawng riei rang, vai tieng ding a natawk uh.”
40012048	Inia ama dieng a chawng arieipa dieng khan Jesu na rumashang, “Tu kha maw kunu, khan tu hai kha maw kanaipang hai?”
40012049	Khan akhaichawi hai dieng ukhut le akhin a ruti, “Enro, kunu le kanaipang hai kha hin awm!
40012050	Ajarla tunitjoiawm ravan a awm kapa mulungmining athaw ama kha kanaipangpa, kanaipangnu, khan kunu kha inih.”
40013001	Khanitak khan Jesu na in ah put ah rushe a thampui kawmchang ah rushuh.
40013002	Ama dieng vak ruchun mirawp kha lienhai jarkhan, rokong ah rulut a rushuh joi. Khan mirawp kha na kawmchang ah ruding uh.
40013003	Khan ama na chawng tampui rangshim a ruriei pe uh. Ama na ruriei, “Enro, muchi vawrpa kha na muchi vawr rushe.
40013004	Ama na iruvawr le roroia, eshen kha lamkaw ah ruchu. Khan va hai na jong a amani kha rushak.
40013005	Eshen kha pieipak rawpna boi lungbiei chung ah ruchu. Pieipak kha thuk boi jarkhan, makha na relentak a hawng kei.
40013006	Ni hawng sha phakhan, hawng re`em, khan rujung loi boi jarkhan, makha rovoi.
40013007	Khan eshen kha riling hai kar ah ruchu. Riling hai kha hawng thoi a amani kha liep uh.
40013008	Inia eshen kha pieipak thatna mun ah rucho a ara rumoshok. Eshen kha arajah a, eshen kha shawm `ruk a, khan eshen kha shawm `thum a rupung.
40013009	Rangaina rang nokor aniei ama kha na rangai rosho!”
40013010	Khan akhaichawi hai na ama dieng va ua rurawdawn uh, “Ijar a amani dieng rangshim a chawng nangiriei maw nih?”
40013011	Amani dieng mashang a ruriei, “Ajarla nangni dieng ravan rengchangna chungchanga murukchawng hai kha jetna rang, nurupek uh, inia amani dieng tu rupeh mak.
40013012	Ajarla aniei ama dieng khan arawpdet kha pek rangnih, khan ruphu a niei rangnih. Khan aniei boi ama dieng khan inieidakshe kha`awm, ama ah put ah loi pe rangnih.
40013013	Hijarhin a amani dieng rangshim a kiriei pe inih, ajarla umuk tu muk uh, inia muhet u mak, rangai tu rangai uh, inia rangaihet u mak, rieirit a`awm jet u mak.
40013014	Isaiah rophongchawng kha amani dieng jong rupum inih: ‘Nangni na nangrangai tu nangrangai u rangnih, inia shukjet a jet u naw tinih. Nangni na nangen tu nangen u rangnih, inia shukmuh a muh u naw tinih.
40013015	Ajarla mahi miring hai mulung hi moh pesho u joi. Khan amani nokor hai rang khan rangaina matat pe u joi. Imik u kha mawchawt pe u joi. Khanawkatu imik u kha le muh u ning, tia onokor u kha le rangai u rangnih. Khan amani mulung kha le jet u ning, tia kiei dieng hawng hiei ua kamadam u rangnih.’
40013016	“Inia nang mik u kha rahvanmuh inih, ajarla amani na muk u joi, khan nang nokor u kha rahvanmuh inih, ajarla amani na rangai u joi.
40013017	Diktak a nangni dieng kiriei inih, thiempulien le midik hai tampui na nangimuk u hai hi rumuk jawt uh, inia amani na rumuh u mak. Nangirangai u hai hi rurangai jawt uh, inia rurangai u mak.
40013018	“Khajarkhan muchi vawrpa rangshim jar hi rangai u roh.
40013019	Tukhat na rengchangna chawng kha rangai phakhan, jet mak. Mi shie `khat na ava a ama mulung shung a ivawr kha loi pe. Mahi inih lamkaw ah ivawr muchi kha.
40013020	Lungbiei ah ivawr muchi kha hi le ra`ang inih, tukhat na chawng kha ningai le roroia relentak a loi.
40013021	Inia bing a ama na rujung niei boi jarkhan, pha bawngte ring. Khan chawng jarkhan shawrana, ninawkle epshawna hawng shok phakhan, ama na keruthuina nieirelen.
40013022	Riling hai kar ah ivawr muchi kha hi le ra`ang inih, ama na chawng kha rangai, inia mahi ringkho lungkhamna le rawchawngna mohonna kha na chawng kha liep jarkhan, ama kha arathiei boi achang.
40013023	Inia pieipak thatna a ivawr muchi kha hi le ra`ang inih, ama na chawng kha rangai a ejet, khan ara kha moshokhet. Eshen arajah a, eshen shawm `ruk a, khan eshen shawm `thum a mupung.”
40013024	Amani maikung a rangshim shik `khat ama na ruriei pe, “Ravan rengchangna hi miring `khat na ama loipuk ah muchi atha ivawr kha le ra`ang inih.
40013025	Inia ajariethiei hin irahapui kha na gehu kar khan loihar athe pe a rushe joi.
40013026	Muchi kha hawng kei a ara hawng moshok phakhan, loihar kha`awm hawng malang joi.
40013027	“Inpumi shok hai kha na ama dieng ruti, ‘Pumi, nang loipuk khan muchi atha nangivawr nimak maw? Hihai loihar hi ih ah put ah maw nih?’
40013028	“Amani dieng rumashang, ‘Mahi inarahapui miring `khat na ithaw inih.’ Khan shok hai kha na ama dieng ruti, ‘Kieini na she a kivakphawi u rang hi nangjawt maw?’
40013029	“Inia ama na ruti, ‘Thaw u naw roh. Ajarla loihar nang phawina khan gehu kha nangphawichen u rang keng.
40013030	Parrawkhawm phashe khan dire kha mawng rosho. Parrawkhawm phakhan, rawkhawm miring hai dieng ti rang kanih, “Loihar kha masha a rawkhawm u roh. Khan lawp a khop u tana amani kha miei ah ha u roh. Inia gehu kha kachu shung khan mulut u roh.” ’ ”
40013031	Amani maikung a rangshim shik `khat ruriei pe, “Ravan rengchangna hi anchamru kha mi `khat na iruchawi a ama loipuk ah ivakvawr kha le ra`ang inih.
40013032	Mahi muchi kholok kar a ashinving inih. Inia hawng mawng phakhan, anshawbo hainek a aliendet thingkung `khat hawng chang. Khan ravan a va hai na jong a abak hai khan rubu jong thawna uh.”
40013033	Amani dieng rangshim shik `khat ruriei pe, “Ravan rengchangna hi nupang `khat na chawh ichawi a jam haikhup `thum le ireche a chawh rachangviek masheng a iruthe kha le ra`ang inih.”
40013034	Hihai kholok hi Jesu na mipui dieng rangshim a iruriei pe inih. Rangshim a niboia amani dieng ruriei pe mak.
40013035	Mahi thiempulien dieng irurieina kha hawng rupumna rang a inih. Hitihin ruriei, “Rangshim a kiei na chawng riei rang kanih; manmieshie kungput ah put ah rethe nieinak hai kha kiei na rophong rang kanih.”
40013036	Khashole Jesu na mipui kha rumeshe a in ah rushe joi. Khan akhaichawi hai na ama dieng va ua ruti uh, “Loipuk ah loihar rangshim kha kieini dieng nemeler pe u roh.”
40013037	Amani dieng mashang a ruriei, “Muchi atha avawrpa kha Miring Shapa kha inih.
40013038	Loipuk kha rieliei hi inih. Muchi atha hai kha rengchangna nai hai kha inih, inia loihar kha mi shie nai hai kha inih.
40013039	Khan loihar athepa mirahapui kha diabol kha inih. Parrawkhawm kha rong mawtawrna kha inih. Parrawkhawm hai kha ravantir hai kha inih.
40013040	“Loihar hai kha rawkhawm a miei ah iha ang a, mahi rong mawtawrna kha nih rangnih.
40013041	Miring Shapa kha na ama ravantir hai kha jongtir rangnih. Ama rengchangna ah put ah keruthuimashak hai le danishawnboi hai kholok kha rawkhawm u rangnih.
40013042	Khan amani kha Ratapkung Miei shung ah apai u rangnih. Kha mun khan chapna le hareshena kha awm rangnih.
40013043	Khashole midik hai kha na apa u rengchangna khan ni ang a var u rangnih. Nokor aniei ama kha na rangai rosho!
40013044	“Takthar a, ravan rengchangna hi loipuk ah rethe bawmniei, tukhat na imuk a irumukhu, khan ama na ningailam a rushe a ieniei kholok kha ivakjor a loipuk kha irawchawk, kha le ra`ang inih.
40013045	“Takthar a, ravan rengchangna hi rievieithaw miring `khat na lunglu hai kha itawk a
40013046	manlu lung `khat muk phakhan, she a iniei kholok kha ivakjor a makha irawchawk kha le ra`ang inih.
40013047	“Takthar a, ravan rengchangna hi thampui shung ah len ivawr a nga tintin irawkhawm,
40013048	khan iship phakhan, kawmchang tieng irupawt, khan amani na rushuh ua atha hai kha be hai shung ah ithong a ashie hai kha ipai u kha le ra`ang inih.
40013049	Rong dawng ni khan hitihin awm rangnih. Ravantir hai na jong u ning, tia mi shie hai kha midik hai ah put ah reshenmashak rangnih.
40013050	Khan mi shie hai kha ravantir hai na ratapkung miei shung ah apai u rangnih. Kha mun khan chapna le hareshena kha awm rangnih.”
40013051	Jesu na amani dieng rurawdawn, “Hihai kholok hi nangjet u joi maw?” Amani na rumashang uh, “Awh, Pumi.”
40013052	Khan amani dieng ruti, “Khajarkhan ravan rengchangna chungchanga chawngirurachak danoja rikip, ienieibawmna ah put ah, athar alui bawmniei hai kha ivakmoshokpa inpumi kha le ra`ang inih.”
40013053	Jesu na hihai rangshim hi ruriei shole, makha mun kha rumathan joi.
40013054	Ama khotak khan vat phakhan, amani synagogue khan miruchuh ruput. Makhan amani na shindawnglam a ruti uh, “Hi miring hi na mahi varna le ranakniei chon hai hi khoshekawt a imuk maw nih?
40013055	Ama hi thingthiempa shapa kha nimak maw? Unu riming kha Mariam nimak maw? Anaipang hai, James le Joses, khan Simon le Judas iti nimak maw?
40013056	Anaipangnu hai kholokawm kieini le awm nimak maw? Khoshekawt ah hi miring hi na hihaihi imuk maw nih?”
40013057	Khajarkhan ama ah put ah mairumiehiei uh. Inia Jesu na amani dieng ruriei, “Thiempulien `khat na ama khotak le ama inshungkhurtak dieng niboia, richit kha imuk boi nimak.”
40013058	Khan amani takashawn boi u jarkhan, ama na ranakniei chon tampui kha ruthawlai mak.
40014001	Khalaikhan tetrarch Herod na Jesu chungchanga rujet joi.
40014002	Ama na shok hai dieng ruti, “Hipa hi baptisma apeh John kha keng. Ama hi athi ah put ah hawng thoi inih. Hijarhin a chonrekhek thawna ranak kha na ama shung a chonithaw inih.”
40014003	Ajarla Herod na John kha shur a rukhop, khan lungroko shung ah rutet joi. Makha anaipangpa Philip nungak Herodia jar a inih.
40014004	Ajarla John na ama dieng ruti, “Ama nanginiei rang a hi Dan nimak.”
40014005	Herod na ama kha ruthat jawt joiawm, ama na mirawp kha ruchih, ajarla amani na John kha thiempulien `khat a ruloi uh.
40014006	Inia Herod shokna nikho hawng shok phakhan, Herodia shanu na amani kar a vak lam a Herod kha ajeng a ningruminit pe.
40014007	Iniklim kha pek rang, tia ama dieng chawngrurakham joi.
40014008	Khan, unu na chawngirurachak le roroia, “Hi rangmai chung hin baptisma apeh John lu kha nepeh roh,” tia runik.
40014009	Makhan rengpa kha mulung rushaw pe, inia ama chawngrakham le koilawm hai jarkhan, makha pekna rang, chawng rupek joi.
40014010	Khan ama na rutir a lungroko shung khan John lu kha vak tuk pe joi.
40014011	Rangmai chung khan ulu kha vak chawi a nungaknu dieng rupek joi. Khan ama na unu dieng ruchawi joi.
40014012	Khan akhaichawi hai kha na va ua ama rok kha ruloi u joi, khan vak khum u joi. Khashole rushe ua amani na Jesu dieng vak riei u joi.
40014013	Jesu na rujet `le, khan ah put ah ramthim ah thien a rokong a rushe joi. Makha mirawp na rujet phakhan, khopui ah put ah eke a anu rujui uh.
40014014	Jesu na kawmchang kha vak shok phakhan, mirawp lientak `khat vak muk. Amani chung a lainatna runiei a amani natna kha rumadam pe.
40014015	Ni hawng tah phakhan, akhaichawi hai na ama dieng va a ruti uh, “Mahi ramthim inih, khan pha`awm shemeng joi. Kho hai khawn she a nekleshak vak rawchawkna u rang, mipui hi meshe rang roh.”
40014016	Jesu na amani dieng rumashang, “Amani ashe rang a kha rangai mak, amani dieng shak rang peh u roh.”
40014017	Inia ama dieng ruti uh, “Tanpek rahnga le nga `di niboia niei u mi`ing.”
40014018	Ama na ruti, “Khahaikha hin kiei dieng vak chawi u roh.”
40014019	Khashole mipui kha champi chung ah shutna rang, chawng rupek. Khan tanpek rahnga le nga `di kha ruloi a, ama na ravan tieng khongalam a, rahvan rupek a rukhoi joi. Khan tanpek hai kha khaichawi hai dieng rupek, khan akhaichawi hai kha na mipui dieng rushem pe.
40014020	Amani kholok na rushak ua vawn ruship pe uh. Khan amani na lekvai mienieng hai kha tiengkum shawmlieidi shipmer rurawkhawm uh.
40014021	Khan aneh-ashah hai kha, nupang le naite te boi a, apa bawp rahnga runih uh.
40014022	Khan relentak a Jesu na akhaichawi hai kha rokong ah lutna rang, rurawnawt mashak a vara `khat tieng matieng rumeshe joi. Khariethiei khan mipui kha rureshen pui joi.
40014023	Mipui kha rumeshe shole, bing a anih rang. lawn ah ruhawng joi. Ni hawng tah phakhan, ama tu thien a ruawm joi.
40014024	Inia rokong kha thampui laitak khan tuirawnawng na shehawng a runawng a ruawm. Ajarla rithi kha amani le rodoi a rujap.
40014025	Khashole imili changna vengpa pha khan, Jesu na thampui chung ah vak lawn a amani dieng rushe joi.
40014026	Ama na thampui ah vak lawn kha akhaichawi hai na rumuk u phakhan, ajeng a ruchih uh. Amani na ruti uh, “Mahi rathameshie keng joi!” Khan chitlam a rura`ai uh.
40014027	Inia relentak a Jesu na amani dieng ruti, “Nang mulung mangar u roh. Chih u naw roh, kiei kanih keng.”
40014028	Peter na mashang a ruti, “Pumi, nang nangnih joiatu, nang dieng tui chung ah vatna rang, chawng nepeh roh.”
40014029	Ama na ruti, “Va roh.” Khan Peter na rokong ah put ah vak shok, khan tui chung ah lawn a Jesu dieng rushe joi.
40014030	Inia ama na rithi enchak a arang kha rumuk phakhan, ruchih. Khan rawnawm ruput a rura`ai, “Nashan roh, Pumi.”
40014031	Jesu na relentak a ukhut rushawn a ama kha rumukui. Khan ama dieng ruti, “Aw nang takashawn kha dawkhaidak a! Ijar a nangirurakhana maw nih?”
40014032	Amani na rokong shung khan rulut phakhan, rithi kha rubang joi.
40014033	Rokong shung ah awm miring hai kha na ama kha chubairubawk ua ruti uh, “Diktak a nang hi Pathien Shapa kha nangnih.”
40014034	Amani na thampui kha rurakan ua Gennesaret ram kha rushok u joi.
40014035	Kha mun ah miring hai kha na Jesu kha rujet u phakhan, kha ram kawkaw ah awm kholok dieng chawng rumeshe ua, amani na ana hai kha ama dieng vak chawi uh.
40014036	Ama pon mawrtak a kha nita`awm shit jawtna rang, amani na rudawi uh. Ama pon ashih miring kholok na damna rumuk uh.
40015001	Khashole Jerusalem ah put ah Pharisee hai le danoja hai na Jesu dieng va ua ruti uh,
40015002	“Ijar a nang khaichawi hai na pipu hai shena kha ikhoi u maw nih? Ajarla amani na tan shak mala ua khut hai kha rushuk u mak.”
40015003	Jesu na mashang a amani dieng ruti, “Nang shena u jarkhan ijar a Pathien chawngpek kha nangikhoi u maw nih?
40015004	Ajarla Pathien na chawng rupek a ruti, ‘Nangnu le nangpa kha richit peh roh,’ khan ‘Unu le apa pumabot ama kha thitna niei rosho.’
40015005	Inia nangni na nangti uh ‘Tunita`awm unu ninawkle apa dieng “Ih nita`awm kiei dieng a nanginemna kha khutchawi inih,” ati ama kha na
40015006	unu ninawkle apa kha richit pek rang a kha irangaimashak boi inih.’ Hitihin nang shena u jarkhan, Pathien chawngpek kha nemna boi nangmachang uh.
40015007	Aw thanunchan thaw miring hai! Isaiah na nang chungchang ua thatak a rurophong a ruti,
40015008	‘Hihai miring hi na amani bai a naranai pui uh, khan amani ner a richit nepek uh. Inia amani mulung tu kiei ah put ah rala pe uh.
40015009	Inia rohong a kiei hi chubainabawk uh. Amani na miring hai chawngpek kha danpui `khat a ruchuk uh.’ ”
40015010	Khan Jesu na mipui kha okoi a amani dieng ruti, “Rangai u roh, khan jet u roh.
40015011	Makhala, miring bai ah alut kha na miring kha pawrmechet mak, inia bai ah put ah hawng shok kha na miring kha pawrimechet inih.”
40015012	Khashole akhaichawi hai na va ua ama dieng ruti uh, “Pharisee hai na nangiriei kha jet u `le, amani mulung rukoi pe uh, iti hi nangjet maw?”
40015013	Ama na mashang a ruriei, “Ravan a awm kapa na iruling boi thingkung rikip kha phawi rangnih.
40015014	Amani kha bieh u naw roh. Amani kha mikchaw miring hai rang a mikchaw lamkai hai kha inih. Mikchaw `khat na mikchaw miring kha lamkai pe joiatu, dire kha khur ah cho rangnih.”
40015015	Peter na mashang a ama dieng ruti, “Hi rangshim hi kieini dieng nemeler pe u roh.”
40015016	Inia Jesu na ruti, “Nangniawm nangijet boi u maw nih?
40015017	Ih kha nita`awm bai ah alut kha vawn ah lut a vai`imoshok inih, iti hi jet u makche maw?
40015018	Inia bai ah put ah hawng shok nieinak kha mulung ah put ah hawng shok inih, khan hihaihi na miring kha pawrimechet inih.
40015019	Ajarla mulung a mining shie, mithat, uire, rejai, murushah, adik boi a kungachang, khan mimieshiet, hihaihi hawng shok inih.
40015020	Hihaihi na miring kha pawrimechet inih. Inia khut rushuk boi a shakshah kha na miring kha pawrimechet nimak.”
40015021	Jesu na kha mun kha rumathan a Tyre le Sidon ram tieng rushe joi.
40015022	Khan enro, kha ram ah awm Canaan nupang `khat na vak shok a ama dieng rura`ai, “Aw David Shapa Pumi! Nang roihoina kha kuchung a natetna roh. Kashanu khaw raikho na shietak a chutna joi.”
40015023	Inia Jesu na ama kha i`awm rumashang mak. Khan akhaichawi hai na ama dieng va uh, khan mawshawklam a ruti uh, “Meshe rang roh, ajarla ama na nanuk uah mawkra`ai a ra`ai joi.”
40015024	Inia mashang a ama na ruti, “Kiei hi Israel inshung ah athang kengam ranga dieng a inojongtir inih.”
40015025	Inia ama na ava a ama dieng butlam a ruti, “Pumi, nashan roh.”
40015026	Inia mashang a ruti, “Naite hai tan kha loi a ui hai dieng vawr rang a hi atha nimak.”
40015027	Inia ama na ruti, “Awh, Pumi, inia ui hai na amani pumi hai tebol ah put ah acho burama hai kha enek.”
40015028	Khashole mashang a ama dieng ruti, “Aw nupang, nang takashawn kha ielien! Nangidit dungjuia nih rang rosho.” Kha pha ah put khan ashanu kha rudam pe joi.
40015029	Khan Jesu na kha mun kha rumathan shole, Galilee Thampui tieng rushe joi. Khan lawn ah ruhawng a kha mun khan rushuh.
40015030	Khan mipui lientak `khat na ama dieng va uh. Amani na kekhawr, mikchaw, chawngthieiboi, takkhawr, khan shik tampui vak chawi uh, khan Jesu keshun khan vak tet ua ama na rumadam uh.
40015031	Makha na mipui kha shindawngna rupek. Chawngthieiboi na achawng, takkhawr na adam, kekhawr na alawn, khan mikchaw na imuk kha amani na rumuk u phakhan, Israel Pathien kha rumapak uh.
40015032	Khashole Jesu na akhaichawi hai kha ama dieng rukoi a ruti, “Kiei na mipui dieng hin lainatna kieniei joi. Ajarla amani na kiei le rawtawpna u hi ni `thum nih joi, inia iawm shah u lai mak. Amani na lam ah shawramana boi rang, kiei na amani hi ih mashak boi a meshe jawt mi`ing.”
40015033	Akhaichawi hai na ama dieng ruti uh, “Hidawr a lien mipui hi vaina rang, hi ramthim hin khoshekawt ah nekleshak kimuk u rang a maw nih?”
40015034	Jesu na amani dieng rurawdawn, “Tanpek ijat maw nangniei uh?” Amani na ruti uh, “Shiri le nga shin lekte.”
40015035	Khashole ama na mipui kha pieipak chung ah shutna rang, chawng rupek.
40015036	Ama na tan shiri le nga kha ruloi a mapakna runiei. Khan ama na rukhoi a mipui dieng pekna rang, akhaichawi hai dieng rupek.
40015037	Khan aneh-ashah kholok kha vawn ruship pe uh. Lekvai mienieng kha lawngkai shiri shipmer a rurawkhawm uh.
40015038	Khan ah runeh-rushah miring hai kha, nupang le naite te boi a, pasha bawp mili runih.
40015039	Mipui kha rumeshe shole, ama na rokong shung khan rulut a Magdala ram tieng rushe joi.
40016001	Khan Pharisee le Sadducee hai na Jesu kha enretena rang le ravan ah put ah jetna mumukna u rang, ama dieng ru`awt uh.
40016002	Inia mashang a amani dieng ruti, “Nitak tieng ravan kha eshen `le, ‘Kho tha rangnih,’ nangti uh.
40016003	Jingkar a ravan kha eshen a khomelek `le, ‘Von hin rithikhopui rang rangnih,’ nangti uh. Aw thanunchan thaw hai! Nangni na ravan maisho kha melerna nangjet uh, inia apha jetna hai kha tu meler ngam u makche.
40016004	Ashie le miropoboi rong kha na jetna atawk uh, inia thiempulien Jonah jetna niboia, jetna kha pelai naw nih.” Khashole amani kha mathan a rushe joi.
40016005	Khan thampui shir `khat khan vak shok u phakhan, akhaichawi hai na tan rumieniei uh.
40016006	Jesu na amani dieng ruti, “Pharisee hai le Sadducee hai chawh kha riring pui u roh.”
40016007	Amani kar a rawdawnna ua ruti uh, “Irieina hi kieini na tan vak chawi u lai makme a khana keng joi.”
40016008	Jesu na makha rujet a amani dieng ruti, “Aw nangni takashawn ashin aniei miring hai, tan nangniei boi u jarkhan, imaw nangiriei uh?
40016009	Nangni na makha mininghep u makchelai maw? Miring bawp rahnga rang a tanpek rahnga khan, tiengkum ijat maw nangrawkhawm uh?
40016010	Miring bawp mili rang a tanpek shiri khan, lawngkai ijat maw nangrawkhawm uh?
40016011	Kiei na tan chungchanga kiriei nimak, iti kha ijar a nangijet boi u maw nih? Inia Pharisee le Sadducee hai chawh kha riring pui u roh, kiti inih.”
40016012	Khashole akhaichawi hai kha na tan chawh kha riring pui roh, iti nimak a Pharisee le Sadducee hai danpui kha riring pui roh, itina keng, iti kha rujet u joi.
40016013	Khan Jesu na Caesarea Philippi ram ah vat phakhan, akhaichawi hai kha rawdawn a ruti, “Miring hai na Miring Shapa hi tu kha maw nih ti uh?”
40016014	Amani na rumashang uh, “Eshen na baptisma apeh John, shik `khat na Elijah, khan shik `khat na Jeremiah ninawkle thiempulien hai kar a akhat keng ruti uh.”
40016015	Amani dieng ruti, “Nangni na la kiei hi tu kha maw nih nangniti uh?”
40016016	Simon Peter na mashang a ruti, “Nang hi Christa, aring Pathien Shapa kha nangnih.”
40016017	Khan mashang a ama dieng ruti, “Barjona Simon, nang hi rahvanmuh miring kha nangnih. Ajarla mahi nang dieng miring na inorophong pe nimak, inia ravan a awm kapa na inih.
40016018	Kiei na nang dieng kieriei makhala nang hi Peter kha nangnih, hi lungpum chung hin kiebiekrup kha mothoi rang kanih. Thikho mawkawt kha na mahi mawtawr naw nih.
40016019	Kiei na nang dieng ravan rengchangna chabi hai kha nepek rang kanih. Ih nita`awm rieliei a nangikhop kha ravan a`awm khop rangnih. Ih nita`awm rieliei a nangithut kha ravan a`awm athut rangnih.”
40016020	Khashole ama kha Jesu Christa kha keng, iti kha tute dieng rieina boi u rang, akhaichawi hai kha chawngruben joi.
40016021	Khani ah put ah ama na Jerusalem ah ashe rang a, shierulien hai, thiempu ulien hai le danoja hai khut ah put ah shawna tampui idoingir rang a, amani na ama kha ithat u rang a, khan ni `thum changna a imothoi rang a kha Jesu na akhaichawi hai dieng mejet ruput joi.
40016022	Khan Peter na ama kha mun `khat ah ruchawi a rawkawk ruput. Ama na ruti, “Nithiei naw nih, Pumi; mahi nang dieng shukshok a shokthiei naw nih!”
40016023	Inia Jesu na hiei a Peter dieng ruti, “Kiei ah put ah rechen roh, Aw Satan! Nang na kalam kha nangnakhar pe. Ajarla nangimining kha miring mulungmining inih, Pathien mulungmining nimak.”
40016024	Khashole Jesu na akhaichawi hai dieng ruti, “Tukhat na kanu nujui jawt a tu, amarilik chung a rapha rosho, khan ama cross kha rupu rieshie nujui rosho.
40016025	Ajarla iringkho ashan jawt kha na makha mathang rangnih. Inia kajar a ama ringkho mathang kha na makha man rangnih.
40016026	Ajarla tukhat na manmieshie hi atah machang a, ama ringphuktak kha mathang joiala, imaw nemna nih? Ninawkle, miring `khat na ama ringphuk kha le rotho rang, imaw peh nih?
40016027	Ajarla Miring Shapa na Apa lurna khan, ama ravantir hai le, jong rangnih. Khashole mi rikip dieng amama chonthaw dungjuia, lawh kha pek rangnih.
40016028	Nangni dieng diktak a kiriei inih, hin ah ading miring eshen hi na Miring Shapa na ama rengchangna a ajong muk u masheng, thitna tuidan kha en u naw nih.”
40017001	Ni `ruk shole, Jesu na Peter, James le anaipangpa John, amani kha lawp a lawn rashang `khat a ruhawng pui.
40017002	Khan amani maikung a Jesu kha merurelek. Amai kha ni ang a rueng pe, khan ama ponledier kha mieivar ang a ruvar pe.
40017003	Khan enro, Moses le Elijah na amani dieng rular a Jesu le ruriebieh uh.
40017004	Peter na mashang a Jesu dieng ruti, “Pumi, kieini na hin na`awm u hi atha. Nangjawt a tu, thamber `thum kon u rawi: nang rang akhat, Moses rang akhat, khan Elijah rang akhat.”
40017005	Ama na chawngrurieilai khan, enro, romiei avarpeng na amani kha ruhup u joi. Khan enro, romiei ah put ah he `khat na ruti, “Mahi numkipoktak kashapa kha inih, ama chung a ningnitna kha kieniei joi, ama chawng kha rangai u roh!”
40017006	Khan khaichawi hai kha na he kha rujet u phakhan, chihai ua khup tieng rubawk uh.
40017007	Jesu na amani dieng va a amani kha rushit a ruti, “Thoi u roh, chih u naw roh.”
40017008	Amani na khonghawngnga u phakhan, Jesu ranga kha niboia, tute hawng muh u lai mak.
40017009	Amani na lawn ah put ah jong chum u le roroia, Jesu na amani dieng ruti, “Miring Shapa kha na athi ah put ah hawng thoi masheng, mahi mulungmik hi tute dieng riei u naw roh.”
40017010	Khan akhaichawi hai kha na ama dieng rurawdawn uh, “Khanitala ijar a Elijah kha matieng jong rangnih, tia danoja hai na iruti u maw nih?”
40017011	Jesu na mashang a amani dieng ruriei, “Diktak a Elijah na matieng jong a nieinak kholok hawng mikir rangnih.
40017012	Inia kiei na nangni dieng kieriei, Elijah kha ajongsha keng joi, inia amani na rujet u mak. Ama dieng ithaw jawt kha ruthaw uh. Khatak kha ang a, Miring Shapa na amani khut chung a shawna mukdeng joi.”
40017013	Khashole baptisma apeh John chungchanga amani dieng iriei keng, iti kha akhaichawi hai kha na rujet uh.
40017014	Khan amani na mipui dieng va u phakhan, miring `khat na ama dieng ava, khan amaton ah vak bu a ruti,
40017015	“Pumi, nang roihoina kha kashapa chung a natetna pe roh. Ajarla ama hi pingbawprai iniei a dawnga shaw joi. Ama na miei ah le tui ah cho jawnjai.
40017016	Nang khaichawi hai dieng kuruchawi, inia amani na rumadam ngam u mak.”
40017017	Jesu na mashang a ruti, “Aw takashawn boi le shuklet rong hai, idawrshe a nangni le a`awm rang a maw kanih? Khan idawrshe a nangni le kidoi rang a maw nih? Ama kha hin kiei dieng vak chawi u roh.”
40017018	Khan Jesu na raikho kha rurawkawk a ama ah put ah rushok joi. Kha phatak khan naitepa kha hawng dam joi.
40017019	Khashole khaichawi hai na muruk a Jesu dieng rushe a ruti uh, “Ijar a kieini na kinawt ngam boi u maw nih?”
40017020	Jesu na amani dieng rumashang, “Nangni na takanangshawn boi u jar a inih. Diktak a nangni dieng kiriei inih, nangni na anchamru ang a takashawn kha nangniei u joiatu, mahi lawn dieng hin ‘Hin ah put ah rawthawt tana khawn she roh,’ nangti ua`awm she rangnih. Nangni rang anithiei boi `khatshe awm naw nih.
40017021	Inia hi ang raikho hi nikna le chamradoilam a niboia, nawtthiei nimak.”
40017022	Khan amani na Galilee ah ruruchun u lai khan, Jesu na amani dieng ruriei, “Miring Shapa kha miring hai khut a pek rang a nih joi.
40017023	Amani na ama kha that u rangnih. Khan ni `thum changna khan ama kha mothoi rangnih.” Makhan amani mulung ajeng a rushaw pe uh.
40017024	Khan amani na Capernaum kha rushok u phakhan, riethiengmun khaichana rawkhawm hai kha na Peter dieng va a ruti uh, “Nang Ojapa na riethiengmun khaichana peh mak maw?”
40017025	Peter na rumashang, “Awh.” Khan ama na in rulut phakhan, masha a Jesu na ama dieng ruti, “Simon, imaw nangmining? Rieliei reng hai na tu hai dieng maw shan ruloi? Ashapa hai dieng, ninawkle milak hai dieng?”
40017026	Peter na ama dieng rumashang, “Milak hai dieng.” Jesu na ruriei, “Khanitatu amani shapa hai na ipek rang a kha rangai mak.
40017027	Inia amani kha mulung hoi boi a tetna boi rang, thampui ah she tana koi vak makhai roh, khan rapapek a hawng nga abai kha kham pe tana dangka nangmuk rangnih. Makha chawi tana nang le kiei rang vak peh roh.”
40018001	Kha phakhan khaichawi hai na Jesu dieng va a ruti uh, “Ravan rengchangna khan tu kha maw alienving chang nih?”
40018002	Jesu na naite `khat hi okoi a amani kar a rutet.
40018003	Khan ama na ruti, “Diktak a nangni dieng kiriei inih, nang mulung nanglek u nawk a, khan naite hai hi ang a nangawm u nawkatu, ravan rengchangna khan lut ngamlak u naw tinih.
40018004	Khajarkhan tunita`awm hi naite hi ang a nining a rede miring kha ravan rengchangna khan alienving inih.
40018005	“Khan tunita`awm kiriming a kha ang naite aloi miring kha kiei analoi miring kha inih.
40018006	Tukhat na kiei takanashawn naite hai kar a akhat hi keruthuimashak joiatu, shumhiei kha ama rek ah makhai pe a tuikhanglien thukna ah imulut kha ama rang tha pedet rangnih.
40018007	“Keruthuimashak miringpa jar a manmieshie chung a mieriemna awm! Keruthuimashakna kha ajongngir rang a inih. Inia keruthuimashak jongna miring dieng khan mieriemna awm!
40018008	Nang khut ninawkle nang ke kha na munu nawmawthaw joiatu, makha tanbang tana nang ah put ah pai roh. Khut `di ninawkle ke `di niei a kumshawt a Miei shung khan rothongnek a tu, kekhawr ninawkle takkhawrlam a ringna mun a lut kha athadet inih.
40018009	Khan nang mik kha na munu nawmawthaw joiatu, makha kawbang tana nang ah put ah pai roh. Mik `di niei a Gehenna Miei khan rothongnek a tu, mik `khat le ringna mun ah lut kha nang rang athadet inih.
40018010	“Hihai ashin naite hai hi kar a akhat eshena boi rang, riring u roh. Kirieina ajartu, ravan a awm kapa mai kha amani ravantir hai na chatboia i`en u inih.
40018011	“Ajarla Miring Shapa kha athang miring hai ashan jong inih.
40018012	“Imaw nangmining uh? Miring `khat na kengam rajakhat ieniei a amani kar khan akhat na lamrehe a chai joiala, ama na shawmkolieiko kha mo khan mak a lamirehe a achai kha atawk she naw nih maw?
40018013	Diktak a nangni dieng kiriei inih, ama na makha muk phakhan, lamrehe boi shawmkolieikonek khan ama chung a ningaina kha ieniei.
40018014	Khatak kha ang a, hihai ashin hai hi kar a akhat athang rang kha ravan a awm nangpa u mulungmining nimak.
40018015	“Nang uliennai `khat na nang chung a munu thaw phakhan, she tana nangdin u kar a irehena kha vak khin pe roh. Ama na anarangai pe joiatu, nang uliennai kha nangimukthep nih joi.
40018016	Inia ama na narangai pe nawkatu, nang le shik dikhat she pui roh. Makha ‘miring dithum kungchangna kha na nang chawngriei rikip kha menetna rang a inih.’
40018017	Inia ama na amani kha rangai nawkatu, biekrup dieng riei roh. Ama na biekrup kha`awm rangai nawkatu, nang na Phungshik hai le khaichana rawkhawm hai nangitawn dan khan tawn roh.
40018018	“Diktak a nangni dieng kiriei inih, ih nita`awm rieliei a nangikhop u kha ravan a khop rangnih. Ih nita`awm rieliei a nangithut u kha ravan a athut rangnih.
40018019	“Takthar a, kiei na nangni dieng kiriei, rieliei a pasha `di na rawjawt a ih `khat nanginik u kha ravan a awm kapa na nangni rang thaw rangnih.
40018020	Ajarla kiriming a idi ninawkle uthum ruchun amani kar khan kiei ka`awm.”
40018021	Khashole Peter na ama dieng va a ruti, “Pumi, uliennai `khat na kiei dieng munu thaw joiala, ama kha voijat rangaidam kipek rang a maw nih? Voishirishe maw?”
40018022	Jesu na ama dieng ruriei, “Kiei na nang dieng voishiri niti mi`ing, inia voishawm shiri kha voishirishe rangaidam roh.
40018023	“Hijarhin ravan rengchangna hi reng `khat na oshok hai shierton imushung pe kha le ra`ang inih.
40018024	Ama na shierton hai kha imushung pe le roroia, talent bawp shawm atonpa kha ama dieng vak chawi uh.
40018025	Inia ama na rupek ngam boi jarkhan, upumpa kha na ama kha unungak nai hai le khan iniei kholok le jor a ieshierton kha thungna rang, chawng rupek joi.
40018026	“Khajarkhan shokpa kha na bawklap a ama dieng chubairubawk a ruti, ‘Pumpa, kiei hi nurungakbawt roh, nang dieng kholok a vak mikir rang kanih.’
40018027	Shok pumpa kha na ama chung a lainatna runiei a rumoshok joi, khan ieshierton kha rurangaidam pe joi.
40018028	“Inia makha shok kha na rushe a, ama dieng dinari rajakhat aton, oshok chang pui `khat vak muk. Ama na ama kha rushur a erek a shawmlam a ruti, ‘Kiei dieng a nangiton kha nepeh rang roh.’
40018029	Oshok chang pui kha na ekeshun ah rubu a dawilam a ruti, ‘Nurungakbawt roh, kholok a vak mikir rang kanih.’
40018030	“Inia ama na rujawt pe mak. Ama na rushe a, iton kholok kha peksho masheng, tia ama kha lungroko shung ah vak thong joi.
40018031	Oshok chang pui hai kha na ashok chon rikip kha rumuk u phakhan, ajeng a ningrushie pui uh. Amani na rushe ua upumpa u dieng ashok chon kholok kha vak riei uh.
40018032	“Khashole upumpa kha na shok kha rukoi a ama dieng ruti, ‘Shok tha boi nang! Nangninik jarkhan, nangiton kholok kha kunururangaidam pe.
40018033	Kiei na nang chung a koroiruhoi kha ang a, nang shokchang pui chung a roihoina tet naw rawng maw?’
40018034	Upumpa kha mulung ruhang pe a, ama dieng a iton kholok kha thungsho masheng, tia micheppa dieng khan rupek joi.
40018035	“Khajarkhan nang mulung uah put ah, nang uliennai hai shietna nangrangaidam u nawkatu, ravan a awm kapa na`awm khatikhan nangni dieng thaw rangnih.”
40019001	Khan hitihin rushok, Jesu na hihai chawng hi ruriei shole, Galilee ah put ah rushe a, Jordan vara ah awm Judea ram kha rushok joi.
40019002	Mipui kha na anu rujui ua kha mun khan amani kha rumadam uh.
40019003	Ama kha enretena rang, Pharisee hai eshen va ua ama dieng ruti uh, “Mi `khat na jar `khat a unungak imele hi Dan maw nih?”
40019004	Inia mashang a amani dieng ruti, “Amani akonpa kha na putna khan ‘nupang le apa kha rukon,’
40019005	khan ruti, ‘Hijarhin apa na unulepa kha mak a ama inkonu le ruchun rangnih. Idi kha taksha `khat chang rangnih,’ iti kha te u makche maw?
40019006	Khajarkhan amani kha idi nih u lai mak, inia taksha `khat kha nih u joi. Khajarkhan Pathien na shamishuisha kha miring na shenlai naw rosho.”
40019007	Ama dieng ruti uh, “Khanitala ijar a Moses na melena jawtnapek a ama kha mathanna rang chawngirupek maw nih?”
40019008	Amani dieng ruti, “Nang mulung u kha michim jar a, nang inkonu u hai mele rang kha, Moses na irujawt inih, inia putna ah put khan tu, kha runimak.
40019009	Kiei na nangni dieng kiriei, muruk a ponpha niboia, tunita`awm ama inkonu kha mele a shik `khat niei a tu, uire ithaw inih. Khan mi na imele aniei ama kha na uire ithaw inih.”
40019010	Akhaichawi hai na ama dieng ruti uh, “Miringpa le inkonu chungchanga khatikhan a awm nitatu, inniei boi kha atha inih.”
40019011	Inia amani dieng ruti, “Ipek hai amani dieng niboia, mi rikip na kha chawng kha loi ngam mak.
40019012	Ajarla unu naikawk shung ah put ah khatikhan a rushok Eunuch hai awm, miring hai na irumachang Eunuch hai awm, khan eshen na ravan rengchangna rangbak khan a nining a Eunuch ruchang hai awm. Tunita`awm makha aloi ngam kha na loi rosho.”
40019013	Khashole naite hai kha amani chung a khut tet a nikna pe rang, amani na vak chawi uh. Inia akhaichawi hai kha na rurawkawk uh.
40019014	Inia Jesu na ruti, “Naite hai na kiei dieng ava rang a kha jawt pe u roh. Amani kha makha u naw roh, ajarla kha ang hai dieng khan ravan rengchangna kha awm.”
40019015	Khan amani chung khan khut rutet pe shole, khan ah put ah rushe joi.
40019016	Khan enro, mi `khat na ava a ama dieng ruti, “Aw Oja Atha, chon atha ih kawthaw `le maw kiei na kumshawt ringna kha muthiei ning?”
40019017	Ama dieng rumashang, “Kiei hi ijar a atha nanginiti maw nih? Pathien niboia tute atha awm mak. Hektiknieiboi ringna khan nanglut jawt a tu, chawngpek hai hi jui roh.”
40019018	Ama dieng ruti, “Ih hai kha maw?” Jesu na ruriei, “ ‘Mi nangithat boi rang a inih,’ ‘Uire nangithaw boi rang a inih,’ ‘Nangimuruk boi rang a inih,’ ‘Adik boi a kungachang boi rang nangnih,’
40019019	‘Nangnu le nangpa kha richit peh roh,’ khan ‘Nang ringchangpui kha nang pumtak ang a numnangipok rang a inih.’ ”
40019020	Shanaipa kha na ama dieng rumashang, “Hihai kholok hi korothar chang ah put ah kihawngrung nih joi. Karavatna imaw awmlai?”
40019021	Jesu na ama dieng ruti, “Rupumping kha nangnih jawt joiatu, she tana nang niei hai kha vak jor tana shara hai dieng vak peh roh. Khan ravan a bawmniei kha nangniei rangnih, khan va tana nujui roh.”
40019022	Inia shanaipa kha na chawng kha rujet `le, mulungshawlam a rushe joi, ajarla ama na niei tampui runiei.
40019023	Jesu na akhaichawi hai dieng ruti, “Diktak a nangni dieng kiriei inih, rawchawng miring `khat na ravan rengchangna alut rang a hi matat.
40019024	Takthar a nangni dieng kieriei, rawchawng miring `khat na Pathien rengchangna alut rangnek a tu, sharingshiei `khat na shim nokor ah apang rang a kha baidet.”
40019025	Akhaichawi hai na makha rujet u phakhan, ajeng a shindawngna niei a ruti uh, “Khanitala tu na maw shanna muh ngam nih?”
40019026	Inia Jesu na amani dieng en a ruti, “Miring hai rang tu mahi anithiei boi inih, inia Pathien rang tu kholok nithieiviek.”
40019027	Khashole Peter na mashang a ruti, “Enro, ih kholok kurumak ua kinurujui u inih. Khajarkhan kieini na imaw muh u ning?”
40019028	Jesu na amani dieng ruti, “Diktak a nangni dieng kieriei, Pathien na nieinak kholok mathar phakhan, Miring Shapa kha na lurna rengmun khan shuh rangnih. Kiei nurujui hai nangniawm rengmun shawmlieidi chung a shuh a Israel phung shawmlieidi kha chawngnangshat pe u rangnih.
40019029	Khan kiriming rangbak a in le loi ninawkle uliennai nupang apa ninawkle nu le pa hai rumathan miring rikip na rajarajah a muk rangnih, khan kumshawt ringna kha tum rangnih.
40019030	Inia masha mi tampui kha nukna rangnih, khan nukna hai kha masha rangnih.
40020001	“Ajarla ravan rengchangna hi ama drakha rohon ah mi moroi rang atawk, jingkarra rushe loipumi kha le ra`ang inih.
40020002	Moroimi hai kha nikho `khat a dinari `khat pek rang rurawjawt pui a, ama drakha rohon ah amani kha rutir joi.
40020003	“Khan ama na nidan `ko dawr a rushe a miring eshen rievieithawna khan ih thaw boi a ading hai kha vak muk.
40020004	Amani dieng ruti, ‘Nangniawm drakha rohon khawn she u roh. Ih nita`awm rutuk kha nepek rang kanih.’ Khan amani kha rushe u joi.
40020005	Takthar a nidan shawmlieidi le nidan `thum dawr a rushe phakhan, khatikhan ruthaw.
40020006	Khan nidan rahnga dawr hin rushe phakhan, miring eshen chon thaw boi a ading vak muk a amani dieng ruti, ‘Ijar a shunshawt ih thaw boi a hin ading maw nangnih uh?’
40020007	Ama dieng rumashang uh, ‘Ajarla tute na kieini hi nomoroi u mak.’ Amani dieng ruti, ‘Nangniawm drakha rohon khawn she u roh. Ih nita`awm rutuk kha nangmuk u rangnih.’
40020008	“Khan nitak tieng hin drakha rohon pumpa kha na chonpopa dieng ruti, ‘Moroimi hai kha mutumna ah put ah akhat changnashe kha koi tana amani nilawh kha peh roh.’
40020009	“Nidan rahnga dawr a chon thaw hai kha na ava ua dinari `khatkhat hi tumrim uh.
40020010	Akhat changna ah put ah chon thaw hai kha na va ua arawpdet mukna rang rumining uh. Inia amaniawm dinari `khatkhat tumrim uh.
40020011	Amani na rutum u phakhan, loipumi kha rumieshiet uh.
40020012	Amani na ruti uh, ‘Nukkhit a ava hai na nidan `khat chon thaw uh. Khan shunshawt pokrik phung a nisha rophoi kieini hi amani le nangnara`angmashak uh.’
40020013	“Inia mashang a amani kar a akhat dieng ruti, ‘Kawlawmpa, kiei na nang dieng rehe mi`ing. Dinari `khat rang a kiei le rurawjawt nimakche maw?
40020014	Nang tum kha loi tana she rang roh. Nang dieng kipek kha le ra`angre a nukkhit miringpa dieng kepek jawt.
40020015	Ninawkle, kiei dieng a awm kha kidit dan a kithaw hi Dan nih boi maw nih? Ninawkle, katha jarkhan, nang mik`en shie maw nih?’
40020016	“Khajarkhan nuknakhit miring kha na mashakhit kha nih rangnih, khan mashakhit kha na nuknakhit kha nih rangnih. Ajarla miring tampui kha okoi, khania lekte kha amadan.”
40020017	Khan Jesu na Jerusalem ah ruhawnglai khan, khaichawi shawmlieidi kha lawp a ruchawi a, lam ah amani dieng ruriei,
40020018	“Enro, Jerusalem ah nahawng uh, Miring Shapa kha thiempu ulien hai le danoja hai dieng pek rangnih, khan thitnashe rang khan ama kha aheng u rangnih.
40020019	Khashole ama kha engshiet a thawna rang, jemna rang, khan cross ah thatna rang, Phungshik hai dieng pek u rangnih. Khan ni `thum changna khan thoiret rangnih.”
40020020	Khashole Zebedee shapa hai unu na ashapa hai le Jesu dieng rushe a, chubaibawklam a ih `khat runik.
40020021	Ama dieng ruti, “Imaw nangidit?” Ama dieng rumashang, “Kashapa idi hai hi, nang rengchangna mun khan, akhat chang tieng, akhat viei tieng shutna rang, nepek pe roh.”
40020022	Jesu na mashang a ruti, “Nanginik kha jet u makche. Kiei na kinek rang a hai aneh, kiloi rang a baptisma le baptisma loi, mahi mawtawr u rawng maw?” Amani na rumashang uh, “Mawtawr u rang kanih.”
40020023	Amani dieng ruti, “Kahai kha nangnek u rangnih, khan kabaptisma loina kha nangloi u rangnih. Inia kieviei le kachang a shutna apeh rang a kha kiei nimi`ing, inia kapa na irasham pe hai rang a inih.”
40020024	Khan shawm hai kha na makha rujet u phakhan, poro `di hai chung khan mulung rumohoina u lai mak.
40020025	Inia Jesu na amani kha ama dieng rukoi a ruti, “Phungshik hai rampo hai na amani miring hai kha adek a pumi achang inih, khan amani alien-arang hai na amani chung a cham ieniei uh, iti hi nangjet uh.
40020026	Khania nang kar uatu khatikhan nih naw nih. Inia tunita`awm nang kar ua alien anih jawt miring kha na nang shepding u kha chang rosho.
40020027	Khan tunita`awm nang kar ua akhat changna anih jawt miring kha na nang shok u chang rosho.
40020028	Khatak kha ang a, Miring Shapa kha ama chon mawthaw rang a ajong nimak, inia mi chon thaw rang le mi tampui khekman rang khan, iringkho apeh jong inih.”
40020029	Khan amani na Jericho ah put ah rushe u le roroia, mipui hawi `khat na anu rujui uh.
40020030	Enro, mikchaw pasha `di na lam kawriei ah rushuh uh. Jesu na ivakrakan kha rujet u `le, ra`ai a ruti uh, “Aw David Shapa Pumi, nang roihoina kha kieini dieng hin natetna u roh.”
40020031	Inia mipui kha na awmchienna rang, adin u kha rurawkawk uh. Inia adin u na ra`ai shishit a ruti uh, “Aw David Shapa Pumi, nang roihoina kha kieini dieng hin natetna u roh.”
40020032	Jesu na ruding a adin u kha koi a ruti, “Kiei na nangdin u rang ih kithaw rang maw nangdit uh?”
40020033	Ama dieng rumashang uh, “Pumi, kimik u hi nangimavar rang kadit uh.”
40020034	Jesu na lainatna kha runiei a imik u hai kha rushit pe, khan relentak a imik u hai kha hawng var pe ua anu rujui u joi.
40021001	Khan Jerusalem kha vak ranai pui ua Olive Lawn ah awm Bethphage kha vak shok u joi. Khashole Jesu na akhaichawi pasha `di rutir.
40021002	Khan adin u dieng ruti, “Nang maton uah awm kho khawn she u roh. Khan nangni na ranngam `khat hi acha remet `khat le ruthung nangmukrelen u rangnih. Thut u tana kiei dieng vak chawi u roh.
40021003	Tukhat na nangni dieng chawng riei a tu, ‘Hihaihi Pumi na rangai,’ tia ama dieng riei u roh, khan relentak a amani kha vak tir rangnih.”
40021004	Mahi thiempulien dieng irurieina kha hawng rupumna rang a inih. Hitihin ieriei,
40021005	“Zion shanu dieng ti roh, ‘Enro, nang rengpa kha nang dieng jong joi. Mulung renemtak a ranngam chung ah, khan ranngam acha remet, nititu ranngam ete chung ah jong shuh.’ ”
40021006	Khaichawi idi kha na rushe ua Jesu na chawngirupek dungjuia, ruthaw uh.
40021007	Amani na ranngam le ranngam acha remet kha vak chawi ua amani chung khan amani pon hai kha rumukhu uh. Jesu kha amani chung ah rumushut u joi.
40021008	Khan mipui lientak `khat na opon u hai kha lamlien khan rupha uh. Eshen na thingkung ah put ah thingbak hai kha rutuk ua lamlien khan rupha uh.
40021009	Amaton ah alawn le anuk ah rujui mipui kha na ra`ai a ruti uh, “David Shapa dieng khan Hosanna! ‘PUMI riming a ajong ama kha rahvantha inih!’ Rashangving a Hosanna!”
40021010	Ama na Jerusalem kha rulut phakhan, khopui kholok kha rumuchun joi. Khan amani na ruti uh, “Ama hi tumaw nih?”
40021011	Mipui kha na ruti, “Ama hi Galilee ah awm Nazareth ah put ah thiempulien Jesu kha keng.”
40021012	Jesu na Pathien riethiengmun khan rulut a riethiengmun ah put ah ajor hai le rawchawh hai kholok kha runawt. Khan shierleshier rotho hai tebol hai le pharphali jor miring hai shutna hai kha shukthala a rutet pe.
40021013	Khan amani dieng ruti, “Hitihin rumiejiek, ‘Ki`in hi nikna in ti rangnih,’ inia nangni na mahi ‘minieisho hai koh’ nangmachang u joi.”
40021014	Khan riethiengmun khan mikchaw le kekhawr hai na ama dieng va ua amani kha rumadam.
40021015	Inia thiempu ulien hai le danoja hai na ama na erekhek chon iruthaw, khan naite hai na “David Shapa dieng Hosanna,” tia rura`ai u kha rumuk u phakhan, mulung ruhang pe uh.
40021016	Ama dieng ruti uh, “Hihaihi na iti hi nangjet maw?” Jesu na amani dieng rumashang, “Awh, ‘Naite hai le khan rununeh hai bai ah put ah nang rangbak mapakna kha nangrurasham joi,’ iti kha te u makche maw?”
40021017	Amani kha rumathan a khopui ah put ah Bethany khan rushe a, kha mun khan ruriek joi.
40021018	Jingkar tieng hin ama na khopui ah rukir phakhan, vawnrucham pe.
40021019	Lam dieng khan thieichangkung `khat rumuk a makha ama na rujawng. Inia bo hai ranga niboia, ih vak muh mak. Khan ama dieng ruti, “Kumshawt a nang dieng ara shoklai naw rosho.” Khan relentak a thieichangkung kha ruchar joi.
40021020	Khaichawi hai na makha rumuk u phakhan, shindawngna niei a ruti uh, “Itia thieichangkung hi achar maw nih?”
40021021	Jesu na mashang a amani dieng ruti, “Diktak a nangni dieng kiriei inih, rakhana nieiboia takanangshawn uatu, thieichangkung ah ithaw hi ang a, nangithaw u ranga niboia, mahi lawn hi ‘Rechen tana tuikhanglien ah vak rothong roh,’ nangti u joiawm, makha shok rangnih.
40021022	Nikna a takashawn le nanginik u kholok kha nangmuk u rangnih.”
40021023	Riethiengmun kha lut a Jesu na ruruchuk phakhan, thiempu ulien hai le Jihudi hai shierpui lamkai hai kha ama dieng va a ruti uh, “Ih cham nanginiei a hihaihi nangithaw maw nih? Khan tu na mahi cham hi nang dieng inurupek maw nih?”
40021024	Jesu na mashang a amani dieng ruti, “Kiei na`awm nangni dieng chawng `khat nawrawdawn u rang kanih, nangnamashang u joiatu, kiei na`awm hihaihi ih cham le kithaw maw nih, iti kha nieriei u rang kanih.
40021025	John baptisma pekna kha ih ah put ah maw nih? Ravan ah put ah maw nih, ninawkle miring hai ah put ah maw nih?” Amani na reshe a ruti uh, “ ‘Ravan ah put ah inih’ niti u le la, ‘Ijar a ama kha takanangishawn boi u maw nih?’ niti u rangnih.
40021026	‘Miring hai ah put ah inih’ niti u le la, mipui hi kieini na nichih uh. Ajarla mi kholok na John hi thiempulien `khat a iloi u inih.”
40021027	Mashang a Jesu dieng ruti uh, “Jet u mi`ing.” Khan amani dieng ruti, “Kiei na`awm hihaihi ih cham le kithaw maw nih, iti kha nangni dieng nieriei u naw ning.
40021028	“Imaw nangmining uh? Miring `khat na shapa `di runiei. Akhat changnapa dieng ava a, ‘Kashapa, von tu drakha rohon ah chon thaw she roh,’ ruti.
40021029	“Mashang a ama na ruti, ‘She jawt mi`ing.’ Inia unuk a mulung lek a rushe joi.
40021030	“Khan adi changnapa dieng ava a khatikhan ruti. Mashang a ama na ruti, ‘She rang kanih, Aw pumi.’ Inia rushe pelai mak.
40021031	“Idi kar khan tu na maw apa mulungmining kha ruthaw pe?” Amani na rumashang uh, “Akhat changnapa.” Jesu na amani dieng ruriei, “Nangni dieng diktak a kiriei inih, khaichana rawkhawm hai le nawchijor hai na Pathien rengchangna khan, nang matieng rushe u joi.
40021032	Ajarla John na dikna lam khan jong a ama kha takarushawn u makche, inia khaichana rawkhawm hai le nawchijor miring hai na takarushawn uh. Mahi nangmuk u she hin, mulung lek a ama kha takarushawn u makche.
40021033	“Rangshim shik `khat rangai u roh. Loipumipa `khat na drakha rohon `khat runiei a ama na rurokorep. Juepna rang khur `khat ruchoi a khan vendai `khat ruthaw. Khan loithaw hai dieng rumashan a khomojin rushe joi.
40021034	Khan parrawkhawm rang hawng nai phakhan, oshok hai kha ara rawkhawm rang, loithaw hai dieng rutir joi.
40021035	“Inia loithaw hai kha na shok hai kha rushur pe ua akhat kha rujem uh, akhat kha ruthat uh, khan akhat kha lung le rudeng uh.
40021036	Matiengnek a arawpdet a, ama shok shik hai kha rutirret. Kha ang khan amani dieng ruthaw uh.
40021037	Dawngkhit a amani dieng ashapa kha rutir. Imining a ruti, ‘Amani na kashapa hi tu richit nepek pe u rangnih.’
40021038	“Inia loithaw hai kha na ashapa kha rumuk u phakhan, manilemani kar a ruti uh, ‘Mahi koklo kha nih joi. Khai! That u taia ama inkoklo kha loi pe u rang rawi.’
40021039	Ama kha rupawttap ua drakha rohon ah put ah rupai ua ama kha ruthat u joi.
40021040	“Khajarkhan drakha rohon pumi kha jong phakhan, loithaw hai dieng khan imaw thaw nih?”
40021041	Ama dieng ruti uh, “Mi shie hai kha khawktak a ama na mathang rangnih, khan drakha rohon kha parrawkhawm pha rikip a ama dieng ara apeh rang a loithaw hai shik dieng pek rangnih.”
40021042	Jesu na amani dieng ruti, “ ‘Inthaw hai na i`enda u lung kha kik ah runiei lung kha ruchang. Mahi PUMI na ithaw inih, khan nimik ua mahi shindawngroi `khat inih,’ tia irumiejiek kha rute u makche maw?
40021043	“Mahi kirieina ajartu Pathien rengchangna kha nangni ah put ah loi rangnih joi, khan ara moshok rang a Phungshik hai dieng pek rangnih joi.
40021044	Khan mahi lung chung a acho ama kha leklek a koi rangnih. Tunita`awm ichona miring kha rawnawi ning, tia vaiphin rachangmashak rangnih.”
40021045	Thiempu ulien hai le Pharisee hai na ama rangshim kha rujet u phakhan, amani chung a iriei keng, iti kha rujet uh.
40021046	Amani na ama kha rushur tu jawt uh, inia mipui kha ruchih uh. Ajarla amani na ama kha thiempulien `khat a iruloi u inih.
40022001	Jesu na amani dieng rangshim a chawngruriei peret:
40022002	Ama na ruriei, “Ravan rengchangna hi reng `khat na ashapa rang moiloi bumichinna irasham pe kha le ra`ang inih.
40022003	Makha moiloi bumichinna rang, koirawkhawmsha hai kha akoi rang, ama shok hai kha rutir, inia amani kha va jawt u mak.
40022004	“Shok shik hai kha tirret a ama na hitihin ruti, ‘Koirawkhawmsha hai dieng khan ti roh, “Enro, kieshiecha hai le imawnaw shieite hai kha that a bunekna `khat karasham a irikip karashamsho joi. Thaw, moiloi bumichinna hin va u rang roh.” ’
40022005	“Inia amani na irushawn pe u mak. Akhat na loi ah, khan akhat na rievieithawna ah rushe u joi.
40022006	Khan aliemlim kha na ama shok hai kha rushur pe uh, khan engshiettak a rutawn ua ruthat uh.
40022007	Rengpa kha na rujet phakhan, mulung ruhang pe joi. Ama na ama ramiring hai kha rutir a mithat hai kha vak mathang joi, khan amani khopui kha miei le ruha pe u joi.
40022008	“Khashole ama na oshok hai dieng ruti, ‘Moiloina rang rashamsho nih joi, inia koimiring hai hi tu rutuk maklai.
40022009	Nangni na khopui jawngna lamlien khawn she u tana nangimuklim kha moiloi bumichinna hin vak rawkhawm u roh.’
40022010	Shok hai kha na rushe ua lamlien ah imuktuk, atha ashie lawp `khat a vak chawi ua, moiloina in kha rumiship u joi.
40022011	“Inia rengpa kha na koimiring hai kha aen vat phakhan, moiloina ponledier thaw boi miring `khat vak muk.
40022012	Khan ama dieng ruti, ‘Kama, itia moiloi bumichinna ponledier thaw boipet a hin ah nangvaklut maw nih?’ Inia ama kha chawngrieithiei boi a ruawm.
40022013	“Khashole rengpa kha na oshok hai dieng ruti, ‘Ukhutleke kha khop pe u roh, khan chawi u tana vai tieng ah jingnakhap khawn vak pai u roh. Makha mun khan chapna le hareshena kha awm rangnih.’
40022014	“Ajarla mi tampui kha okoi rangnih, inia mi lekte kha madan rangnih.”
40022015	Khashole Pharisee hai na rushe ua ama chawngriei khan lim rudaw pe uh
40022016	Amani na amani khaichawi hai kha Herod miring hai kha le Jesu dieng rutir uh. Amani na ruti uh, “Oja, nang na adik kha nangriei, khan miring hai kha maila boi a le enshietenlar thaw boi a adik a Pathien lam kha nangruchuk, iti kejet uh.
40022017	Khajarkhan imaw nangmining? Kieini dieng nieriei u roh. Caesar dieng khaichana pek hi Dan maw nih ninawkle dan nih boi maw nih?”
40022018	Inia Jesu na amani thatna boi u kha jet pe a ruti, “Aw thanunchan thaw hai, ithaw kiei hi ennanginerete u maw nih?
40022019	Khaichana chandi kha kiei dieng numumuk u roh.” Khan amani na dinari `khat kha ama dieng vak chawi uh.
40022020	Khan amani dieng ruti, “Mahi rilim le khetmiejiek hi, tu tah maw nih?”
40022021	Amani na rumashang uh, “Caesar.” Khashole amani dieng ruti, “Khanitatu Caesar tah hai kha Caesar dieng peh u roh, khan Pathien tah hai kha Pathien dieng peh u roh.”
40022022	Amani na makha rujet u `le, shindawngna runiei ua ama kha mathan a rushe u joi.
40022023	Khanikhan thoiretna awm mak, ati Sadducee hai na ama dieng va ua rurawdawn uh.
40022024	Amani na ruti uh, “Oja, Moses na ruti makhala tukhat na nainiei boi a thi joiatu, ulienpa chi mothoina rang, anaipangpa na unungak kha loh rangnih.
40022025	Poro shiri hi kieini le ruawm. Akhat changna kha na inniei a ruthi joi. Khan chi mak boi a unungak kha anaipangpa dieng rumak joi.
40022026	Khatikhan adi changnapa, athum changna, khan ishiri changnashe kha ruthi joi.
40022027	Dawngkhit a nupangnu kha`awm ruthi joi.
40022028	Thoiretna khan ama kha, shiri hai kar a, tu nungak maw chang nih? Ajarla lawpsheng u na ama kha iruniei u inih.”
40022029	Jesu na mashang a amani dieng ruti, “Nangrehe uh, ajarla nangni na Miejiek hai kha`awm, khan Pathien ranak kha`awm rujet u makche.
40022030	Ajarla thoiretna khan innieina awm naw nih, khan inawm mieniei u naw nih. Inia ravan a Pathien ravantir hai kha ang u rangnih.
40022031	Khan athi hai thoiretna chungchang khan tu, Pathien na iruti chawng kha te u makche maw?
40022032	Ama na ruti, ‘Kiei hi Abraham Pathien, Isaac Pathien, khan Jacob Pathien kha kanih.’ Pathien hi athi hai Pathien kha nimak, inia aring hai Pathien kha inih.”
40022033	Ama miruchukna khan mipui kha shindawngna runiei uh.
40022034	Inia ama na Sadducee hai kha rumaw`awmchien joi, iti kha Pharisee hai kha na rujet u phakhan, amani na lawp `khat a ruruchun u joi.
40022035	Khan amani kar a danthiei `khat na ama kha enretena rang, chawng rawdawn a ruti,
40022036	“Oja, Dan shung ah ih chawngpek kha maw aliendet?”
40022037	Jesu na ama dieng ruti, “ ‘Nang PUMI nang Pathien kha nang mulung kholok le, nang ringphuk kholok le khan nang mulungmining kholok le numnangipok rang a inih.’
40022038	Mahi akhat changna le aliendet chawngpek kha inih.
40022039	Khan adi changna kha hitihin awm: ‘Nang ringchangpui kha nang pumtak ang a numnangipok rang a inih.’
40022040	Mahi chawngpek idi chung hin Dan le Thiempulien hai kholok kha rushui a awm inih.”
40022041	Inia Pharisee hai na ruruchun u lai khan, Jesu na amani dieng rurawdawn.
40022042	Ama na ruti, “Christa chungchang hin imaw nangmining uh? Ama hi tu shapa kha maw nih?” Ama dieng rumashang uh, “David Shapa.”
40022043	Amani dieng ruti, “Khanitala itia Ratha jar a David na ‘Pumi,’ tia irukoi a
40022044	‘PUMI na kupumi dieng ruriei, “Nang rahapui hai kha nang kekhawng kamachang malalim, kukhut chang tieng hin shuh roh,” ’ tia iti maw nih?
40022045	David na ama kha ‘Pumi,’ ti joiala, iti dan a ama kha ashapa achang maw nih?”
40022046	Tute na ama dieng rumashang ngam u mak, khan khani ah put ah tute na ama dieng chawngawm rurawdawn ngam u lai mak.
40023001	Khashole Jesu na mipui dieng le akhaichawi hai dieng chawngruriei.
40023002	Ama na ruti, “Danoja hai le Pharisee hai na Moses shutna khan shuh uh.
40023003	Khajarkhan nangni dieng iriei rikip kha jui u tana thaw u roh, inia amani ithaw ang a tu, thaw u naw roh, ajarla iriei u kha thaw u mak.
40023004	Ruput ngam boi pokrik hai kha amani na khop ua miring hai dar a atet pe uh, inia amani kha amani khutlawihai kar a akhatshe le meper jawt u mak.
40023005	“Khan ithaw u kholok kha miring hai muk rang thaw uh. Ajarla amani uitangmili hai kha mielien uh, khan amani ponmawr hai kha mieshiei uh.
40023006	Bumichinna hai khan mi matonkhit ah shutna rang, adit uh, khan synagogue hai khan shutna runieiving hai kha loh jawt uh.
40023007	Khan mi na ‘Rabbi, Rabbi,’ iti le khan rievieithawna mun ah richit ipek rang, adit uh.
40023008	“Inia mi na ‘Rabbi,’ tia nokoi u naw roshoh. Ajarla nang Oja u `khat awm. Ama kha Christa kha inih, khan nang kholok hi uliennai kha nangnih uh.
40023009	Rieliei a awm tute dieng kapa, tia koi u naw roh, ajarla nangpa u `khat awm, ama kha ravan a awm.
40023010	Mi na lamkai hai, tia`awm nokoi u naw rosho, ajarla nang Lamkai `khat awm. Makha Christa kha inih.
40023011	Inia nang kar ua alienving kha nang shok u achang rang a inih.
40023012	Khan nining a rawlawm miring kha redemashak rangnih. Khan nining a rede miring kha rawlawmmashak rangnih.
40023013	“Inia nangni rang idawr a khawk shawna maw nih naw, Aw danoja hai, Pharisee hai, thanunchan thaw hai! Ajarla ravan rengchangna kha mi hai rang nangkhar uh. Ajarla nangnirilikawm lut u makche, khan alut rang a miring hai kha`awm mulut jawt u makche.
40023014	Nangni rang idawr a khawk shawna maw nih naw, Aw danoja hai, Pharisee hai, thanunchan thaw hai! Ajarla mieirawng hai in kha ranak a nangsho uh. Khan rohong a nikna kha nangmieshiei uh. Hijarhin hengna kha liendet a nangmuk u rangnih.
40023015	“Nangni rang idawr khawk maw nih naw, Aw danoja hai, Pharisee hai, thanunchan thaw hai! Ajarla miring `khat Jihudi mijirna rang, tuikhanglien le maw nangrakan ua nangshe uh. Makha miring kha na ijir phakhan, nangni kha ang a, rothom a Gehenna shapa kha nangmachang uh.
40023016	“Nangni rang idawr a khawk maw nih naw, Aw lamkai mikchaw hai! Nangni na nangti uh, ‘Tunita`awm riethiengmun ban a chawngrakham ama chung khan iawm shok naw nih. Inia tunita`awm riethiengmun ah awm rangkachak ban a chawngrakham ama kha chawngrakham kha na ikhit inih.’
40023017	Aw amawng le mikchaw hai, ih kha maw liendet, rangkachak kha maw, ninawkle rangkachak riethiengmashak riethiengmun kha maw?
40023018	Nangni na nangti uh, ‘Tunita`awm maicham ban a chawngrakham ama chung khan ih shok naw nih, inia tunita`awm kha chung ah awm khutchawi ban a chawngrakham ama kha chawngrakham kha na ikhit inih.’
40023019	Aw amawng le mikchaw hai, ih kha maw liendet, khutchawi kha maw ninawkle khutchawi riethiengmashak maicham kha maw?
40023020	Khajarkhan tunita`awm maicham ban a chawngrakham miring kha na makha iban a, khan kha chung ah awm kholok kha iban a chawngrakham inih.
40023021	Tunita`awm riethiengmun ban a chawngrakham miring kha na makha le kha shung ah awm ama kha iban a chawngirakham inih.
40023022	Tunita`awm ravan le chawngrakham miring kha na Pathien rengmun le khan kha chung ah ashupa ama kha le chawngirakham inih.
40023023	“Nangni rang idawr a khawk maw nih naw, Aw danoja hai, Pharisee hai, thanunchan thaw hai! Ajarla pudina le patikhawm, khan jira hai kha shemshawm a nangpek uh. Inia Dan a aludet kha ishawn u makche. Khahaikha la, dikna, roihoina, khan takashawn inih. Shik hai kha enda boi a hihaihi nangithaw u rang a shok.
40023024	Aw lamkai mikchaw hai, thoiphurlangshan kha nangshawr uh, inia sharingshiei tu nangva uh!
40023025	“Nangni rang idawr a khawk maw nih naw, Aw danoja hai, Pharisee hai, thanunchan thaw hai! Ajarla nangni na hai le kheng kha vai tieng nanglap ua, shung ah tu phamrai le takshurna ngam boi kha ship a awm.
40023026	Aw Pharisee mikchaw hai, hai le kheng shung kha masha a machai u roh. Khanitatu amani vai tieng a kha`awm chai rangnih.
40023027	“Danoja hai, Pharisee hai, thanunchan thaw hai, nangni rang mieriemna awm! Ajarla mi na vai tieng metha a imuk, inia ushung ah tu athi hai ru hai le orono kholok aship thankhur hai lieina ithaw kha le nangra`ang uh.
40023028	Khatikhan mi hai dieng khan vai tieng tu richichawi `khat a nangmalang uh, inia shung ah tu nang thanunchan thawna le dannangishawnna boi u kha na shipmer a awm.
40023029	“Nangni rang idawr a khawk maw nih naw, Aw danoja hai, Pharisee hai, thanunchan thaw hai! Ajarla nangni na thiempulien hai than kha nangkon uh, khan miriethieng hai than hai kha nangrielien uh.
40023030	Khan nangni na nangti uh, ‘Kieini na kapa hai rong khan kuruawm uatu, amani na thiempulien hai thishen moshokna khan rujaw u naw ning.’
40023031	Khatikhan thiempulien hai kha ruthat nai hai kha kanih, tia nang nining ua kungnangchang uh.
40023032	Nang pilepu hai munu danlakna kha miship u roh.
40023033	“Aw moro hai! Rawshawk chicha hai! Nangni na itia maw Gehenna chawngshatna ah put ah rekhe u rawng?
40023034	Hijarhin, en u ro, thiempulien hai, mishing hai le danoja hai kha nangni dieng kijongtir inih. Eshen kha cross ling ah nangthat u rangnih. Khan eshen hai kha nang synagogue u hai khan rawmaw le nangjem ua khopui `khat ah put ah khopui `khat ah shawna nangpek u rangnih.
40023035	Makha rieliei chung a thijan miriethieng thishen kholok shietna kha nangni dieng chuna rang a inih. Makha miriethieng Abel thishen shok ah put ah Barachiah shapa Zechariah thishen shokshe kha nangni dieng shokna rang a inih. Zechariah kha riethiengmun le lungkheng kar ah nangiruthat u inih.
40023036	Diktak a nangni dieng kiriei inih, hihai kholok hi mahi rong chung hin chuh rangnih.
40023037	“Aw Jerusalem, Aw Jerusalem, thiempulien hai athat le ama dieng a ijongtir hai kha lung le adeng! Arpui `khat na ete hai kha amatha noi ah irawkhawm kha ang a, idawrshe maw nang nai hai kha lawp `khat a kururawkhawm jawt, inia rujawt u makche!
40023038	Enro, nang in u kha rokpet a rangah joi.
40023039	Ajarla kiei na nangni dieng kiriei inih, ‘PUMI riming a ava ama kha rahvantha inih,’ nangti u masheng, numuh u lai naw tinih.”
40024001	Khashole Jesu na riethiengmun kha mathan a rushe joi. Khan akhaichawi hai na ama dieng rushe ua riethiengmun inrashak dan hai kha rumumuk uh.
40024002	Makhan Jesu na amani dieng ruti, “Hihai kholok hi nangimuk boi u maw nih? Diktak a nangni dieng kiriei inih. Akhat chung ah akhat rotho hi achim boi a hin ah imak lung `khatshe awm naw nih.”
40024003	Khan Ama na Olive Lawn ah rushuh le roroia, akhaichawi hai na bing a ama dieng va uh. Amani na ruti uh, “Khahaikha itik a ashok rang a maw nih, iti kha kieini dieng nieriei u roh. Khan nang jongna rang le khan rong mawtawrna rang a jetna kha imaw ninih?”
40024004	Jesu na mashang a amani dieng ruriei, “Mi na nomohonna boi u rang, riring u roh.
40024005	Ajarla ‘Christa kha kanih,’ tia mi tampui kiriming a va u rangnih, khan mi tampui mohon u rangnih.
40024006	Khan ra le muruk a ra chawng nangjet u rangnih. Makhan nang rawthawkna boi u rang, riring u roh. Ajarla hihai kholok hi ashokngir rang a inih, inia dawng kha tu nih naw nilai.
40024007	Ajarla phung `khat na phung `khat chung a ra thaw rangnih, khan rengram `khat na rengram `khat chung a ra thaw rangnih. Nekleshak hawng tang rangnih, rikrai hawng rawjawh rangnih, khan nieinu munmun ah hawng rawnawk rangnih.
40024008	Hihai kholok hi shawna putna kha nih rangnih.
40024009	“Khashole shawrana khan nepeh u ning, tia nathat u rangnih. Khan kiriming jarkhan phung kholok na nangni kha numukmak u rangnih.
40024010	Khashole mi tampui na keruthui u rangnih, khatlekhat rojor nana rangnih, khan khatlekhat raha rangnih.
40024011	Khan thiempulien jok tampui thoi ning, tia mi tampui kha mohon rangnih.
40024012	Khan danishawnboi kha hawng pung ning, tia mi tampui numropokna kha hawng thang rangnih.
40024013	Inia dawngshe a adoi ngam ama kha shan rangnih.
40024014	Khan rengchangna athachawng hi manmieshie kholok dieng shem rangnih. Makha phung kholok dieng kungchangna `khat kha chang rangnih. Khashole tu dawng kha hawng rangnih joi.
40024015	“Khajarkhan thiempulien Daniel dieng irurieina, ‘Mitiroi thitnathangna miring,’ kha na mun riethieng ah ading kha nangmuk u phakhan (ate miring kha na jet rosho),
40024016	Judea ah awm miring hai kha na lawn hai khan tan u rosho.
40024017	In ah awm nieinak hai kha aloi rang, inphu chung ah awm ama kha na, jong chumlai naw rosho.
40024018	Loi ah awm ama kha na, oponledier loina rang hawng kirretlai naw rosho.
40024019	Khalai a naivawng nupang hai le nai runupeh hai rang khan idawr a shawna maw ninih naw!
40024020	Nang tanna u rang a pha kha phabi le Sabbath nikho nitna boi rang, nikna niei u roh.
40024021	Ajarla makhan shawrana lientak `khat shok rangnih. Kha`ang kha manmieshie putna ah put ah vonshe hin ashok boipet nih rangnih, khan takthar a shokret, iti awmlai naw nih.
40024022	Khan kha pha hai kha imushum boi nitjoiatu, taksha `khatshe hawi naw nih. Inia madansha hai rangbak khan kha pha hai kha, mushum pe rangnih.
40024023	Khashole tukhat na ‘Enro, Christa kha hin awm joi’ ninawkle ‘Khawn awm joi’! ti joiawm takashawn u naw roh.
40024024	Ajarla christa jok hai le thiempulien jok hai kha thoi rangnih. Nitthieiatu madansha haishe kha mohonna rang, jetna le rekhekchon alienalien numumuk u rangnih.
40024025	Enro, pha mala a kinierieisha u nih joi.
40024026	“Khajarkhan, ‘Enro, ama kha ramthim ah awm joi!’ niti u joiawm, she u naw roh. Khan ‘Enro, ama kha indan shung ah awm joi!’ niti u joiawm, takashawn u naw roh.
40024027	Ajarla shim tieng ah put ah khomelek a mar tiengshe i`eh kha Miring Shapa ajong kha le ra`ang rangnih.
40024028	Ajarla thicho awmna mun khan, langke hai na lawp `khat a ruchun u rangnih.
40024029	“Khahai shawrana nikho hai kha thengphit `le, ni kha mijing rangnih, tha na mieivar pelai naw nih; arshi hai na ravan ah put ah jong cho u rangnih, khan ravan ranak hai kholok kha rawnawk rangnih.
40024030	“Kha pha khan ravan a Miring Shapa jetna kha malang rangnih, khan rieliei a phung kholok na mulung jumna niei rangnih. Ranak, khan lurna lien le ravan a romiei hai chung ah Miring Shapa ajong kha amani na muk u rangnih.
40024031	Khan tekawlawi lientak `khat miri le ama ravantir hai kha jong tir rangnih. Khan imadansha hai kha kiei mili ah put ah, ravan dawng `khat ah put ah dawng `khatshe, rawkhawm u rangnih.
40024032	“Khan thieichangkung ah put ah rangshim hi jet u roh: abak hai kha dawnglai khan, obo hawng moshok. Makhan kholum kha hawng nai joi, iti kha nangjet uh.
40024033	Khatikhan khahaikha nangmuk u phakhan, ama kha vak ranai a kawtkungtak ah ding a awm joi, iti kha jet u roh!
40024034	Diktak a nangni dieng kiriei inih, hihaihi hawng rupum masheng, hi rong hi shukhek a hek naw nih.
40024035	Ravan le rieliei hi hek rangnih, inia kawchawng hai hi tu shukthang a thang naw nih.
40024036	“Inia makha Nikho le nidan chungchanga tute na ajet awm mak, ravan a ravantir haishe na`awm jet u mak. Inia kapa ranga kha na ijet inih.
40024037	Inia Miring Shapa jongna rang a dan kha Noah nikho hai kha le ra`ang rangnih.
40024038	Ajarla tuilien mala nikho hai khan, miring hai kha na runek rushak uh, inruniei uh, khan inniei rang rupek uh. Makha Noah na rokonglien khan rulut masheng miring hai kha na ruthaw uh.
40024039	Tuihawnglien a amani kholok kha ruchawiviek masheng, amani na iawm rujet u mak. Miring Shapa ajong rang a kha`awm, khatak kha ang rangnih.
40024040	Kha pha khan miring pasha `di loipuk ah awm rangnih, akhat kha loi rangnih, khan shik `khat kha mak rangnih.
40024041	Nupang pasha `di na shum ah shanghakshuk u rangnih, akhat kha loi rangnih, khan shik `khat kha mak rangnih.
40024042	“Khajarkhan riring u roh, ajarla nangni na nang Pumi u jongna rang a pha kha jet u makche.
40024043	Inia mahi jet u roh, inpumipa kha na murushapa vatna rang a pha kha rujet joiala, ruche ning, tia i`in kha mokhoi naw nih.
40024044	Khajarkhan nangniawm rasham u roh, ajarla nangrumining boi u phakhan, Miring Shapa kha jong rangnih.
40024045	“Rangam puithiei le ashing shok kha tumaw nih? Ama kha upumpa kha na ama inshungkhur apana rang le amani kha rutukthep pha a nekleshak apeh rang a roiruputna ipek miring kha inih.
40024046	Upumpa kha jong phakhan, khatikhan a chon iruthaw ijongmuk shok kha rahvanmuh miring kha inih.
40024047	Diktak a nangni dieng kiriei inih, ama na ienieinak kholok apoh kha iminit rangnih.
40024048	Inia shok shie kha na mulung shung a, ‘Kupumpa ajong hi shum joi,’ iruti a
40024049	oshok chang pui hai kha rujem, khan jukhawp hai le runek-rushak.
40024050	Makha shok pumpa kha irumining boi pha le irujet boi nidantak khan jong phakhan,
40024051	ama na khawktak a achep rangnih, khan thanunchan thaw hai kha le atet rangnih. Kha mun khan chapna le hareshena kha awm rangnih.
40025001	“Ravan rengchangna kha nungak shawm kha le ra`ang rangnih. Amani thaomiei hai kha ruchawi ua moipa kha rumuk pui rushe uh.
40025002	Amani kar a rahnga kha ashing runih uh, khan rahnga kha amawng runih uh.
40025003	Amawng hai kha na amani thaomiei hai kha ruchawi uh, inia thao ruchawi u mak.
40025004	Inia ashing hai kha na thao kha amani thaokawk hai khan amani thaomiei hai kha le ruchawi uh.
40025005	Moipa kha jong shum jarkhan, amani kholok kha inrungui a rumiei u joi.
40025006	“Inia janchim khan he ra`ai `khat na ruti, ‘Enro, moipa kha jong joi. She u tana vak rumuk pui u rang roh!’
40025007	Khashole nungak hai kholok kha na ruthoi ua amani thaomiei hai kha rumuchuk u joi.
40025008	Amawng hai kha na ashing hai dieng ruti uh, ‘Kawthaomiei u hai hi ithi rang keng joi, nang thao u kha eshen nepeh u rang roh.’
40025009	“Inia ashing hai kha na rumashang uh, ‘Nithiei naw nih, kieini rangawm, khan nangni rangawm hun naw nih. Kha ruhut a nangni rangbak khan ajor hai dieng khawn vak rawchawh u rang roh.’
40025010	“Amani na thao rawchawh rusheriethiei khan, moipa kha jong joi. Khan rurasham miring hai kha na moiloina khan moipa kha le rushe u joi. Khan in kha rukhar joi.
40025011	“Kha anuk `le, nungak shik `khat hai kha`awm va ua ‘Pumi, Pumi, mawkawt nawmawlawng pe u roh!’ vak ti uh.
40025012	Inia ama na rumashang, ‘Diktak a nangni dieng kiriei inih, tumaw nangnih u kiei na nejet u mi`ing.’
40025013	Khajarkhan riring u roh, ajarla Miring Shapa jongna rang a Nikho le nidan kha nangni na jet u makche.
40025014	“Ajarla ravan rengchangna hi miring `khat na ama shoktak hai kha irukoi, khan ienieinak hai kha amani dieng khut irurothona a ramlatak `khat a khomijin rushe kha le ra`ang inih.
40025015	Akhat dieng talent rahnga rupek, shik `khat dieng idi, khan shik `khat dieng akhat, ingamtuk kha rupekrim a khomijin rushe joi.
40025016	Khashole talent rahnga atumpa kha na rushe a makha le rievieiruthaw a talent shik rahnga rumoshok.
40025017	Khatikhan idi atumpa kha na`awm idi rumoshok.
40025018	Inia akhat atumpa kha na rushe, khan pieipak ah rukhum a upumi shier kha ruthe.
40025019	“Pha shawtlawk shole, khahai shok pumi kha hawng kir a amani le talent hai kha rumushung u joi.
40025020	Khan talent rahnga atumpa kha na ava a talent shik rahnga kha vak chawi a ruti, ‘Pumi, kiei dieng talent rahnga nangnurupek. Enro, kiei na amani ah put ah talent rahnga kurumupung joi.’
40025021	“Upumi kha na ama dieng ruti, ‘Nangrat joi, atha le takashawn rang a rutuk shok. Nieinak lekte chung a takashawn rang rutuk kha nangnih. Kiei na nieinak tampui chung a apoh kha niminit rang kanih. Nang pumi ningaina khan lut rang roh.’
40025022	“Talent idi atumpa kha na`awm ava a ruti, ‘Pumi, kiei dieng talent idi nangnurupek. Enro, amani ah put ah talent idi kurumupung joi.’
40025023	“Upumi kha na ama dieng ruti, ‘Nangrat joi, atha le takashawn rang a rutuk shok. Nieinak lekte chung a takashawn rang a rutuk kha nangnih. Kiei na nieinak tampui chung a apoh kha niminit rang kanih. Nang pumi ningaina khan lut rang roh.’
40025024	“Khashole talent `khat atumpa kha na ava a ruti, ‘Pumi, nang hi mikher, nangivawrna boi a parrawkhawm, khan nangithehna boi a rawkhawm kha nangnih, iti kha kiei na kejet.
40025025	Khajarkhan kiei kuruchih, khan kurushe a nang talent kha pieipak ah kiruthe inih. Enro, nang tah kha loi rang roh.’
40025026	“Upumi kha na ama dieng ruti, ‘Nang ashie le rathashie shok, kivawrna boi khan kiei na parkirawkhawm, khan kithehna boi khan kirawkhawm, iti kha nangjet!
40025027	Kieshier kha niei`in ah nangrutet a la, kawhawngkir phakhan athoi lele kumuk rangnih.
40025028	‘Khajarkhan talent kha ama ah put ah loi tana talent shawm anieipa dieng peh rang roh.
40025029	Ajarla aniei ama dieng khan pek rangnih, khan ama na ruphu a niei rangnih, khan aniei boi ama dieng khan, inieidak kha`awm ama ah put ah loi pe rangnih.
40025030	Khan rutuk boi shokpa kha vai tieng ah jingnakhap khan vak pai u roh. Kha mun khan chapna le hareshena kha awm rangnih.’
40025031	“Miring Shapa kha na ama lurna le ravantir riethieng kholok le jong phakhan, ama lurna rengmun khan jong shuh rangnih.
40025032	Khan phung kholok kha amaikung a ruchun rangnih. Kengamroi kha na ekengam hai kha keh hai ah put ah ishen kha ang a, amani kha shikshik a shen rangnih.
40025033	Khan kengam hai kha ama khut chang tieng atet rangnih, inia keh hai kha ukhut viei tieng atet rangnih.
40025034	“Khashole ukhut chang tieng ah hai dieng khan Rengpa kha na iti rangnih, ‘Khai, kapa na rahvan ipek hai, rieliei phun ah put ah nangni rang a irurasham rengchangna kha tum u rang roh.
40025035	Ajarla vawncham a kuruawm, nekleshak nangnurupek uh. Tuira a kuruawm, tui nangnurupek uh. Milak `khat a kuruawm, nangnurupawm uh.
40025036	Ponledier boi a kuruawm, pon nangnururieshieimashak uh. Natlam a kuruawm, nangnawhawngphak uh. Lungroko shung ah kuruawm, kiei dieng nanghawng uh.’
40025037	“Khashole midik hai kha na mashang a ruti u rangnih, ‘Pumi, itiklai maw vawncham a nang kha kunurumuk ua nekleshak kunurupek uh, ninawkle tuira a kunurumuk ua tui kunurumenek uh?
40025038	Itiklai maw kieini na nang kha milak `khat a kunurumuk ua kunurupawm uh, ninawkle ponledier boi a kunurumuk ua pon kunururieshieimashak uh?
40025039	Ninawkle natlam a, ninawkle lungroko ah kawnawhawngphak uh?’
40025040	“Makhan Rengpa kha na amani dieng mashang rangnih, ‘Diktak a nangni dieng kiriei inih, ih nita`awm ashin ku`uliennai hihaihi kar a akhat dieng nangiruthaw u kha, kiei dieng nangiruthaw u inih.’
40025041	“Khashole ukhut viei tieng ah hai dieng khanawm iti rangnih, ‘Nangni pumbotna amuh miring hai, diabol le ama ravantir hai rang a irurasham Kumshawt Miei khan, kiei ah put ah she u rang roh.
40025042	Ajarla vawncham a kuruawm, nekleshak nurupeh u makche, tuira a kuruawm, tui nurupek u makche.
40025043	Milak `khat a kuruawm, in nurumulut u makche. Ponledier boi a kuruawm, pon nururieshieimashak u makche. Natlam a le lungroko ah kuruawm, inia nawhawngphak u makche.’
40025044	“Khashole amani na`awm rumashang a ruti u rangnih, ‘Pumi, itiklai maw nang kha vawncham a, ninawkle tuira a ninawkle milak a, ninawkle ponledier boi a, ninawkle dam boi a, ninawkle lungroko ah nang kha kunurumuk ua nang dieng chon kinuruthawna pe boi u awm?’
40025045	“Khashole ama na amani dieng rumashang, ‘Diktak a nangni dieng kiriei inih, ih nita`awm hihai ashin hai kar a akhat dieng nangiruthaw boi u kha kiei dieng nangiruthaw boi u inih.’
40025046	“Khan hihaihi na kumshawt a chepna khan she u rangnih, inia midik hai kha na kumshawt ringna shung khan lut u rangnih.”
40026001	Khan hitihin ruawm, Jesu na chawng hai hi ariei rumawtawr phakhan, akhaichawi hai dieng ruti,
40026002	“Ni `di shole, Rakanna kha hawng rangnih joi, iti hi nangjet uh, khan Miring Shapa kha cross ah thatna rang pek u rangnih joi.”
40026003	Khashole Caiaphas iti thiempu rashang tolawng khan thiempu ulien hai, danoja hai le miring hai shierulien hai kha ruruchun uh.
40026004	Khan Jesu kha mohonchien a shur a thatna rang, muruk a chawng rurashak uh.
40026005	Inia “Rohoi khan tu mi muput rang keng, ama kha shur u naw roh,” tia amani na ruti uh.
40026006	Khan Jesu kha Bethany ah raithawnaw rutawngpa Simon in ah ruawm.
40026007	Kha pha khan nupang `khat na manrawp rieipartui hi lungngoi kawk `khat le Jesu dieng ava a, Jesu na tebol ah rushulai khan, makha ama lu ah ruliei pe.
40026008	Inia makha akhaichawi hai na rumuk u phakhan, mulungrahalam a ruti uh, “Ijar a mahi imathang maw nih?
40026009	Ajarla mahi rieipartui hi manrawptak a jor a shara hai dieng pekthiei inih.”
40026010	Makha Jesu na rujet a amani dieng ruti, “Ijar a nupangnu kha nangirahamashak u maw nih? Ajarla ama na kiei dieng chon atha `khat ithaw inih.
40026011	Ajarla shara hai kha ningthingkip nangawm pui uh, inia kiei hi tu ningthingkip nawawm pui u makche.
40026012	Ajarla katak a mahi rieipartui iliei hi kurukhumna rashamna rang a iruthaw inih.
40026013	Nangni dieng diktak a kiriei inih, ih mun khan nita`awm, rieliei pumpui ah athachawng shem phakhan, mahi nupangnu na iruthaw hi, ama miningna `khat a, riei rangnih.”
40026014	Khashole Judas Iscariot iti shawmlieidi kar a akhat na thiempu ulien hai dieng rushe joi.
40026015	Ama na ruti, “Nangni dieng ama hi kojor a la, kiei dieng imaw nepeh u rawng?” Amani na dangka shawm `thum le ama kha rurawjawt pui u joi.
40026016	Khan ah put ah Jesu jorna rang a chanthatna kha tawk a ruawm joi.
40026017	Khan akhat changna Chawjawboi Tan Rohoi Nikho khan khaichawi hai na Jesu dieng rushe a ruti uh, “Khoshekawt ah maw Rakanna shakna rang, nangnarashammashak jawt uh?”
40026018	Ama na ruti, “Khopui khawn she u tana mi `khat nangmuk u rangnih. Ama dieng ti u roh, ‘Ojapa na iti, “Kapha kha nai joi, kakhaichawi hai le nang in ah Rakanna kha rasham u rang kanih.” ’ ”
40026019	Khajarkhan Jesu na chawngirachak dungjuia, khaichawi hai na ruthaw ua Rakanna kha rurasham u joi.
40026020	Khan ni hawng tah phakhan, ama na khaichawi shawmlieidi le maicham ah rushuh u joi.
40026021	Amani na runek u lai khan, ama na ruti, “Diktak a nangni dieng kiriei inih, nang kar ua akhat na kiei hi nojor rangnih joi.”
40026022	Khan amani kha dawnga mulungrushaw pe uh. Amani `khatkhat na ama dieng ruti uh, “Kiei maw kanih, Pumi?”
40026023	Khan ama na rumashang, “Mahi khengkam hin kiei le khut apur miring kha na kiei hi nojor rangnih.
40026024	Miring Shapa kha ama chungchanga irumiejiek dungjuia ashok pe inih. Inia Miring Shapa ajor miring chung khan idawrshe rahvanshie maw nih! Ama kha jong shoklam nawkala ama rang tha pe rangnih.”
40026025	Khashole ama ajorpa Judas na mashang a ruti, “Kiei maw kanih, Rabbi?” Ama na rumashang, “Nangti joi.”
40026026	Khan amani na irunek u le roroia, Jesu na tan kha ruloi, khan rahvan rupek a rukhoi. Khan akhaichawi hai dieng rupek a ruti, “Loi u tana shah u roh, mahi kupum kha inih.”
40026027	Khan hai kha ruloi a mapakna runiei, khan amani dieng pek a ruti, “Nang lawpsheng u na hin ah put ah neh u roh.
40026028	Ajarla mahi rawjawtna `thar kithishen kha inih. Mahi mi tampui munu rangaidamna rang a along kha inih.
40026029	Inia kiei na nangni dieng kieriei, von ah put ah kapa rengchangna khan nangni le athar a kinekna rang a makha Nikho kha hawng shok masheng, mahi drakha tui hi kiei na nelai naw ning.”
40026030	Khan amani na lah `khat ruthaw ua Olive Lawn ah ruhawng u joi.
40026031	Khashole Jesu na amani dieng ruriei, “Von jan hin, kajar a nang kholok na keruthuina nangniei u rangnih, ajarla hitihin rumiejiek: ‘Kiei na Kengamroi kha that rang kanih, khan kengam hawi kha chaiachai a awm rangnih.’
40026032	Inia kiei hi nomothoi shole, nang matieng u Galilee ah rushe rang kanih.”
40026033	Mashang a Peter na ama dieng ruti, “Nang jar a mi kholok kha keruthuimashak joiawm, kiei tu kenuruthuimashak naw nih.”
40026034	Jesu na ama dieng ruti, “Diktak a nang dieng kiriei inih, von jantak hin, arkhawng na khong mala, kuchung a voithum nangrapha rangnih.”
40026035	Peter na ama dieng ruti, “Kiei nang le athi rang kinitjoiawm, nang chung a raphatna niei naw ning!” Khatikhan akhaichawi hai kholok na ruti uh.
40026036	Khashole Jesu na amani le Gethsemane iti mun khan rushe a, akhaichawi hai dieng ruti, “Khawn anih kesheriethiei, hin rushuh u roh.”
40026037	Ama na Peter le Zebedee shapa idi kha rushe pui, khan mulungshaw a raha ruput joi.
40026038	Khashole amani dieng ruti, “Kiringphuk hi thitna dawr a ajeng a shaw joi. Hin rurangah u roh, khan cheveng a nawawm puishom u roh.”
40026039	Khan ama na rushebawt le butlam a nikna niei a ruti, “Aw kapa, nitthiei a tu, hai hi na kiei hi nalim rosho. Khanikengta kidit ang a niboia, nangidit kha ang a nih rosho.”
40026040	Khan khaichawi hai dieng ava a rumiei u kha vak tawng a Peter dieng ruti, “Nidan `khatshe neche pui ngam u makche maw?
40026041	Chelam a nikna niei u roh. Khanitatu lemna khan lut u naw tinih; ratha na tu adithet, inia taksha hi na dawkshamna ieniei.”
40026042	Voidi changna khan rusheret, khan nik a ruti, “Aw kapa, hai hi kinek boi a inalim boi rang nitjoiatu, nang mulungmining kha nih rang rosho.”
40026043	Khan ama na ava a amani kha mieilam a vak mukret, ajarla amani mik kha rumasha pe uh.
40026044	Khan amani kha mak a voithum changna khan rusheret a, ra`angre a chawng hai kha vak riei.
40026045	Khashole akhaichawi hai dieng ruti, “Tunshe hin amiei a shawmuchum maw nangnih u lai? Enro, apha kha nai joi, khan Miring Shapa kha munu miring hai khut a jor joi.
40026046	Thoi u tana she u rang rawi. Enro, kiei najorpa kha na navakdep joi.”
40026047	Khan ama na roirurieilai khan, shawmlieidi kar a akhat, Judas kha vak shok joi. Mirawp lientak `khat chemjam le mawbawng raklam a vat pui joi. Amani kha thiempu ulien hai le miring hai shierulien hai na ivaktir u inih.
40026048	Khan ajorpa kha na amani dieng jetna pek a ruti, “Kiei na bieng kitumpa kha, ama kha inih, shur u roh.”
40026049	Khan ama na Jesu kha vak jawngtir a “Rabbi, chubai!” tia iebieng ah vak tum joi.
40026050	Jesu na ama dieng ruti, “Kama, ithaw va maw nangnih?” Khashole amani na rujawng uh, khan Jesu chung a khut rujawn ua ama kha rushur u joi.
40026051	Khan enro, Jesu le rawtawp hai kar a akhat na ukhut rushawn a echemjam kha rupawttap a, thiempu rashang shok `khat rutuk a, onokor kha rutan pe joi.
40026052	Khashole Jesu na ama dieng ruti, “Nang chemjam kha awkawk khan thong roh, ajarla chemjam rotokna miring kholok na chemjam a thi rangnih.
40026053	Tun kiei na kapa dieng nik a kamaton a ravantir legion shawmlieidi kiei dieng nepeh ngam naw nih, tia nangimining maw nih?
40026054	Khanitala hitihin a ashokngir rang a inih, iti Miejiek kha itia maw hawng rupum ngam nih?”
40026055	Kha phatak khan Jesu na mipui dieng ruti, “Minieisho `khat chung a ang a, kiei ashur rang chemjam le mawbawng le ava maw nangnih uh? Ningthingkip kiei na riethiengmun ah mi kururuchuk, khan nangni le kuruawm a nurushur u makche.
40026056	Khania hihai kholok hi thiempulien hai na irumiejiek hai kha hawng rupumna rang a ithaw inih.” Khashole khaichawi hai kholok na ama kha mathan a rutan u joi.
40026057	Khan Jesu rushur hai kha na ama kha thiempu rashang Caiaphas dieng ruchawi u joi. Kha mun khan danoja hai le shierulien hai kha ruruchun uh.
40026058	Inia Peter na ama kha thiempu rashang tolawngshe kha ralaviei a anu rujui. Khan ama na rulut, khan riethiengmun shipai hai kha le rushuh a imaw shok nih, tia ruen.
40026059	Thiempu ulien hai, khan shierulien hai le Sanhedrin miring kholok na Jesu kha thatna rang, adik boi a kungchangna kha rutawk uh.
40026060	Inia adik boi a kungruchang hai tampui kha va u joiawm, `khatshe rumuk pe u mak. Dawngkhit a adik boi a kungachang hai idi hawng lut uh.
40026061	Amani na ruti uh, “Hipa hi na ‘Pathien riethiengmun hi shiet a ni `thum shung a komothoi ngam,’ ruti.”
40026062	Khan thiempu rashang kha na thoi a Jesu dieng ruti, “Mashanglai naw rawng maw? Nang chung a mi hai na kungchangna ipek u hi imaw nih?”
40026063	Inia Jesu kha ruawmchien. Khan thiempu rashang kha na mashang a ruti, “Pathien Shapa Christa kha nangnih a tu, Aring Pathien riming kha ban tana chawngrakham roh.”
40026064	Jesu na ama dieng rumashang, “Nangti joi. Khanikengta kiei na nang dieng kieriei, tun ah put ah Miring Shapa kha na Ranaknieipa khut chang tieng shuh ning, tia ravan romiei kar a ajong kha nangmuk u rangnih.”
40026065	Khashole thiempu rashang kha na opon hai kha ther a ruti, “Ama na Pathien mieshietna chawng kha iriei! Dawn a kungchangna rang, imaw nirangai u lai? Enro, tun ama Pathien mieshietna kha nangjet u joi!
40026066	Imaw nangmining uh?” Amani na rumashang uh, “Ama hi athi rang rutuk joi.”
40026067	Khashole amani na amai ah rumiechiei uh, khuttum le rushuk uh, khan eshen na khutmaja hai le ruben uh.
40026068	Amani na ruti uh, “Kieini dieng rophong roh, Aw Christa! Tu na inaben maw nih?”
40026069	Tun Peter na tolawng vai tieng rushuh. Khan nungak shok `khat na ama dieng va a ruti, “Nangawm Galilee Jesu kha le rurawtawp akhat nangnih.”
40026070	Inia amani kholok maikung khan rapha a ruti, “Imaw nangiriei kiei jet mi`ing.”
40026071	Khan ama na tolawng lam ah rushok phakhan, nupang shik `khat na rumuk a, khan ah awm hai dieng ruti, “Hi miring hiawm Nazareth Jesu le rurawtawp inih.”
40026072	Khan ama na raphatlam a chawngrurakham, “Miring hi kiei jet mi`ing.”
40026073	Khan awmbawt le ama dieng ah ading hai kha na ava ua Peter dieng ruti uh, “Diktak a nangawm amani kar a akhat nangnih, ajarla nang chawngriei na jawt mak.”
40026074	Khashole pumrobot a chawngrakhamlam a ruti, “Hi miring hi kiei jet mi`ing!” Khan relentak a arkhawng hawng khong joi.
40026075	Jesu na ama dieng iruriei chawng hai kha Peter na rumininghep joi, “Arkhawng na khong mala, kuchung a voithum nangrapha rangnih.” Khan ama na vai rushok a rie`ieklam a ruchap joi.
40027001	Jingkara thiempu ulien hai le miring hai shierulien kholok na Jesu kha thatna rang, rurashak u joi.
40027002	Khashole ama kha khop a ruchawi u joi, khan rampo Pontius Pilate dieng vak pek u joi.
40027003	Khashole ama kha iheng ua engshiet a iruthaw u kha ama rujor Judas na rumuk `le, mulung a shirna hawng niei, khan thiempu ulien hai le shierulien hai dieng dangka shawm `thum kha emele rushe joi.
40027004	Ama na ruti, “Kiei na jar boi thishen kinepekna u khan kiei munu kawthaw joi.” Inia amani na rumashang uh, “Makha kieini le ruirakaina imaw awm? Makha nang roiruputna keng joi!”
40027005	Riethiengmun khan dangka hai kha apai a rushe joi, khan nining a rui le vak rikhit joi.
40027006	Khan thiempu ulien hai kha na dangka hai kha rushar ua ruti uh, “Hihaihi nieibawmna ah tet rang a hi Dan nih naw nih, ajarla mahi thishen man inih.”
40027007	Khajarkhan shier hai kha le milak hai khumna rang, bekonpa loipuk `khat rawchawkna rang, rurawjawt u joi.
40027008	Khajarkhan makha loipuk kha Thishen Loimun, tia vonshe hin ti u lai.
40027009	Makha thiempulien Jeremiah dieng a irurieina kha hawng rupum inih. Hitihin ruriei, “Amani na dangka shawm `thum ruloi uh, makha Israel nai hai na ama rang a irumachat u aman kha inih.
40027010	Khatikhan PUMI na chawnginurupek kha ang a amani na bekonpa loipuk rang khan rupek u joi.”
40027011	Khan Jesu na rampopa maikung a ruding joi. Khan rampopa kha na ama dieng rawdawn a ruti, “Nang Jihudi hai Reng kha maw nangnih?” Khan Jesu na ama dieng rumashang, “Nangiti kha inih.”
40027012	Khan thiempu ulien hai le shierulien hai na ajar rupek u phakhan, ama na rumashang mak.
40027013	Khashole Pilate na ama dieng ruti, “Amani na nang chung a hidawr a kungachang u hi jet makche maw?”
40027014	Inia Jesu na chawng `khatshe rumashang mak. Makhan rampopa kha ajeng a shinrudawng pe joi.
40027015	Khan rampopa shena dungjuia, rohoi shung a mipui na imadan shurkhop miring `khat amani rang rumoshokngai.
40027016	Kha pha khan amani na Barabbas iti shurkhop miropoboi `khat runiei uh.
40027017	Khajarkhan amani na ruruchun u phakhan, Pilate na amani dieng rurawdawn, “Nangni rang tumaw nomoshok pe u ning? Barabbas maw, ninawkle Christa iti Jesu hi maw?”
40027018	Ajarla Jesu kha mukmakna jar a irupek u keng, iti kha ama na rujet.
40027019	Pilate na chawngshatna shutna khan rushuh phakhan, inkonu na hitihin chawng vak mawchawi a ruti, “Miring adik chung khan nang khut raw naw roh. Ajarla jangin ama jar a karamang a ajeng a kashaw.”
40027020	Inia Barabbas kha nik a Jesu kha thatna rang, thiempu ulien hai le shierulien hai na mipui kha rumawshawk uh.
40027021	Rampopa kha na amani dieng rurawdawn, “Idi kar hin tumaw nangni rang nomoshok pe u ning?” “Barabbas!” tia amani na rumashang uh.
40027022	Pilate na amani dieng ruti, “Khanitala Christa iti Jesu chung hin kiei na imaw thaw ning?” Kholok na “Cross ling ah that rosho!” tia rumashang uh.
40027023	Khan rampopa kha na ruti, “Ithaw maw, ashie imaw thaw joi?” Inia lieklawr a “Cross ling ah that rosho!” tia rura`ai uh.
40027024	Pilate na ih ruman ngamlai mak, inia kha ruhut a mi hai kha mohok ruput u joi. Ama na makha rumuk phakhan, tui ruloi a mipui maikung a ukhut rurushuk a ruti, “Mahi midikpa thishen jar hin kiei kajar awm mak. Mahi nang roiruputna u keng joi.”
40027025	Khashole mi kholok na ruti uh, “Ama thishen kha kuchung ua le kanai hai chung a cho rosho.”
40027026	Khashole Barabbas kha amani rang rumoshok pe joi. Khan Jesu kha rumejem shole, cross ling ah that rang rupek joi.
40027027	Khashole rampopa ramiring hai na Jesu kha Praetorium khan ruchawi ua ama kha rarup kholok na rurokochip joi.
40027028	Khan amani na ama pon kha rulik pe ua ponshen kha rurieshieimashak u joi.
40027029	Khashole riling renglukhum kha ruphan ua ulu ah rurukhumashak uh, khan rengshunshawraw kha ukhut chang tieng rumarak uh. Khan amani na amaikung a rukhuk rushun ua erawh a ruti uh, “Lawm roh, Jihudi hai Reng!”
40027030	Khan ama kha rumiechiei uh, khan rengshunshawraw kha ruloi pe ua ulu ah rujem uh.
40027031	Khan engshiet a ruthaw u shole, ama ah put ah ponshen kha ruthut pe ua ama ponlediertak kha rurieshieimashak u joi. Khan cross ah that rang, ruchawi u joi.
40027032	Khan amani na vak shok u le roroia, Simon iti Cyrene miring `khat vak muk ua ama kha ranak a ama cross kha ruruputmashak uh.
40027033	Khan Golgotha iti mun kha hawng shok u joi. Makha Luru Mun tina inih.
40027034	Hiei le reche ju kha nek rang rupek uh, khan ama na makha tuidan ruen phakhan, runeh jawt mak.
40027035	Khashole ama kha cross ling ah rumakhai u joi. Amani na vanmuk ruen ua ama ponledier hai kha rureshem uh. Makha thiempulien na iruriei kha hawng rupum inih: “Amani na koponledier hai kha amani kar a rushem uh, khan kopon rieshiei chung a vanmuk ruen uh.”
40027036	Makhan amani na rushuh ua ama kha rurung uh.
40027037	Ama lu chung khan jar ipekna u kha rumiejiek uh: MAHI JESU HI JIHUDI HAI RENG KHA INIH.
40027038	Minieisho miring pasha `di, akhat chang tieng, khan shik `khat, viei tieng, ama le cross ah rumakhai uh.
40027039	Iedieng ah shehawng hai na, amani lu nawklam a, ama kha rumieshiet uh.
40027040	Amani na ruti uh, “Riethiengmun shiet a ni `thum shung a mothoi rang a nang, nang nining a rashan roh! Nang Pathien Shapa kha nangnih a tu, cross ah put ah jong chum roh.”
40027041	Kha le ra`ang a, thiempu ulien hai na, danoja hai le khan shierulien hai le, engshiet a ruti uh,
40027042	“Ama na shik miring hai kha rushan, inia nining a tu rashan ngam mak. Ama hi Israel hai Reng kha nitjoiatu, cross ah put ah jong chumrieshie kieini na takashawn u rang kanih.
40027043	Ama na Pathien kha takarushawn. Pathien na adit joiatu, ama hi tun shan rosho, ajarla ama na ruti, ‘Kiei Pathien Shapa kha kanih.’ ”
40027044	Kha le ra`ang a, ama le cross ah irumakhai minieisho hai kha na`awm erawh a rubiek uh.
40027045	Khan nidan shawmlieidi ah put ah nidan `thumshe khan ram kholok rujing joi.
40027046	Khan nidan `thum dawr khan Jesu na he rashangtak a ra`ai a ruti, “Eli, Eli lama sabachthani?” Makhala “Kapathien, kapathien ijar a kiei hi ninamathan maw nih joi?” itina inih.
40027047	Khan ah ading eshen na makha rujet u phakhan, ruti uh, “Hi miring hi na Elijah kha ahai joi!”
40027048	Khan amani kar a akhat na pangrek a spongos vak loi a ju athur khan runawm pe, khan rawmaw mawr ah rukhop pe a nek rang rupek.
40027049	Eshen na ruti, “Bieh u naw roh, ama ashan rang, Elijah kha jong pe maw en u rawi.”
40027050	Jesu na takthar a he rashangtak a rura`ai a aratha kha rupek joi.
40027051	Khan enro, riethiengmun maikharpon kha chung ah put ah thoishe kha her `di a rether, khan nieinu hawng rawnawk a lungbiei hai kha rukek.
40027052	Khan thanmun hai kha rurawlawng a ruja miriethieng tampui pum hai kha rumothoi joi.
40027053	Amani na than ah put ah vak shok ua, ama thoiretna shole, khopui riethieng ah rushe ua mi tampui dieng rular u joi.
40027054	Khan Jesu arung ruawm rarajakhat lamkai, khan ama le ruawm hai kha na nieinu rawnawk le ashok chon hai kha rumuk u phakhan, ajeng a ruchih ua ruti uh, “Diktak a ama hi Pathien Shapa kha inih!”
40027055	Khan nupang tampui kha na ralaviei a enlam a ruawm uh. Amani kha Galilee ah put ah Jesu rujui a chon ruthaw pe hai kha runih uh.
40027056	Amani kar khan Mary Magdalene, James le Joses unu Mary, khan Zebedee shapa hai unu rujaw uh.
40027057	Ni hawng tah phakhan, Joseph iti Arimathea ah put ah rawchawng miring `khat na kha mun khan rushe. Ama kha`awm Jesu khaichawi `khat runih.
40027058	Ama na Pilate dieng rushe a Jesu rok kha vak nik. Khashole rok kha ama dieng pekna rang, Pilate na chawng rupek joi.
40027059	Khan Joseph na rok kha ruloi phakhan, thanpon achaining `khat le rujo joi.
40027060	Lung ah iver ama thanmun athar khan rumaja joi. Khan mawkawt khan lung alientak `khat le rukhar a rushe joi.
40027061	Khan Mary Magdalene le Mary shik `khat kha than mai kha le re`en mun khan rushuh uh.
40027062	Khan Rashamna Nikho shole, jing tieng hin, thiempu ulien hai le Pharisee hai na lawp `khat a Pilate dieng rushe uh.
40027063	Amani na ruti uh, “Mimohonpa kha na iringlai khan, ‘Ni `thum shole hawng thoi rang kanih,’ tia iruriei kha kimininghep uh.
40027064	Khajarkhan than kha ni `thumshe hin rephetna boi rang chawng peh roh. Khanawkatu akhaichawi hai na jan a va u ning, tia ama kha vak muruk u rangnih, khan amani na ‘Ama kha athi ah put ah thoi joi,’ tia miring hai dieng riei u rangnih. Khajarkhan dawngkhit a mimohonna kha arapanek a shiedet rangnih.”
40027065	Pilate na amani dieng ruti, “Ramiring nangniei uh, she u tana nangijet u dungjuia vak menet u roh.”
40027066	Khajarkhan amani na rushe ua lung kha jetnam vak nam uh, khan arung miding ua rumenet u joi.
40028001	Sabbath nikho theng shole, hapta shung a akhat changna nikho hawng shok le roroia, Mary Magdalene le Mary shik `khat na thanmun kha aen rushe uh.
40028002	Khan enro, nieinu lientak `khat rurawnawk, ajarla Pumi ravantir na ravan ah put ah jong chum, khan rushe a mawkawt ah put ah lung kha vak moloi, khan makha chung khan rushuh.
40028003	Ama alar kha khomelek ruang, khan ama ponledier kha vur ang a ruchek pe.
40028004	Khan mirung hai kha na ama kha ruchih ua rurawnawk uh, khan athi miring ruang uh.
40028005	Khan ravantir kha na nupang hai dieng mashang a ruti, “Chih u naw roh, ajarla cross ah iruthat u Jesu kha nangitawk u keng, iti kha kejet.
40028006	Ama kha hin awmlai mak. Ajarla, iruriei dungjuia, ama kha thoi joi. Va u roh, Pumi jana hi vak en u roh.
40028007	Khan relentak a she u tana, ama kha athi ah put ah thoi joi, tia akhaichawi hai dieng vak riei u roh. Khan enro, ama na Galilee ah nang matieng rushe joi; kha mun khan ama kha nangmuk u rangnih. Enro, kiei na nangni dieng kienieriei u joi.”
40028008	Khajarkhan amani na thanmun ah put ah, chih u joiawm, ningaitak a rurelen u joi. Khan akhaichawi hai dieng chawng kha vak rieina rang, rutan u joi.
40028009	Akhaichawi hai dieng ariei rushe u le roroia, enro, Jesu na amani kha rurumuk pui ua ruti, “Ningai u roh.” Khan amani na rushe uh, khan eke rumukui pe ua chubairubawk uh.
40028010	Khashole Jesu na amani dieng ruti, “Chih u naw roh, she u tana ku`uliennai hai kha Galilee ah shena rang le, kha mun khan rumuk puina rang, vak riei u rang roh. Makhan amani na kiei hi numuk u rangnih.”
40028011	Khan amani na rushe u lai khan, enro, mirung hai eshen na khopui ah rushe ua thiempu ulien hai dieng ashok chon kholok kha vak mejet u joi.
40028012	Khan amani na shierulien hai le vak ruchun ua chon rurashak uh. Amani na ramiring hai dieng shier tampui rupek ua
40028013	ruti uh, “ ‘Akhaichawi hai na jan a va ua, kaja riethiei u, vak muruk u joi,’ tia amani dieng riei u roh.
40028014	Mahi rampopa nokor shok joiawm, ama kha kieini na dawi a nerekhemashak u rang kanih.”
40028015	Khajarkhan amani na shier kha ruloi ua amani na iti u kha ruthaw uh. Khan mahi rishim hi vonshe hin Jihudi hai kar a rajar`er a rushem uh.
40028016	Khashole khaichawi shawmlieikhat kha na, Jesu na amani dieng a irukhin lawn khan shena rang, Galilee tieng rushe u joi.
40028017	Khan amani na ama kha rumuk u phakhan, chubairubawk uh. Inia eshen na tu rurakhana uh.
40028018	Khan Jesu na ava a amani dieng ruriei, “Ravan le rieliei shung ah cham kholok kha kiei dieng nepek joi.
40028019	Khajarkhan nangni she u tana phung rikip kha khaichawi vak minit u roh. Amani kha Apa, Shapa, khan Ratha Riethieng riming a baptisma vak moloi u roh.
40028020	Nangni dieng chawng kinepek u kholok kha juina rang, vak ruchuh u roh. Khan enro, kiei na nangni le ka`awmchak. Khan manmieshie mawtawrshe khan kiei na nangni kha nawawm pui u rang kanih.” Amen.
41001001	Mahi Pathien Shapa Jesu Christa athachawng putna kha inih.
41001002	Hitihin Thiempulien hai behangbuk ah rumiejiek: “Enro, chawngchawipa kha nang matieng kojongtir joi. Ama na nang maton ah lam nokon pe rangnih.”
41001003	“Ramthim ah hesho `khat na ra`ai, ‘PUMI lam kha kon pe roh. Ama lam hai kha moton pe roh.’ ”
41001004	John na ramthim a rular a mulung lek mumukna rang le Pathien dieng hiei a munu hai rangaidamna kha mukna rang, baptisma iloi u rang a inih, tia chawng rushem.
41001005	Khan Judea ram ah awm le Jerusalem ah awm mi kholok na ama dieng rushe uh. Makhan amani munu hai kha rurophong ua, Jordan tuidung khan amani kholok kha ama na baptisma rupek uh.
41001006	Khan John na sharingshiei sham kha rurieshiei, mevun kawngkhit kha rukhit, khan ama na khaishawr le ram khoining rushak.
41001007	Khan ama na ruriei, “Kanuk ah ajong rang a ama hi kieinek a ranak nieidet, kiei na bu a ama kethawp rui thut rang khan rutuk mi`ing.
41001008	Kiei na nangni kha tui ah baptisma kunurupek uh, inia ama na tu Ratha Riethieng le baptisma nepek u rangnih.”
41001009	Khalaikhan Jesu na Galilee ah awm Nazareth ah put ah rushe a, Jordan khan John na baptisma rumoloi joi.
41001010	Tui shung ah put ah hawng shokphit `le, ama na ravan rawlawng a Ratha na vashu ang a ama riding a jong chum kha rumuk.
41001011	Ravan ah put ah he `khat hi jong shok, “Numkipoktak kashapa kha nangnih, nang chung a ningnitna kha kieniei joi.”
41001012	Khan Ratha na ama kha ramthim ah ruchawirelen joi.
41001013	Makha ramthim khan ni shawm mili Satan na rulem a ramsha hai le ruawm. Khashole ravantir hai na ama chon kha jong thaw pe uh.
41001014	Khan John kha lungroko shung a rutet shole, Jesu na Galilee ah rushe a Pathien rengchangna athachawng kha rushem.
41001015	Ama na ruriei, “Apha kha hawng shun joi, Pathien rengchangna kha nai joi. Nang mulung lek u roh, khan athachawng kha takashawn u roh.”
41001016	Khan ama na Galilee Thampui pang kha rujotlai khan, Simon le anaipangpa Andrew na thampui ah len iruvawr u kha vak muk; ajarla amani kha ngashur miring runih uh.
41001017	Khan Jesu na amani dieng ruriei, “Kanu nujui u roh, kiei na nangni kha mishur miring namachang u rang kanih.”
41001018	Khajarkhan relentak a len hai kha mak ua anu rujui u joi.
41001019	Khan ama na rushebawt `le, Zebedee shapa James le anaipangpa John kha rokong shung ah len hai kha iruphawt ua ruawm u kha vak muk.
41001020	Relentak a amani kha rukoi. Khan apa u Zebedee kha shok moroi hai le rokong ah mak ua, anu rujui u joi.
41001021	Khan amani na Capernaum ah rushe a, relentak a Sabbath nikho hin ama na synagogue ah rulut a ruruchuk.
41001022	Ama miruchuh hai khan, shinrudawng pe uh, ajarla danoja hai kha ang boi a, chamnieitak a amani kha iruruchuk inih.
41001023	Ratha rono na ichutna miring `khat synagogue khan ruawm.
41001024	Ama na ra`ai a ruti, “Kieini hi ih lawt rang a nangiti maw nih, Aw Nazareth Jesu? Kieini hi mathang rang a va maw nangnih? Nang tu Pathien Miriethieng ama kha nangnih, iti hi kejet uh!”
41001025	Makhan Jesu na ama kha rawkawk a ruti, “Awmchien roh, ama shung ah put ah vak shok roh!”
41001026	Khan ratha rono kha na enchak a runawk a helehoi le ama shung ah put ah vak shok joi.
41001027	Makhan mi kholok na shindawngna runiei uh. Khajarkhan rawdawn nana ua ruti uh, “Mahi imaw nih? Ih miruchukna athar maw nih? Raikho rono haishe chamnieitak a chawngpek a amani na ama chawng kha jui pe uh.”
41001028	Khajarkhan Galilee ram ah awm miring kholok dieng ama riming kha rular perelen joi.
41001029	Khan synagogue ah put ah vak shokphit `le, James na John le roroia Simon le Andrew in ah rushe uh.
41001030	Simon tarpi kha raitun na tun a ruja a ruawm. Khajarkhan amani na relentak a Jesu dieng rumejet uh.
41001031	Khan ama kha rujawng a ama khut ah mukui a rumothoi. Khan raitun kha na relentak a rumathan a amani chon kha ruthaw pe joi.
41001032	Khan nitak a nilut pha khan, ana miring le raikho hai na ichutna miring hai kha ama dieng vak chawi uh.
41001033	Kha khopui shung ah awm mi hai kha na mawkawt kha lochip a ruruchun uh.
41001034	Khan rai shikshik le ana hai kha rumadam, khan raikho haiawm runawt. Raikho hai na achawng rang a kha rujawt pe mak, ajarla amani na ama kha rujet uh.
41001035	Khan jingkara varmuk hin ama na ruthoi a ramthim ah rushe, khan makha mun khan nikna runiei.
41001036	Khania Simon, khan ama le rawtawp hai na ama anu kha ruthir uh.
41001037	Khan rumuk u phakhan, ama dieng ruriei uh, “Mi kholok na nang kha natawk uh.”
41001038	Inia amani dieng ruriei, “Chawng keshemnathiei rang, aranai kho `khat ah she u rang rawi, ajarla hijarhin a ajong kanih.”
41001039	Khan Galilee shung kholok ah awm amani synagogue hai khan ama na chawng rushem, khan raikho hai kha runawt.
41001040	Makhan raithawnaw tawngpa kha na ama dieng rushe, rukhuk rushun, khan nik a ruti, “Nangjawt a tu, kiei hi nangnieriethieng ngam.”
41001041	Ama chung a lainatna runiei, khan Jesu na ukhut rushawn a rushit, khan ama dieng ruti, “Kajawt, riethieng kha nih rang roh.”
41001042	Ama na rurieisho le relentak a raithawnaw kha na ama kha rumathan joi.
41001043	Khan Jesu na khawktak a chawngruben a ama kha rumesherelen joi.
41001044	Khan ama dieng ruriei, “Riring roh, tute dieng riei naw roh. Inia thiempu dieng nang pumtak kha vak mumuk rang roh. Nang riethiengna jar a Moses na chawngirupek hai kha le vak rawthawi roh. Makha na amani dieng kungchangna kha nih rangnih.”
41001045	Khanikengta ama na rushe phakhan, ranaktak a chawng kha rophong vak put joi. Khajarkhan Jesu na malangsheng a khopui ah rulut ngamlai mak. Inia thimnabieng mun ah ruawm joi, khan shie rikip ah mi hai na ama dieng va uh.
41002001	Nikhothang shawtbawt `le Capernaum vak lutret phakhan, ama kha in `khat ah awm, iti kha rujet uh.
41002002	Relentak a mi tampui vak ruchun ua mawkawtshe khan mun rutawnglai mak. Makhan ama na amani dieng chawngruriei pe.
41002003	Makhan takthi miring `khat pasha mili na dawm a ama dieng vak chawi uh.
41002004	Inia mi rawphai jarkhan, ama kung ah vat pui ngam u lai mak. Khajarkhan inphu kha ama riding ah lik ua rurevengmashak uh, khan takthipa kha ajana kha le jong muchum uh.
41002005	Khan amani takashawn kha rumuk phakhan, Jesu na takthipa dieng ruti, “Shapa, nang munu hai kha arangaidam joi.”
41002006	Inia khakawt ah rushuh danoja hai kha na amani ningmuruk a rurawdawn nana uh,
41002007	“Ijar a hi miring hi na Pathien mieshietna chawngiriei maw nih? Pathien niboia tu na maw munu hi arangaidam ngam awm?”
41002008	Jesu na amani ningmuruk a khatikhan rawdawn nana u kha aratha a rujetrelen a, amani dieng ruti, “Ijar a hihaihi mulung a nangimining u maw nih?
41002009	Atakthipa dieng hin, ‘Nang munu hai kha arangaidam joi,’ iti ninawkle, ‘Thoi roh, khan nang jana kha chawi tana lawn rang roh,’ iti hi kar hin ih kha maw baidet?
41002010	Miring Shapa na rieliei chung a munu rangaidamna cham kha ieniei,” iti hi nangjetna u rang a inih, khan takthipa dieng ruti,
41002011	“Nang dieng kienieriei, thoi rang roh, khan nang jana kha loi tana nang in ah she rang roh.”
41002012	Khan relentak a ruthoi a ama jana kha lik a vanoi maikung a rushe joi. Mahin mi kholok kha shinrudawng pe uh, khan Pathien kha mulurlam a ruti uh, “Hi ang hi mulak u makmelai!”
41002013	Khashole thampui kawmchang tieng rusheret a mipui na ama dieng va uh, khan ama na amani kha ruruchuk.
41002014	Khan ashe le roroia, Alphaeus shapa Levi na khaichana pekna in ah rushuh kha vak muk. Jesu na ama dieng ruti, “Nujui roh.” Khan ama na ruthoi a anu kha rujui joi.
41002015	Khan hitihin ruawm, ama na Levi in ah rushulai khan, khaichana roshong hai le munu miring hai na`awm Jesu le khan akhaichawi hai le maicham ah rushuh ua bu runek uh. Ajarla anujui hai kha rurawp uh, khan amani na anu kha rujui uh.
41002016	Ama na munu miring hai le khaichana roshong hai le bu irunekshom kha Pharisee hai le danoja hai na vak muk u phakhan, akhaichawi hai dieng ruti uh, “Ijar a khaichana roshong hai le munu miring hai le nekleshak ishakshom maw nih?”
41002017	Khan Jesu na rujet a amani dieng ruti, “Adam miring hai na loipu rangai mak, inia ana hai na irangai inih. Midik hai kha akoi jong nih mi`ing, inia mulung lekna rang, munu miring hai kha akoi jong kanih.”
41002018	Khan John khaichawi hai le Pharisee hai na chamrarudoi uh. Khan amani na ama dieng va ua vak rawdawn uh, “John le Pharisee hai shok hai na chamradoi uh, inia ijar a nang khaichawi hai na idoi boi u maw nih?”
41002019	Makhan Jesu na amani dieng rumashang, “Moilawm hai kha na moipa kha le awm shung khan chamradoi u nih maw? Moipa kha le awmlailim tu chamradoi u naw nih.
41002020	Inia moipa kha amani ah put ah ichawina pe nikho hai kha hawng shok rangnih. Kha nikho hai khan amani na chamradoi u rangnih.
41002021	“Tu na`awm irikin boi pon `thar lek kha pon lui a chingai mak, khanitatu ibo `thar kha na hawng rikin ning, tia shiedet a chiet rangnih.
41002022	Khan tu na`awm alui mevun jukawk ah ju `thar thangai mak, tha joiatu, ju `thar kha na mevun jukawk lui kha khoi rangnih. Inia ju `thar kha mevun jukawk `thar ah thong rang a inih.”
41002023	Khan hitihin rushok, Sabbath nikho `khat hin Jesu na shangbiei hai kha rakan a rupang. Amani na rupang le roroia, akhaichawi hai na shangvui hai kha achin ruput uh.
41002024	Khan Pharisee hai na ama dieng ruti uh, “Enro, Sabbath nikho a ijar a amani na Dan nih boi ithaw u maw nih?”
41002025	Inia amani dieng ruriei, “David na irawtawp pui hai le ravat a vawnrucham pe pha a iruthaw:
41002026	Abiathar na thiempu rashang ruthawlai khan, David na Pathien in ah rulut a, thiempu hai nih boi na shak rang Dan nih boi rawthawina tan kha irawtawp pui hai diengawm irupek a irushak kha nangni na rutelak u makche maw?”
41002027	Khan amani dieng ruti, “Sabbath nikho hi miring hai rang a ikon inih, inia miring hai hi Sabbath rang a ikon nimak.
41002028	Khajarkhan Miring Shapa kha Sabbath Pumi kha`awm inih.”
41003001	Khan ama na synagogue ah rulutret a makhan khutchar miring `khat ruawm.
41003002	Khan amani na ama jar pekna rang, Sabbath nikho khan madam maw, tia ruva uh.
41003003	Inia khutcharpa dieng ruti, “Akar hin vak ding roh.”
41003004	Khan amani dieng ruti, “Sabbath nikho hin atha thaw, ninawkle ashie thaw, ringkho shan, ninawkle ringkho mathang, ih kha maw Dan nidet?” Inia ruawmchien uh.
41003005	Makhan mulung hang le roroia, amani kha enroko ruthaw phakhan, amani mulung michimna u khan mulung jumna runiei. Khan anapa dieng ruti, “Nang khut kha vak shawn roh.” Khan ama na rushawn, khan ama khut kha shik `khat kha ang a rudam pe joi.
41003006	Khan Pharisee hai na nawtshun a rushok ua ama kha itia maw that rang, tia Herod miring hai kha le chawng vak rashak u joi.
41003007	Inia Jesu na akhaichawi hai le roroia thampui tieng rukir joi. Khan Galilee le Judea ah put ah mipui na rujui uh.
41003008	Jerusalem, Idumea, khan Jordan vara ah put ah, Tyre le Sidon ramroko ah awm mipui `khat na ama na iruthaw chon hai kha jet ua ama dieng rushe uh.
41003009	Khan mipui kha na ru`umna boi rang, ama rang rokong ashin `khat rashamna pe rang, akhaichawi hai dieng ruriei.
41003010	Ajarla khadawr a arawp hai kha irumadam inih. Khajarkhan raitawng hai kholok na shih rawng, tia ama dieng rurawshawn uh.
41003011	Khan raikho rono hai kha na ama kha rumuk u `le, bawklap a ra`ailam a ruti uh, “Nang hi Pathien Shapa kha nangnih.”
41003012	Khan amani na ama kha malarna boi rang, khawktak a chawngruben uh.
41003013	Tun Jesu na lawn ah ruhawng a ama na idit miring hai kha rukoi a ama dieng rushe uh.
41003014	Khashole ama le rawtawp rang le chawngshem tir rang,
41003015	khan chamniei a ana hai kha madamna rang le raikho hai kha nawtna rang, shawmlieidi kha rumadan joi.
41003016	Amani khala, ama na Peter iti rimingrothom irupekna Simon,
41003017	Zebedee shapa James le James anaipangpa John. Amani dieng Boanerges iti rimingrothom ama na rupek. Makha tina tu “Khomelek Shapa hai” tina inih.
41003018	Andrew, Philip, Bartholomew, Matthew, Thomas, Alphaeus shapa James, Thaddaeus, Canaan miring Simon,
41003019	khan ama rujor Judas Iscariot, hihaihi inih. Khan amani na in `khat ah rulut u joi
41003020	Khan mipui kha vak ruchunret ua amani kha tanshe rushah ngam u mak.
41003021	Khania ama inko hai na mahi rujet u `le, ashur rang rushe uh. Ajarla amani na ruti uh, “Ama kha vet joi.”
41003022	Khan Jerusalem ah put ah ajong danoja hai kha na ruti uh, “Ama dieng Beelzebul lut joi,” khan “Raikho hai reng ranak a raikho hai hi inawt inih.”
41003023	Khajarkhan amani kha rukoi a rangshim a ama na ruriei pe, “Iti a maw Satan na Satan kha nawt ngam nih?
41003024	Khan rengchangna `khat hi nining a reshen joiatu, makha rengchangna kha ding ngam naw nih.
41003025	Khan in `khat hi nining a reshen joiatu, makha in kha ding ngam naw nih.
41003026	Khan Satan na bibing a reshen joiatu, ama kha ding ngam naw nih, inia ama rang dawng kha nit pe rangnih.
41003027	Tute na miratpa in ah lut a, miratpa kha khopbak nawkatu, ienieinak hai kha ranak a ro pe ngam nawnih. Makha shole ama in kha ranak a aro pe rangnih.
41003028	Nangni dieng diktak a kinieriei u inih, miring hai munu kholok, khan amani na isho mimieshietna kholok kha arangaidam rangnih.
41003029	Inia Ratha Riethieng chung a mieshiet ama kha na rangaidamna kha niei mak, inia kumshawt chepna kha muk rangnih.”
41003030	Ajarla amani na “Ama shung a raikho rono awm pe,” ruti uh.
41003031	Khashole unu le anaipang hai kha va ua vai tieng dinglam a rungak uh, khan ama akoi mi rutir uh.
41003032	Mipui na ama kha ru`um uh. Khan ama dieng ruti uh, “Enro, nangnu le nang naipang hai na vai tieng natawk uh.”
41003033	Makhan mashang a amani dieng ruti, “Tu kha maw kunu ninawkle kanaipang hai?”
41003034	Ama na rokochip a rushuh hai kha enroko a ruti, “Enro, kunu le kanaipang hai kha hin awm!
41003035	Tunita`awm Pathien mulungmining athaw ama kha kunu, kanaipangnu, khan kanaipangpa kha inih.”
41004001	Khan ama na thampui kawmchang ah miruchuh ruputret. Makhan ama dieng mipui vak ruchun jarkhan, rokong `khat ah rushuh joi. Khalaikhan mipui kholok kha tu kawmchang ah ruawm uh.
41004002	Khan amani kha rangshim tampui le ruruchuk, khan iruchukna khan amani dieng ruti,
41004003	“Rangai u roh! Enro, muchi vawrpa kha na muchi vawr rushe.
41004004	Ama na iruvawr le roroia hitihin ruawm, eshen kha lamkaw ah ruchu, khan ravan a va hai na jong shar uh.
41004005	Eshen kha piei arawp awmna boi lung kar ah ruchu. Pieipak kha thuk boi jarkhan, makha na relentak a hawng kei.
41004006	Khania ni hawng sha phakhan hawng re`em, khan rujung loi boi jarkhan, makha rovoi.
41004007	Eshen na riling hai kar a ruchu, khan riling hai kha hawng lien dedet a makha hawng liep. Makha na ara rumoshok ngam mak.
41004008	Inia eshen kha pieipak thatna mun ah ruchu a ara rumoshok. Ara kha hawng rawp dedet a shawm `thum, shawm `ruk, khan rajakhat hawng nih.”
41004009	Khan amani dieng ruriei, “Rangaina rang a nokor aniei ama kha na rangai rosho!”
41004010	Khan Jesu kha thiente a ruawmlai khan, iedieng ah awm hai kha le khan akhaichawi shawmlieidi kha na rangshim chungchang khan rurawdawn uh.
41004011	Makhan amani dieng ruti, “Nangni dieng Pathien rengchangna chungchanga murukchawng kha jetna rang nurupek uh, inia vai tieng ah awm hai rang tu, rangshimrok a ipek inih.
41004012	Makhala, ‘Aen miring hai na enthiei, inia muh u mak. Rangai miring hai na rangaithiei, inia jet u mak. Khanitnawkatu, amani na mulung lek a rangaidam rumuk u rangnih joi.’ ”
41004013	Khan amani dieng ruti, “Hi rangshim hi nangijet boi u maw nih? Itia maw rangshim kholok hai hi jet u rawng?”
41004014	Muchi vawrpa kha na chawng kha awvawr.
41004015	Inia hihai miring hi lam kaw ah acho muchi hai kha inih: chawng kha vawr pe, inia rangai u phakhan, Satan na varelen a amani dieng a ivawr chawng kha loi pe.
41004016	Khan lung arawp chung ah ivawrna miring hai kha hihaihi inih: chawng kha rangai u phakhan, ningai le roroia loirelen uh.
41004017	Inia rujung loi u boi jarkhan, ring shawt u mak. Chawng jar a epshawna ninawkle shawrana hawng phakhan, keruthuirelen uh.
41004018	Khan hihai miring hai hi riling kar ah achu muchi hai kha inih. Amani na chawng kha rangai uh,
41004019	inia ringkho mulungdawngna, nieilelung lemna le shikshik chung a ditrekhena kha na chawng kha liep pe u jarkhan, ara boi kha chang uh.
41004020	Khania rieliei thatna ah ivawrna miring hai kha chawng rangai hai kha inih, ajarla irangai u chawng kha loi uh. Khajarkhan shawm `thum a, shawm `ruk a, khan arajah a ara kha moshok uh.”
41004021	Khan amani dieng ruriei, “Thaomiei kha tiengkum thoi ah ninawkle jakhang thoi ah itetngai boi nimak maw? Thaomiei shutna chung ah itetngai nimak maw?
41004022	Ajartu rophong boi rang rethe ih awm mak, khan avar ah avangir rang a rethe boi ih awm mak.
41004023	Tunita`awm rangaina rang a nokor aniei ama kha na rangai rosho.”
41004024	Khan amani dieng ruriei, “Nangni na nangijet u kha riring pui u roh. Nangni na dannangilak u kha nangni dieng danlak rangnih. Rangai hai nangni dieng nobo pe u rangnih.
41004025	Khan aniei ama dieng khan arawpdet kha pek rangnih. Inia aniei boi ama dieng khan inieidakshe kha`awm, ama ah put ah loi pe rangnih.”
41004026	Khan ama na ruriei, “Pathien rengchangna hi loipuk ah muchi ivawr miring kha le ra`ang inih.
41004027	Shun le jan a aja nit a, athoi nita`awm, muchi kha hawng kei a hawng rawshawn; inia itia maw nih, iti kha ama na jet mak.
41004028	Ajarla rieliei na nining a ara imoshok inih: rapapek a awdawn, dawn a uvui, khan dawn a vui shung ah uru hawng ship.
41004029	Khashole ara kha hawng min phakhan, kawite le i`at inih, ajarla rawkhawm pha kha hawng shok nih joi.”
41004030	Khan ama na ruriei, “Pathien rengchangna hi kieini na ih le maw ra`angmashak rang? Ninawkle, ih rangshim kha le maw mahi angriei rang?
41004031	Makha anchamru le ra`ang inih: pieipak chung ah vawr phakhan, rieliei a muchi kholok kar a ashindet inih.
41004032	Khania vawr phakhan, hawng kei, khan anshawbo kung kholok kar a aliendet kha hawng chang, khan abak lien hawng moshok. Khajarkhan ravan a va hai na ama rilip ah rubu konna uh.”
41004033	Khan amani dieng chawng kha rangshim tampui le amani na irangai thieituk a khatikhan ruriei pe.
41004034	Khan rangshim a niboia amani dieng ruriei pe mak. Khan ama khaichawitak hai dieng bing a rangshim kholok kha rumeler pe.
41004035	Khanikhan ni hawng tah phakhan, amani dieng ruti, “Kieini thampui shir `khat tieng khawn she u rang rawi.”
41004036	Khan amani na mirawp kha meshe shole, rokong shung ah ruawm kha ang a, ama kha rushe pui u joi. Khan rokong eshen haiawm iedieng ah ruawm.
41004037	Khan shur hawng thoi a tuilawm kha na rokong kha hawng jem a rokong ah tui hawng lut joi.
41004038	Inia Jesu na rokong kik `khat ah lukham thawir a ruja. Makhan amani na mothoi a ruti uh, “Oja, kathi u rang a hi nare u makche maw?”
41004039	Khan ama na hawng thoi a rithi kha rawkawk a thampui dieng ruti, “Renem roh, awmchien roh.” Makhan rithi rang kha bang a rurinim joi.
41004040	Khan amani dieng ruti, “Ijar a khadawrtak achih maw nangnih uh? Takashawn nanginiei boi u maw nih?”
41004041	Makhan amani kha ajeng a ruchih ua khatlekhat dieng ruriei uh, “Ih miringtak maw nih, rithi le thampuishe na`awm ama chawng irangai pe hi!”
41005001	Khan amani na thampui vara `khat ah awm Gadarenes ram ah va u joi.
41005002	Khan ama na rokong ah put ah vak shokphit `le, raikho rono alut miring `khat hi than ah put ah hawng shok rurawtawng puirelen.
41005003	Ama awmna kha thankung inih. Tute na ama kha thirakarui le khop ngam mak.
41005004	Ajarla shan hai, khan thirakarui hai kha le ama kha khop ua`awm, shan hai kha changhawt a thaw a thirakarui hai kha bawngbawng a irutet inih. Khan tute na`awm ama kha adek ngam ruawm mak.
41005005	Shunlejan a ama na thankung ah le maw chung ah enchak a rura`ai a, thiethien a ataksha kha lung le irit a ruawm jawnjai inih.
41005006	Khan ama na Jesu kha rakhat a rumuk phakhan, vak tan a ama kha chubai vak bawk.
41005007	Khan he rashangtak a ra`ai a ruti, “Rashangving Pathien Shapa, Aw Jesu, kiei hi ih nawlawt rang a nangiti maw nih? Kiei hi nangnawmawshawna boi rang, Pathien ban a kenengen.”
41005008	Ajarla ama dieng ruti, “Aw raikho rono, ama ah put ah vak shok rang roh!”
41005009	Khan Jesu na rurawdawn, “Nang riming imaw ti?” Ama na rumashang a ruti, “Kiriming tu Legion iti, ajarla kieini hi karawp uh.”
41005010	Khan amani kha makha ram shung ah put ah nawtna boi rang, ama kha enchak a irudawi inih.
41005011	Makha mopang hai dieng khan vawk hawi lientak `khat na shak shak a ruawm uh.
41005012	Khan raikho hai kha na runik a ruti uh, “Vawk hai dieng khawn lutnathiei rang, nitir u roh.”
41005013	Nawtshuntak a Jesu na rujawt pe, khan raikho rono hai kha vak shok ua vawk hai shung ah rulut u joi. Khan vawk hai kha rawkham ah shorshor a jong loi ua thampui ah rucho u joi, khan tui arah ua ruthisho u joi. Vawk hai kha bawp `di dawr runih uh.
41005014	Khan vawkroi hai kha na rutansho ua, makha khopui le kho shung khan chawng kha vak riei uh. Khan mi hai na ashok chon hai kha aen va uh.
41005015	Khan amani na Jesu dieng vatna u khan raikho na iruchutnapa, khan legion na irushurpa kha ponledier thaning a iruthaw a mulung ridiktak a rushuh a ruawm kha vak muk u `le, ruchih uh.
41005016	Khan raikho na iruchutna miringpa le vawk chung a ashok dan amuh hai na jirjar kha ava hai dieng ruriei uh.
41005017	Khan ram kha mathan a shokna rang ama dieng adawi ruput u joi.
41005018	Khan ama na rokong ah rulut phakhan, raikho na irushurpa kha na ama le rawlawpna rang, rudawi.
41005019	Inia Jesu na rujawt pe mak. Ama na ruti, “She tana nang inshung miring hai dieng Pumi na inuruthaw pe, khan lainatna inurutetna kha vak rophong rang roh.”
41005020	Khan Decapolis ah rushe a Jesu na ama dieng khadawr a chon iruthaw pe chungchanga rophong vak put joi. Khan mi kholok na shindawngna runiei uh.
41005021	Khan Jesu na vara `khat tieng rokong a rakanthep phakhan, thampui kawmchang ah ruawm joi. Makhan mirawp lientak `khat na ama dieng vak ruchun uh.
41005022	Khan enro, Jairus iti synagogue lamkai hai kar a akhat na ama dieng rushe. Ama na Jesu kha rumuk phakhan, ekekung a rubawklap.
41005023	Khan ama dieng enchak a inik a ruti, “Kashanu ashin kha athi rang rasham joi. Ama damna rang, navat pe tana nang khut hai kha le navakshit pe roh, khan ama kha madam a ringna muk rangnih.”
41005024	Khan Jesu na ama le rawtawp a rushe joi. Khan mirawp kha na anu rujui ua ru`um uh.
41005025	Khan kum shawmlieidi thijanrai tawng nupang `khat ruawm.
41005026	Khan ama hi loipu hai dieng rure`en a shawna rudawi, ajarla inieilim mehekviek a rure`enawm, runemna mak a adam ruhut a rushie shishit inih.
41005027	Jesu jar kha rujet phakhan, mipui kar a vak lut a ama na irieshiei pon kha vak shit pe.
41005028	Ajarla ama na ruti, “Irieshiei pontak a kha`awm kishit pe a tu, kiei kadam rangnih.”
41005029	Kha phatak khan, ama thishen ajan kha ruchat pe joi. Khan ama na natna ah put ah adam kha upumtak a rujet joi.
41005030	Khan Jesu na nining a ama ah put ah ranak she joi, iti rujet jarkhan, mipui kar a hieirelen a ruti, “Kirieshiei pon hi tu na inishit pe maw nih?”
41005031	Makhan akhaichawi hai na ama dieng ruti, “Mirawp hituk hi na inaum kar hin ‘Tu na kiei hi inishit maw nih?’ nangti.”
41005032	Khan ama ashinu kha mukna rang, enruroko joi.
41005033	Inia nupangnu kha na atak chung a ashok hai kha rujet a ichihai a rawnawklam a amaikung a bawklap a adik kha ruriei joi.
41005034	Khan ama dieng ruti, “Shanu, nang takashawn kha na nang kha namadam joi, damveng a she rang roh. Khan nang natna ah put ah dam rang roh.”
41005035	Khatikhan Jesu na roirurieilai khan, synagogue lamkaipa in ah put ah mi eshen va ua ama dieng thang vak koi uh, “Nang shanu kha thi joi, Ojapa kha ashawt a nangimawshaw maw nilai?”
41005036	Inia Jesu na amani riebiekna kha jetphit `le, synagogue lamkaipa dieng khan ruriei, “Chih naw roh, ringte ringrep roh.”
41005037	Khan Peter, James, khan James naipangpa John, hihailim hi niboia, tute na irawtawp pui rang kha rujawtlai mak.
41005038	Khan amani na synagogue lamkaipa in kha rushok u `le, rie`ieklam a le murungmurung a ruchap u kha ama na vak muk.
41005039	Khan ama na in ah rulut a amani dieng ruti, “Ithaw reshereshe a chap maw nangnih uh? Naitenu hi athi nimak, inia amiei keng.”
41005040	Inia amani na ama kha rumunui uh. Makhan ama na amani kha vairumoshokviek a, naitenu nulepa, khan ama le rawtawp hai kha ruchawi a naitenu jana mun khan rulut joi.
41005041	Khan naitenu kha ukhut le rudawm a ama dieng rubiek, “Talitha cumi.” Mahi “Naitenu, kieina kieniebiek, thoi rang roh,” tina inih.
41005042	Kha phatak khan, naitenu kha othoi a hawng lawn joi, ajarla ama kha kum shawmlieidi runih joi. Khajarkhan amani kha shindawngna chung a shinrudawng pe uh.
41005043	Khan tute na hihaihi jetna boi rang, ama na chawngruben joi, khan naitenu kha nekleshak pekna rang, amani dieng ruriei pe joi.
41006001	Khan makha mun kha mak a ama kho tieng rushe joi, khan akhaichawi hai na ama kha rujui uh.
41006002	Khan Sabbath nikho hawng nih phakhan, synagogue ah miruchuh ruput. Rangai mi tampui kha shinrudawng pe ua amani na ruti uh, “Hi miring hi na hihaihi khoshekawt a imuk maw nih? Khan ama dieng a ipek shingna hai le ama khuttak le ranakniei chon hai ithaw hi imaw nih?
41006003	Mahi James le Joses, khan Juda le Simon ulienpa, Mariam shapa, thingthiempa kha nimak maw? Khan ashar hai hi hin kieini le awm nimak maw?” Hitihin ama kha rurakhana uh.
41006004	Khan Jesu na amani dieng ruriei, “Thiempulien `khat hi ama khotak, ama inkoshangramtak le ama inshungkhurtak dieng niboia, richit kha imuk boi nimak.”
41006005	Khan kha mun khan, ana dikhat chung ah ukhut le shit a irumadam kha niboia, ranakniei chon `khatshe ruthawlai mak.
41006006	Khan amani takashawn boi khan shinrudawng pe. Khan khokho ah miruchuh rang rushe joi.
41006007	Khan ama na shawmlieidi kha rukoi a raikho rono hai kha nawtna rang, cham kha rupek a ididi a rawtawpmashak a atir ruput joi.
41006008	Ama na amani dieng chawng rupek, makhala khomijin nangshena u khan shunshawraw `khat niboia, nekleshak, pai, khan kawngkhit a shier chawi u naw roh.
41006009	Khan kethawp thaw u roh, khan kotai idi ko u naw roh.
41006010	Khan amani dieng ruriei, “Nanglutna ih in khan nita`awm, makha mun ah put ah nangrawthawt u malalim, kha mun khan awm u roh.
41006011	Makhan mi hai na nangni kha thaning a nurujawng u nawk a, khan nangiriei u kha narangai pe u nawkatu, makha nangmathan a nangshe dieng u khan, amani chung a kungchangna rang, nang kepha u thoi ah vaiphin kha khawng u roh. Nangni dieng diktak a kinieriei u inih, chawngshatna Nikho khan, makha khopui rangnek hin Sodom le Gomorrah rang a kha doithieidet chang rangnih!”
41006012	Khan mi hai na mulung lekna rang, amani na rushe ua chawng vak shem uh.
41006013	Khan raikho tampui runawt pe uh, khan ana hai tampui kha thaorunawt pe ua rumadam uh.
41006014	Khan Jesu riming kha ajeng a rular jarkhan, Herod reng na rujet a ruti, “Baptisma apeh John hi athi hai kar a hawng thoi joi. Hijarhin a ranakniei chon hai hi ithaw inih.”
41006015	Eshen na ama kha “Elijah keng,” ruti uh, inia eshen na tu ama kha “Thiempulien `khat, ninawkle thiempulien hai le ra`ang akhat inih,” ruti uh.
41006016	Herod na rujet `le, ruti, “Kiei na ring kitan pe John kha hawng ring joi!”
41006017	Ajarla Herod amatak na ama ulienpa Philip nupuinu Herodia kha iruniei inih. Khajarkhan John kha irushur, khan lungroko shung ah khop a irutet inih.
41006018	Ajarla John na Herod dieng ruti, “Nang ulienpa nupuinu nangiloi hi Dan nimak.”
41006019	Mahi jar hin, Herodia na rumukmak a ama kha thatna rang, rumining; inia ama na ruthaw ngam mak.
41006020	Ajarla Herod na John kha midik le miriethieng, iti rujet jarkhan, ruchih a ama kha irurung inih. Khan John na iruthaw tampui kha rujet `le, ningaitak a rurangai.
41006021	Khan chanthatna nikho `khat hawng shok joi, makhala Herod shokna nikho hin chamniei hai, chonpo hai, ramiring tieng a alien hai le Galilee tieng ah alienarang hai rang bumichinna `khat runiei.
41006022	Hipha hin Herodia shanu hawng lut a hawng lam. Herod le ama dieng ah buneh rang a ashuh hai kha ningruminit pe. Rengpa kha na nungaknu dieng ruti, “Nangiditlim kha nieriei roh, makha kiei na nepek rang kanih.”
41006023	Khan ama dieng chawngrurakham, “Ih kha nita`awm nieriei roh, kerengchangna khoi `khat nita`awm, nang dieng nepek rang kanih.”
41006024	Khan ama na rushe a unu dieng vak rawdawn, “Kiei na imaw nih ning?” “Baptisma apeh John lu,” tia unu na rumashang.
41006025	Khan ama na rengpa dieng pangrek a vak nik a ruti, “Tuntak hin baptisma apeh John lu kha rangmai chung hin nanginepek rang a hi kadit.”
41006026	Makhan rengpa kha ajeng a mulungrushaw pe. Inia ama chawngrakham le iedieng ah ishut pui koimiring hai jarkhan, jawt pe boi, iti ruthawlai mak.
41006027	Khan rengpa kha na relentak a mimahangpa kha vak mokoi a ama lu kha vak chawina rang, chawng rupek joi. Khan ama na rushe a lungroko shung ah awm John kha ring vak tuk pe joi.
41006028	Kheng `khat ah John lu kha vak chawi a nungaknu dieng vak pek a nungaknu kha na makha unu dieng rupek joi.
41006029	Khan John khaichawi hai na rujet u phakhan, rushe ua ama rok kha vak loi uh, khan than ah makha vak khum u joi.
41006030	Khan tirtawn hai kha na Jesu dieng vak ruchun ua iruthaw u le iruruchuk u kholok chungchanga thangrukoi uh.
41006031	Khan amani dieng ruti, “Thawh, nangni richinkhat ramthimna mun ah shik a shawvakmuchum u roh.” Ajarla mi tampui shehawng a awm jarkhan, bu nekna rangshe chanthatna runiei u lai mak.
41006032	Khajarkhan lawpte u hin ramthimna mun ah rokong a rushe u joi.
41006033	Khan amani rushe u kha mirawp na rumuk uh. Khan mipui kha na rujet u jarkhan, khopui rikip miring hai kha na vak tan ua matieng rushok uh, khan ama dieng lawp `khat a vak ruchun u joi.
41006034	Makhan Jesu na kawmchang tieng hawng phakhan, mirawp kha vak muk `le, kengamroi awm boi kengam hai kha ruang u jarkhan, amani chung a lainatna runiei. Khajarkhan amani kha chonmun-lamun tampui ruchuh ruput joi.
41006035	Khan nikhothang shawtbawt `le, akhaichawi hai na ama dieng she a ruti uh, “Mahi mun hi ramthim inih, khan apha`awm shemeng joi.
41006036	Amani hi diengvai ah awm khopui le kho hai dieng tan vak rawchawkna u rang, tir rang roh. Ajarla nekleshak `khatshe niei u lai mak.”
41006037	Makhan mashang a amani dieng ruti, “Amani kha shak rang dikhat peh u roh.” Makhan amani na rumashang uh, “Kieini na she a dinari rajadi a tan vak rawchawk a amani dieng kipek u rang maw nih?”
41006038	Makhan amani dieng rumashang, “Nangni na tanpek ijat maw nangniei uh? She u tana vak en u roh.” Khan amani na rujet ua ruti uh, “Tanpek rahnga le nga idi awm.”
41006039	Khan kholok kha lawplawp a champi chung ah mushutna rang, amani dieng chawng rupek joi.
41006040	Khan amani na hawi rajakhat a le hawi shawm rahnga a lawplawp a rushuh u joi.
41006041	Khan ama na tanpek rahnga le nga idi kha loi a ravan tieng en a rahvan runik. Khan tan hai kha okhoi a amani dieng shemna rang, akhaichawi hai dieng rupek. Khan nga idi kha vanoi dieng ama na rushemviek joi.
41006042	Khan amani kholok na rushak ua vawn ruship pe uh.
41006043	Khan lekvai le nga hai kha tiengkum shawmlieidi shipmer a rurawkhawm uh.
41006044	Aneh-ashah apa hai kha bawp rahnga runih uh.
41006045	Khan mipui kha rureshen pui laitak khan, akhaichawi hai kha thampui shir `khat ah awm Bethsaida tieng rokong a rurelenmashak joi.
41006046	Khan amani kha le mathanna chawngruriei shole, anih rang lawn tieng ruhawng joi.
41006047	Khan nitak pha hawng shok `le, rokong kha thampui laitak ah ruawm joi, inia ama tu, mo khan iethien a ruawmlai.
41006048	Khan rithi na maton khar a rang jarkhan, amani shawna kha rumuk pe. Khan voimili changna vengpa pha khan, thampui chung ah vak lawn a amani dieng rushe a amani kha khe rang ruthaw.
41006049	Khan tui chung ah vak lawn kha amani na rumuk u `le, rathamieshie keng ti ua amani na rura`ai uh.
41006050	Ajarla amani kholok na ama kha muk u `le, rurawthawk uh. Relentak a amani le riebieh a ruriei, “Nang mulung mangar u roh! Kiei kanih keng; chih u naw roh.”
41006051	Khan amani awmna rokong khan, hawng ka a rithi kha rubang joi, khan ibibing ua rekhenna awm boi a shinrudawng pe uh.
41006052	Ajarla amani mulung rumichim pe u joi jarkhan, amani na tanpek chungchanga chonshok khan, shingna ruman u mak.
41006053	Khan amani na rurakan ua Gennesaret ram kha vak shok u joi. Khan rokong kha makha kawmchang khan ruthung uh.
41006054	Rokong ah put ah ruchumphit u `le, mi hai na ama me kha rujetrelen uh.
41006055	Khan akieiakiei ah rutan ua amani na ama awm, tina mun khan, ana hai kha jana le dawmlam a vak chawi uh.
41006056	Khan ama lutnalutna: kho ah nit a, khopui ah nit a, inleloi mun ah nita`awm, ana hai kha rievieithawna mun a rutet uh. Ama pon rieshiei mawrtaka kha nita`awm mishitna rang, ama dieng runik uh. Khan ponmawr ashih miring rikip kha irumadam inih.
41007001	Khan Pharisee hai le khan Jerusalem ah put ah ajong danoja hai eshen na va ua ama dieng vak ruchun uh.
41007002	Khan akhaichawi hai eshen na ronolam a, makhala khut rushuk boi a, tan irushak u kha vak muk u `le, Jesu dieng jar rupek uh.
41007003	Ajarla Pharisee le Jihudi hai kholok na pipu shedan hai kha rung ua, khut hai kha khinniei a rushuk u nawkatu, shak shah u mak.
41007004	Khan rievieithawna ah put ah va u `le, riethieng u joi nawkatu, bu neh u mak. Hi nih boi irumuk ua irushena u tampui awmlai, makhala, hai, haikiek, bube, khan jakhang riethiengmashak hai hi inih.
41007005	Khan Pharisee hai le danoja hai na Jesu dieng rurawdawn uh, “Nang khaichawi hai na pipu hai shedan kha jui boi a, ijar a khut hai kha rushuk boi a tan ishak u maw nih?”
41007006	Makhan ama na mashang a ruti, “Thanunchan thaw hai, nang jar ua Isaiah na thatak a rurophong a hitihin rumiejiek, ‘Hihai miring hi na amani ner a richit nepek uh, inia amani mulung tu kiei ah put ah rala pe uh.
41007007	Nemna boi a kiei hi chubainabawk uh. Miring hai chawngpek hai kha danpui a ruchuk uh.’
41007008	Ajarla nangni na Pathien chawngpek kha nangheng ua mi hai shena kha nangjui uh, makhala, haikiek rushuk, hai rushuk, khan hi ang tampui nangruthaw uh.”
41007009	Khan amani dieng ruti, “Nangni na nang shena u kha miringna rang, Pathien chawngpek kha thatak a nangheng uh.
41007010	Ajarla Moses na ruti, ‘Nangnu le nangpa kha richit peh roh,’ khan ‘Tukhat na unu ninawkle apa kha pumabot a tu, ama kha thitna niei rosho.’
41007011	Inia nangni na nangti uh, ‘Mi `khat na apa dieng ninawkle unu dieng “Ih kha nita`awm kiei dieng a nanginemna kha Corban inih” ’ (makhala Pathien dieng a pek khutchawi tina inih).
41007012	Nangni na unu ninawkle apa dieng a thawphawm shok kha dawnshe a thaw rang a kha jawt pe u makche.
41007013	Hitihin rongrong a khut nangirurotho u shedan jar a Pathien chawng kha nemna boi nangmachang uh. Khan kha ang tampui kha nangthaw uh.”
41007014	Khan mipui kha iedieng ah koiret a ama na ruriei, “Mi kholok na narangai u tana jet u roh:
41007015	Miring shung ah alut vai tieng a nieinak kha na miring hai kha ronomashak ngam naw nih, inia miring shung ah hawng shok hai kha na miring kha ironomashak inih.
41007016	Tunita`awm rangaina rang a nokor aniei ama kha na rangai rosho!”
41007017	Khan mipui ah put ah in rulut phakhan, akhaichawi hai kha na rangshim jar kha ama dieng rurawdawn uh.
41007018	Khajarkhan amani dieng ruti, “Nangniawm makha jet u makche maw? Vai tieng ah put ah miring shung ah alut ih kha na ama kha ronomashak ngam mak.
41007019	Ajarla mahi na ama mulung ah lut mak, inia ama bukawk ah lut a, khan ah put ah vai ashok inih. Khatikhan nekleshak kholok kha iriethiengmashak inih, iti hi jet u makche maw?”
41007020	Khania ama na ruriei, “Miring shung ah put ah hawng shok kha na mi kha ironomashak inih.
41007021	Ajarla shung ah put ah, nititu miring mulung ah put ah hihaihi hawng shok inih: mining shie, uire, rejai, mithat,
41007022	murushah, manarshie, chon shie, milem, rejaikawk, mikturniei, mimieshiet, lienrasha le mawngna, hihaihi inih.
41007023	Hihai kholok hi shung rieirit ah hawng shok miring ironomashak chon shie hai kha inih.”
41007024	Khashole makha mun ah put ah Jesu na thoi a Tyre le Sidon ram tieng rushe joi. Ama na in `khat ah rulut kha tute dieng rumejet jawt mak, inia ama kha rurethe ngam mak.
41007025	Ajarla raikho rono aniei shanu `khat unu na Jesu jar kha rujet `le, varelen a ama kekung a vak bu.
41007026	Nupangnu kha Syria ram ah awm Phoenicia kho ah shok, Greek miring `khat runih. Ashanu shung a awm raikho kha nawtna rang, ama dieng nik a ruawm.
41007027	Khania Jesu na ama dieng ruti, “Naite hai hi na matieng vawn mishipbak rosho, ajarla naite hai tan kha loi a ui hai dieng vawr rang a hi atha nimak.”
41007028	Khan Jesu dieng ruti, “Idik`het, Pumi, naite hai burama mocho haishe khala tebol thoi ah awm ui hai na ishak inih.”
41007029	Khan ama dieng ruti, “Hi chawng mashang jar hin she rang roh, raikho rono kha nang shanu ah put ah shok joi.”
41007030	Khan ama na in rushok phakhan, ama kha raikho na irumathan a jakhang ah ruja a ruawm kha vak muk joi.
41007031	Khashole ama na Tyre le Sidon kha rumathan a Decapolis ram kha rakan a Galilee Thampui kha rushok joi.
41007032	Makhan nokorshet le chawngra`ak miring `khat ama dieng vak chawi uh. Khan ama chung a Jesu na khut atetna pe rang, amani na runik uh.
41007033	Khan ama na mi hai kar ah put ah ruchawi a ama nokor dire khan ukhut lawi ruraw pe, khan rumiechiei a iemiechiei kha ama mieliei khan runawt pe.
41007034	Khan ravan tieng en a ruphuher a ama dieng ruti, “Ephphatha.” Mahi “Rawlawng kha nih roh,” tina inih.
41007035	Khan relentak a ama nokor dire kha rawlawng pe joi, khan iemieliei akhop pe arang kha ruthut pe a, thaning a ruchawng ngam joi.
41007036	Khan tute dieng rieina boi rang, chawngruben joi, inia amani dieng chawngibie dawrthep kha khea mi hai dieng rurophong u joi.
41007037	Khan amani na rieingamboi a shindawngna niei a ruti uh, “Ama na irikip thaning a thaw. Ama na nokorshet hai kha irangaimashak, khan chawngthieiboi hai kha imawchawng inih.”
41008001	Khalai a nikho `khat hin mi tampui ruawm a nekleshak runiei boi u phakhan, Jesu na akhaichawi hai kha rukoi a amani dieng ruti,
41008002	“Kiei na mipui dieng hin lainatna kieniei joi, ajarla kiei le rawtawpna u hi ni `thum nih joi, inia iawm shah u lai mak.
41008003	Kiei na vawnchamlam a in ah kemeshe joiatu, lam ah shawramathiei uh, ajarla eshen hai hi alatak ah put ah ava u inih.”
41008004	Inia akhaichawi hai na ama dieng rumashang uh, “Hi ramthim hin tu `khat na iti a tan le ivai ngam rang a maw nih?”
41008005	Khan amani dieng rurawdawn, “Tanpek ijat maw nangniei uh?” Amani na rumashang uh, “Shiri.”
41008006	Khan mi hai kha pieipak chung ah shutna rang, chawng rupek. Khan tan shiri kha ruloi, khan mapakna runiei a rukhoi. Khan mipui dieng machangna rang, akhaichawi hai dieng rupek a akhaichawi hai kha na mipui dieng rumachang uh.
41008007	Khan amani na nga rimi lekteawm runiei uh. Makha Jesu na rahvan rupek shole, khahaikha`awm shemna rang, amani dieng ruti.
41008008	Khatikhan amani na rushak ua vawn ruship pe uh. Khan aliemlim tanpek hai kha lawngkai shiri shipmer rurawkhawm uh.
41008009	Aneh-ashah hai kha bawp mili dawr runih uh. Khashole ama na amani kha rumeshe u joi.
41008010	Khan nawtshuntak a akhaichawi hai le rokong ah rulut a Dalmanutha ram tieng rushe joi.
41008011	Makhan Pharisee hai kha va ua ama le chawngrieshiet vak put uh. Ajarla ama kha enretena rang, ravan ah put ah ama dieng jetna kha rudit uh.
41008012	Khan ama na ratha ruphuher a ruriei, “Ijar a tun a rong hai hi na jetna itawk u maw nih? Diktak a nangni dieng kiriei inih, tun a rong dieng hin jetna shukpeh a pelai naw nih.”
41008013	Khan amani kha rumathan shole, rokong ah rulut a vara `khat tieng rushe joi.
41008014	Khan amani na nekleshak chawi rang rumieniei uh, khajarkhan tan `khatte niboia, rokong shung khan ih runiei u mak.
41008015	Amani dieng chawng pek a ruriei, “Enro, Pharisee hai le Herod chawh kha riring pui u roh.”
41008016	Khan amani na “Tan nieniei boi u jar a maw nih,” tia amani kar a rawdawn nana a ruti.
41008017	Khan Jesu na makha rujet jarkhan, amani dieng ruti, “Tan nangniei boi u jarkhan, ih rang a nangireshe u maw nih? Nangni na nangimuk u ninawkle nangijet boi u maw nilai? Nang mulungmichim u maw nilai?
41008018	Mik la nangniei uh, inia nangimuk boi u maw nih? Nokor la nangniei uh, inia nangirangai boi u maw nih? Khan nangimininghep boi u maw nih?
41008019	Kiei na miring bawp rahnga rang tanpek rahnga kurukhoilai khan, aliemlim lekvai kha tiengkum shipmer ijat maw nangrushar uh?” Amani na rumashang uh, “Shawmlieidi.”
41008020	“Khan miring bawp mili rang tanpek shiri kurukhoilai khan, aliemlim lekvai kha lawngkai shipmer ijat maw nangrushar uh?” Amani na rumashang uh, “Shiri.”
41008021	Khan amani dieng ruriei, “Makha itia anih maw nih, iti kha nangijet boi u maw nilai?”
41008022	Khashole ama na Bethsaida ah rushe, khan amani na mikchaw `khat hi ama dieng vak chawi uh. Khan Jesu na shitna pe rang rudawi uh.
41008023	Khan ama na mikchawpa khut kha rujum pe. Khan ama kha kho ah put ah vai rushok pui. Khan imik kha ama na rumiechiei pe, khan ukhut atet pe a ama dieng ih `khat maw nangmuk, tia rurawdawn.
41008024	Khan ama na khonga a rumashang, “Kiei na miring hai hi thingkung alawn ang a kumuk.”
41008025	Khashole ama khut le miringpa mik hai kha rushit pe a chung tieng rume`en. Ama mik kha hawng kir pe joi, khan ih kholok kha riethienghiei a rumuk joi.
41008026	Khan ama na ama in tieng rumeshe a ruti, “Nang na kho khawnawm lutlai naw roh, khan khoshung a tute diengawm vak rieilai naw roh.”
41008027	Khan Jesu na akhaichawi hai le Caesarea Philippi kho tieng rushe, khan ama na akhaichawi hai dieng rawdawn a ruti, “Miring hai na kiei hi tumaw niti uh?”
41008028	Khan amani na rumashang, “Baptisma apeh John, eshen na Elijah, khan eshen na thiempulien hai kar a akhat keng niti uh.”
41008029	Khan amani dieng rurawdawn, “Nangni na la kiei hi tumaw nangniti uh?” Makhan Peter na mashang a ruti, “Nang hi Christa kha nangnih.”
41008030	Khan ama jar a tute dieng rieina boi rang, amani dieng chawng ruben joi.
41008031	Khan akhaichawi hai kha ruchuk ruput, makhala Miring Shapa na chonmun tampui chung a shawna doingir rangnih. Shierulien hai, thiempu rashang hai, khan danoja hai na aheng u rangnih. Miring hai na that u rangnih, khan ni `thum shole, hawng thoi rangnih.
41008032	Hihai chawng hi rophongleng a ruriei pe uh. Khashole Peter na ama kha mun `khat a ruchawi a rawkawk ruput.
41008033	Inia ama na vak hiei le akhaichawi hai kha ruen a Peter kha rurachai, “Kiei ah put ah rechen roh, Aw Satan! Ajarla nang imining kha miring mulungmining inih, Pathien mulungmining nimak.”
41008034	Khan ama na akhaichawi hai kha le roroia, mipui kha ama dieng okoi a ruriei, “Tunita`awm kanu nujui jawt joiatu, amarilik chungchanga rapha rosho, khan ama cross kha loi rieshie nujui rosho.
41008035	Ajarla tunita`awm iringkho ashan jawt kha na makha mathang rangnih, inia tunita`awm kajar a le athachawng jar a iringkho mathang a tu, iringkho kha shan rangnih.
41008036	Ajarla mi `khat na manmieshie kholok hi utum a, ama ringphuktak kha mathang joiala, imaw nemna nih?
41008037	Ninawkle, miring `khat na ama ringphuk kha le rotho rang imaw peh nih?
41008038	Ajarla tunita`awm, mahi uire munuphung rong shung hin, kajar a le kawchawng hai jar a jakna niei a tu, Miring Shapa kha na`awm, Apa lurna khan ravantir riethieng hai le jong phakhan, jak pui rangnih.”
41009001	Khan amani dieng ruti, “Diktak a nangni dieng kiriei inih, makhala hin ah ading miring eshen hi na Pathien rengchangna kha na ranak le ajong kha muk u masheng, thitna tuidan kha en u naw nih.”
41009002	Khan ni `ruk shole, Jesu na Peter, James, khan John hai kha lawn rashang `khat ah lawp `khat a ruhawng pui a amani maikung a merurelek.
41009003	Ama ponledier hai kha varlang a ruawm pe. Avar dan kha rieliei shung a jitho hai na amani ang a mechek ngam naw nih.
41009004	Makhan Elijah na Moses le amani dieng rular a Jesu le ruriebieh uh.
41009005	Khan Peter na Jesu dieng ruti, “Rabbi, kieini na hin na`awm u hi atha, thamber `thum rashak u rawi: nang rang akhat, Moses rang akhat, khan Elijah rang akhat.”
41009006	Ajarla ama na riei rang rujet mak, ajarla amani kha ajeng a ruchih uh.
41009007	Khan amani kha romiei na jong buk uh, khan romiei ah put ah he `khat jong a ruti, “Mahi numkipoktak kashapa kha inih, ama chawng kha rangai u roh.”
41009008	Khan amani na relentak a enruroko phakhan, tute rumuh u lai mak, inia Jesu rang a kha amani le ruawm joi.
41009009	Lawn ah put ah jong chum u le roroia, amani na irumuk u hai kholok kha, Miring Shapa kha na athi ah put ah hawng thoi masheng, tute dieng rieina boi rang chawng rupek joi.
41009010	Khan amani na chawng shok hai kha ruip ua, athi ah put ah hawng ringret, iti hi ih tina maw nih, tia manilemani dieng rurawdawn uh.
41009011	Khan ama dieng rurawdawn uh, “Khanitala ijar a Elijah kha matieng jong rangnih, tia danoja hai na iruti u maw nih?”
41009012	Khania amani dieng rumashang, “Irikip mun hawng molonaret rang, Elijah na matiengpek jong rangnih, inia ijar a Miring Shapa na shawna lientak doi rangnih, tia irumiejiek maw nih, khan mi hai na ama kha iruheng u rang a maw nih?
41009013	Inia nangni dieng kienieriei uh, makhala Elijah kha matieng jong joi, khan ama jar a irumiejiek ang a amani idit dungjuia ama kha rutawn uh.”
41009014	Khan ama na akhaichawi hai dieng vat phakhan, mipui na amani kha iruhieichip ua danoja hai na chawngirurieshiet pui u kha vak muk.
41009015	Khan relentak a mirawp kha na ama kha rumuk u `le, shindawngna lientak runiei uh. Khan ama dieng vak tan ua chubai vak thaw pui uh.
41009016	Makhan Jesu na danoja hai dieng rurawdawn, “Nangni na amani le ih chawng maw nangirieshiet pui uh?”
41009017	Khan mipui kar a akhat na rumashang, “Oja, ratha rono na imawchawngthiei boi kashapa hi nang dieng kavak chawi.
41009018	Ratha rono na shur pharoia, mupurving, khan chiephon moshok, aha reshemashak, khan atak rikinmashak. Nawtnathiei rang, nang khaichawi hai dieng kieriei, inia amani na mawtawr u mak.”
41009019	Khan Jesu na ama dieng ruti, “Aw takashawn boi rong hai, Idawrshe a nangni le awm rang a maw kanih? Idawrshe a nangni le kidoi rang a maw nih? Ama kha kiei dieng vak chawi u roh.”
41009020	Khan amani na ama dieng ruchawi uh. Ama kha rumukphit `le, ratha rono kha na enchak a runawk a pieipak chung ah tumtum a ruloi a chiephon rumoshok.
41009021	Khan Jesu na apa dieng rurawdawn, “Ama na hitihin a awmna hi ituk maw shawt joi?” Khan ama na rumashang, “Anaite chang ah put ah nih joi.
41009022	Khan mahi na ama hi thatna rang, miei ah le tui ah rawnawrawnaw a ruvawr. Inia nangthaw ngam a tu, nang lainatna kha natetna u tana nashan u roh.”
41009023	Makhan Jesu na ama dieng ruti, “Takanangshawn a tu, takashawn miring ama dieng khan irikip nithieiviek.”
41009024	Relentak a apa kha na he rashangtak a le imikrithi cholam a rura`ai, “Pumi, takakawshawn, takakishawn boi hi maimawk kepekna ngam rang, narachang pui roh.”
41009025	Khan mipui na lawp `khat a vak tan u kha Jesu na rumuk `le, ratha rono kha rurawkawk a ama dieng ruti, “Nang achawngthiei boi, ratha nokorshet, chawng kenepek, nang ama ah put ah vak shok tana ama dieng hin lutretlai naw roh.”
41009026	Khan ratha rono kha na ra`ai a naitepa kha enchak a runawk a ama ah put ah vak shok joi, khan naitepa kha thimekaiving a mi arawplam na “Ithi joi,” ruti uh.
41009027	Inia Jesu na ama khut ah rumukui, khan rumothoi a ama kha hawng thoi joi.
41009028	Khan ama na in ah vat phakhan, akhaichawi hai na bing a rurawdawn uh, “Ijar a kieini na kinawt ngam boi u maw nih?”
41009029	Amani dieng ruriei, “Hi ang hai hi nikna le chamradoilam a niboia, nawtthiei nimak.”
41009030	Khashole khan ah put ah rushe ua Galilee kha rurakan uh, khan tute dieng mejet rang, rudit mak.
41009031	Ajarla akhaichawi hai kha hitihin ruruchuk, “Miring Shapa kha miring hai khut a pek rang a nih joi. Amani na ama kha that u rangnih, khan that u shole, ni `thum changna a hawng ring rangnih.”
41009032	Inia iriei pe u hai kha amani na rujet u mak, khan ama dieng rawdawn rangawm ruchih uh.
41009033	Khan Capernaum kha vak shok a, in `khat a awm phakhan, amani dieng rurawdawn, “Nangni na lam ah ih chawng maw nangivakrieshiet pui uh?”
41009034	Inia amani kha ruawmchien uh, ajarla lam ah khatlekhat na tu kha maw runieiving, tia chawng vak rieshiet u inih.
41009035	Khan ama na shutlam a shawmlieidi kha okoi a amani dieng ruriei, “Tukhat na akhat changnakhit kha adit joiatu, ama kha vanoi kar a dawngkhit kha anih rang a inih, khan vanoi shok kha anih rang a inih.”
41009036	Khan naite `khat hi loi a amani maikung a rumiding pe, khan awpawm a amani dieng ruriei,
41009037	“Tu nitjoiawm hi ang naite hai kar a akhat kha kiriming a loi a tu, kiei hi inoloi inih. Khan kiei analoi ama kha na, kiei hi inoloi nimak a, nojongtirpa ama kha iloi inih.”
41009038	Khan John na ama dieng rumashang, “Oja, mi `khat na nang riming a raikho inawt pe kurumuk uh, inia ama kha nanu u ajui miring nih boi jarkhan, kurumakha uh.”
41009039	Inia Jesu na ruti, “Ama kha makha u naw roh, ajarla kiriming a ranakniei chon athaw ama kha na baitek a nuk a kiei hi niemieshiet ngam naw nih.
41009040	Ajarla kieini nere`erpui boi ama kha narachang pui miring kha inih.
41009041	Ajarla Christa miring nangnit u jar a, nangni dieng tui hai `khattak a nita`awm kiriming a nemenek uatu, kiei na diktak a kiriei inih, ama shawlawh kha itikte nita`awm thang pe naw nih.
41009042	“Khan tukhat na kiei takanashawn ashin naite hai kar a akhat hi keruthuimashak joiatu, ama kha iring ah shumhiei `khat makhai pe a tuikhanglien lai ah vawr rang a kha ama rang tha pedet.
41009043	Khajarkhan nang khut `khat na munu inawmawthaw rang a nitatu, makha tubang roh. Khut `di le chiemtiknieiboi Gehenna le chiemtiknieiboi miei a lutnek a tu, khawrlam a ringna amuh kha nang rang thadet.
41009044	“Makhan ‘Amani rulung kha athi, iti awm mak. Khan miei kha chiemtik, iti niei mak.’
41009045	Khan nang ke `khat na munu inawmawthaw rang a nitatu, makha tubang roh, nangke idi kawp a Chiemtiknieiboi Miei a lutnek a tu, kengawlam a ringna mun a lut kha thadet.
41009046	“Makhan ‘Amani rulung kha athi, iti awm mak. Khan miei kha chiemtik, iti niei mak.’
41009047	Khan nang mik kha na munu inawmawthaw rang a nitatu, makha kawbang roh, nang mik `di kawp a Gehenna Miei a lutnek a tu, nang mik `khat le Pathien rengchangna a lut kha thadet.
41009048	“Makhan ‘Amani rulung kha athi, iti awm mak. Khan miei kha chiemtik, iti niei mak.’
41009049	“Ajarla mi rikip shung a michi thak ang a miei thak rangnih. Khan michi kha rawthawina rikip ah obo rangnih.
41009050	“Michi hi atha, inia michi ama a`ah kha hek pe joiatu, itia maw makha ma`aret rawng? Khania nang shung ua michi tuidan kha awm rosho, khan khatlekhat riengiei u roh.”
41010001	Khan Jesu na makha mun ah put a ruthoi a Jordan vara kha arawh a Judea ram tieng rushe joi. Khan takthar a mipui na vak rawtawp pui uh, khan shena balam a amani kha ruruchuk.
41010002	Khan Pharisee hai na ama kha enretena rang, va ua ama dieng rurawdawn uh, “Mi `khat na unungak imele hi Dan maw nih?
41010003	Jesu na amani dieng rumashang, “Moses na nangni dieng ih chawng maw nurupek uh?”
41010004	Amani na rumashang uh, “Melena jawtnapek kha miejiek a melena rang, Moses na rujawt.”
41010005	Inia Jesu na amani dieng rumashang, “Nang mulung u kha michim jar a, kha ang chawngpek kha irumiejiek inih.
41010006	Inia konputpek a Pathien na ‘apa le nupang hi irukon inih.’
41010007	‘Hijarhin apa na unulepa kha mak a ama inkonu le ruchun rangnih.
41010008	Idi kha taksha `khat chang rangnih. Khajarkhan amani kha idi nih u lai naw nih, inia taksha `khat kha nih u joi.’
41010009	Khajarkhan Pathien na shamishuisha kha miring na shenlai naw rosho.”
41010010	Khashole in `khat ah akhaichawi hai na hi jar hin rurawdawn u ret.
41010011	Khan ama na amani dieng ruriei, “Tukhat na inkonu kha reshen pui a nupang `khat niei joiatu, ama chung a uire ithaw inih.
41010012	Khan nupui `khat na ama inkopa kha reshen pui a shik `khat niei joiatu, uire ithaw inih.”
41010013	Khan ashin naite hai kha shitnathiei rang, amani na Jesu dieng vak chawi uh, inia khaichawi hai na rurawkawk uh.
41010014	Jesu na makha rumuk phakhan, mulung hanglam a ruti, “Naite hai na kiei dieng ava rang a kha jawt pe u roh, amani kha makha u naw roh, ajarla kha ang hai dieng khan Pathien rengchangna kha awm.
41010015	Kiei na nangni dieng diktak a kiriei inih, ashin naite hai ang a, tukhat na Pathien rengchangna kha loi joi nawkatu, makhan shuklut a lut naw nih.”
41010016	Khashole ama na naite hai kha rupawm a amani chung ah khut rutet pe a rahvan rupek.
41010017	Khan Jesu na lam ah rulawnlai khan, miring `khat vak tan a, amaikung a rukhuk shun a rurawdawn, “Aw Oja Atha, kiei na ih kawthaw le maw kumshawt ringna kha tumthiei ning?”
41010018	Jesu na ama dieng rumashang, “Ijar a kiei hi atha, tia nanginokoi maw nih? Pathien niboia tute atha awm mak.
41010019	Chawngpek kha nangjet: ‘Uire thawthiei naw tinih,’ ‘Mi thatthiei naw tinih,’ ‘Muruthiei naw tinih,’ ‘Anih boi a kungchangthiei naw tinih,’ ‘Miniei kha lemthiei naw tinih,’ khan ‘Nangnu le nangpa kha richit peh roh.’ ”
41010020	Mashang a ama dieng ruti, “Oja, hihai kholok hi korothar chang ah put ah kihawngrung nih joi.”
41010021	Inia Jesu na ama dieng en phakhan, numrupok, khan ama dieng ruti, “Nang dieng ravat `khat awm: she tana nanginiei kholok kha vak jor roh, khan shara hai dieng vak peh roh. Khan ravan a bawmniei kha nangniei rangnih. Va roh, khan cross kha loi tana nujui roh.”
41010022	Inia chawng chung khan amai mukhut a mulungshawlam a rushe joi, ajarla ama na shumleshier tampui runiei.
41010023	Khan Jesu na akhaichawi hai dieng enroko a ruti, “Shumleshier aniei hai na Pathien rengchangna a alut rang a hi idawr a matat maw nih!”
41010024	Inia khaichawi hai na ama chawng chung khan shindawngna runiei uh. Khan Jesu na amani dieng mashang a rurieiret, “Aw naite hai, Pathien rengchangna a lut hi idawr a matat maw nih!
41010025	Rawchawng miring `khat na Pathien rengchangna a alut rangnek a tu, sharingshiei `khat na shim nokor ah apang rang a kha baidet.”
41010026	Inia amani kha dawnga shindawng pe ua manilemani dieng ruti uh, “Khatnitala tu na maw shanna muh ngam nih?”
41010027	Jesu na amani dieng enrep a ruriei, “Miring le anithiei boi kha Pathien le tu nimak, ajarla Pathien le tu kholok nithieiviek.”
41010028	Peter na Jesu dieng ariei ruput, “Enro, ih kholok kurumak ua kinurujui u inih.”
41010029	Makhan Jesu na ruti, “Nangni dieng diktak a kiriei inih, kajar a le khan athachawng jar a in ninawkle uliennai nupang apa, ninawkle nu le pa, ninawkle nai hai, ninawkle loimun hai kha rumathan
41010030	khan epshawna kholok rudoi tute na tun a rongtak hin, in hai uliennai nupang apa, nu le nai hai, khan loi hai kha rajarajah a tum boi a awm naw nih, khan ajong rang a rong hinawm kumshawt ringna kha muk u rangnih.
41010031	Khan masha mi tampui kha nukna rangnih, khan nukna hai kha masha rangnih.”
41010032	Khan amani na Jerusalem tieng shena lam kha rurawh u lai khan, Jesu na amani maton ah rulawn. Ajui hai mi kholok na shindawngna le chitna runiei uh. Khan shawmlieidi kha takthar a ruchawiret a ama chung a ashokdet rang a jar a ariei ruput:
41010033	“Enro, Jerusalem ah nahawng uh, khan Miring Shapa kha thiempu ulien hai le danoja hai dieng pek rangnih. Khan ama kha thitnashe rang khan aheng u rangnih, khan Phungshik hai dieng pek u rangnih.
41010034	Khan ama kha erawh a biek u rangnih, khan ama kha miechiei u rangnih. Ama kha jem u rangnih, khan that u rangnih. Khan ni `thum changna khan thoiret rangnih.”
41010035	Khan Zebedee shapa hai, James le John na, ama dieng vak rawshawn ua ruti uh, “Oja, ih nita`awm kidit u kha nepeh u roh, tia kininik uh.”
41010036	Khan Jesu na amani dieng ruti, “Nangni rang imaw nangnawmawthaw jawt uh?”
41010037	Ama dieng ruti uh, “Nang lurna a kushutna u rang, nang chang tieng `khat, khan nang viei tieng `khat mun nepeh u roh.”
41010038	Inia Jesu na amani dieng ruriei, “Nangininik u kha nangni na jet u makche. Kiei na kinek rang a hai aneh, khan kiloi rang a baptisma le baptisma loi, mahi mawtawr u rawng maw?”
41010039	Khan amani na ruti uh, “Mawtawr u rang kanih.” Inia Jesu na amani dieng ruriei, “Kiei na kinek rang a hai hi nangnek u rangnih, khan kiei na kiloi rang a baptisma hi nangloi u rangnih.
41010040	Inia kieviei le kachang a shutna apeh rang a kha kiei nimi`ing, inia irasham pe hai rang a inih.”
41010041	Khan shawm hai kha na James le John jar a rujet u phakhan, mulung rumohoina u lai mak.
41010042	Khan Jesu na amani kha rukoi a amani dieng ruriei, “Nangni na nangjet uh, Phungshik hai rang a madan rampo hai kha na Phungshik hai kha idek a pumi achang inih. Khan amani alien-arang hai kha na amani chung a cham niei uh.
41010043	Inia nang kar uatu khatikhan nih naw nih. Khania tunita`awm nang kar ua alien anih jawt miring kha na nang shepding u kha chang rosho.
41010044	Khan tunita`awm nang kar ua akhat changna anih jawt miring kha na kholok shok kha achang rang a inih.
41010045	Ajarla Miring Shapashe kha`awm ama chon mawthaw rang a ajong nimak a, mi chon thaw rang le mi tampui khekman rang a iringkho apeh jong inih.”
41010046	Khashole amani na Jericho kha vak shok u joi. Khan ama na akhaichawi hai le khan mirawp le Jericho ah put ah rushe phakhan, Timaeus shapa mikchaw Bartimaeus kha lampang a khutdawlam a rushuh a ruawm.
41010047	Nazareth Jesu kha keng, iti ama na rujet phakhan, ra`ailam a ruti, “Aw David Shapa Jesu, kiei dieng hin nang rsoihoina kha natetna roh!”
41010048	Khan awmchienna rang, mi tampui na ama kha enchak a rurawkawk uh, inia “David Shapa nang roihoina kha kiei dieng hin natetna roh!” tia liekshang a rura`ai.
41010049	Jesu na ding a ama kha koina rang chawng rupek. Khan amani na mikchawpa kha rukoi ua ama dieng ruti uh, “Ranak thaw roh. Thoi roh, nang kha nokoi.”
41010050	Khan opon rieshiei kha ama na rulik, khan ruthoi a Jesu dieng rushe joi.
41010051	Jesu na ama dieng rawdawn a ruti, “Nang rang imaw nangnawmawthaw jawt?” Inia mikchawpa kha na Jesu dieng ruti, “Rabboni, kimik hi namavar pe roh.”
41010052	Makhan Jesu na ama dieng ruti, “She rang roh, nang takashawn kha na namadam joi.” Khan relentak a imik kha hawng var pe a lam khan Jesu anu rujui joi.
41011001	Khan amani na Jerusalem kha vak ranai pui ua, Olive Lawn ah awm Bethphage le Bethany kha vak shok u phakhan, akhaichawi idi hi rutir joi.
41011002	Amani dieng ruti, “Nang maton uah kho khawn she u roh. Nanglutphit u `le, miring khatshe na ishutna boilai ranngam acha remet ruthung a awm nangmuk u rangnih, khan makha thut u tana vak chawi u roh.
41011003	Khan tukhat na, ‘Ijar a nangithaw u maw nih?’ niti uatu, ‘Pumi na rangai,’ tia mashang u roh, khan relentak a amani kha hin vak tir rangnih.”
41011004	Khajarkhan amani na rushe ua, ranngam acha remet `khat pakawt vai lamkaw ah ruruthung vak muk uh, khan makha amani na ruthut uh.
41011005	Khakawt ah ading miring hai na amani dieng ruti uh, “Ijar a ranngam acha remet kha nangithut u maw nih?”
41011006	Inia Jesu na iruriei kha ang a, amani dieng ruriei ua amani kha rumathan uh.
41011007	Khan ranngam acha remet kha Jesu dieng vak chawi u joi. Khan ama chung ah pon rumukhu ua ama ling ah ruchong joi.
41011008	Mi tampui na lam ah pon hai kha rupha uh, khan eshen na thing ah put ah boship thingbak hai kha rutuk ua lamlien khan rupha uh.
41011009	Amaton ah alawn hai le anuk ah ajui hai kha na he rashangtak a rura`ai uh, “Hosanna! ‘PUMI riming a ajong ama kha rahvantha inih!’
41011010	Pumi riming a ajong napa u David rengchangna kha rahvantha inih! Rashangving a Hosanna!”
41011011	Khan Jesu na Jerusalem kha rulut a riethiengmun ah rushe. Khan nieinak kholok kha enruroko shole, apha kha hawng shum joi jarkhan, shawmlieidi kha le Bethany tieng rushe joi.
41011012	Khan jing tieng hin amani na Bethany ah put ah vat phakhan, Jesu kha vawnrucham pe joi.
41011013	Khan ralaviei a thieichangkung boniei `khat rumuk phakhan, makhan dikhat kumukthiei a la, tia rushe. Inia iedieng vak shok le obo ranga niboia, `khatshe vak muh mak, ajarla thieichang rat pha kha runimak.
41011014	Khan mashang a thieichangkung dieng Jesu na ruti, “Dawnshe a tute na nang ah put ah ara kumshawt a shalai naw rosho.” Makha akhaichawi hai na rujet uh.
41011015	Khan amani na Jerusalem ah rushe u joi. Khan Jesu na riethiengmun ah rulut a ajor hai le rawchawh hai kha runawt. Khan shierleshier rotho hai tebol hai le pharphali jor hai shutna hai kha shukthala a rutet pe.
41011016	Khan ama na riethiengmun kha rakan a irujor u nieinak hai kha `khatshe rumawchawi mak.
41011017	Khan ama na ruruchuk a amani dieng ruriei, “ ‘Ki`in hi phung kholok nikna in ti rangnih,’ tia imiejieksha nimak maw? Inia nangni na mahi ‘minieisho hai koh’ nangmachang u joi!”
41011018	Khan thiempu ulien hai le danoja hai kha na rujet ua, amani na itia maw mahang rang, tia lam rutawk uh. Inia amani kha ruchih uh, ajarla ama miruchukna khan vanoi shinrudawng pe u inih.
41011019	Khan ni hawng tah phakhan, amani na khopui kha mak a rushe u joi.
41011020	Jingkar a amani vak pang phakhan, thieichangkung kha ama rujung ah put ah ruchar kha vak muk uh.
41011021	Khan Peter na rumininghep phakhan, ama dieng ruti, “Rabbi, enro! Pumnangibot thieichangkung khaw char joi.”
41011022	Khan Jesu na mashang a ama dieng ruriei, “Pathien kha takashawn u roh.
41011023	Nangni dieng diktak a kiriei inih, tukhat na mahi lawn dieng hin ‘Rechen tana tuikhanglien ah vak rothong roh,’ itina khan mulung rakhana iniei boi, inia iriei kha nih rangnih, iti takashawn ama dieng khan, iriei rikip kha minit pe rangnih.
41011024	Khajarkhan nangni dieng kinieriei u inih, nanginik nangiriei u kholok a nangmuk u joi, tia takashawn u roh. Khanitatu nangni dieng shok rangnih.
41011025	Khan anih rang nangding u phakhan, tukhat chung a ir nangniei uatu, rangaidam u roh. Khanitatu ravan a awm nangpa u na`awm nang shietna u kha arangaidam rangnih.
41011026	Inia rangaidam nangpek u nawkatu, ravan a awm nangpa u na nang shietna u kha rangaidam naw nih.
41011027	Khan Jerusalem ah amani rushe u ret. Khan riethiengmun shung ah rulawn phakhan, thiempu ulien hai, danoja hai le shierulien hai kha ama dieng va uh.
41011028	Khan ama dieng ruti uh, “Ih cham nanginiei a hihaihi nangithaw maw nih? Khan hihaihi nangthawnathiei rang, tu na cham inurupek maw nih?”
41011029	Inia Jesu na amani dieng ruriei, “Nangni dieng chawng `khat nawrawdawn u rawng, khan kiei dieng namashang u roh. Makhan kiei na ih cham kiniei a hihaihi kithaw maw nih, iti kha nangni dieng riei rang kanih.
41011030	John baptisma kha ravan ah put ah maw nih ninawkle miring hai ah put ah maw nih? Namashang u roh.”
41011031	Khan lawpte na reshe ua ruti uh, “ ‘Ravan ah put ah keng’ niti uala, ‘Khanitala, ijar a ama kha takanangishawn boi u maw nih?’ ti rangnih.
41011032	Inia ‘Miring hai ah put ah keng’ niti uala,” mipui kha ruchih uh, ajarla mi kholok na John kha thiempulien adiktak `khat inih, tia iruloi u inih.
41011033	Khajarkhan Jesu dieng mashang a ruti uh, “Jet u mi`ing.” Khan mashang a Jesu na amani dieng ruti, “Kiei na`awm hihaihi ih cham le kithaw maw nih, iti kha nangni dieng nieriei u naw ning.”
41012001	Khan amani dieng rangshim a ariei ruput: “Miring `khat na drakha rohon `khat runiei. Ama na makha rurokorep, khan juepna rang khur `khat ruchoi a vendai `khat ruthaw. Makha loithaw hai dieng rumashan a khomijin rushe joi.
41012002	Khashole ara rawkhawm phakhan, drakha rohon ah put ah ara dikhat mukna rang, loithaw hai dieng shok `khat rutir joi.
41012003	Inia ama kha rushur ua rujem uh, khan rokpet a rumikir uh.
41012004	Khan shok `khat rutirret. Ama kha ulu a shebe rupek uh, khan maimawktak a rutawn ua rumikir uh.
41012005	Khan shik `khat rutirret, inia ama kha ruthat uh. Khatikhan shik tampui: eshen kha rujem uh, khan eshen kha ruthat uh.
41012006	“Numipoktak shapa `khat runieilai. ‘Kashapa hi tu richit nurupek pe u rangnih,’ ti jarkhan, dawngkhit a ama kha amani dieng rutir.
41012007	“Inia loithaw hai kha na khatlekhat dieng ruti uh, ‘Koklo kha hi nih joi. Khai! Ama hi that u rang rawi, khanitatu inkoklo hi natah u chang rangnih joi.’
41012008	Khajarkhan ama kha pawttap a ruthat u joi, khan drakha rohon vai tieng rupai u joi.
41012009	“Makhan drakha rohon pumpa kha na imaw lawt nih? Ama na she a loithaw hai kha vak mathang rangnih, khan drakha rohon kha shik hai dieng pek rangnih.
41012010	‘Inthaw hai na i`enda u lung kha kik ah runiei lung kha ruchang.
41012011	Mahi PUMI na iruthaw inih, khan nimik ua mahi shindawngroi `khat inih,’ tia irumiejiek kha rute u makche maw?”
41012012	Khan ama kha shurna rang rurai uh, inia mipui kha ruchit pui uh. Ajarla rangshim kha amani jar a iruriei inih, iti kha rujet uh. Khajarkhan ama kha mak a rushe u joi
41012013	Khan ama chawngriei a rikhitmashakna rang, amani na Pharisee hai le Herod miring hai kha ama dieng rutir uh.
41012014	Ama dieng ava a ruti uh, “Oja, nang hi adik nangnih, khan nang na miring hai hi khatte a nangtawn, ajarla miring hai mai kha en makche, inia Pathien lam kha adik a nangruchuk, iti kha kejet uh. Khajarkhan Caesar dieng khaichana pek hi Dan maw nih? Peh u ning maw ninawkle pek boi a maw thaw u ning?”
41012015	Inia amani jetnawawm kha ijet le roroia, amani dieng ruti, “Ijar a ennanginerete u maw nih? Dinari kha en rawng, kiei dieng vak chawi u roh.”
41012016	Khan amani na makha ruchawi uh. Amani dieng ruti, “Mahi rilim le khetmiejiek hi tu tah maw nih?” Amani na rumashang uh, “Caesar.”
41012017	Jesu na amani dieng ruti, Caesar tah kha Caesar dieng peh u roh, Pathien tah kha Pathien dieng peh u roh.” Khajarkhan ama chung a shindawngna runiei uh.
41012018	Khan thoiretna awm mak ati Sadducee hai na ama dieng rushe ua rurawdawn uh,
41012019	“Oja, Moses na kieini dieng rumiejiek, makhala tukhat ulienpa kha ithi a unungak kha nai mieniei boi a mak joiatu, anaipangpa na ama kha loi a ulienpa rang chi mothoithiei.
41012020	Poro shiri ruawm. Akhat changna kha na inruniei, inia chi mak boi a ruthi joi.
41012021	Khan adi changna kha na nupangnu kha ruloi, inia ama`awm chi mak boi a ruthi joi. Khan athum changna kha`awm khatikhan.
41012022	Khajarkhan poro shiri kholok kha na chi rumak u lai mak. Dawngkhit a nupangnu kha`awm ruthi joi.
41012023	Thoiretna nikho khan nupangnu kha tu nungak maw chang nih? Ajarla shiri kha na ama kha amani nungak rang iruloi u inih.”
41012024	Jesu na amani dieng ruriei, “Miejiek le Pathien ranak kha nangjet boi u jar a, nangirehe u nimak maw?
41012025	Ajarla amani na athi ah put ah hawng thoi u phakhan, inawm niei u naw nih, khan inawm mieniei u naw nih. Inia ravan a ravantir hai kha ang u rangnih.
41012026	Inia athi miring na hawng thoina chungchanga, mieichong rampabuk chungchanga irumiejiek Moses behangbuk kha rute u makche maw? Makhan Pathien na ama dieng ruriei, ‘Kiei hi Abraham Pathien, Isaac Pathien, khan Jacob Pathien kha kanih.’
41012027	“Ama hi athi hai Pathien kha nimak a aring hai Pathien kha inih. Khajarkhan ajeng a nangrehe uh.”
41012028	Khashole chawngrurieshiet ua ama na thatak a irumashang kha rumuk `le, danoja `khat na ama dieng vak rawdawn, “Chawngpek hai kar a ih kha maw runieiving?”
41012029	Jesu na rumashang, “Chawngpek kholok kar a akhat changna chawngpek kha hi inih: ‘Rangai u roh, Aw Israel, PUMI hi napathien u inih. Ama ranga hi PUMI inih.
41012030	Khan PUMI Pathien kha nang mulung kholok le, nang ringphuk kholok le, nang mining kholok le khan nang ranak kholok le numnangipok rang a inih.’
41012031	Adi changna chawngpek kha hi inih: ‘Nang ringchangpui kha nang pumtak ang a numnangipok rang a inih.’ Hihainek a aliendet chawngpek shik awm mak.”
41012032	Khan danoja kha na ama dieng ruti, “Atha joi Oja, adik kha nangriei joi, Pathien khatte awm, ama niboia shik awm mak.
41012033	Khan mulung kholok le, jetna kholok le khan ranak kholok le ama kha numipok, khan iringchangpui kha upumtak ang a numipok hi na pumha a pek le rawthawina kha ikhe inih.”
41012034	Khan shingveng a imashang kha Jesu na rumuk `le, ama dieng ruriei, “Pathien rengchangna le ralalai makche.” Khashole tute na ama dieng chawng rawdawnna ranak kha runiei u lai mak.
41012035	Khan Jesu na riethiengmun ah iruruchuk le roroia ruti, “Iti dan a danoja hai na Christa hi David Shapa keng iruti u maw nih?
41012036	Davidtak na Ratha Riethieng jar a ruti: ‘PUMI na kupumi dieng ruriei, “Nang rahapui hai kha nang kekhawng kamachang malalim, kukhut chang tieng hin shuh roh.” ’
41012037	“Khajarkhan Davidtak na ama kha ‘Pumi,’ iti. Iti dan a ama kha ashapa achang maw nih?” Khan mi hawipui ruchun kha na ningaitak a rurangai uh.
41012038	Khan iruruchukna `khat a ruriei, “Ponrosho rieshiei a alawn jawt, khan rievieithawna mun ah mi hai na richit ipek adit danoja hai kha riring pui u roh.
41012039	Khan synagogue hai khan shutna runieiving hai kha loh jawt uh, khan bumichinna hai khan mi matonkhit ah shutna rang, adit uh,
41012040	mieirawng hai nieilelung asho, khan thanunchan a richichawi rasha a nikna mieshiei, danoja hai kha riring pui u roh. Amani na akhawkdet hengna kha muk u rangnih.”
41012041	Khan nieibawmna le vararashan khan Jesu na rushuh. Mipui na nieibawmna ah shier ivawr u dan kha rumuk. Khan rawchawng hai tampui na arawp a iruvawr u kha rumuk.
41012042	Khan mieirawng `khat na lepton idi hi ruvawr. Mahi quadron `khat runih.
41012043	Khan ama na akhaichawi hai kha rukoi a amani dieng ruti, “Diktak a nangni dieng kiriei inih, nieibawmna ah ivawr hai kholok kar a mieirawng sharanu ivawr khaw rawpdet.
41012044	Ajarla mi kholok na amani ruphu ah put ah ivawr u inih, inia ama tu aravatna kar a iniei kholok le iringna rang a kholok kha ivawr inih.”
41013001	Khan Jesu na riethiengmun ah put ah vak shok phakhan, akhaichawi hai kar a akhat na ama dieng ruti, “Oja, hidawr a shindawngroi lung le hidawr a shindawngroi inrashak hai hi enro!”
41013002	Khan Jesu na ama dieng mashang a ruti, “Hi inrashak alur hai hi nangimuk maw nih? Akhat chung ah akhat rotho hi achim boi a hin ah imak lung `khatshe awm naw nih.”
41013003	Khan ama na riethiengmun le vararashan Olive Lawn ah rushulai khan, Peter, James, John, khan Andrew na ama dieng muruk a vak rawdawn uh,
41013004	“Hihai rikip hi itik a ashok rang a maw nih? Hihai kholok hi hawng shoknaviek rang a jetna kha imaw ninih? Nieriei u roh.”
41013005	Khan Jesu na amani dieng ariei ruput joi, “Tu na`awm nangni kha lam nerehemashakna boi u rang, riring u roh.
41013006	Ajarla ‘Kiei Christa kha kanih,’ tia mi tampui kiriming a va u rangnih, khan mi tampui mohon u rangnih.
41013007	Khan nangni na ra le ra chawng chawngpar a nangjet u rangnih. Makhan nangni puh u naw roh. Ajarla mahi ashok rang a awmsha inih, inia dawng nikho kha tu nimaklai.
41013008	Ajarla phung `khat na phung `khat chung a, khan reng `khat na reng `khat chung a, rahana mothoi rangnih. Munmun ah nieinu hawng rangnih, khan nekleshak awm boi a shawna kha hawng awm rangnih. Hihai kholok hi shawna putna kha nih rangnih.
41013009	“Khania nang bibing a riring u roh. Ajarla nangni kha amani na Sanhedrin hai dieng nepek u rangnih, khan synagogue hai khan nejem u rangnih. Khan nangni kha rampo hai le reng hai maikung a, kajar a amani dieng kungchang rang, nawchawi u rangnih.
41013010	Khan matiengpek athachawng hi phung kholok dieng shemngir rang a inih.
41013011	Khan amani na nangni kha nawchawi ua nepek u phakhan, ih nangiriei u rang a kha matieng mulung mawshaw u naw roh, nitnawkle rashamjer u naw roh. Inia kha phatak khan inemejetinemejet u kha riei u roh. Ajarla ariei miring kha nangni nih u makche, inia Ratha Riethieng kha inih.
41013012	“Khan shokpui `khat na shokpui `khat thitna rang, apa na anai thitna rang, mohon rangnih. Khan nai hai na nulepa hai kha rodoi pui ning, tia amani kha mihai mathat u rangnih.
41013013	Khan kiriming jar a mi kholok na naraha pui u rangnih, inia dawngshe a adoi ama kha shan rangnih.
41013014	“Inia thiempulien Daniel na iruriei kha ang a, ‘Mitiroi thitnathangna miring’ kha na idingna lawm boi mun ah ading kha nangmuk u phakhan (ate miring kha na jet rosho), Judea ah awm amani kha na lawn hai khan tan u rosho.
41013015	In chung ah awm kha na`awm noi ah jong chumlai naw rosho, inshung ah awm nieinak hai kha aloi rang lutlai naw rosho.
41013016	Khan loi ah ruawm ama kha na oponledier aloi rang, hong kirretlai naw rosho.
41013017	Kha pha khan nai ruvawng hai le rununeh nainoi runiei hai kha ituk a lungboiroi u rang a maw nih!
41013018	Nangtanna u rang a pha kha phabi a nitna boi rang, nikna niei u roh.
41013019	Ajarla makha pha kha Pathien na rieliei konpek ah put ah tunshe hin a rushok boilai, nuk a`awm ashok boi rang a, ajeng a shawna kha nih rangnih.
41013020	Khan Pumi na nikho hai kha rumushum nawkatu, taksha `khatshe hawi naw nih. Inia ama na ithang a irumadansha hai jar a nikho hi irumushum inih
41013021	Kha pha khan tukhat na ‘Enro, Christa kha hin awm joi!’ ninawkle ‘Khawn awm joi!’ ti joiawm, takashawn u naw roh.
41013022	Ajarla christa jok hai le thiempulien jok hai kha hawng pung rangnih. Khan nitthiei a tu madansha haishe kha mohonna rang, jetna le rekhekchon hai kha numumuk u rangnih.
41013023	Khania nangni riring u roh. Kiei na nangni dieng hihai kholok hi shok mala a kinieriei u nih joi.
41013024	“Shawrievieina nikho kha thengphit `le, ni kha mijing rangnih. Tha na`awm ama mieivar kha pelai naw nih.
41013025	Ravan a arshi hai kha jong cho rangnih; ravan a ranak kholok rawnawk rangnih.
41013026	“Khashole Miring Shapa kha na ranak alien, khan lurna kha le romiei kar a ajong kha amani na muk u rangnih.
41013027	Khashole ama na ravantir hai kha jong tir ning, tia kiei mili, ravan dawngkhit ah le rieliei dawngkhit, ah put ah awm ama madansha hai kha lawp a ruchun rangnih.
41013028	“Khan thieichangkung ah put ah rangshim hi jet u roh: abak hai kha dawnglai khan, obo hawng moshok. Makhan, kholum kha hawng nai joi, iti kha nangjet uh.
41013029	Khatikhan khahaikha nangmuk u phakhan, ama kha vak ranai a mawkawkungtak ah ding a awm joi, iti kha jet u roh!
41013030	Diktak a nangni dieng kiriei inih, hihaihi hawng rupum masheng, hi rong hi shukhek a hek naw nih.
41013031	Ravan le rieliei hi hek rangnih, inia kawchawng hai hi tu shukthang a thang naw nih.
41013032	“Inia makha Nikho le nidan chungchanga tute na ajet awm mak, ravan a ravantir hai na`awm, khan Shapa kha na`awm, inia Apa ranga kha na ijet inih.
41013033	Riring u roh, cheveng a nikna niei u roh; ajarla nangni na pha kha itik a jong shok rang a maw nih, iti kha jet u makche.
41013034	“Mahi miring `khat na khomijin she dieng hin, ama shok hai dieng cham irotho pui, mi rikip dieng amama ithaw rang a chon irotho pui, khan mawkawt rungpa dieng riringtak a rungna rang a chawngipek a ama in imak kha le ra`ang inih.
41013035	“Khajarkhan cheveng u roh, ajarla in pumi kha nitak a maw, nitnawkle janchim a maw, nitnawkle arkhon a maw, nitnawkle jingkar a maw, avatna rang a pha kha jet u makche.
41013036	In pumi kha na jetboithieiboi a vat phakhan, jalam a nangruawm u kha navaktawng u nih.
41013037	Khan kiei na nangni dieng kinieriei u hi vanoi dieng a kiriei inih: Cheveng u roh!”
41014001	Khan ni `di shole, Rakanna le Chawjawboi Tan Rohoi kha hawng nih joi. Thiempu ulien hai le danoja hai na ama kha itia maw mohon a that rang, iti hi enchak a rutawk u joi.
41014002	Khania “Rohoi hin tu nidiei naw rosho, miring hai kha puh rang keng,” ruti uh.
41014003	Khan Bethany ah raithawnaw tawngpa Simon in ah rushuh a ruawmlai khan, nupang `khat na manamhoi, ajeng a manlu nard riethienghiei rieipartui lungngoi kawk `khat a vak chawi a ava. Ama na thao kawk kha rukhoi a ama lu ah runawt pe.
41014004	Amani kar a eshen na mulung rahana niei a khatlekhat dieng ruti uh, “Iloia mahi thao hi ariem a imathang maw nih?
41014005	Ajarla thao hi dinari rajathum khea jor joiatu, shara hai dieng nepek ngamdet rangnih,” ruti ua ama kha ajeng a rumieshiet uh.
41014006	Khania Jesu na ruti, “Ithaw jawt kha thaw rosho, ijar a ama kha nirahamashak u maw nih? Ama na kiei dieng chon atha kha ithaw keng joi.
41014007	Ajarla shara hai kha ningthingkip nangawm pui uh, khan amani dieng chon atha nangithawna pe jawt u pha khan, nangthaw pe ngam uh, inia kiei tu nawawm pui jawnjai u makche.
41014008	Ama na ingamtuk kha ithaw inih. Kupum hi khumna rang, thao nawt avamasha keng joi.
41014009	Nangni dieng diktak a kiriei inih, ih mun khan nita`awm, rieliei pumpui ah athachawng shem phakhan, mahi nupangnu na iruthaw hi, ama miningna `khat a, riei rangnih.”
41014010	Khan shawmlieidi kar a akhat Judas Iscariot na Jesu kha pekna rang, thiempu ulien hai dieng rushe joi.
41014011	Khan amani na jet u `le ningrungai pe ua ama dieng shier pek rang chawngrurakham u joi. Khan ama na Jesu kha itia maw mohon a amani dieng pek rang, tia chanthatna kha rutawk joi.
41014012	Khan Chawjawboi Rohoi akhat changna nikho a amani na Rakanna kengamte kha ruthat u phakhan, akhaichawi hai na ama dieng rurawdawn uh, “Rakanna nangshakna rang, khoshekawt ah maw she a nangnarashammashak jawt uh?”
41014013	Ama na akhaichawi hai idi tir a amani dieng ruti, “Khopui khawn lut u roh, khan tuibe ruput miring `khat na nurumuk pui u rangnih. Ama anu kha jui u roh.
41014014	Ama lutna in pumi dieng rawdawn u roh, ‘Ojapa na iti, “Kakhaichawi hai le Rakanna kishakna u rang a indan kha khoshekawt ah maw nih?” ’
41014015	Khan ama na rieliensha chungindan lienpui `khat numumuk u rangnih. Makhan kieini rang vak rasham u roh.”
41014016	Akhaichawi hai kha rushe ua khopui ah rulut u phakhan, ama na iruriei ang a, vak rawtawng pui uh, khan amani na Rakanna kha rurasham u joi.
41014017	Khan nitak hin ama na shawmlieidi kha le rushe joi.
41014018	Khan amani na rushuh a rushak u lai khan, Jesu na ruriei, “Kiei na nangni dieng diktak a kiriei inih, nang kar ua kiei le ashashom miring `khat na kiei hi nojor rangnih.”
41014019	Amani kha mulung rushaw pe ua akhat shole akhat na ama dieng “Kiei maw kanih?” ruti. Khan shik `khat na “Kiei maw kanih?” ruti.
41014020	Amani dieng mashang a ruti, “Shawmlieidi, nang kar ua akhat, kiei le khengkam a khut ashunshom ama kha inih.
41014021	Miring Shapa kha ama chungchanga irumiejiek dungjuia ashok pe inih. Inia Miring Shapa ajor miring chung khan idawr a rahvanshie maw nih! Jong shoklam nawkala ama rang tha pe rangnih.”
41014022	Khan amani na rushak u lai khan, Jesu na tan kha ruloi, rahvan runik a rukhoi, khan amani dieng pek a ruti, “Loi u tana shah u roh, mahi kupum kha inih.”
41014023	Khashole ama na hai kha ruloi, khan mapakna niei a amani dieng rupek. Khan amani kholok na makha runek uh.
41014024	Khashole amani dieng ruti, “Mahi rawjawtna `thar kithishen, miring tampui rang a jong long, kha inih.
41014025	Kiei na nangni dieng diktak a kiriei inih, Pathien rengchangna khan athar a kinekna rang a makha Nikho kha hawng shok masheng, kiei na mahi drakha tui hi nelai naw ning.”
41014026	Khan amani na lah `khat ruthaw ua, Olive Lawn ah ruhawng u joi.
41014027	Khashole Jesu na amani dieng ruriei, “Von jan hin, kajar a nang kholok na keruthuina nangniei u rangnih, ajarla hitihin rumiejiek: ‘Kiei na Kengamroi kha that rang kanih, khan kengam hawi kha chaiachai a awm rangnih.’
41014028	“Khanikengta kiei hi nomothoi shole, nang matieng u Galilee ah rushe rang kanih.”
41014029	Inia Peter na ama dieng ruti, “Mi kholok na keruthuimashak joiawm, kiei tu kenuruthuimashak naw nih.”
41014030	Jesu na ama dieng rumashang, “Diktak a kiei na nang dieng kiriei inih, von jantak hin arkhawng na voidi khong mala hin, kuchung a voithum nangrapha rangnih.”
41014031	Inia ama na ranaktak a ruti, “Kiei na nang le roroia thitnashom shokshe khanawm, kiei na nang chung a rapha naw ning!” Amani kholok na hitihin rutiviek uh.
41014032	Khan amani na Gethsemane iti mun khan va ua akhaichawi hai dieng ruti, “Kiei na nikna kienieilai hin, hi mun hin rushuh u roh.”
41014033	Khan Peter, James, khan John, hi ama na rushe pui a, ama na mulungrahana le phairavaina niei ruput joi.
41014034	Khan amani dieng ruti, “Kiringphuk hi thitna dawr a ajeng a shaw joi. Hin rurangah u roh, khan cheveng u roh.”
41014035	Khan ama na amaton tieng rushebawt a rieliei chung ah bawklap a, nitthiei rang a tu makha pha kha na ama kha alimna rang, nikna runiei.
41014036	Khan ama na ruti, “Abba, Kapa, irikip hi nang dieng tu nithieiviek, khajarkhan kahai hi kiei ah put ah noloi pe roh, khanikengta kimining kha nih naw rieshie nangimining kha nih rosho.”
41014037	Khan ama na vak kir phakhan, amani kha amieilam a ruawm u kha vak tawng. Khan Peter dieng ruti, “Simon, nang amiei maw nangnih? Nang na nidan `khatshe cheveng a awm ngam makche maw?
41014038	Nangni na lemna a nangchona boi u rang, cheveng u roh khan nikna niei u roh. Ratha na tu adithet, inia taksha hi na dawkshamna ieniei.”
41014039	Khan ama na rusheret a matieng a inik kha le ra`angre a vak nikret.
41014040	Ama na vak kirret `le, amiei a ruawm u kha vak tawngret, ajarla ajeng a mikrukhu pe uh. Khan amani na ama dieng ih imashang u rang a maw nih, iti rujet u mak.
41014041	Khan ama na voithum changna a vak kirret a amani dieng ruti, “Tunshe hin nangni amiei a shawmuchum maw nangnih u lai? Hun joi! Pha kha jong shok joi. Enro, Miring Shapa kha munu miring hai khut chung a pek joi.
41014042	Thoi u tana she u rang rawi. Enro, kiei najorpa kha na navakdep joi!”
41014043	Ama na chawngruriei laitak khan, shawmlieidi kar a akhat, Judas kha mirawp lientak `khat le chemjam le mawbawng raklam a vat pui joi. Amani kha thiempu ulien hai, danoja hai, khan shierulien hai na ivaktir u inih.
41014044	Ama ajorpa kha na amani dieng jetna pek a ruti, “Kiei na bieng kitumpa kha, ama kha inih. Shur u tana riringtak a chawi u roh.”
41014045	Khan vaphit `le, ama na Jesu kha vak jongtir a “Rabbi, Rabbi!” tia iebieng ah vak tum joi.
41014046	Khashole ama chung a khut rujawn ua amani na rushur u joi.
41014047	Khan iedieng ah ading hai kar a akhat na echemjam kha rupawttap a, thiempu rashang shok `khat rutuk a, onokor kha rutan pe joi.
41014048	Khan Jesu na amani dieng ruti, “Minieisho shur rang ang a, chemjam le rawmaw le kiei nashur rang, vak shok maw nangnih uh?
41014049	Ningthingkip riethiengmun ah mi hai kha kururuchuk, khan nangni le kuruawmshom a nurushur u makche. Inia Miejiek kha hawng shokna rang a inih.”
41014050	Khan akhaichawi kholok na ama kha mathan ua rutan u joi.
41014051	Khan rothar `khat na takmukhu pon ranga rieshiei a ama anu kha rujui joi. Khan amani na rushur u `le,
41014052	ama ponledier kha amak a rekengver a rutan joi.
41014053	Khan amani na Jesu kha thiempu rashang dieng ruchawi u joi. Kha mun khan thiempu ulien kholok, danoja hai le shierulien hai kholok kha vak ruchun u joi.
41014054	Peter na thiempu rashang tolawngshe kha ralaviei a vak jui, ama na riethiengmun shipai hai le rushuh a miei ru`u uh.
41014055	Khan thiempu ulien hai le khan Sanhedrin kha na Jesu thatna rang ajar rutawk pe u joiawm, rumuk pe u mak.
41014056	Ajarla arawplam na ama chung a adik boi kungchangna kha rupek uh. Inia kungchangna hai kha rura`ang pe u mak.
41014057	Khan miring eshen kha thoi ua adik boi kungchangna kha rupek uh.
41014058	Amani na ruti uh, “ ‘Kiei na khut ah kon riethiengmun hi mathang a, ni `thum shung a khut a kon boi riethiengmun mothoi rang kanih,’ tia iruriei kha kieini na kejet uh.”
41014059	Khatikhan ruti ua`awm kungchangna ipek u kha tu rura`ang pe u mak.
41014060	Khan thiempu rashang kha na alaitak ah ding a Jesu dieng rurawdawn, “Mashanglai naw rawng maw? Nang chung a mi hai na kungchangna ipek u hi imaw nih?”
41014061	Inia ama kha ruawmchien a iawm rumashang mak. Khan thiempu rashang kha na rurawdawnret, “Ashapa, kimapak u Christa kha nang maw nangnih?”
41014062	Jesu na rumashang, “Kiei kanih. Miring Shapa kha na Ranaknieipa chang tieng a ashuh, khan ravan a awm romiei le ajong kha nangni na nangmuk u rangnih.”
41014063	Makhan thiempu rashang kha na ama ponledier kha ther a ruti, “Dawn a kungchangna rang, imaw nirangai u lai?
41014064	Pathien imieshiet hi nangni na nangjet u joi! Ih maw nangmining uh?” Khan amanilim kha na ama kha athi rang rutuk ti ua ruheng u joi.
41014065	Khan eshen na ama kha miechiei ruput uh, khan imik kha rushing pe uh. Khan rujem ua, “Rophong roh!” ruti uh. Khan riethiengmun shipai hai kha na khutmaja le ruben uh.
41014066	Peter na thoi tieng ah shumkung khan ruawm le roroia, thiempu rashang shoknu `khat hi ava.
41014067	Peter na miei iruru`u kha vak muk `le, miejierep a ruti, “Nangawm Nazareth Jesu le nangrurawtawp.”
41014068	Inia Peter na rapha a ruti, “Nangiriei miring kha kiei jet mi`ing, khan nangiti kha imaw nih itiawm jet mi`ing.” Khan ama na shumkung ah put ah toh rushokphit `le, arkhawng hawng khong joi.
41014069	Khan shoknu kha na rumukret a iedieng ah ading hai dieng ruti, “Amapa hiawm amani kar a akhat keng”
41014070	Inia makhan`awm rurapharet. Khashole richinkhat awm a iedieng ah ading hai kha na Peter dieng rutiret uh, “Diktak a nang hi amani kar a akhat nangnih, nang chawngriei hi na Galilee miring nangnih, iti madangmashak.”
41014071	Inia ama na nining a pumrobot, khan chawngrurakham, “Nangiriei u miring kha kiei jet mi`ing.”
41014072	Kha phatak khan arkhawng kha voidi changna hawng khong joi. Khan Jesu na ama dieng iruriei, “Arkhawng na voidi khong mala, kuchung a voithum nangrapha rangnih,” iti kha hawng mininghep a Peter na rie`ieklam a ruchap joi.
41015001	Khan jingkar hin relentak a thiempu ulien hai, shierulien hai, danoja hai, khan Sanhedrin kholok na chawng rurashaksho u `le, Jesu kha rukhop ua Pilate dieng ruchawi u joi.
41015002	Makhan Pilate na ama dieng rurawdawn, “Jihudi hai reng kha maw nangnih?” Khan ama na rumashang, “Nangiti kha inih.”
41015003	Khan thiempu ulien hai kha na ajar tampui rupek uh, inia ama na iawm rumashang mak.
41015004	Pilate na ama dieng rurawdawnret, “Nang na iawm mashang naw rawng maw? Enro, amani na nangchung a hidawr a jar inepek u hi!”
41015005	Inia Jesu na ih rumashang mak, khajarkhan Pilate kha shinrudawng pe.
41015006	Khan hi ang rohoi hin, amani na tukhat nita`awm nomoshok pe u roh, iti shurkhop `khat imoshok rang a hi ama shenangai inih.
41015007	Barabbas iti miring `khat ruawm. Ama kha ramuruk iruthaw pui hai kha le lawp a lungroko shung ah irukhopchen inih, ajarla ramuruk thawna a mi iruthat u inih.
41015008	Khan mipui kha na he rashang a ra`ai a ruti uh, “Matieng a ithawngai kha ang a, nawthaw pe u roh,” tia ama dieng anih ruput u joi.
41015009	Inia Pilate na amani dieng mashang a rurawdawn, “Nangni rang Jihudi hai Reng kimoshok rang a hi nangdit u maw?”
41015010	Ajarla thiempu ulien hai na Jesu kha mukmakna jar a irupek u keng, iti kha ama na rujet.
41015011	Inia thiempu ulien hai na Barabbas kha moshokmashakna rang, mipui kha enchak a rumawshawk uh.
41015012	Pilate na mashang a rurieiret, “Khanitatu Jihudi hai Reng nangitipa u hi kiei na imaw lawt ning?”
41015013	Ra`ai a amani na ruti uh, “Ama kha cross ah that roh!”
41015014	Khan Pilate na amani dieng ruti, “Ijar a maw? Ama na ashie imaw ruthaw joi?” Inia amani na rashangdet a ra`ai a ruti uh, “Ama kha cross ah that roh!”
41015015	Khan Pilate na mipui kha ningruminit pe jawt jarkhan, Barabbas kha amani rang rumoshok pe joi. Khan Pilate na Jesu kha enchak a rumejem a cross ah thatna rang, amani dieng rupek joi.
41015016	Khan ramiring hai na Jesu kha Praetorium iti tomai khan ruchawi ua amani na rarup kholok ruruchun u joi.
41015017	Khan amani na Jesu kha rengpon rurieshieimashak uh, khan riling le renglukhum `khat ruphan ua, ama lu ah rukhumashak u joi.
41015018	Khan amani na ama kha “Lawm roh, Jihudi hai Reng!” tia chubai rupek uh.
41015019	Khashole amani na shingnang pum le ulu ah rujem ua rumiechiei uh, khan rukhuk shun a ama kha chubairubawk uh.
41015020	Khan ama kha engshiet a ruthaw u lai khan, rengpon irieshiei kha ruthut pe ua ama ponlediertak kha rurieshieimashak u joi. Khan amani na cross ah that rang, ruchawi u joi.
41015021	Khan Alexander le Rufus apa u Simon iti Cyrene miring `khat kha, kho ah put ah hawng kirna hin, ama cross kha rangrat a rumuphung uh.
41015022	Amani na Jesu kha Golgotha iti mun ah ruchawi u joi. Mahi nemele le Luru Mun tina inih.
41015023	Khan ju le myrrh reche tui kha rupek uh, inia Jesu na runek pe mak.
41015024	Amani na cross ah rumakhai u lai khan, ama ponledier hai kha rushen ua miring rikip na ih kha maw tu dieng chang nih, tia vanmuk ruen uh.
41015025	Ama kha cross ah rumakhai u phakhan, nidan `ko cho joi.
41015026	Khan ama kha ithatna u ajar kha JIHUDI HAI RENG, tia luchung tieng rumiejiek pe uh.
41015027	Khan ama le rawtawp minieisho, akhat kha ama viei tieng, khan akhat kha ama chang tieng ah shir ah, cross hai khan idi kha rumakhai uh.
41015028	Khatikhan Miejiek na iruriei kha hawng rupum inih, hitihin ieriei, “Ama kha danishawnboi hai kha le rutechen uh.”
41015029	Iedieng ah shehawng hai na, amani lu nawklam a mieshiet a ruti uh. “Hawhawiaw! Riethiengmun kha mathang a ni `thum shung a mothoi rang a pa.
41015030	Nang nining a rekhek tana cross ah put ah jong chum roh.”
41015031	Khatikhan thiempu ulien hai le danoja hai na`awm engshiet a ruthaw ua manilemani dieng ruti uh, “Ama na shik miring hai kha rushan, inia nining a tu rashan ngam mak.
41015032	Kimik u na kumuk u `le takakawshawnna u rang, Israel hai Reng Christa kha na cross ah put ah tun jong chum rosho.” Cross ah irukhai pui hai kha na`awm khatikhan erawh a rubiek uh.
41015033	Khan nidan shawmlieidi ah put ah nidan `thumshe hin ram rikip kha rujing joi.
41015034	Khan nidan `thumtak khan Jesu na he rashangtak a ra`ai a ruti, “Eloi, Eloi, lama sabachthani?” Mahi nemele le “Kapathien, kapathien, ijar a nanginamathan maw nih joi”? tina inih.
41015035	Khan makhan ah ading eshen na makha rujet u phakhan, ruti uh, “Enro, ama na Elijah kha ahai joi.”
41015036	Khan mi `khat na rutan a spongos kha ju athur khan runawm a, rawmaw mawr ah rukhop pe, khan nek rang rupek. Ama na ruti, “Bieh u naw roh. Elijah na jong a ama kha jongmuchum maw en u rawi.”
41015037	Khan Jesu na he rashangtak a rura`ai a arang ruchat joi.
41015038	Khan riethiengmun maikharpon kha chung ah put ah thoishe her `di a rether joi.
41015039	Khan Jesu le mai re`enchak a ading rarajakhat lamkaipa kha na Jesu na khatikhan a athi kha muk a ruti, “Diktak a mahi miring hi Pathien Shapa kha keng!”
41015040	Khan nupang hai kha na rakhat ah vak en uh. Amani kar a Magdala nupang Mary, Joses le mutumapa, James unu Mary le Salome ruawm uh.
41015041	Amani hai hi Galilee ah ruawm u lai a ama anu jui a ochon iruthaw pe, khan ama le rawtawp a Jerusalem tieng ah ahawng nupang hai kha`awm ruawm uh.
41015042	Khan ni hawng tah a Sabbath nikho mala a Rashamna Nikho kha hawng shok `le,
41015043	rampo hai kar a mi na ila, khan Pathien rengchangna kha upumtak na irungak Arimathea Joseph kha ava. Khan ngar`er a Pilate dieng rushe a Jesu rok kha vak nik.
41015044	Khan Pilate na Jesu kha thi joi, iti jet `le, shinrudawng pe. Khan rarajakhat lamkai kha rukoi a Jesu thitna kha shawt joi maw, tia rurawdawn.
41015045	Khan rarajakhat lamkai dieng Pilate na rujet`het shole, Jesu rok kha Joseph dieng rupek joi.
41015046	Khan Joseph na ponramasha `khat rurawchawk, khan ama kha cross ling ah jongmuchum a ponramasha kha le rujo joi. Khan lung iver khan rumaja a than mawkawt kha lung `khat le rukhar joi.
41015047	Khan Mary Magdalene le Joses unu Mary na Jesu irumajana u mun kha tinruta uh.
41016001	Khan Sabbath nikho theng shole, Mary Magdalene, James unu Mary, khan Solome, amani na she a ama chung ah nawt rang, rieipartui rurawchawk uh.
41016002	Khan hapta shung a akhat changna nikho jingkara, ni hong shokphit `le, amani na thankung ah rushe uh.
41016003	Khan tu na maw than mawkawt kharna lung kha nemelet pe u nih, tia ruriebieh uh.
41016004	Khan amani na en u phakhan, mawkawt kha ajeng a rulien joiawm, rureletsha a rumuk u joi.
41016005	Khan amani na than shung khan rulut ua, rothar `khat ponrosho achek rieshiei a chang tieng ah shir ah rushuh kha muk u phakhan, rurawthawk uh.
41016006	Khan amani dieng ruti, “Nangni rawthawk u naw roh, Cross ah iruthat u Nazareth Jesu kha nangitawk u inih. Ama kha hawng ring joi! Ama kha hin awmlai mak. Enro, ama irumajana u mun hi.
41016007	Nangni na she u tana akhaichawi hai dieng le Peter dieng vak mejet u roh. Ajarla ama na nang matieng u Galilee ah rushe rangnih, tia nangni dieng inururiei u dungjuia, ama kha makhan nangmuk u rangnih.”
41016008	Makhan amani na relentak a than ah put ah vak shok ua rutan u joi. Ajarla amani kha shindawng a rurawnawk uh, khan ruchih u jarkhan, tute dieng ruriei u mak.
41016009	Khan hapta shung a akhat changna jingkara hin Jesu na hawng thoi shole, raikho shiri irunawt pe Mary Magdalene dieng matieng Christa na rular joi.
41016010	Khan ama na rushe a mulungjum a rie`ieklam a chap, ama le rurawtawp, hai dieng khan vak riei.
41016011	Jesu na hawng ring kha kiei na kumuk joi, tia ivakriei kha rujet u phakhan, ruring u mak.
41016012	Khashole pasha `di dieng, ram `khat ah rushena ua, eme shik a rularret.
41016013	Khan amani na rushe ua shik hai dieng vak riei uh, inia amani na`awm ruring u mak.
41016014	Khashole tebol ah rushuh khaichawi shawmlieikhat hai dieng Christa na rular. Khan amani na iringna boi u le amani mulung michimna khan rurawkawk. Ajarla ama kha hawng ring shole, amuh hai iriei kha ruring u mak.
41016015	Amani dieng ruti, “Nangni manmieshie kholok hin she u tana athachawng hi khutkon rikip dieng vak rophong u roh.
41016016	Khan takashawn a baptisma ruloi ama kha shan rangnih, inia takarushawn boi ama kha aheng rangnih.
41016017	Hihai jetna hai hi na takashawn hai kha jui rangnih: Kiriming a raikho hai kha nawt u rangnih, khan chawng `thar a chawng u rangnih.
41016018	Amani na khut le moro ashar a arak u rangnih, khan tur kha neksheawm ih ti u naw nih. Khan amani na ana hai chung ah khut tet pe u ning, tia amani kha dam u rangnih.”
41016019	Khan Pumi na hihai chawng hi ruriei pe shole, ama kha ravan tieng ruloi joi. Khan Pathien khut chang tieng rushuh joi.
41016020	Khan amani na rushe ua mun rikip ah chawng kha rushem u joi. Khan Pumi na amani le chon ruthaw joi. Khan amani chawngriei hai kha chonrekhek jetna hai kha le irumenet pe inih. Amen.
42001001	Kieini kar a hawng rupum chawngshok hai chungchanga rishim miejiekna rang, mi tampui na rurashak uh.
42001002	Putna a mik a muk a kungruchang hai le athachawng shepding ruchang hai kha na kieini dieng khut inururotho pui u tak kha le ra`ang,
42001003	richit`awm Aw Theophilus, kiei na kung ah put ah riringtak a kihawngjui rikip kha nang dieng dawdawn a kimiejiek rang a hi, kiei na`awm atha, tia koloi.
42001004	Makha mi na nang dieng a inururuchuk chawng hai chungchanga adik kha rupumping a nangjetna rang a inih.
42001005	Judea reng, Herod rong khan, Zacharias iti thiempu `khat ruawm. Ama kha Abijah rui a rushok inih. Unungak kha Elizabeth iti Aaron tunu hai kar a akhat runih.
42001006	Adinre kha Pathien maikung a midik runih uh. Amani na Pumi chawngpek hai le ridikna hai kholok kha jui jarkhan, metekna awm boipet a ruring uh.
42001007	Khania Elizabeth kha nairong runih jarkhan, amani na nai runiei u mak. Adinre kha kumletha na rulim u joi.
42001008	Nikhat hin Zacharias na Pathien maikung a ama thiempu thoi thawna rang, ama lawmdawn
42001009	Thiempumun shena dungjuia, ama na Pumi riethiengmun rulut a berawh ha rang vanmuk en a ama chung a rucho pe.
42001010	Berawh kha ruhalai khan, mipui ruchun kha na vai tieng nikna niei a ruawm uh.
42001011	Berawh hana maicham chang tieng khan Pumi ravantir `khat na ama dieng rular.
42001012	Khan Zacharias na ama kha rumuk phakhan, rurawnawk, khan chitna kha na ama kha rumukhu.
42001013	Khan ravantir na ama dieng ruti, “Chih naw roh Zacharias, ajarla nanginik kha Pathien na rangai joi. Nang inkonu Elizabeth na nang rang shapa `khat niei rangnih. Ama riming kha John nangti pe rangnih.
42001014	Ama kha nang rang rawshawna le mapakna chang rangnih. Khan ama shok phakhan, mi tampui ningai rangnih.
42001015	Ajarla Pumi maikung a ama kha lur rangnih. Khan itikte nita`awm ama na ju ninawkle khawpnathiei ju neh naw nih. Unu vawn shungshe khan Ratha Riethieng le ship rangnih.
42001016	Ama na Israel miring tampui hi amani Pumi Pathien dieng hawng mikir rangnih.
42001017	Elijah ratha le ranak khan Pumi maikung a lawn rangnih. Makha ‘apa hai mulung kha nai hai dieng hieina rang,’ chawngjui boi kha midik lungvar dieng hieina rang, khan Pumi rang a rasham miring konna rang a inih.”
42001018	Khan Zacharias na ravantir dieng ruti, “Mahi kiei na itia maw jet ning? Ajarla kiei hi atar `khat kanih joi, khan ki`inkonu`awm kumletha na alim joi.”
42001019	Ravantir na mashang a ruti, “Kiei hi Pathien maikung a ading Gabriel kha kanih. Kiei hi nang dieng chawngriei rang le mahi ningaina chawng rophong rang a inojongtir inih.
42001020	Khania enro, pha dungjuia hawng rupum rang a kawchawng hai khan takanangshawn boi jarkhan, nang heshok boi a awm rang nangnih, khan hihai kholok hi shok masheng, nang chawng ngamlai naw tinih.”
42001021	Khan mi hai na Zacharias kha rungak a ruawm uh. Riethiengmun ah put ah vak shumhai jarkhan, shindawngna runiei uh.
42001022	Ama na vak shok phakhan, amani dieng herusho thieilai mak. Riethiengmun ah mulungmik imuk keng joi, iti kha amani na rujet uh. Ajarla ama na jetna hai kha ruthaw, khan hesho thiei boi a ruawm joi.
42001023	Khan hitihin rushok, ama richichon thawna nikho hai kha ruhek phakhan, i`in ah rushe joi.
42001024	Khan khahai nikho shole, i`inkonu Elizabeth na nairuvawng joi, khan tha rahnga dawr hi bitlam a ruawm.
42001025	Ama na ruti, “Pumi na kiei hi ne`en phakhan, hihaihi ithaw inih. Makha mi hai kar a maimawkna kha kiei ah put ah noloina pe rang a inih.”
42001026	Tha `ruk changna khan Nazareth iti Galilee ah awm kho `khat ah, Pathien na ravantir Gabriel kha
42001027	David inshung a awm Joseph iti rothar `khat na ishot shimnu `khat dieng rutir. Khan shimnu riming kha Mariam ruti.
42001028	Ama dieng she a ruti, “Pathien na imiritnu, chubai. Pumi na nang kha nawrawtawp pui joi. Nang hi nupang hai kar a rahvantha nangnih!”
42001029	Khania ama chawng hai khan rurawnawk a mahi ih chat chubai maw nih, tia rumining.
42001030	Ravantir na ama dieng ruti, “Chih naw roh Mariam, ajarla nang na Pathien miritna kha nangmuk joi.
42001031	Enro, nang na nai nangvawng a shapa `khat nangniei rangnih. Ama riming kha Jesu nangti pe rangnih.
42001032	Ama kha lur rangnih, khan ama kha Rashang chungchon Shapa ti rangnih. Pumi Pathien na ama dieng apa David rengshutna kha pek rangnih.
42001033	Khan hektiknieiboi a Jacob inshung a ama na reng chang rangnih. Ama rengchangna kha kumshawt a awm rangnih.”
42001034	Mariam na ravantir dieng ruti, “Kiei apa le rishih boipet a mahi itia maw nithiei nih?”
42001035	Ravantir na mashang a ama dieng ruti, “Ratha Riethieng na nang dieng jong rangnih, khan Rashang chungchon ranak kha na nang kha nirilip rangnih. Khajarkhan Nai Riethieng nanginiei rang a kha Pathien Shapa ti rangnih.
42001036	Enro, nang shokpuinu Elizabeth ama na`awm atar tieng shapa `khat vawng joi. Nairong itinu u kha tun tha `ruk nih joi.
42001037	Ajarla Pathien le anithiei boi iti awm mak.”
42001038	Khashole Mariam na ruti, “Enro, kiei hi Pumi shoknu kha kanih! Nangiriei dungjuia, kiei dieng ashok nih rosho.” Khan ravantir kha ama ah put ah rushe joi.
42001039	Khalaikhan Mariam na ruthoi a mo ram, Judea khopui khan nawtshun a ruhawng joi.
42001040	Kha mun khan ama na Zacharias in ah rulut a Elizabeth kha chubai rupek.
42001041	Khan hitihin rushok, Elizabeth na Mariam chubai kha rujet phakhan, anaikawk ah nai kha ruchawm pe. Khan Elizabeth kha Ratha Riethieng na jong ship joi.
42001042	Elizabeth na he rashangtak a rura`ai a ruti, “Nupang hai kar a nang rahvantha nangnih, nang naikawk ara kha rahvantha inih!
42001043	Khan kupumi unu nang na kiei dieng nangva hi itia shok maw nih?
42001044	Ajarla nang chubai pek hesho kha kejetphit `le, kanaikawk ah nai hi na rawshaw a ruchawm.
42001045	Khan Pumi na ama dieng a iruriei kha rupum rangnih, tia takashawn ama kha rahvanmuh miring kha inih.”
42001046	Khan Mariam na ruti, “Kiringphuk na Pumi kha mielien,
42001047	khan karatha na kashandampa Pathien jar a ningai.
42001048	Hijarhin ama shoknu adawk awmchan kha jet joi. Ajarla enro, tun ah put ah rong kholok na kiei hi rahvanmuh, tia nokoi rangnih joi.
42001049	Hijarhin Ranaknieipa kha na kiei dieng chon lientak thaw joi. Ama riming kha riethieng inih.
42001050	Ama achih miring hai dieng rongrong a ama roihoina kha awm.
42001051	Ama banbo kha le aranak kha rumumuk; amani mulungmining a lienrasha hai kha rangrang a rutet.
42001052	Ranakniei hai kha rengmun ah put ah rumocho, khan rede hai kha ama na alawm.
42001053	Vawncham hai kha nekleshak atha hai kha le rumiship, khan rawchawng miring hai kha rok a rumikir.
42001054	Ama roihoina miningna khan ama shok Israel kha rushan joi.
42001055	Makha napa u hai dieng, Abraham dieng le ama chicha hai dieng kumshawt a chawng iruriei dungjuia ashok inih.”
42001056	Khan Mariam na Elizabeth le tha `thum dawr ruawm a i`in ah rukir joi.
42001057	Khan Elizabeth na nai inieina rang a pha kha hawng rupum pe a ama na shapa `khat runiei joi.
42001058	Pumi na ama chung a roihoina lientak irutetna kha ringchangpui le inkoshangram hai kha na rujet ua, ama le ningrungaishom uh.
42001059	Khan hitihin rushok, ni `riet changna khan amani na naitepa vunepna rang le apa riming moloh a Zacharias, tia riming phona rang rushe uh.
42001060	Inia unu na rumashang, “Nimak, ama riming John, tia pho pe rang a inih.”
42001061	Amani na ama dieng ruti uh, “Nang shokpui hai kar a tute na mahi riming hi pho maklai.”
42001062	Amani na apa dieng itia maw koi jawt, iti jetna rang, ama dieng jetna rupek uh.
42001063	Ama na miejiekna rang lungpek `khat runik, khan rumiejiek a ruti, “Ama riming hi John inih.” Makhan amani lawpsheng a shindawngna runiei uh.
42001064	Khan relentak a Pathien na abai kha rumawlawng pe a iemieliei kha ruthut pe joi. Khan ama na achawng ruput a Pathien kha rumapak joi.
42001065	Ringchangpui kholok dieng chitna kha jong shok, khan Judea lawn ah awm mi kholok na chonshok jar a ruriei uh.
42001066	Ajet hai mi rikip na amani mulungmining a ruti uh, “Mahi naitepa hi imaw hawng rachang nih?” Khatikhan Pumi khut kha ama le rurawtawp.
42001067	Khan apa Zacharias kha Ratha Riethieng na jongship, khan chawng rurophong a ruti,
42001068	“Israel Pumi Pathien kha rahvantha inih, hijarhin ama na nojong phak a ama miring hai rang, khekna chon kha jong thaw joi.
42001069	Khan ama shok David inshung a shandamna riki kha kieini rang mothoi joi.
42001070	Makha, rong put ah put ah, ama thiempulien riethieng hai bai a chawng irurieitak kha dungjuia ashok inih.
42001071	Ama na naraha pui hai ah put ah le namumah hai khut ah put ah nashan rangnih.
42001072	Khatikhan ama na napa hai dieng a chawngirurakham roihoina kha numumuk joi. Ama rawjawtna riethieng kha mininghep joi.
42001073	Napa u Abraham dieng chawngirurakham kha:
42001074	Narahapui hai khut ah put ah nurukhek jarkhan, kieini na chih boipet a ama chon nawthawna pe rang a inih.
42001075	Makha amaikung a riethieng a le dikna khan niringlailim chon thawna rang a inih.
42001076	Khan naitepa nang hi Rashang chungchon thiempulien, tia koi rangnih. Ajarla Pumi maton ah, ama Lam hai kha arasham rang, she rang nangnih.
42001077	Munu hai rangaidamna jar a shandamna varna kha imiring hai pekna rang a inih.
42001078	Pathien roihoina renem jar a rashang ah put ah nuchung ua Ni shok joi.
42001079	Makha ajing le thitna rilip a awm amani dieng mieivar pekna rang a inih. Lungdamna lam a neke u hai kha lamnakaina pe rang a inih.”
42001080	Naitepa kha hawng rawshawn a ratha a hawng rat joi. Khan Israel miring hai dieng ama vanoichon kha ruput masheng, ama na ramthim ah ruawm.
42002001	Khalaikhan hitihin ruawm, makhala rieliei mi rikip na riming mulut rang a inih, tia Caesar Augustus na chawng rumocho joi.
42002002	Mahi riming mulutna hi Quirinius na Syria rupoklai a akhat changna a ashok inih.
42002003	Mi rikip na amama khopui ah riming mulut rang rushe joi.
42002004	Joseph`awm Galilee ah awm Nazareth ah put ah Judea ah awm Bethlehem iti David khopui khan rushe joi. Ajarla ama kha David inshungrui ah put ah rushok inih.
42002005	Ama na inkonu rang a ishot tawngta boi Mariam le riming mulut rang a rushe inih.
42002006	Amani na makhan ruawm u lai khan, ama na nai nieina rang a nikho hai kha hawng shun pe joi.
42002007	Khan Mary na sharapa shapa `khat runiei a naipon le rutum joi. In khan amani rang mun ruawm boi jarkhan, shiei shakshakna rokong `khat ah ama kha rumaja.
42002008	Makha ramtak khan kengamroi hai na phaijaw ah kengam roi a ruawm uh. Jan a amani kengam hai kha rurung uh.
42002009	Khan enro, Pumi ravantir `khat na amani maton ah jong ding a Pumi lurna kha na amani kha hieichip a jong eh. Makhan amani ajeng a ruchih uh.
42002010	Khania ravantir na amani dieng ruti, “Chih u naw roh, ajarla enro, ningaina lientak apeh ningaina chawng kha nangni rang kojongchoi. Mahi mi kholok rang a inih.
42002011	Ajarla von nikho hin David khopui ah nangni rang Shandampa `khat shok joi. Ama kha Pumi Christa kha inih.
42002012	Nangni na naitepa kha shiei shakshakna rokong ah naipon le rojo a aja kha nangmuk u rangnih. Mahi nangni rang a jetna `khat inih.”
42002013	Khan jetboithieboi a ravanmi hawi `khat na ravantir kha le ruawm ua Pathien kha mapaklam a ruti uh,
42002014	“Rashangtak a awm Pathien dieng lurna kha awm rosho, khan rieliei a awm Pathien na imirit miring hai kar a lungdamna kha awm rosho!”
42002015	Khan hitihin ruawm, ravantir kha na amani kha rumak a ravan a ruhawng phakhan, kengamroi hai na khatlekhat dieng ruti uh, “Kieini na Bethlehemshe she u taia, Pumi na kieini dieng a inemejetsha ashok chon hai kha vak en u rang rawi.”
42002016	Amani na nawtshun a va ua Mariam le Joseph kha vak muk uh. Khan naitepa kha shiei shakshakna rokong ah aja a ruawm kha vak muk uh
42002017	Khan amani na rumuk u phakhan, naitepa chungchanga amani dieng iruriei kha mipui dieng vak mejet u joi.
42002018	Khan mi kholok na kengamroi hai na amani dieng iriei chungchang khan, shindawngna runiei uh.
42002019	Khania Mariam na hihai chawng hai hi arerep a umulung shung a mining a ruawm.
42002020	Khan kengamroi hai na irujet u le irumuk u jarkhan, Pathien kha mulur le mapaklam a rukir u joi. Makha ravantir na amani dieng a irurieitak kha ashok inih.
42002021	Ashin naitepa kha vunepna rang a ni `riet kha hawng rupum phakhan, ama kha Jesu tia riming rupho pe u joi. Makha riming kha Mary na naikawk ah vawng mala a ravantir na irupek riming inih.
42002022	Moses Dan dungjuia riethiengmashakna nikho kha hawng rupum phakhan, Pumi dieng pekna rang, Jerusalem ah vak chawi uh.
42002023	Hitihin Pumi Dan khan rumiejiek, “Naikawk mawlawng apa rikip kha PUMI rang a madansha inih, tia koi rang a inih.
42002024	Khan Pumi Dan ah iriei dungjuia pharphali rawbaw `khat ninawkle pharphali tete idi le thawi rang a inih.”
42002025	Khan enro, Jerusalem ah Simeon iti miring `khat ruawm. Ama kha midik le richichawi miring `khat runih. Israel kha Maw`awina rang a pha kha ama na ingak a ruawm inih. Khan Ratha Riethieng kha ama chung a ruawm.
42002026	Ama na Pumi Christa kha muk masheng thi naw nih, iti kha Ratha Riethieng na ama dieng irumumuk inih.
42002027	Ratha Riethieng na lamrukai pe a ama na riethiengmun khan rushe. Khan Naitepa Jesu kha unulepa na, ama rang Dan dungjuia thoithawna rang, vak chawi uh.
42002028	Simeon na Naitepa kha rupawm a Pathien mapaklam a ruti:
42002029	“Aw Pumi, tun nang chawngriei dungjuia, nang shokpa kiei hi lungdam a noloi rang roh.
42002030	Ajarla nang na mi kholok maikung a nangirurasham,
42002031	Nang shandamna kha, kimik hai hi na muk joi.
42002032	Ama hi Phungshik hai dieng chawngrophong rang a mieivar `khat inih, khan nang miring Israel dieng lurna rang a inih.”
42002033	Khan Joseph le unu na ama chungchanga irieina khan shindawngna runiei uh.
42002034	Khashole Simeon na amani kha rahvan rupek a unu Mariam dieng ruti, “Enro, Israel shung a mi tampui chona rang le thoina rang, nai hi imadan nih joi; khan amani na ire`erna pui u jetna kha chang rangnih.
42002035	(Inia nang mulungtak kha nokhoi pe rangnih). Khatikhan makha na mi tampui mulungmining kha rophong pe rangnih.”
42002036	Khan Asher phung Phanuel shanu Anna iti thiempilien `khat ruawm. Ama kha atarber, inruniei ah put ah inkopa le kum shiribak ruawm inih.
42002037	Khashole kum shawmrietlieimili dawr hi mieirawng ruchang. Ama na shunlejan a chamradoi a le anih a chubai irubawk a riethiengmun kha mathan boi a ruawm inih.
42002038	Kha phatak khan ama`awm ava a Pumi kha vak mapak. Ama na Jerusalem rekhekna rang a rungak mi kholok dieng ama chungchanga chawngruriei.
42002039	Pumi Dan dungjuia kholok kha rupummashaksho u le, amani na Galilee ah awm amani khopui Nazareth khan rukir u joi.
42002040	Naitepa kha hawng rawshawn, khan Ratha a hawng rat joi. Varna kha na ruship a Pathien numpokmirit kha ama chung a ruawm joi.
42002041	Khan unulepa kha na kumkip Rakanna rohoi rang, Jerusalem ah rushe uh.
42002042	Khan ama na kum shawmlieidi hawng nih phakhan, amani na rohoi shena dungjuia, Jerusalem ah rushe uh.
42002043	Khan nikho hai kha rumeheksho ua amani rukir u le roroia, Pashanai Jesu kha Jerusalem ah rurangah joi. Makha Joseph le unu na rujet u mak.
42002044	Hawi khan ajaw rawrawi keng, tia rumining ua amani na nikho `khat rulawn u joi. Khashole amani shokpui hai le lawm hai kar a atawk ruput u joi.
42002045	Amani na muk boi phakhan, ama atawk rang Jerusalem tieng vak kir uh.
42002046	Ni `thum shole, riethiengmun ah ama na oja hai kar a rushuh, amani chawng kha irurangai, khan chawngrurawdawn a ruawm kha vak muk uh.
42002047	Ama ijetna le awchawng mashang hai rangai mi rikip kha na shindawngna runiei uh.
42002048	Unulepa kha na ama kha rumuk phakhan, shindawngna runiei ua unu na ama dieng ruti, “Naitepa, ijar a hitihin a kieini dieng nangithaw maw nih? Enro, nangpa le kiei na mulungshawlam a kinatawk u keng.”
42002049	Ama na amani dieng rumashang, “Ijar a kiei hi ninatawk u maw nih? Kiei hi kapa in ah awmngir rang kanih, iti hi jet u makche maw?”
42002050	Khania amani dieng a iruriei kha rujet u mak.
42002051	Khashole amani le rushe a Nazareth tieng va joi, khan amani chawng kha rurangai. Unu na hihai kholok hi umulung shung a arerep a rutet.
42002052	Khan Jesu kha varna le taksha a rurawshawn, khan Pathien le miring hai numpokmirit kha rumuk.
42003001	Tiberius Caesar kum shawmlieirahnga changna rengchangna khan, Pontius Pilate na Judea rampo ruchang, Herod na Galilee tetrarch ruchang, anaipangpa Philip na Iturea le Trachonitis tetrarch ruchang, khan Lysanias na Abilene tetrarch ruchang.
42003002	Annas le Caiaphas na thiempu rashang runih u lai khan, Pathien chawng kha Zacharias shapa John dieng ramthim ah ajong inih.
42003003	Ama na Jordan shie `di ah awm ram kholok khan rushe a mulung lek mumukna rang le Pathien dieng hiei a munu hai rangaidamna kha mukna rang, baptisma iloi u rang a inih, tia chawng rushem.
42003004	Hitihin thiempulien Isaiah chawngriei hai behangbuk ah rumiejiek, ama na ruti, “Ramthim ah hesho `khat na ra`ai, ‘PUMI lam kha kon pe roh, ama lam hai kha moton pe roh.
42003005	Phaijaw rikip kha miship rangnih, khan lawn rikip kha redemashak rangnih. Khan lamkawi hai kha moton, khan aphor lam hai kha ranamashak rangnih.
42003006	Khan miring kholok na Pathien shandamna kha muk rangnih.’ ”
42003007	Ama dieng baptisma loi ava mipui hai dieng ruriei, “Nangni moro chicha hai! Jong shok rang a lunghangna ah put ah atan rang, tu na maw nangni kha nierieimasha u joi?
42003008	Khajarkhan mulung lekna rutuk ara hai kha moshok u roh. ‘Abraham kha kapa u `khat a kieniei uh,’ ti nenek u naw roh. Ajarla hihai lung ah put ah Abraham rang Pathien na nai hai kha mothoi ngam, iti hi nangni dieng kinieriei u inih.
42003009	Tunawm thing hai rujung khan riei kha rutung a awm joi. Khajarkhan ara atha moshok boi thingkung rikip kha tuk a miei a apai.”
42003010	Khan mipui na ama dieng ti uh, “Khanitala kieini na imaw thaw u ning?”
42003011	John na mashang a amani dieng ruti, “Kotai idi aniei ama kha na aniei boi ama dieng peh rosho, khan nekleshak aniei ama kha na khatikhan thaw rosho.”
42003012	Khan khaichana rawkhawm haiawm ama dieng baptisma aloi rang ava ua, ama dieng ruti uh, “Oja, kieini na imaw thaw u ning?”
42003013	Amani dieng rumashang, “Nangni dieng inepek dan kha khea rawkhawm u naw roh.”
42003014	Khan ramiring hai na`awm ama dieng rurawdawn uh, “Kieini na imaw thaw u ning?” Amani dieng ruti, “Tute na ranak a shier rawkhawm u naw roh, ninawkle anih boi a mi bieh u naw roh, khan nang lawh u kha le hun u roh.”
42003015	Mi na ngakrala le roroia, John hi Christa kha nithiei, tia mulung shung a rurawdawn uh.
42003016	John na mi kholok dieng ruriei, “Kiei na nangni kha tui a baptisma kenepek uh, inia ajong rang a ama hi kieinek a ranak nieidet. Kiei hi ama kekawkrui thut rang khan rutuk mi`ing. Ama na nangni kha Ratha Riethieng le miei a baptisma nepek u rangnih.
42003017	Ama pher kha khoreng a riethiengmashakna rang le gehu kha achu ah mulutna rang, rieliei kha ama khut chung a awm joi. Khania irishi hai kha chiemtiknieiboi miei a ha rangnih.”
42003018	Khajarkhan mawshawkna tampui le athachawng kha mi hai dieng rurophong.
42003019	Inia anaipangpa Philip inkonu Herodia jar a le ochonthaw ashie kholok jar a, tetrarch Herod kha John na rurawkawk.
42003020	Hihai kholok chung a, ama na John kha lungroko shung ah irukhum inih.
42003021	Khan hitihin rushok, mi kholok kha baptisma rumoloi phakhan, Jesu kha`awm baptisma rumoloi joi. Khan ama na runik phakhan, ravan kha rurawlawng joi.
42003022	Khan Ratha Riethieng na vashu ang a taksha me a ama chung ah jong chum, khan ravan ah put ah he `khat jong a iti, “Numkipoktak kashapa kha nangnih, nang chung a ningnitna kha kieniei joi.”
42003023	Khan Jesu na chon ruput phakhan, kum shawm `thum dawr runih joi. Mi na imining dungjuia, ama kha Joseph shapa inih. Joseph kha Heli shapa inih. Heli kha Matthat shapa inih.
42003024	Matthat kha Levi shapa inih. Levi kha Melki shapa inih. Melki kha Jannai shapa inih. Jannai kha Joseph shapa inih.
42003025	Joseph kha Mattathiah shapa inih. Mattathiah kha Amos shapa inih. Amos kha Nahum shapa inih. Nahum kha Esli shapa inih. Esli kha Naggai shapa inih.
42003026	Naggai kha Maath shapa inih. Maath kha Mattathiah shapa inih. Mattathiah kha Semei shapa inih. Semei kha Joseph shapa inih. Joseph kha Judah shapa inih.
42003027	Judah kha Joanna shapa inih. Joanna kha Rhesa shapa inih. Rhesa kha Zerubbabel shapa inih. Zerubbabel kha Shalathiel shapa inih. Shalathiel kha Neri shapa inih.
42003028	Neri kha Melki shapa inih. Melki kha Addi shapa inih. Addi kha Cosam shapa inih. Cosam kha Elmodam shapa inih. Elmodam kha Er shapa inih.
42003029	Er kha Joses shapa inih, Joses kha Eliezer shapa inih. Eliezer kha Jorim shapa inih. Jorim kha Matthat shapa inih. Matthat kha Levi shapa inih.
42003030	Levi kha Simeon shapa inih. Simeon kha Judah shapa inih. Judah kha Joseph shapa inih. Joseph kha Jonan shapa inih. Jonan kha Eliakim shapa inih.
42003031	Eliakim kha Melea shapa inih. Melea kha Menan shapa inih. Menan kha Mattatha shapa inih. Mattatha kha Nathan shapa inih. Nathan kha David shapa inih.
42003032	David kha Jesse shapa inih. Jesse kha Obed shapa inih. Obed kha Boaz shapa inih. Boaz kha Salmon shapa inih. Salmon kha Nahshon shapa inih.
42003033	Nahshon kha Aminadab shapa inih. Aminadab kha Aram shapa inih. Aram kha Hezron shapa inih. Hezron kha Perez shapa inih. Perez kha Judah shapa inih.
42003034	Judah kha Jacob shapa inih. Jacob kha Isaac shapa inih. Isaac kha Abraham shapa inih. Abraham kha Terah shapa inih. Terah kha Nahor shapa inih.
42003035	Nahor kha Serug shapa inih. Serug kha Reu shapa inih. Reu kha Peleg shapa inih. Peleg kha Eber shapa inih. Eber kha Shelah shapa inih.
42003036	Shelah kha Cainan shapa inih. Cainan kha Arphaxad shapa inih. Arphaxad kha Shem shapa inih. Shem kha Noah shapa inih. Noah kha Lamech shapa inih.
42003037	Lamech kha Methusala shapa inih. Methusala kha Enoch shapa inih. Enoch kha Jared shapa inih. Jared kha Mahalalel shapa inih. Mahalalel kha Cainan shapa inih.
42003038	Cainan kha Enos shapa inih. Enos kha Seth shapa inih. Seth kha Adam shapa inih. Khan Adam kha Pathien shapa inih.
42004001	Khan Jesu na, Ratha Riethieng shiplam a, Jordan ah put ah vak kir a Ratha na ramthim ah ruchawi joi.
42004002	Kha mun khan diabol na ni shawm mili rulem. Khahai nikho khan ih shak boi a ruawm, khan nikho hawng shun phakhan, vawnrucham pe joi.
42004003	Diabol na ama dieng ruti, “Pathien Shapa kha nangnih a tu, hi lung dieng hin tan rachangna rang, chawng peh roh.”
42004004	Makhan Jesu na mashang a ama dieng ruti, “Hitihin miejiek, ‘Miring na nekleshak ranga kha le ring naw nih, inia Pathien chawng rikip kha le aring rang a inih.’ ”
42004005	Khashole diabol na lawn rashang a ruchawi a richinkhatte hin manmieshie rengchangna hai kha rumumuk.
42004006	Khan diabol na ama dieng ruti, “Hihai kholok cham le amani lurna hai hi nang dieng nepek rang kanih, ajarla mahi kiei dieng nepek joi, khan kidit miring tukhat dieng nita`awm kiei na kipek inih.
42004007	Khajarkhan kiei hi chubainangnabawk a tu, kholok hi nang tah chang rangnih.”
42004008	Jesu na mashang a ama dieng ruti, “Kiei ah put ah rechen roh, Satan! Ajarla hitihin miejiek, ‘Nang PUMI nang Pathien kha chubainangibawk rang a inih, khan ama ranga kha chon nangithaw pe rang a inih.’ ”
42004009	Khan ama kha Jerusalem ah ruchawi a riethiengmun moidawn khan rumiding, khan ama dieng ruti, “Pathien Shapa kha nangnih a tu, nang nining a chawm roh.
42004010	Ajarla hitihin miejiek, ‘Nang nurudon rang, ama ravantir hai dieng chawng pek rangnih,’
42004011	khan ‘Nang ke kha lung le rawtawna boi rang, amani khut le nurudawm u rangnih.’ ”
42004012	Makhan Jesu na mashang a ama dieng ruti, “Hitihin ruriei, “Nang PUMI nang Pathien kha nangilem boi rang a inih.”
42004013	Khan diabol na lemna rikip kha le rulem shole, chanthatna pha `khatshe rang khan ama ah put ah rushe joi.
42004014	Khashole Jesu na Ratha ranak a Galilee tieng vak kir joi. Khan ama chungchanga khakawt ah awm ram kholok dieng chawngrucherak joi.
42004015	Amani synagogue hai khan mi ruruchuk a mi kholok na ama kha rumapak uh.
42004016	Ama hawng lienna Nazareth ah vat phakhan, eshena dungjuia, Sabbath nikho hai khan synagogue ah rulut a ate rang ruding.
42004017	Khan thiempulien Isaiah behangbuk kha ama khut chung ah rupek uh. Ama na behangbuk kha rumawlawng a hitihin a irumiejiek mun kha rumuk:
42004018	“PUMI Ratha kha kuchung a awm, ajarla shara hai dieng athachawng rophong rang, ama na kiei hi thaonanawt joi. Mulungkoi miring hai kha madam rang, shurkhop hai dieng ningchamna, khan mikchaw hai dieng mikmuknaret rophong rang, epshie a iruthaw miring hai kha ningchamna apeh rang,
42004019	khan PUMI enlar kum kha rophong rang, inojongtir nih joi.”
42004020	Khan behangbuk kha rujo a shepding dieng khan rupek a rushuh joi. Khan synagogue ah awm mi kholok na ama kha ruen uh.
42004021	Khashole amani dieng ariei ruput, “Von nikho hin mahi Miejiek hi nangirangai u shung hin rupum nih joi.”
42004022	Khan mi kholok na kungruchang uh, khan ama bai ah vak shok numpokmirit chawng hai khan shindawngna runiei uh. Amani na ruti uh, “Hi miring hi Joseph shapa kha nimak maw?”
42004023	Khan amani dieng ruriei, “Mahi chawngrichi hi ban a kiei dieng nangti u rangnih, ‘Mimadampa, nang nining a madan nana roh! Capernaum ah ashok chon kijet u hai kha nang kho hinawm thaw roh.’ ”
42004024	Khan ama na ruti, “Diktak a nangni dieng kiriei inih, thiempulien tuteawm amatak kho khan pawm naw nih.
42004025	Khania adik a nangni dieng kieriei, Elijah pha khan Israel ram ah mieirawng tampui ruawm. Kum `thum le tha `ruk ravan kha rakhar phakhan, ram kholok ah nekleshak ajeng a rukhawk.
42004026	Inia Sidon ah awm Zarephath ah mieirawng `khat dieng niboia, tute dieng Elijah kha rutir mak.
42004027	“Thiempulien Elisha pha khan Israel ah raithawnaw tawng miring tampui ruawm, inia Syria miring Naaman niboia, tute ruriethiengmashak mak.”
42004028	Hihaihi rujet u phakhan, synagogue ah awm kholok mulung ruhang pe uh.
42004029	Amani na ruthoi ua ama kha kho vai tieng runawt uh. Khan lawntiktibir khan ama kha jong vawrna u rang, amani kho imothoina u lawnmawr kha rumawjawn uh.
42004030	Inia amani kar khan rurilik a rupang joi.
42004031	Khan Galilee khopui `khat, Capernaum khan rushe a ama na Sabbath nikho hai khan mi ruruchuk.
42004032	Ama na chamnieitak a chawngruriei jarkhan, ama miruchukna khan shindawngna runiei uh.
42004033	Synagogue khan raikho rono ratha aniei akhat ruawm a he rashangtak a rura`ai a
42004034	ruti, “Namathan u roh! Kieini hi ih lawt rang a nangiti maw nih, Aw Nazareth Jesu? Kieini hi namathang rang a ava maw nangnih? Tumaw nangni iti kenejet. Nang hi Pathien Miring Riethieng kha nangnih!”
42004035	Khan Jesu na rawkawk a ruti, “Awmchien roh, ama shung ah put ah vak shok roh!” Raikho rono kha na ama kha amani kar a vawrving a shiekho mawtawng boi a ama ah put ah vak shok joi.
42004036	Khan mi kholok chung a shindawngna ruawm. Khan akhat na akhat dieng ruti uh, “Mahi ih chawng maw nih! Ajarla cham le ranak a raikho rono hai dieng chawng pek a amani na vak shok u hi.”
42004037	Khan khakawt ah awm ram kholok khan ama chungchanga chawngrucherak joi.
42004038	Ama na synagogue ah put ah ruthoi a Simon in khan rulut joi. Khan Simon tarpi kha raitun na enchak a rutun a ruawm, khan ama kha madamna rang, rudawi uh.
42004039	Khan Jesu na ama dieng ruding a raitun kha rurawkawk phakhan, raitun kha na ama kha rumathan joi. Ama na relentak a ruthoi a amani chon kha ruthaw pe joi.
42004040	Khan ni hawng tah le roroia, Jesu dieng natna shikshik aniei hai kha vak chawi uh. Ama na amani rikip dieng khut rutetna a rumadam.
42004041	Mi tampui ah put ah raikho haiawm vak shok ua rura`ai uh, “Nang hi Pathien Shapa Christa kha nangnih!” Inia amani na ama kha Christa keng iti jet u jarkhan, Jesu na amani kha rurawkawk a rumawchawng u lai mak.
42004042	Khan ni hawng shok `le, ama na ramthim mun ah rushe joi. Khan mipui kha na ama kha rutawk ua ama dieng rushe uh. Khan amani ah put ah ashe rang kha rumakha uh.
42004043	Khania amani dieng ruti, “Kho shik hai dieng hinawm Pathien rengchangna jar a athachawng kha kirophongir rang a inih, ajarla hi rang hin a kiei hi inojongtir inih.”
42004044	Khan ama na Galilee ah awm synagogue hai khan chawng shem a ruawm joi.
42005001	Khan hitihin ruawm, Jesu na Gennesaret Thampui kawriei ah rudinglai khan, Pathien chawng mierieina rang, mipui na ama kha ruep uh.
42005002	Thampui kawmchang ah rokong `di ruawm kha ama na rumuk; inia ngashur miring hai kha na amani kha rumak ua amani len hai kha rushuk a ruawm uh.
42005003	Ama na rokong hai kar a Simon rokong khan rulut a pieipak ho ah put ah meshenadet rang ruriei. Khan rokong khan rushuh a mipui dieng ruruchuk.
42005004	Ama na ariei rubang phakhan, Simon dieng ruti, “Medena rang, nang len u kha tuithukna khawn vak vawr u roh.”
42005005	Simon na mashang a ruti, “Aw Pumpa, janshawt kieini na enchak a kiruthaw ua iawm ruman u mi`ing, khania nang chawngriei dungjuia len hi muchum rang kanih.”
42005006	Makha ruthaw u phakhan, amani na nga hawi `khat kha rumede uh. Khan amani len kha achiet ruput pe uh.
42005007	Khan rokong shik `khat ah ochonthaw pui hai kha she a vak shanna u rang, jetna rupek uh. Amani na va ua rokong dire kha ship`hai a amani kha rurawnawm dedeng uh.
42005008	Makha Simon Peter na rumuk phakhan, Jesu keshun ah rukhuk shun a ruti, “Aw Pumi, kiei ah put ah she rang roh, ajarla kiei hi munu miring kha kanih!”
42005009	Ajarla amani nga shur khan, ama le khan ama le awm kholok shinrudawng pe uh.
42005010	Khan Simon le chonthawshom Zebedee shapa hai, James le John`awm, ruawm uh. Khan Jesu na Simon dieng ruti, “Chih naw roh, tun ah put ah miring hai ashur kha nangchang rangnih joi.”
42005011	Khajarkhan rokong hai kha kawmchang vak shok puiphit u `le, nieinak kholok kha rumak ua ama anu rujui u joi.
42005012	Khan hitihin ruawm, Jesu na khopui `khat ah ruawmlai khan, enro, raithawnaw na ibuk miring `khat ruawm. Ama na Jesu kha rumuk phakhan, bawklap a nik a ruti, “Aw Pumi, nangjawt a tu, kiei hi nangnieriethieng ngam.”
42005013	Khan Jesu na ukhut kha rushawn a ama kha irushit le roroia ruti, “Kajawt, nang riethieng kha nih rang roh.” Relentak a raithawnaw kha na ama kha rumathan joi.
42005014	Khan tute dieng rieina boi rang, ama dieng chawng rupek, “Khania shetana thiempu dieng vak mumuk roh, khan Moses na chawngirupek kha ang a riethiengna chungchanga vak rawthawi roh. Makha na amani dieng kungchangna kha nih rangnih.”
42005015	Inia liekliek a ama chungchanga chawng roshok joi. Khan amani natna hai ah put ah damna rang le chawng rangai rang, mipui lientak `khat vak ruchun uh.
42005016	Inia ama na ramthim khan rurakai a nikna runiei.
42005017	Hitihin ruawm, ni `khat hin Jesu na mi ruchuk a ruawmlai khan, Pharisee hai le Dan oja haiawm rushuh uh. Amani kha Galilee, Judea, khan Jerusalem rikip ah put ah ajong runih uh. Khan amani madamna rang, Pumi ranak kha ama dieng ruawm pe.
42005018	Khashole enro, mi hai na atakthi miring `khat jana chung ah jalam a vak chawi uh. Amani na lut pui a Jesu maton ah tetna rang, rurashak uh.
42005019	Inia mi rawphai jarkhan, amani na inshung khan rulut pui ngam u mak. Amani na inphu chung ah ruka pui ua rurevengmashak uh, khan ama jana kha le Jesu matontak ah mipui kar a jong muchum uh.
42005020	Amani takashawn kha rumuk a ama dieng ruti, “Aw miringpa, nang munu hai kha anarangaidam pe joi.”
42005021	Khan danoja hai le Pharisee hai na amani mulung a rumining uh, “Mieshietna chawng ariei ama hi tumaw nih? Pathien niboia tu na maw munu hi arangaidam ngam?”
42005022	Jesu na amani mulungmining kha rushur pe a amani dieng rumashang, “Iloia nang mulung shung a nangimining u maw nih?
42005023	‘Nang munu hai kha arangaidam joi,’ iti le ‘Thoi tana lawn rang roh,’ iti idi kar hin ih kha maw baidet?
42005024	Inia Miring Shapa kha na rieliei chung hin munu rangaidamna cham iniei kha nangjetna u rang a inih.” Khan takthipa dieng ruti, “Nang dieng kiriei inih, thoi rang roh, khan nang pher kha loi tana nang in ah she rang roh”
42005025	Khan ama na relentak a amani maikung a ruthoi joi, khan ajana nieinak hai kha ruloi a Pathien mapaklam a in tieng rushe joi.
42005026	Khan shindawngna kha na mi kholok dieng jong ship a Pathien kha rumapak uh. Khan chitna kha na ship a ruti uh, “Von nikho hin rekhek chon nimuk u keng joi!”
42005027	Khan hihaihi theng shole, Levi iti khaichana rawkhawm miring `khat khaichana in ah rushuh a awm kha vak muk. Khan Jesu na ama dieng ruti, “Nujui roh.”
42005028	Khan nieinak kholok kha rumak a ama anu rujui joi.
42005029	Khan Levi na ama in ah Jesu rang bumichinna lientak `khat ruthaw. Kha mun khan khaichana rawkhawm hawi tampui le eshen hai kha rushuh, khan amani le nekleshak rushak uh.
42005030	Khan amani danoja hai le Pharisee hai kha na akhaichawi hai dieng ruti uh, “Ijar a nangni na khaichana rawkhawm hai le khan munu miring hai le nineknishak u maw nih?”
42005031	Khan Jesu na mashang a ruriei, “Adam miring hai na loipu rangai mak, inia ana hai na irangai inih.
42005032	Midik miring hai akoi jong nimi`ing, inia mulung lekna rang, munu miring hai akoi jong kanih.”
42005033	Khan Pharisee hai na ama dieng ruti uh, “Ijar a John khaichawi hai na rawnaw a chamradoi a nikna iruniei ua, kha le ra`ang a, Pharisee khaichawi hai na`awm ruthaw uh, inia nang khaichawi hai tu aneh-ashah ranga iruthaw u maw nih?”
42005034	Jesu na amani dieng rumashang, “Moipa kha awmlai khan moilawm hai kha chamra modoi u rawng maw?
42005035	Moipa kha amani ah put ah iloi pe pha kha hawng rangnih, makha nikho hai khan amani na chamradoi u rangnih.”
42005036	Ama na`awm rangshim `khat ruriei pe uh: “Tute na ponlek athar kha ther a alui pon ah chingai mak. Khanitatu ama na athar kha ther rangnih, khan ponlek athar kha alui kha le rohoi naw nih.
42005037	Khan tute na mevun jukawk alui hai khan ju athar thongai mak. Khanitatu ju athar kha na mevun jukawk hai kha khoi ning, tia obo rangnih. Khan mevun jukawk hai kha mathang rangnih.
42005038	Inia ju athar kha mevun jukawk athar hai khan thong a dire kha reh rang a inih.
42005039	Khan tute na, ju alui kha nek shole, relentak a athar kha neh jawt mak. Ajarla ama na iti, ‘Alui kha atha inih.’ ”
42006001	Khan hitihin rushok, Sabbath nikho `khat hin Jesu na shangbiei hai kha rurakanlai khan, akhaichawi hai na shangvui hai kha ruchin uh, khan khut hai kha le rumawnawi ua rushak uh.
42006002	Khan Pharisee hai eshen na ruti uh, “Iloia Sabbath nikho a Dan nih boi nangithaw u maw nih?”
42006003	Jesu na mashang a amani dieng ruti, “David amatak na vawncham pe phakhan, irawtawp pui hai le iruthaw kha nangni na te u makche maw?
42006004	Ama na Pathienin kha rulut a Pathien dieng a rawthawina tan kha ruloi a rushak. Khan ama le rawtawp hai diengawm rupek. Makha thiempu hai ranga na ishak niboia, Dan nih boi runih.”
42006005	Khan amani dieng ruti, “Miring Shapa kha Sabbath Pumi kha`awm inih.”
42006006	Sabbath nikho `khatret hin synagogue ah rulut a mi ruruchuk. Kha mun khan ukhutchang achar miring `khat ruawm.
42006007	Danoja hai le Pharisee hai na Sabbath nikho a madam pe maw, tia ruva uh. Makha amani na jar pekna rang a inih.
42006008	Inia amani mulungmining kha rujet pe a khutchar miringpa dieng ruti, “Thoi tana amani kar a ding roh.” Khan thoi a ruding joi.
42006009	Jesu na amani dieng ruti, “Kiei na nangni dieng ih `khat nawrawdawn u rang kanih, Sabbath nikho hin atha thaw, ninawkle ashie thaw, ringkho shan, ninawkle ringkho mathang, ih kha maw Dan nidet?”
42006010	Khan amani kholok kha enruroko a ama dieng ruti, “Nang khut kha vak shawn roh.” Khan ama na khatikhan ruthaw, khan ama khut kha shik `khat kha ang a rudam pe joi.
42006011	Makhan amani kha ajeng a mulung ruhang pe ua Jesu kha imaw lawt rang, tia khatlekhat na rureshe u joi.
42006012	Khalaikhan Jesu na anih rang lawn ah ruhawng. Khan janshawt hin ama na Pathien dieng nikna runiei.
42006013	Khan kho hawng var phakhan, ama na akhaichawi hai kha rukoi. Amani kar khan ama na shawmlieidi rumadan a amani kha tirtawn, tia`awm riming rupho joi:
42006014	Peter iti Simon, anaipangpa Andrew, James le John, Phillip le Bartholomew,
42006015	Matthew le Thomas, Alphaeus shapa James, Zealot iti u Simon,
42006016	James shapa Judas, khan Jesu ajorpa Judas Iscariot, hihaihi inih.
42006017	Ama na amani le jong chum a phaijaw mun `khat ah ruding joi. Akhaichawi hawi `khat le miring hawi `khat ruawm uh. Amani kha Judea kholok, Jerusalem, khan Tyre le Sidon tuikaw ah awm runih uh. Amani kha chawng rangai rang le amani natna hai kha damna mukna rang a ahawng u inih.
42006018	Khan raikho rono hai na imawshaw hai kha ama na rumadam.
42006019	Mipui kholok na ama kha shitna rang, rurasham uh, ajarla ranak kha ama ah put ah vak shok a mi kholok kha irumadam inih.
42006020	Khashole ama na iringrakang a akhaichawi hai dieng ruriei: “Shara hai kha rahvanmuh miring kha inih, ajarla Pathien rengchangna kha nang tah u inih.
42006021	Tun a vawncham miring hai kha rahvanmuh miring kha inih, ajarla nimiship pe u rangnih. Tun a achap hai kha rahvanmuh miring kha inih, ajarla nang munui u rangnih
42006022	Miring Shapa jarbak a mi hai na numukmak u phakhan, nawnawt u phakhan, jak nepek u phakhan, khan ashie keng, tia nang riming hai kha pek u phakhan, rahvanmuh miring hai kha nangnih uh.
42006023	Khanikhan ningai u roh, ningai a chawm u roh, ajarla enro, ravan a nangni rang a lawh kha awrawp. Ajarla hitak hi ang a apa u hai kha na thiempulien hai dieng iruthaw u inih.
42006024	“Inia rawchawng miring hai nangni dieng mieriemna kha awm, ajarla maw`awina kha nangtum u joi.
42006025	Vawnship miring hai nangni dieng mieriemna kha awm, ajarla nang vawncham u rangnih. Tun a munui miring hai nangni dieng mieriemna kha awm, ajarla mulungkur a nangchap u rangnih.
42006026	Mi kholok na nangtha iti miring hai dieng mieriemna kha awm, ajarla hitak hi ang a apa u hai kha na thiempulien jok hai dieng iruthaw u inih.
42006027	“Inia rangai nangni dieng kieriei: Nang rahapui hai kha numpoh u roh, namumah hai dieng atha thaw u roh.
42006028	Pumnaboh miring hai kha rahvan peh u roh, maimawk napeh miring hai rang nik pe u roh.
42006029	Nang riengiei ah anaben ama dieng khan shir `khat kha`awm daw pe roh. Nang ponledier naloi pe miring ama dieng khan, nang kotai kha`awm mitik peh naw roh.
42006030	Nanih miring rikip dieng peh roh. Khan nang nieinak hai aloi ama dieng khan vak mikirna rang, riei naw roh.
42006031	Khan nangni dieng mi hai nangimawthaw jawttak kha ang a, amani diengawm thaw pe u roh.
42006032	“Khania numnapoh hai kha numnangpok u joiala, nang thawlawh u kha imaw awm nih? Ajarla munu miring haishe na`awm numapoh miring hai kha numipok u inih.
42006033	Khan nangni dieng atha thaw hai dieng atha nangthaw u joiala, nang thawlawh u kha imaw awm? Ajarla munu miring haishe na`awm khakha ithaw u inih.
42006034	Khan nangmuk u rangnih, tia nangimining u ama dieng phuk a nangpek uala, nang thawlawh u kha imaw awm? Ajarla munu miring haishe na`awm munu miring hai dieng koi boipet a mukna rang, phuk a ipek u inih.
42006035	Inia nangirahapui hai kha numpoh u roh, khan atha kha thaw u roh. Vak kir rangnih, tia mining boi a phuk a peh u roh, khan nang thawlawh kha lien rangnih. Khan Rashang Chungchon shapa hai kha nangchang u rangnih. Ajarla ningaithiei boi le mi shie hai dieng khan Pathien tu roihoi inih.
42006036	Nangpa u kha roihoi anih hi ang a, nangniawm roihoi miring kha chang u roh.
42006037	“Nang chung ua chawngshatna boi rang, mi chung a chawngshat u naw roh. Mi na nahengna boi u rang, mi kha heng u naw roh. Mi na rangaidam nepek na u rang, mi kha rangaidam peh u roh.
42006038	Peh u roh, khan nangni dieng nepek u rangnih. Makha inamtit, lawp `khat a inawk, khan imubungpim danlak atha kha nang maton ah nubun pe u rangnih. Ajarla nangni na dannangilaktak u kha nangni dieng danlak rangnih.”
42006039	Khan amani dieng rangshim `khat ruriei pe: “Mikchaw `khat na mikchaw miring `khat rang lamkai pe ngam nih maw? Adinre kha khur ah cho u naw nih maw?
42006040	Khaichawi `khat na ama oja chung a awm mak, khania rupumping a iruchuk mi rikip na ama oja kha hawng ang rangnih.
42006041	“Ijar a nang miktak shung ah thinglong kha tinta boi a nang uliennai mik ah thinglek kha nangi`en pe maw nih?
42006042	Nang miktak ah thinglong kha muk boi a, nang uliennai dieng ‘Uliennai, nang mik ah thinglek kha nawmawkaw roh,’ itia maw ti ngam rawng? Aw thanunchan thaw miring! Nang mik ah thinglong kha kawbak roh, khashole nang uliennai mik ah put ah thinglek kha kawna rang, malangsheng a nangmuk rangnih.
42006043	“Ajarla thingkung atha na ara ashie moshok mak, khan thingkung ashie na ara atha moshok mak.
42006044	Ajarla thingkung rikip kha ama aratak kha na mejet, ajarla riling hai ah put ah thieichang ara rawkhawm mak, khan rilingbuk ah drakha ara shar mak.
42006045	Mitha kha na umulung atha niei`in ah put ah atha kha hawng moshok, khan mi shie kha na umulung ashie niei`in ah put ah ashie kha hawng moshok. Ajarla mulung ruphu ah put ah abai kha na chawngiriei inih.
42006046	“Kiriei kha thaw boipet a ijar a ‘Pumi, Pumi,’ nanginiti u maw nih?
42006047	Tunita`awm kawchawng hai kha irangai a athaw le kiei dieng ava ama kha, tu kha maw ang, iti kiei na numumuk u rang kanih.
42006048	Ama kha thukmet a ichoi a lung chung ah keshun mocho a in rashak ama kha a ang inih. Tui hawng lien phakhan, tuirawnawng na hawng jem a in kha rawnawkmashak ngam mak, ajarla in kha lungpum chung ah iphun inih.
42006049	Inia kawchawng hai kha irangai a athaw boi ama kha pieipak ah keshun mocho boi a in rashak ama kha le ra`ang inih. Tuirawnawng na hawng jem phakhan, relentak a upur, khan in athang dan kha ajeng a lien.”
42007001	Miring hai ijet a ama chawngriei hai kha rumawtawr shole, Jesu na Capernaum ah rushe joi.
42007002	Khan rarajakhat lamkai kha na shok imanartak `khat runiei. Ama kha runa pe a athi rang rurasham joi.
42007003	Ama na Jesu chungchanga rujet phakhan, ama na rushe a oshokpa kha vak madamnathiei rang, ama adawi Jihudi hai kar a lamkai hai kha rutir.
42007004	Khan amani na Jesu dieng rushe ua ama na ithaw pe rang a ama hi rutuk inih, tia richit`awmtak a rudawi uh,
42007005	“ajarla kuphung u hi ama na numpok, khan ama na synagogue `khat nurumothoi pe uh.”
42007006	Khan Jesu na amani le rushe joi. Ama na in kha vak shokdeng `le, rarajakhat lamkai kha na awlawm hai kha Jesu dieng vak mieriei, “Pumi, nawshaw puilai naw roh, ajarla ki`in ah nangva rang a hi kiei rutuk mi`ing.
42007007	Khajarkhan kiei nang dieng ava rangshe hi rutuk mi`ing. Inia chawng ranga nangiriei khan koshokpa khaw dam rang keng.
42007008	Ajarla kieiawm kothoi a ramiring kieniei a cham thoi a awm kanih. Akhat dieng, ‘She roh,’ kiti `le eshe, shik `khat dieng, ‘Va roh,’ kiti `le ava. Khan koshokpa dieng, ‘Hi thaw roh,’ kiti `le awthaw.”
42007009	Khan Jesu na khahai chawng kha rujet phakhan, shinrudawng pe, khan anujui mipui dieng hiei a ruti, “Kiei na nangni dieng kiriei inih, Israelshe hin takashawn hi ang a lien hi kiei na muh mi`inglai!”
42007010	Khan irutir hai kha na in khan vak kir ua shokpa kha adam a vak muk u joi.
42007011	Khan hitihin rushok, jing tieng hin ama na Nain iti khopui `khat ah rushe. Akhaichawi hai le mipui lientak `khat na ama le rushe uh.
42007012	Kho pakawt kha vak ranai pui phakhan, enro, athi miring `khat hi ruruput uh. Ama kha unu shapa khatte runih, khan ama kha mieirawng runih. Khan makha khopui miring tampui na ama kha rurawtawp pui uh.
42007013	Pumi na ama kha rumuk phakhan, lairunat pui a ama dieng ruti, “Chap naw roh.”
42007014	Ama na vak dep a rokong kha vak phak phakhan, urupu miring hai kha na ruding uh. Khan ama na ruti, “Rothar, nang dieng kienieriei, thoi rang roh.”
42007015	Khan athipa kha na hawng thoi a achawng hawng put joi. Khan ama kha unu dieng rupek joi.
42007016	Khan mi kholok na chitna runiei uh, khan Pathien kha mapak a ruti uh, “Thiempulien alientak `khat nakar u a shok joi,” khan “Pathien na ama miring kha apha jong joi.”
42007017	Khan Judea le khakawt ah ram kholok khan Jesu chungchanga chawng rucherak joi.
42007018	Hihai kholok chungchang hin John khaichawi hai na ama dieng chawng rumejet uh.
42007019	Khajarkhan John na akhaichawi hai kar a pasha `di hi rukoi a, “Ajong rang a kha nang maw nangnih, ninawkle shik `khat kingak u rang a maw nih?” tia Jesu dieng rawdawn rang, rutir joi.
42007020	Jesu dieng ava hai kha na ruti uh, “Baptisma apeh John na nang dieng inavaktir u inih. Hitihin iti, ‘Ajong rang a kha nang maw nangnih, ninawkle shik `khat kingak u rang a maw nih?’ ”
42007021	Makha pha khan, ama na rai, shawrieviei, ratha thaboi hai ah put ah mi tampui rumadam, khan mikchaw tampui kha rumavar pe.
42007022	Jesu na amani dieng mashang a ruti, “She u tana nangimuk u le nangirangai u hai hi John dieng vak riei u roh: mikchaw hai na imuk, kekhawr hai na alawn, raithawnaw tawng hai na riethieng, nokorshet hai na ijet, athi hai kha imothoi, khan shara hai dieng athachawng iriei pe.
42007023	Kajar a keruthui boi miring kha rahvanmuh miring kha inih.”
42007024	John palai hai kha na rushe u phakhan, Jesu na John chungchanga mipui dieng ariei ruput, “Ramthim khan ih en rushe maw nangnih uh? Rithi na inawk shingnang kha maw?
42007025	Inia ih en rushe maw nangnih uh? Miring `khat kha ponrenem irieshiei kha maw nih? Enro, ponledier lurtak le rielien a hoiriethiei miring hai kha rengin hai khawn awm uh.
42007026	Inia ih en rushe maw nangnih uh? Thiempulien `khat kha maw? Awh, thiempulien `khatnek a alien inih, iti kha kiriei inih.
42007027	Mahi ama chungchanga irumiejiek inih: ‘Enro, nang maton a kapalai `khat kitir, ama na nang maton a lam nokon pe rangnih.’
42007028	“Ajarla kiei na nangni dieng kiriei inih, nupang hai na imoshok kar a baptisma apeh Johnnek a aliendet thiempulien awm maklai, khania Pathien rengchangna mun a ashinving ama kha amanek a liendet.”
42007029	Khan mi kholok le khaichana rawkhawm hai kha na ama chawngriei kha rurangai u phakhan, Pathien chawngshat kha idik ruti uh. Ajarla amani na John baptisma pek khan a baptisma iruloi u inih.
42007030	Khania Pharisee hai le danthiei hai na tu John baptisma pek kha ruloi boi u jarkhan, Pathien rentukna kha ruheng uh.
42007031	Pumi na ruti, “Hi rong a miring hai hi ih le maw rekhenna ning, amani hi ih le maw ra`ang uh?
42007032	Amani hi naite hai na rievieithawna ah shuh a khatlekhat rashai nana kha le ra`ang inih. Amani na ti uh, ‘Nangni rang thieikhang kurutum uh, inia rulam u makche, mulungkurna kuruniei uh, inia ruchap u makche.’
42007033	“Ajarla baptisma apeh John kha tan shah rang le ju neh rang a ajong nimak, khan ‘Ama na raikho ieniei,’ nangti uh.
42007034	Miring Shapa kha na rushak, khan runek, inia nangni na nangti uh, ‘Enro, shak a rapham le ju a vanhat thaw miring, khaichana rawkhawm hai le munu miring hai lawm `khat khaw!’
42007035	Inia varna hi ama chonthaw hai kholok kha na idikna kha imumuk inih.”
42007036	Pharisee hai kar a akhat na Jesu kha ama le bu nekna rang ruriei. Khan ama na Pharisee in kha rulut a bu runek.
42007037	Khan enro, kha khopui khan ah awm munu miring nupang `khat na Jesu kha Pharisee in ah bunek a awm iti kha rujet. Ama na lungngoi kawk ah manamhoi rieipartui kha vak chawi.
42007038	Ama na Jesu anuk ah chap a ruawm. Ama mikrithi kha le Jesu ke hai kha rumiechier pe a asham kha le hona rang runo pe. Khan ama ke hai kha rutum pe a rieipartui kha runawt pe.
42007039	Khania ama akoipa Pharisee kha na umulung shung a ruti, “Mahi miringpa hi thiempulien nitjoiatu, ama ashinu hi tumaw nih, khan ih ang nupang maw nih, iti jet rangnih, ajarla ama kha munu miring runih.”
42007040	Jesu na mashang a ama dieng ruti, “Simon, kiei na nang dieng riei rang dikhat kieniei.” Ama na ruti, “Oja, riei roh.”
42007041	“Shierphukshem akhat hi na lieishieton miring idi runiei, akhat kha na dinari rajarahnga, khan shik `khat kha na dinari shawm rahnga ruphuk uh.
42007042	Amani na ruthung ngam boi u phakhan, ama na adinre lieishieton kha rupai pe joi. Tu na maw ama kha numpokdet nih, nieriei roh?”
42007043	Makhan Simon na rumashang, “Lieishie arawpdet ipai pe ama kha na numpokdet rangnih, tia kimining.” Khan ama dieng ruti, “Thaning a chawngnangshat.”
42007044	Ama na nupangnu tieng khan hiei a Simon dieng ruti, “Mahi nupangnu hi nangmuk maw? Kiei na nang in ah kavaklut a keke rang tuishe nepeh makche. Khania hi nupang hi na ama mikrithi le keke hai hi nururushuk pe a asham le nuruno pe.
42007045	Nang na nurutum makche, inia hinu hi na tu kawhawnglut ah put ah keke atum hi chat maklai.
42007046	Kulu kha thao nurunawt pe makche, khania hinu hi na keke kha rieipartui nurunawt pe.
42007047	Khajarkhan nang dieng kiriei inih, ama munu hai arawp kha arangaidam pe joi. Khajarkhan a ama na numinurupokdet inih. Inia rangaidam lekte ipekna kha na lekte le numipok inih.”
42007048	Khashole nupangnu dieng ruti, “Nang munu hai kha arangaidam joi.”
42007049	Inia ama le tebol ah ashuh miring hai kha na khatlekhat dieng ati ruput uh, “Munushe rangaidam apeh ngam ama hi tumaw nih?”
42007050	Inia ama na nupangnu dieng ruti, “Nang takashawn kha na nang kha nashan joi. Damveng a she rang roh.”
42008001	Khan Jesu na khopui ah put ah khopui, khan khote ah put ah khote dawna rushe a, Pathien rengchangna athachawng kha rushem a rurophong joi. Khaichawi shawmlieidi kha ama le rurawtawp uh.
42008002	Khan ratha thaboi hai le natna hai ah put ah irumadam nupang hai, Mary Magdalene iti, ama ah put ah raikho shiri rushok pe,
42008003	khan Herod inshung apoh Chuza inkonu Joanna, Susanna, khan amani shumleshiertak le amani cholam ruthaw shik nupang tampui ruawm uh.
42008004	Ama dieng mipui hawng ruchun a khopui rikip ah put ah mi hawng phakhan, ama na rangshim a ruriei pe uh:
42008005	“Muchi vawrpa kha na ama muchi vawr rushe. Ama na iruvawr le roroia, eshen kha lamkaw ah rucho, khan mi na ruchongna, khan ravan a va hai na jong shar uh.
42008006	Eshen kha lungbiei chung ah rucho, khan hawng mawngphit `le, ruchar ajarla tuiruhu ruawm mak.
42008007	Eshen kha rilingbuk ah rucho, khan riling hai kha le hawng thoichen a makha ruliep.
42008008	Khan eshen kha pieipak thatna mun ah rucho a hawng mawng, khan makha na arajah a ara rumoshok.” Hihaihi iruriei le roroia, ama na rura`ai, “Rangaina rang nokor aniei ama kha na rangai rosho!”
42008009	Khan akhaichawi hai na ama dieng rawdawn a ruti uh, “Mahi rangshim hi ih itina maw nih?
42008010	Khan ama na ruriei, “Nangni dieng Pathien rengchangna chungchanga murukchawng hai kha jetna rang, nurupek uh. Inia shik hai rang tu rangshim hai khan a irupek inih, makha ‘Amani na muk tu muk ua mukna boi rang, khan rangai tu rangai ua jetna boi rang a inih.’
42008011	“Rangshim kha hi inih: Muchi kha Pathien chawng kha inih.
42008012	Lamkaw ah acho hai kha chawng kha irangai a amani mulung ah put ah diabol na ichawi pe kha inih. Makha amani na takashawn boi rang le shandamna mukna boi rang a inih.
42008013	Lungbiei ah acho hai kha chawng rangai a ningai le roroia aloi hai kha inih. Inia hihaihi na rujung loi u mak; khan pha bawngte takashawn uh, inia enretena hawng phakhan, rurakai uh.
42008014	Rilingbuk ah acho hai kha chawng rangai hai kha inih. Khania ringkho lungkhamna, rawchawngna le hoina hai hi na ruliep, khan amani ara hai kha hawng chang ngam mak.
42008015	Pieipak thatna ah acho hai amani kha mulung atha le mulung riethieng a chawng rangai hai kha inih. Amani na chawng kha rangai phakhan, chawng kha arakrep uh. Khan amani doiratna khan ara kha mupung uh.
42008016	“Tute na thaomiei kha muchuk shole, tiengkum thoi ah the ninawkle jakhang thoi ah tet mak. Inia makha hawng lut miring hai na mieivar kha mukna rang, shutna `khat ah itet inih.
42008017	Ajarla imalar boi rang a rethe `khatshe awm mak, khan mejet a vai moshok boi rang a rukhum `khatshe awm mak.
42008018	Khajarkhan nang irangai dan u kha riring pui u roh, ajarla aniei ama dieng khan arawpdet pek rangnih. Khan aniei boi ama dieng khan kieniei, tia iminingshe kha ama ah put ah loi pe rangnih.”
42008019	Khashole unu le anaipang hai na ama dieng va uh. Amani na mirawp jarkhan, ama dieng rulut ngam u mak.
42008020	Khan mi eshen na ama dieng ruriei, “Nangnu le nang naipang hai na vai tieng ding a nang kha nurumuk pui jawt uh.”
42008021	Inia mashang a amani dieng ruti, “Pathien chawng arangai le athaw hihaihi kunu le kuliennai hai kha inih.”
42008022	Nikhat hin ama na akhaichawi hai le rokong shung ah rulut a amani dieng ruti, “Thampui shir `khat tieng khawn she u rawi.” Khan amani kha rokong a rushe u joi.
42008023	Amani na rushe u lai khan, ama kha ruja joi. Khan thampui chung ah rithikhopui hawng rang, khan rokong ah tui hawng ship a thangna le ruranai u joi.
42008024	Ama kha rujawng ua rumothoi uh, khan amani na ruti uh, “Oja, Oja, kieini hi kathi u rang keng joi!” Inia ama na hawng thoi a rithi le tuirawnawng kha hawng rawkawk. Khan amani kha rubang a rurenem joi.
42008025	Khashole amani dieng ruti, “Nang takashawn u kha ih ah awm maw nih joi?” Amani na achih le shindawnglam a khatlekhat dieng ruti uh, “Ih miringtak maw nih? Ajarla ama na chawng pek phakhan, rithi le tuishe na`awm irangai pe u hi!”
42008026	Khan amani na Galilee le re`en Gadarenes kha rushok u joi.
42008027	Ama na lieiho khan jong chumphit `le, kha khopui ah awm, raikho hai na ichutna miring `khat na rurumuk pui. Khan ama kha phashawttak ponledier thaw boi a ruawm inih. Khan ama na in ah niboia, than hai khan ruawm inih.
42008028	Ama na Jesu kha rumuk le amaikung a rubawklap, khan ra`ai a ruti, “Rashangving Pathien Shapa Jesu, kiei hi ih nawlawt rang a nangiti maw nih? Nang na kiei hi shawna nangnepekna boi rang, kawnawdawi!”
42008029	Raikho rono kha miringpa ah put ah vak shokna rang, ama na chawng rupek. Ajarla mahi na voitampui ama kha irushur inih. Khan ama kha thirakarui, khan thir banriei le irukhop ua irurung u inih. Khopna hai kha changhawt a iruthaw a raikho kha na ramthim ah irunawt inih.
42008030	Jesu na ama dieng rurawdawn, “Nang riming imaw ti?” Ama na ruti, “Legion,” ajarla raikho hai tampui na ama shung a rulut nih joi.
42008031	Khan amani kha dawngawmboi athuk a thongna rang chawng pekna boi rang, ama dieng runik uh.
42008032	Khan mopang `khat ah vawk hawi lientak `khat na shak shak a ruawm uh. Khan raikho hai kha na amani dieng lut jawtna rang, ama dieng rudawi uh. Makhan amani kha ama na rujawt pe.
42008033	Amani na miringpa ah put ah vak shok ua vawk hai shung khan vak lut u joi. Khan vawk hai kha na thampui khan rucho ua tui arah a ruthi u joi.
42008034	Vawkroi hai kha na ashok chon hai kha rumuk u phakhan, rutan ua khopui le khote hai khan ruriei u joi.
42008035	Khashole miring hai na ashok chon kha aen va uh, khan amani na Jesu dieng vat u phakhan, raikho hai vak shokna miringpa kha ponledier rurieshiei a pashalak a Jesu keshun ah rushuh kha vak muk ua, amani kha ruchih uh.
42008036	Makha amuh hai kha na raikho na ichutna miringpa imadamna dan kha amani dieng ruriei uh.
42008037	Khan Gadarenes ram diengvai ah awm mipui na amani ram ah put ah shena rang, rubiek uh; ajarla amani kha ajeng a ruchih u joi. Khajarkhan ama na rokong shung ah rulut a rukir joi.
42008038	Khan raikho hai vak shoknapa kha na ama le rawtawpna rang, runik, khania Jesu na tir a ruti,
42008039	“Nang in ah kir rang roh, khan idawrthep a Pathien na inawthawna pe kha vak riei roh.” Khan ama na khopui kholok ah rushe a Jesu na ama chung a ithawna chon hai kha vak rophong joi.
42008040	Khan Jesu na vak kir phakhan, mipui na ama kha lamjawng ruthaw uh, ajarla amani kholok na ama kha irungakrala u inih.
42008041	Khan enro, Jairus iti miring `khat na ama dieng ava. Ama kha synagogue lamkai miring `khat runih. Ama na Jesu keshun ah rubawklap a ama in ah vatna rang runik.
42008042	Ajarla kum shawmlieidi dawr anih ashanu khatte iruniei kha athi rang rurasham pe joi. Khan Jesu ashe le roroia, mipui kha na ama kha ru`umchip uh.
42008043	Khan kum shawmlieidi thijanrai tawng, iringna rang a iniei kholok kha le loipu hai dieng rure`en joiawm, tute na irumadam ngam boi, nupang `khat ruawm.
42008044	Ama anuk khan rujawng a opon mawr kha rushit pe a ama thijan kha ruchat perelen joi.
42008045	Khan Jesu na ruti, “Tu na kiei hi inishit maw nih?” Mi kholok na jawt boi phakhan, Peter na ruti, “Oja, mipui na inaum a ine`ep inih, inia ‘Tu na kiei hi inishit maw nih?’ nangti.”
42008046	Inia Jesu na ruti, “Miring `khat na kiei hi inishit, ajarla kiei ah put ah ranak ashe kha kejet.”
42008047	Nupangnu kha na rethe a awm ngam boi phakhan, rawnawklam a ava a amaikung a rubawklap joi. Khan ama na mipui maikung a ishitna jar le relentak a damna jar kha rurophong.
42008048	Khan ama dieng ruti, “Shanu, ranak thaw roh, nang takashawn kha na nang kha namadam joi, damveng a she rang roh.”
42008049	Ama na chawngrurieilai khan synagogue lamkai in ah put ah mi `khat ava a ruti, “Nang shanu kha thi joi, Ojapa kha mawshawlai naw roh.”
42008050	Inia Jesu na rujet a Jairus dieng ruti, “Chih naw roh, takateshawn roh, ama kha ashan rang keng.”
42008051	Ama na in khan ava a Peter, James, John, khan naitenu nulepa ranga niboia, tute rumulut mak.
42008052	Mi kholok rie`ieklam a ruchap ua ama chung a mulungkurna runiei uh. Inia ama na ruti, “Chap u naw roh, ama hi athi nimak, amiei keng.”
42008053	Amani na ama kha rumunui uh, ajarla amani na athi kha rujet uh.
42008054	Ama na lawpsheng a vai rumoshok shole, ukhut kha rumukui pe, khan okoi a ruti, “Naitenu, thoi rang roh.”
42008055	Khan aratha kha hawng kir pe a, ama kha hawng thoirelen joi. Khan ama dieng shakthiei pekna rang, ama na chawng rupek joi.
42008056	Khan unulepa kha na shindawngna runiei uh. Inia ashok chon kha tute dieng rieina boi rang, ama na chawngruben joi.
42009001	Jesu na akhaichawi shawmlieidi kha lawp a rukoi a raikho kholok anawt rang le rai kholok madam rang, ranak le cham kha rupek joi.
42009002	Khan Pathien rengchangna chungchanga chawngshem rang le ana hai kha madam rang, rutir joi.
42009003	Ama na ruti, “Nang khomijin shena u khan iawm chawi u naw roh: shunshawraw, pai, tan, shier, khan kotai idi ko u naw roh.
42009004	Nanglutna u ih in khan nita`awm, makhan awm u roh, khan kha mun ah put ah rawthawt u roh.
42009005	Ih mun ah nita`awm nangni nuruphawm boi hai dieng khan nangni na makha khopui kha nangmathan u phakhan, nang kepha uah put ah vaiphin kha khawng u roh. Makha amani le re`erna kungchangna kha inih.”
42009006	Amani na karuchawi ua khote hai khan athachawng kha rushem uh, khan mun rikip ah rumadam uh.
42009007	Khan tetrarch Herod na ashok chon hai kholok kha rujet phakhan, mulung rurakak pe joi, ajarla mi eshen na John kha athi ah put ah thoi joi,
42009008	eshen na Elijah kha jong lar joi, khan eshen na matienglai a thiempulien hai kar a akhat hawng thoi joi ruti uh.
42009009	Khania Herod na ruti, “Kiei na John kha ring kurutuk pe joi, inia kiei na tu jar a hihai hi kijet maw nih?” Khajarkhan ama kha mukna rang rutawk joi.
42009010	Khan tirtawn hai kha hawng kir ua, ithaw u hai kholok jar a Jesu dieng thanghawngkoi u joi. Khan amani kha shikjek a Bethsaida iti khopui khan ama na rushe pui joi.
42009011	Inia mipui na rujet ua anu rujui uh. Khan amani kha ruphawm a amani dieng Pathien rengchangna jar a chawngruriei pe, khan adam rang a rangai miring hai kha ama na rumadam.
42009012	Khan ni hawng tadeng `le, khaichawi shawmlieidi kha na vak jawng a ruti uh, “Mipui kha meshe rang roh. Amani na diengvai kho hai khawn she u rieshie, jana rang le nekleshak vak muh u rosho, ajarla kieini hi ramthim hin ah awm nanih uh.”
42009013	Khania amani dieng ruti, “Amani kha shak rang dikhat peh u roh.” Amani na ruti uh, “Kieini na hihai miring kholok rang hin rawchawh kashe u joi nawkatu, tan rahnga le nga idibak kieniei u joi.”
42009014	Ajarla kha mun khan apa bawp rahnga dawr ruawm uh. Khan ama na akhaichawi hai dieng ruti, “Amani kha shawm rahnga dawr a lawplawp a mushut u roh.”
42009015	Khatikhan amani kholok kha rumushut u joi.
42009016	Khan ama na tan rahnga le nga idi kha ruloi, ravan tieng khongrunga, khan rahvan irupek le roroia rukhoi. Khan mipui dieng shemna rang, amani dieng rupek.
42009017	Amani kholok na rushak ua vawn ruship pe uh. Khan lekvai mienieng kha tiengkum shawmlieidi rurawkhawm uh.
42009018	Nikhat hin ama na thien a nikna runiei, khan akhaichawi hai kha ama na ruawm pui a amani dieng ruti, “Mipui kha na kiei hi tumaw nih niti uh?”
42009019	Amani na mashang a ruti uh, “Baptisma apeh John, khania eshen na Elijah, khan eshen na matienglai a thiempulien hai kar a akhat, hawng thoi.”
42009020	Amani dieng ruti, “Khania nangni na la kiei hi tumaw nih nangniti uh?” Peter na mashang a ruti, “Nang hi Pathien ah put ah ijongtir Christa kha nangnih.”
42009021	Khania tute dieng rieina boi rang, amani dieng chawng anatak rupek joi.
42009022	Ama na ruti, “Miring Shapa hi na shawna lientak idoingir rang a inih. Ama kha shierulien hai, thiempu ulien hai, khan danoja hai na heng ning, tia ama kha that u rangnih. Khan ni `thum changna khan ama kha mothoi rangnih.”
42009023	Khan mi kholok dieng ruti, “Tukhat na kanu nujui jawt joiatu, amarilik chung a rapha rosho, khan ama cross kha ningthingkip rupu rieshie nujui rosho.
42009024	Ajarla iringkho ashan jawt kha na makha mathang rangnih, khania kajar a iringkho mathang miring kha na makha ashan rangnih.
42009025	Ajarla ama na manmieshie pumpui kha ama tah machang a iringkhotak kha mathang a, ninawkle pawrmechet joiala, inemna imaw awm pe nih?
42009026	Ajarla tunita`awm kajar a le kawchawng hai jar a jakna niei a tu, Miring Shapa kha na, ama lurna, Apa lurna, khan ravantir riethieng hai lurna khan jong phakhan, jak pui rangnih.
42009027	Khania diktak a nangni dieng kiriei inih, hin ah ading miring eshen hi na Pathien rengchangna kha muk u masheng, amani na thitna tuidan kha en u naw nih.”
42009028	Khan hitihin ruawm, hihaihi irieina ni `riet dawr shole, Jesu na Peter, John, khan James kha ruchawi a lawn ah anih rang ruhawng pui.
42009029	Ama na nikna runieilai khan, ama maisho kha rurelek pe. Khan ama ponledier hai kha retelang a ruawm pe.
42009030	Khan enro, miring pasha `di, Moses le Elijah, na ama le ruriebieh uh.
42009031	Amani kha ajeng a rulur. Khan ama kachawina rang a jar a ruriei uh. Makha Jerusalem ah ashok rang a inih.
42009032	Khania Peter le irawtawp pui hai kha rumiei uh. Amani na hawng chehep u `le, ama lurna kha hawng muk uh. Khan ama le pasha `di ading kha hawng muk uh.
42009033	Khan hitihin ruawm, ama ah put ah rushe u le roroia, Peter na Jesu dieng ruti, “Pumpa, kieini na hin na`awm u hi atha, thamber `thum rashak u rawi: nang rang akhat, Moses rang akhat, khan Elijah rang akhat.” Ama na imaw iriei, iti kha rujet mak.
42009034	Ama na makha rurieilai khan, romiei na ava a amani kha vak rilip joi. Amani na romiei shung ah rulut u le roroia, akhaichawi hai kha ajeng a ruchih uh.
42009035	Khan romiei ah put ah he `khat jong a ruti, “Mahi numkipoktak kashapa kha inih, ama chawng kha rangai u roh.”
42009036	He kha jong phakhan, Jesu kha iethien a ruawm joi. Amani kha ruawmchien uh, khan amani na khalai a irumuk u jar kha tute dieng ruriei u mak.
42009037	Khan jing tieng hin amani na lawn ah put ah jongchum u phakhan, mipui hawi `khat na ama kha rurumuk pui uh.
42009038	Mipui kar a mi `khat na he rashang a ruti, “Oja, kashapa khaw nangne`en pena rang kininik. Ajarla ama hi kashapa khatte inih.
42009039	Enro, raikho na shur phakhan, jetboithieiboi a ama na ra`ai, khan chiephon moshoklam a ruvawr. Ama na mawpawp ning, tia dengre a ama kha irumathanthiei inih.
42009040	Nawtnathiei rang, nang khaichawi hai kha kurudawi, inia amani na rumawtawr u mak.”
42009041	Jesu na mashang a ruti, “Aw takashawn boi le shuklet rong hai, idawrshe a nangni le awm a kidoi rang a maw nih? Nang shapa kha hin vak chawi roh.”
42009042	Naitepa kha na vak jawng phakhan, raikho kha na ama kha vakvawklap a thirthir a rawnawkmashak. Inia Jesu na ratha rono kha rurawkawk, khan ama na naitepa kha rumadam a apa dieng rupek joi.
42009043	Khan mi kholok na Pathien lienna khan shindawngna runiei uh. Jesu na iruthaw hai kholok chung a mi rikip na shindawngna runiei u lai khan, ama na akhaichawi hai dieng ruti,
42009044	“Hihai chawng hi nang nokor shung ua tet u roh, ajarla Miring Shapa kha miring hai khut a pek rang a nih joi.”
42009045	Khania amani na hi chawng hi rujet u mak. Amani na tina jetna ngam boi rang, mahi amani ah put ah rethe inih. Khan amani na mahi chawng jar a rawdawn rang khan ruchih uh.
42009046	Amani na amani kar a tu kha maw alienving, tia chawng rurieshiet uh.
42009047	Khan Jesu na amani mulungmining kha rujet pe a naite `khat rukoi, khan ama dieng ah rumiding.
42009048	Khan amani dieng ruriei, “Tunita`awm kiriming a mahi naite hi loi a tu, kiei le khan nojongtirpa kha iloi inih. Ajarla nang kar ua ashinving ama kha alienving kha inih.”
42009049	John na mashang a ruti, “Aw Pumpa, nang riming a raikho hai runawt miring `khat kurumuk uh, kieini le nang ajui miring nit boi jarkhan, kurumakha uh.”
42009050	Jesu na ama dieng rumashang, “Makha u naw roh. Kieini le re`er boi ama kha kieini le rachang inih.”
42009051	Khan hitihin ruawm, ama kha ravan tieng kana rang, nikho kha hawng rupum le roroia, ama na Jerusalem tieng shena rang, mai rumiehiei joi.
42009052	Khan ama na palai hai kha amaton ah rutir joi. Ama tungnajana rashamna rang, amani na rushe ua Samaria miring hai kho `khat ah rulut uh.
42009053	Khania ama na Jerusalem tieng rushe jarkhan, amani na ama kha ruphawm u lai mak.
42009054	Akhaichawi hai, James le John na makha muk u phakhan, ruti uh, “Pumi, Elijah na iruthaw kha ang a, ravan ah put ah miei koi a amani hi mathang u rang rawi maw?”
42009055	Inia Jesu na hiei a amani kha rurawkawk khan ama ruti, “Ih ratha khan a awm maw nangnih u, iti kha jet u mak che?
42009056	Miring Shapa kha na miring ringkho kha mathang ajong nimak, inia ringkho ashan jong inih.” Khan amani na kho shik `khat ah rushe u joi.
42009057	Khan hitihin ruawm, amani na lam ah rulawn u lai khan, akhat na ama dieng ruti, “Pumi, kiei na nang shena mun rikip ah nujui rang kanih.”
42009058	Jesu na ama dieng ruriei, “Ramui hai na khur niei uh, khan ravan a va hai na rubu niei uh, inia Miring Shapa na tu, lu tetna rang mun niei mak.”
42009059	Khan shik `khat dieng ama na ruti, “Nujui roh.” Inia ama na rumashang, “Pumi, kapa akhum rang kiei hi nawjawt pemasha roh.”
42009060	Inia ama dieng rumashang, “Athi hai kha na amanitak athi hai kha khum u rosho, inia nang tu Pathien rengchangna chungchanga chawng vak shem roh.”
42009061	Khan shik `khat na`awm ama dieng ruti, “Pumi, nangnu nujui rang kanih, khania ki`in ah awm miring hai dieng reshenna vak thawna pui rang nawjawt pe roh.”
42009062	Jesu na ama dieng rumashang, “Ukhut ah langkon mukui a nukhiei athaw ama kha Pathien rengchangna rang rutuk mak.”
42010001	Hihaihi shole Pumi na shawm shiri shik hai kha rumadan joi. Ama na ashe rang a rashamna khopui le mun rikip ah amaton a amani kha ididi a rutir joi.
42010002	Ama na ruriei, “Parrawkhawm rang a hi awrawp, inia chon thaw miring hai hi awtawm. Khajarkhan par Pumi dieng ama loimun a chon thaw rang miring jong tirna rang, nikna niei u roh.
42010003	She u tana en u ro, kiei na nangni kha melang hai kar a kengamte hai kha ang a kinitir u inih.
42010004	Shierkawk, pai, khan kekawk chawi u naw roh. Lam ah tute le chubai thaw u naw roh.
42010005	“Nanglutna u in kha ih kha nita`awm akhat changna a, ‘Mahi in hin lungdamna kha awm rosho,’ ti u roh.
42010006	In khan lungdamna miring kha awm joiatu, nang mulung damna u kha ama dieng awm rosho. Khanitnawkatu makha nangni dieng vak kir rangnih.
42010007	Nangawmna u intak khan bulean kha shah u roh, ajarla chonthaw miring kha na ama lawh imuk rang a kha rutuk inih. In `khat ah put ah in `khat ah rechen u naw roh.
42010008	“Khan nanglutna u khopui khan lamjawng nuruthaw uatu, ih kha nita`awm nangni rang a inarasham pe u kha shah u roh.
42010009	Makhan ah awm ana hai kha madam u roh. ‘Pathien rengchangna kha na nojongranai pui joi,’ tia riei u roh.
42010010	Nanglutna u ih khopui kha nita`awm, noroloi boi u phakhan, amani lamlien ah she u tana ti u roh,
42010011	‘Kekepha uah kawp nang khopui u vaiphin haishe hi kieini na kakhawng uh. Mahi nangni le kere`erna u jetna kha inih. Khanikengta Pathien rengchangna kha jong nai joi, iti kha jet u roh.’
42010012	Nangni dieng kienieriei uh, makha Nikho khan mahi khopui rangnek hin Sodom rang a kha doithieidet chang rangnih.
42010013	“Aw Chorazin, nang dieng mieriemna awm! Aw Bethsaida, nang dieng mieriemna awm! Ajarla nangni dieng ranakniei chon iruthaw hai kha Tyre le Sidon dieng runih joiatu, bawra rieshiei a, ruvut robolam a shuh ning, tia amani mulung lekna kha shawt rangnih joi.
42010014	Inia nangni rangnek hin Tyre le Sidon chung a chawngshatna rang a kha doithieidet chang rangnih.
42010015	Khan ravan a irulawm, Aw Capernaum, nang hi thikho a nawvawr rangnih.
42010016	“Nang chawng u rangai ama kha na kawchawng kha irangai inih. Nangni anaheng ama kha na kiei hi inaheng inih. Khan kiei anaheng ama kha na nojongtirpa kha iheng inih.”
42010017	Khan khaichawi shawm shiri kha ningailam a vak kir ua ruti uh, “Pumi, raikho haishe na`awm nang riming a kieini dieng rubu uh.”
42010018	Khan amani dieng ruriei, “Kiei na Satan kha ravan ah put ah jong cho khomelek kha ang a kurumuk.
42010019	Enro, kiei na nangni dieng moro hai le aikoshangpa hai chung a ke le chongna rang, rahapui ranak kholok chung a cham kha kenepek u joi. Ih na`awm nangni kha nawmawpawp u lai naw nih.
42010020	Khanikengta nangni dieng ratha hai kha rubu u jarkhan, ningai u naw roh. Kha ruhut a nang riming u hai kha ravan a rumiejiek jarkhan, ningai u roh.”
42010021	Kha pha khan Jesu na Ratha a ningaina runiei a ruti, “Ravan le rieliei Pumi, Aw kapa, nang kha kanamapak, ajarla nang na hihaihi mishing le mithiei kanih ati hai kar a nangruthe a, naite hai dieng nangrumalar joi. Inih, Aw kapa, makha keng nang dieng a awm enlar kha.
42010022	Kapa na nieinak kholok kha kiei dieng nurupek joi, khan kapa na niboia, tute na Shapa kha tumaw nih, iti kha jet mak; khan Shapa na niboia tute na Apa kha tumaw nih, iti kha jet mak. Khan Shapa na Apa imalarna jawt miring ama kha na Apa kha tumaw nih, iti kha ejet.”
42010023	Khan akhaichawi hai dieng hiei a ruti, “Nangimuk u hai hi amuh hai kha rahvanmuh mik hai kha nih uh.
42010024	Ajarla kiei na nangni dieng kiriei inih, thiempulien hai le reng tampui na nang imuk u hai hi rumuk jawt uh, inia rumuh u mak. Khan nangirangai u hai hi rurangai jawt uh, inia rurangai u mak.”
42010025	Enro, danthiei `khat na ruding a ama kha enrurete, khan ama na ruti, “Oja, kumshawt ringna kha kutumnathiei rang, kiei na imaw thaw ning?”
42010026	Ama dieng ruti, “Dan ah imaw miejiek? Nang na itia maw makha nangte?”
42010027	Ama na mashang a ruti, “ ‘Nang PUMI nang Pathien kha nang mulung kholok le, nang ringphuk kholok le, nang ranak kholok le khan nang mulungmining kholok le numnangipok rang a inih,’ khan ‘Nang ringchangpui kha nang pumtak ang a numnangipok rang a inih.’ ”
42010028	Khan ama dieng ruti, “Thaning a nangrumashang. Mahi thaw roh, khan nangring rangnih.”
42010029	Inia ama na nining a rudik jawt jarkhan, Jesu dieng ruti, “Kiringchangpui kha tumaw nih?”
42010030	Jesu na ama dieng ruriei, “Miring `khat hi Jerusalem ah put ah Jericho ah rushe, khan ama kha shiersho miring hai khut ah rucho joi. Ama kotai kha ruthut pe uh, khan rujem ua ama kha athideng a rumak uh.
42010031	Rethenna `khat a makha lam khan thiempu `khat rupang a ama kha rumuk phakhan, ama na shir `khat tieng rulawi.
42010032	Khatak kha ang a Levi miring `khat hi kha mun khan vak pang a rumuk phakhan, shir `khat tieng rulawi.
42010033	Khania Samaria miring `khat na khomijin vatna a ama ruawmna tieng vak pang a ama kha rumuk phakhan, lairunat pui.
42010034	Ama na rujawng a pawpna hai kha thao le ju ruliei pe a rutum pe, khan ama shatak khan rumushut joi. Khan jinin `khat ah ruchawi a ama chon kha ruthaw pe.
42010035	Khan jing tieng hin ama na rushe phakhan, dinari `di rurosho a jinin rungpa dieng rupek. Khan ama dieng ruti, ‘Ama hi ruen roh, kiei na kavakkir phakhan, nangimulut ijat kha nita`awm nathung rang kanih.’
42010036	“Khajarkhan hihai uthum kar hin tu kha maw shiersho miring hai khut ah acho miringpa ringchangpui?”
42010037	Makhan ama na rumashang, “Ama chung a roihoina itetna miringpa kha keng.” Khan Jesu na ama dieng ruti, “She tana kha ang khan vak thaw roh.”
42010038	Khan amani na rushe u le roroia, khote `khat ah rulut uh. Khan Martha iti nupang `khat na ama kha in ah rumutung.
42010039	Ama na Mary iti anaipangnu `khat runiei. Ama na Jesu keshun a rushuh a ama chawng rangai a ruawm.
42010040	Inia Martha kha chonthaw a chonruchin pe. Khan ama dieng ava a ruti, “Pumi, kanaipangnu na kiethien a chon inawmawthaw hi nang na ih nangishawn boi maw nih? Khajarkhan ama na nashanna rang, nieriei pe roh.”
42010041	Jesu na mashang a ama dieng ruti, “Martha, Martha, nang na nieinak tampui chung a nang mulungshaw a narahamashak.
42010042	Khania nieinak khatte hi rangai, ajarla ama ah put ah shothiei boi, tum atha kha Mary na madan joi.”
42011001	Khan hitihin ruawm, Jesu na mun `khat ah nikna runiei. Ama na rubang phakhan, akhaichawi hai kar a akhat na ama dieng ruti, “Pumi, John na akhaichawi hai iruchuk kha ang a, nikna dan nuruchuh u roh.”
42011002	Khan ama na ruti, “Nangni na nangnik u phakhan, hitihin ti u roh: Ravan a awm kapa u, nang riming kha riethieng nih rosho, nang rengchangna kha jong rosho. Ravan a nang mulungmining nangithaw kha ang a, rieliei hinawm nih rosho.
42011003	Von a nekkhawp nekleshak kha nikip nepeh u roh.
42011004	Kielieishie ton miring rikip kha karangaidam u jarkhan, kumunu u hai hi narangaidam pe u roh. Lemna a nomocho u naw roh. Inia ashie ah put ah nakhek u roh.”
42011005	Khan amani dieng ruriei, “Nang kar ua akhat na lawm `khat ieniei, khan ama na janchim a ama dieng she a iti, ‘Kama, tan `thumbak nepeh roh.
42011006	Ajarla kawlawm `khat khomijin ah put ah jong tung a ama shak rang ih nieilai mi`ing.’
42011007	Khan ama na inshung ah put ah rumashang, ‘Kiei hi nachawklai naw roh, tun mawkawt kha rakhar joi, khan kanai hai kha kiei le jakhang ah ja u joi; kiei na thoi a nepeh ngamlai naw ning.’
42011008	Kiei na nangni dieng kieriei, ama kha awlawm nitjoiawm, ruthoi pe mak, inia ringrawrat jarkhan, ama na thoi a irangai rikip kha pek rangnih.
42011009	“Khan kiei na nangni dieng kieriei, nih u roh, nangni dieng nepek rangnih. Tawk u roh, nangmuk u rangnih. Tawh u roh, nangni rang nawmawlawng pe rangnih.
42011010	Ajarla anih miring rikip na umuk, atawk ama kha na aman, khan atawh ama rang khan mawlawng pe.
42011011	“Nang kar ua apa `khat dieng shapa kha na tan nik `le, lung peh nih maw? Nga nik `le, kha ruhut a moro peh nih maw?
42011012	Khan arrutui nik `le, kha ruhut a aikoshangpa peh nih maw?
42011013	Khajarkhan, ashie nangnih u awm, nang nai hai dieng nieinak atha apeh kha nangthiei uala, ravan a awm nangpa u kha na anih miring hai dieng Ratha Riethieng kha idawr maw nepeh u nih!”
42011014	Khan ama na chawngthieiboi raikho `khat runawt. Raikho kha ama ah put ah rushok phakhan, chawngthieiboi miring kha ruchawng joi. Khan mipui kha shinrudawng pe uh.
42011015	Inia eshen na ruti uh, “Raikho hai reng Beelzebul ranak a raikho hai hi inawt inih.”
42011016	Khan eshen na, enretena rang, ravan ah put ah jetna ama dieng runik uh.
42011017	Inia amani mulungmining kha rujet pe a amani dieng ruti, “Nining a reshen rengchangna rikip thangbieng rangnih, khan malema re`er in kha upur.
42011018	Khan Satan kha na nining a reshen joiala, iti a maw ama rengchagna kha ding nih? Ajarla Beelzebul ranak a raikho hai kha kinawt keng nangti uh.
42011019	Inia kiei na Beelzebul ranak a raikho hai kha kawnawt joiala, nang nai hai na tu ranak a maw amani kha nawt uh? Khajarkhan amani kha nang chawngshat hai kha nih u rangnih.
42011020	Inia Pathien khutlawi kha le raikho hai kha kawnawt joiatu, nang chung ua Pathien rengchangna kha jong shok joi.
42011021	Miratpa kha na mieriem le rashamjer a ama in kha rung phakhan, ienieinak hai kha rekhe pe.
42011022	Khania amanek a aratdet akhat na ava a ama kha vak hum phakhan, ama na irangamna pui mieriem hai kha chawi pe a shoniei hai kha mi dieng vak shem pe.
42011023	Kiei le rachang boi ama kha kiei le re`er inih, khan kiei na kiroshong pui boi ama kha na chaiachai a atet.
42011024	“Raikho rono kha na miring `khat ah put ah rushok phakhan, ama na shawmuchumna rang, ram hona mun hai kha rakan a rushe. Inia rumuk boi phakhan ruti, ‘Kavakshokna ki`in khan kiei kir rang kanih.’
42011025	Ama na rukir phakhan, makha iruphietviek, khan rietienir a irutet kha vak muk.
42011026	Khashole ama na rushe a ashiedet ratha shiri shik vak chawi. Khan amani na rulut ua kha mun khan ruawm uh. Khan dawngkhit a miringpa awmchan kha matiengnek khan rushiedet joi.”
42011027	Jesu na mahi rurieilai khan, mipui kar khan nupang `khat na ra`ai a ruti, “Nang navawng naikawk le nangirumujup runu kha rahvanmuh inih!”
42011028	Inia ama na ruti, “Hinek hin a rahvanmuh miring hai kha, Pathien chawng rangai a ajui miring hai kha nih.”
42011029	Khan mipui kha hawng re`ep shishit phakhan, ama na ariei ruput, “Mahi rong hi ashie rong kha inih. Mahi na jetna atawk. Jonah jetna kha niboia amani dieng peh naw nih.
42011030	Ajarla Jonah kha Nineveh miring hai rang a jetna ruchang kha ang a, Miring Shapa kha mahi rong rang hin jetna kha nih rangnih.
42011031	Chawngshatna khan thang tieng ah rengnu kha na hi rong miring haihi le dingchen ning, tia amani kha aheng rangnih. Ajarla rieliei dawngkhit ah put ah Solomon varna kha rangai ahawng inih. Khan enro, Solomonnek a aliendet miring kha hin awm joi!
42011032	Nineveh miring hai kha na mahi rong miring hai hi le chawngshatna khan dingchen ning, tia aheng rangnih. Ajarla Jonah chawngriei khan amani na mulung lekna runiei uh. Khan enro, Jonahnek a aliendet miring kha hin awm joi!
42011033	“Tute na thaomiei kha muchuk shole, rethe a ninawkle tiengkum thoi ah tet mak. Khania hawng lut miring hai na mieivar kha mukna rang, thaomieishut ah itet inih.
42011034	Mik hi pum mieivar kha inih. Mik kha tha phakhan, nang pumplang kha var rangnih. Mik kha shie phakhan, nang pumplang kha jing rangnih.
42011035	Khajarkhan nang dieng a awm mieivar kha jingna boi rang, riring roh.
42011036	Nang pumplang kha var a ajing `khatshe awm nawkatu, retelang thaomiei `khat na mieivar inepek kha ang a, nang pumplang kha mieivar kha na ship rangnih.”
42011037	Khan Jesu na chawngruriei a awmlai khan, Pharisee `khat na ama kha bunek puina rang, runik. Khajarkhan ama na rulut a bunek rang rushuh joi.
42011038	Jesu na bunek mala a ukhut irushukbak boi kha rumuk phakhan, Phariseepa kha shinrudawng pe.
42011039	Inia Pumi na ama dieng ruti, “Aw Pharisee hai, nangni na hai le kheng kha vai tieng nanglap uh, inia nang shung uatu phamrai le mulungpok ashie kha shipmer a awm.
42011040	Aw amawng miring hai! Vai akonpa kha na shung kha`awm ikon nimak maw?
42011041	Khanikengta shung a awm phamrai thaw nanginiei u hai kha numpokpek a peh u roh. Khan enro, nangni rang irikip riethieng rangnih.
42011042	“Inia Pharisee hai, nangni dieng mieriemna awm! Ajarla nangni na pudina le lengmesher, khan rohon ah anshawbo hai kha shemshawm a nangpek uh. Khan chawngshatna le Pathien numpok kha ishawn boi a nangthaw uh. Shik hai kha enda boi a hihaihi nangithaw u rang a shok.
42011043	“Pharisee hai, nangni rang mieriemna awm! Ajarla nangni na synagogue ah shutna runiei kha nangdit uh, khan rievieithawna mun hai khan mi na chubai inawthaw pui u kha nangdit uh.
42011044	Pharisee hai, danoja hai, khan thanunchan thaw hai, nangni dieng mieriemna awm! Ajarla nangni hi madang boi thankhur hai kha nangnih uh; mi hai na jet boi a makhan lawn a awm uh.”
42011045	Khan danthiei `khat na mashang a ama dieng ruti, “Oja, hihaihi nangriei phakhan, kieini hiawm maimawk nanginepek u inih.”
42011046	Khan ama na ruti, “Danthiei hai nangni diengawm mieriemna awm! Ajarla mi hai dieng iruput ngam boi pokrik kha nangpek uh. Nangni na pokrik hai kha nang khutlawi hai kar a akhatshe le shih u makche.
42011047	“Nangni dieng mieriemna awm! Ajarla nangpa hai na iruthat u thiempulien hai thanmun kha nangkon pe uh.
42011048	Diktak a nangpa hai na iruthaw chon hai kha idik, tia kungnangchang uh. Ajarla amani na thiempulien hai kha iruthat`het u inih, khan nangni na amani thanmun hai kha nangkon pe uh.
42011049	Khajarkhan Pathien na ama varna khanawm ruti, ‘Kiei na amani dieng thiempulien hai le tirtawn hai kha tir rang kanih. Amani eshen kha ruthat u rangnih, khan epshawna rupek u rangnih.’
42011050	Khajarkhan makha rieliei phun ah put ah rulong thiempulien kholok thishen kha mahi rong dieng hin biena rang a inih.
42011051	Makha Abel thishen ah put ah Zachariah thishenshe nih rangnih. Zachariah na lungkheng le riethiengmun kar ah ruthi. Inih, mahi rong dieng hin a bie rang a inih, tia nangni dieng kiriei inih.
42011052	“Danthiei hai, nangni dieng mieriemna awm! Ajarla shingna chabi kha nangni na nangthe uh. Nangnirilikawm lut u makche, khan alut hai kha nangkhar uh.”
42011053	Ama na hihaihi amani dieng irurieisho le roroia, danoja hai le Pharisee hai na ama kha ajeng a hawng raha pui ua, rahamothoina chawng tampui kha ama dieng rawdawn ruput u joi.
42011054	Khan ama kha shurna rang, ama na iriei rang a chawng ih khan nita`awm hengna rang, ruva a ruawm u joi.
42012001	Hilaitak hin, miring bawpbawp na hawng ruchun ua khatlekhat chung ah reter nana u phakhan, akhat changna a Jesu na akhaichawi hai dieng ariei ruput, “Pharisee hai chawh ah put ah nangni riring u roh. Makha amani thanunchan thaw kha inih.
42012002	Ajarla imukhu nieinak kholok phawngthiei boi, iti awm mak, khan jetthiei boi rethe, iti awm mak.
42012003	Khajarkhan ih nita`awm ajing a nangiti u kha avar a jet rangnih. Khan indan hai shung ah nangiriei u kha inphu hai khan rophong rangnih.
42012004	“Kawlawm hai, nangni dieng kiriei inih, pum athat hai kha chih u naw roh, makha shole ithaw ngam rang niei u mak.
42012005	Inia nangni na nangichih u rang a kha kiei na nangni dieng kirieimasha inih. That shole Gehenna a thongna rang a cham anieipa kha nangni na chih u roh, inih, ama kha chih u roh!
42012006	Varawchawngpi rahnga hi asharion idibak a ijor nimak maw? Nikengta amani kar a `khatshe Pathien maikung a mieniei awm mak.
42012007	Nang lu uah sham kholokshe kha jat iteviek inih. Khajarkhan chih u naw roh; varawchawngpi tampuinek a manlu nangnih uh.
42012008	“Inia kiei na nangni dieng kiriei inih, tunita`awm kiei hi miring hai maikung a norophong ama kha Miring Shapa na`awm Pathien ravantir hai maikung a rophong rangnih.
42012009	Inia miring hai maikung a najawt boi ama kha Pathien ravantir hai maikung a jawt naw nih.
42012010	Miring Shapa mieshiet mi rikip kha arangaidam rangnih, inia Ratha Riethieng mieshiet ama kha tu rangaidam naw nih.
42012011	“Nangni kha synagogue hai le lamkai hai, khan chamniei hai maikung a nawchawi u phakhan, itia nangimashang u rang ninawkle imaw nangiriei u rang, tia mulung mawshaw u naw roh.
42012012	Ajarla Ratha Riethieng na, kha phatak khan, nangiriei u rang a kha nuruchuk u rangnih.”
42012013	Khan mipui ah put ah mi `khat na ama dieng ruti, “Oja, inkoklo shemna rang, kulienpa dieng khawn nieriei pe roh.”
42012014	Inia ama dieng ruti, “Aw miring, nang chung ua chawngshat rang le nieinak ashem rang, kiei hi tuna maw namadan?”
42012015	Khan amani dieng ruriei, “Nangni raphamna kholok ah put ah riring u tana rurung u roh, ajarla miring `khat ringkho hi ruphu a iniei khan awm mak.”
42012016	Khan ama na rangshim `khat amani dieng ruriei pe a ruti, “Rawchawng miring `khat loimun khan par tampui rushok pe.
42012017	Ama na nining a rumining, ‘Par hai hi atetna rang kieniei boi jarkhan, kiei na imaw thaw ning?’
42012018	Ama na ruti, ‘Kiei na hi thaw rang kanih, kachu hai hi shiet a aliendet mothoi rang kanih. Khan kiei na par hai le kienieinak kholok hi khawn ruchun rang kanih.
42012019	Khan kiringphuk dieng ti rang kanih, “Aw ringphuk, kum tampui rang nieinak tampui nangbawm joi, hoiriethiei roh, neh roh, khan ningai roh.” ’
42012020	“Inia Pathien na ama dieng ruti, ‘Aw amawng miring! Von jan hin nang ratha kha nang ah put ah koi rang kanih joi, nangirasham nieinak hai kha tu rang a maw nih?’
42012021	Khajarkhan, ama rangbak a niei ibawm a, Pathien rang a sharachang miring hai dieng khan hi ti rangnih.”
42012022	Khan akhaichawi hai dieng ruti, “Khajarkhan nangni dieng kiriei inih, imaw nanginek u rang, tia nang ringkho u rang; ninawkle imaw nangirieshiei u rang, tia nang pum u rang nang mulung mawshaw u naw roh.
42012023	Ajarla ringkho hi nekleshaknek a, khan nang pum u kha ponlediernek a manlu inih.
42012024	Va`ak hai khi tinta u roh, amani na vawrawm vawr u mak, khan parawm rawkhawm u mak. Amani rang nieirutungna le achuawm awm pe u mak. Khania Pathien na amani kha ivai inih. Va hainek a khadawr khan a manlu nangnih uh!
42012025	Khan nang kar uatu na maw lungkhamna niei a atak chung ah rajang `khat maw bo ngam?
42012026	Khajarkhan shilitetak a`awm nangthaw ngam nawk uala, ijar a nangni na shik hai rang khan lungkhamna nanginiei u maw nih?
42012027	“Tuirieipar hai khaw tinta u roh, amani na chonawm thaw u mak, khan patawm kher u mak. Inia nangni dieng kiriei inih, Solomonshe na ama lurna kholok le hihai kar a akhat ang a rielien ngam mak.
42012028	Khan von loipuk ah aring, khan jing a ratapkung ah ivawr champi kha Pathien na khatikhan rielien joiala, Aw ashin a takashawn aniei hai, nangni kha idawrshe maw nierielien u nih?
42012029	Khan imaw nangnek rang imaw nangshak rang, tia tawk u naw roh, khan lungkhamna niei u naw roh.
42012030	Ajarla rieliei shung a phung kholok na hihaihi itawk u inih. Inia nangpa u na hihaihi nangrangai u, iti ejet.
42012031	Khania Pathien rengchangna kha tawk u roh, khan hihai kholok hi nangni dieng nobo pe u rangnih.
42012032	“Chih u naw roh, hawi ashin hai, ajarla nangni dieng rengchangna inepek u hi, nangpa u ningnitna kha inih.
42012033	Nang niei u hai kha jor u tana numpokpek peh u roh. Achiet boi shierkawk kha shawng u tana ahek boi niei kha ravan a bawm u roh. Makha murushah na idepna boi, khan lieida na imathangna boi mun inih.
42012034	Ajarla nang niei u awmna khan nang mulungawm awm rangnih.
42012035	“Rasham u tana nang thaomiei u kha muchuk u rang roh.
42012036	Upumpa kha na moiloi bumichinna ah put ah vak kir phakhan, rungak a awm miring hai kha ang u roh. Makha ama na ava a mawkawt kha vak tawh phakhan, amani na relentak a mawlawngna rang a inih.
42012037	Upumpa kha na vat phakhan, cheveng a ruawm ivakmuk shok hai kha rahvanmuh miring kha nih uh. Diktak a nangni dieng kiriei inih, ama na kawngkhit thaw ning, tia amani kha mushut rangnih, khan va ning, tia amani chon kha thaw pe rangnih.
42012038	Ama na adi le athum changna vengpa ding phakhan, khatikhan a ivakmuk amani kha rahvanmuh miring kha nih uh.
42012039	Inia mahi jet u roh, inpumipa kha na murushapa vatna rang a pha kha rujet joiala, ruche ning, tia i`in kha mokhoi naw nih.
42012040	Khajarkhan nangni`awm rasham u roh, ajarla nangrumining boi u phakhan, Miring Shapa kha jong rangnih.”
42012041	Khan Peter na ruti, “Pumi, mahi rangshim hi kieini rang ninawkle mi kholok rangawm nangiriei maw nih?”
42012042	Pumi na ruti, “Rangam puithiei le ashing shok kha tumaw nih? Ama kha upumpa kha na ama shok hai apana rang le amani kha rutukthep pha khan nekleshak apeh rang a roiruputna ipek miring kha inih.
42012043	Upumpa kha jong phakhan, khatikhan a chon iruthaw ivakmuk shok kha rahvanmuh miring tha inih.
42012044	Nangni dieng diktak a kiriei inih, ama niei kholok chung a apoh rang madan rangnih.
42012045	Inia shokpa kha na umulung shung a, ‘Kupumpa kha vak shumthiei,’ tia apashok hai le nupangshok hai kha ajem iput, inek-ishak a jurukhawp joiatu,
42012046	shok pumpa kha na, ama na irumining boi pha le irujet boi nidantak va rangnih, khan ama kha chepna natak pek ning, tia takashawn boi hai kha le atet rangnih.
42012047	“Khan upumpa mulungmining ijet a rurasham boi, ninawkle imining dungjuia athaw ama kha na rawmaw ajeng a tawng rangnih.
42012048	Inia pumpa mulungmining rujet boi, inia rawmaw tawng rang a rutuk inia chon tu ruthaw, ama kha na jangdet a tawng rangnih. Inia arawp ipekna mi rikip dieng arawpdet loi rangnih, khan arawpdet inganshiena ama dieng arawpdet a rangai rangnih. Lungdamna Nimak
42012049	“Rieliei chung hin miei kijongchawi inih. Khan makha achuksha kha nitjoiala, atha rangnih kiti!
42012050	Kiloi rang a baptisma `khat awm, khan baptisma kha hawng rupum masheng kiei hi ajeng a phainaravaimashak!
42012051	Rieliei chung hin lungdamna achawi ajong, tia maw nangmining uh? Nimak, kinieriei u hi inih, reshenmashakna kha inih.
42012052	Ajarla tun ah put ah in `khat ah rahnga kha reshen u rangnih: uthum le idi kar a, idi le uthum kar a.
42012053	Apa le ashapa kar a, ashapa le apa kar a, unu le ashanu kar a, ashanu le unu kar a, tarpi le moinu kar a, khan moinu le tarpi kar a reshenna awm rangnih.”
42012054	Khan mipui diengawm ruti, “Nangni na romiei na mar tieng hawng rajam phakhan, ‘Roshur rangnih’ nangtirelen uh, khan makha oshok.
42012055	Khan thang tieng ah rithi hawng rang phakhan, ‘Nisha rangnih’ nangti uh, khan makha oshok.
42012056	Aw thanunchan thaw hai! Nangni na rieliei le ravan maisho kha nangmelerthiei uh, inia ijar a tun a pha hi nangimeler ngam boi u maw nih?
42012057	“Iloia adik khan nang nining ua chawngnangishat boi u maw nih?
42012058	Ajarla khatikhan nangni na chamniei miring maikung a nere`erpui kha le nangshe phakhan, lam khan machaina rang, thaw roh. Khanawkatu, ama na chawngshat miring dieng ranak a nepek rangnih, khan chawngshat miring kha na lungrokorung ama dieng, khan lungrokorung miring kha na lungroko shung ah nothong rangnih.
42012059	Nang dieng kiriei inih, nang na dawngkhit lepton kha nangpek masheng, makha mun ah put ah vak shok naw tinih.”
42013001	Khan Galilee miring hai na rurawthawi u lai khan, Pilate na amani kha ruthat, tia kha mun ah awm mi eshen na Jesu dieng ruriei uh.
42013002	Amani dieng mashang a ruti, “Amani chung a hihaihi shok jarkhan, hihai Galilee miring hai hi Galilee miring shik hainek a munu nieidet miring hai keng, tia nangimining u maw nih?
42013003	Nangni dieng kinieriei inih, makha nimak, inia nang mulung nanglek u nawkatu, hitihin nangthi u rangnih.
42013004	Ninawkle, Siloam vendai jong pur a shawmlieiriet ide a ruthi hai kha, Jerusalem ah awm miring kholoknek a munu nieidet miring hai keng, tia nangimining u maw nih?
42013005	Nangni dieng kinieriei u inih, makha nimak, inia nang mulung nanglek u nawkatu, hitihin nangthi u rangnih.”
42013006	Khan ama na mahi rangshim hi ruriei, “Miring `khat na ama drakha rohon shung ah thieichangkung `khat runiei. Ama na ara en vat phakhan, vak muh mak.
42013007	Khan ama na drakha rohon aenpa dieng ruti, ‘Mahi thieichangkung hin ara kivak enna hi kum `thumhet nih joi, inia vak muh mi`ing. Mahi tuh rang roh. Ijar a mahi ramshe hi ilo rang a maw nih?’
42013008	“Ama na mashang a ruti, ‘Pumi, diengvai hin choi a hir katheh malalim, hikum hin tu endi rawi.
42013009	Unuk a ama na ara moshok joiatu atha, khanitnawkatu, mahi nangtukthiei joi.’ ”
42013010	Khan ama na Sabbath nikho a synagogue `khat hin mi ruruchuk a ruawm.
42013011	Khan enro, ratha thaboi na kum shawmlieiriet imawkhawr nupang `khat ruawm, khan awkawng kha rukaier pe a tonpeng a ruding ngam mak.
42013012	Jesu na ama kha rumuk phakhan, ama dieng ruti, “Nupangnu, nang khawr ah put ah inathut pe nih joi.”
42013013	Ama na ukhut hai kha ama chung ah rutet pe a relentak a ama kha rumotonpeng joi, khan ama na Pathien kha mapak a ruawm joi.
42013014	Jesu na Sabbath nikho a irumadam khan synagogue lamkaipa kha na shanglam a rumashang, khan mipui dieng ruti, “Chon thawna rang ni `ruk awm. Kha nikho hai khan va u tana damna vak muh u roh, inia Sabbath nikho a tu nih naw rosho.”
42013015	Inia Pumi na mashang a ruti, “Aw thanunchan thaw miring hai! Nangni `khatkhat na Sabbath nikho khan nang shiecha ninawkle nang ranngam kha shiekon ah put ah nangmoshok a tuineh nangimeshe boi maw nih?
42013016	Enro, Abraham shanu mahi nupang hi kum shawmlieiriet Satan na ikhop a irutet inih, Sabbath nikho hin irukhop ah put ah ama hi moshok boi rang a maw nih?”
42013017	Ama na hihaihi ruriei phakhan, ere`erpui hai kholok kha jak rumumuk. Khan ama na irumoshok alur chon kholok chung khan ningaina runiei uh.
42013018	Khajarkhan ama na ruti, “Pathien rengchangna kha imaw ang? Mahi ih le maw kiei na rekhenna ning?
42013019	Mahi mi `khat na anchamru ichawi a orohon ah ivakthe, khan hawng mawng a thingkung hawng chang, khan abak hai khan va hai na rubu ithawna kha le ra`ang inih.”
42013020	Khan ama na rurieiret, “Pathien rengchangna kha kiei na ih le maw rekhenna ning?
42013021	Mahi nupang `khat na chawh ichawi a jam haikhup `thum le ireche a chawh rachangviek masheng a iruthe kha le ra`ang inih.”
42013022	Khashole ama na Jerusalem ah rushena lam khan mi ruchuklam a ama na khopui hai le khote hai kha rupangna.
42013023	Khan mi `khat na ama dieng ruti, “Pumi, ishan miring hai kha atawm rang a maw nih?” Ama na amani dieng ruriei,
42013024	“Pakawt rebe khan lutna rang, rojo u roh, ajarla mi tampui na lutna rang, atawk u rangnih, inia mawtawr u naw nih, iti hi kinieriei u inih.
42013025	Inpumipa kha na othoi a mawkawt kha khar phakhan, nangni na vai tieng ading nangput u rangnih, khan mawkawt kha tawh u ti ning, tia nangti u rangnih, ‘Pumi, Pumi, nawmawlawng pe u roh.’ Khan ama na nangni dieng niti rangnih, ‘Ih ah put ah va maw nangnih uh, kiei na nejet u mi`ing.’
42013026	“Khashole nangti u rangnih, ‘Nang maton ah nekleshak kenek uh, khan lamlien hai khan nang nuruchuk uh.’
42013027	Khan ama na riei rangnih, ‘Kiei na nangni dieng kieriei, dikna boi chonthaw miring kholok kiei ah put ah shok u rang roh, ih ah put ah va maw nangnih uh, kiei na nejet u mi`ing.’
42013028	“Khan nangni na Abraham, Isaac, Jacob, khan thiempulien kholok na Pathien rengchangna khan awm a, nangni kha vai tieng inapai u kha nangmuk u phakhan, chapna le hareshena kha awm rangnih.
42013029	Khashole miring hai na shim le mar, khan shak le thang ah put ah hawng u ning, tia Pathien rengchangna khan shuh u rangnih.
42013030	Khan enro, nukna hai kha masha rangnih, khan masha hai kha nukna rangnih.”
42013031	Kha phatak khan Pharisee hai eshen na Jesu kha vak jawng ua ama dieng ruti uh, “Hin ah put ah she rang roh, ajarla Herod na nang kha nathatna rang, mining joi.”
42013032	Khan amani dieng ruti, “Makha ramui dieng khan she u tana vak ti u roh, ‘Von le jing hin kiei na raikho hai kha nawt rang kanilai, khan ana hai kha madam rang kanilai, khan ni `thum changna khan kikhinmun kha shok rang kanih joi.’
42013033	Khanikengta kiei na von, jing a le thiem a kakichawingir rang a shok joi, ajarla thiempulien `khat kha Jerusalem vai ah ithat rang a kha nithiei naw nih.
42013034	“Aw Jerusalem, Aw Jerusalem, thiempulien hai athat le ama dieng ijongtir hai kha lung le adeng! Arpui `khat na ete hai kha amatha noi ah irawkhawm kha ang a, idawrshe maw nang nai hai kha kururawkhawm jawt! Inia rujawt u makche.
42013035	Enro, nang in u kha rokpet a rangah joi. Khan nangni dieng kiriei inih, ‘PUMI riming a ava ama kha rahvantha inih,’ nangti u masheng, numuh u lai naw tinih.”
42014001	Khan hitihin ruawm, Sabbath nikho `khat hin Jesu na Pharisee hai lamkai `khat in ah buneh rushe phakhan, amani na ama kha tinruta uh.
42014002	Khan enro, pomrai tawng miring `khat amaton a ruawm.
42014003	Jesu na mashang a danthiei hai le Pharisee hai dieng rurawdawn, “Sabbath nikho a mi madam hi Dan maw nih, ninawkle dan nih boi maw nih?”
42014004	Inia amani ruawmchien uh. Khan Jesu na ama kha apawttap a rumadam a rumeshe joi.
42014005	Khan ama na amani dieng ruti, “Nang kar ua nang shapa `khat ninawkle nang shiecha `khat hi Sabbath nikho khan khur ah cho joiala, relentak a roshoh naw rawng maw?”
42014006	Hihai chung hin amani na rumashang ngam u mak.
42014007	Khan koimiring hai kha na runiei a richit ipek itawk u awmchan kha rumuk `le, amani dieng rangshim `khat ruriei pe:
42014008	“Tukhat na nangni kha moiloi bumichinna khan nokoi u phakhan, shutna hoi hai khan shuh u naw roh. Miringpa kha na nangnek a richit pekdet rang a miring koithiei.
42014009	Nang dinre akoipa kha na ‘Nang mun kha hipa dieng hin peh roh,’ tia nang dieng nitithiei, khan jaklam a, nang na renemving shutna kha nanglothiei.
42014010	Inia mi na nang kha nokoi phakhan, she tana renemving mun khan vak shuh roh. Makha nang anakoi miring kha na nang dieng ‘Kama, hoinadet mun hi hawng loh roh,’ nitina rang a inih. Makhan nang le ashuh miring hai maikung khan nang lurna kha awm rangnih.
42014011	Ajarla nining a rawlawm ama kha redemashak rangnih, khan nining a rede ama kha alawm rangnih.”
42014012	Khan ama akoipa dieng khan ruti, “Jingkarbu ninawkle nitakbu nangrasham phakhan, nang lawm hai, nang uliennai hai, nanginshungkhur hai, khan ringchangpui rawchawng hai kha koi naw roh. Khanitatu amani na`awm nokoi u rangnih; makha inimikirna kha chang rangnih.
42014013	Inia bu nangmichin phakhan, shara miring, khutkekhawr, khan mikchaw miring hai kha koi roh.
42014014	Amani na nemele boi jarkhan, nang rahvantha kha nangnih. Ajarla midik hai thoiretna khan nang dieng nimikir rangnih.”
42014015	Ama le rushuh hai kar a akhat na makha rujet phakhan, ama dieng ruti, “Pathien rengchangna a buneh rang a ama kha rahvanmuh miring kha inih!”
42014016	Khan ama na ama dieng ruriei, “Mi `khat na bumichinna lientak `khat runiei a mi tampui rukoi.
42014017	Nitakbu nek dieng khan koimiring hai kha ‘Va u rang roh, irikip rashamsho keng joi,’ tia akoi rang shokpa kha ama na rutir joi.
42014018	“Inia kholok na mulung khat a methena ruthaw uh. Akhat changna kha na ruti, ‘Kiei na ram mun `khat kawrawchawk, khan makha aen she boi thalai mak, narangaidam roh.’
42014019	“Akhat na ruti, ‘Kiei na shiecha rawkawt rahnga kawrawchawk, kiei amani enrete she rang kanih, narangaidam roh.’
42014020	“Shik `khat na ruti, ‘Kiei nungak kienieilimlai, va ngamlai naw ning.’
42014021	“Khan shokpa kha vak kir a hihai kholok hi upumpa dieng thangvakkoi joi. Inpumipa kha ashang a oshokpa dieng ruti, ‘Relentak a lamlien ah le khopui lamkawt hai khawn she tana shara miring, khutngaw, mikchaw le kekhawr miring hai kha hin vak chawi roh.’
42014022	Khan shokpa kha na ruti, ‘Pumi nang iti kha thawsho keng joi, inia mun tawnglai.’
42014023	“Khan pumi kha na shokpa dieng ruti, ‘Lamton ah le lamkawi khan she tana vak mulut boi tha makche. Makha ki`in hi mishipna rang a inih.
42014024	Ajarla kikoi hai tute na kinitakbu hi tuidan en naw nih, tia nangni dieng kiriei inih.’ ”
42014025	Khan mipui kha ama dieng vak ruchun uh, khan amani dieng hiei a ruti,
42014026	“Kiei dieng ava mi rikip na apa, unu, unungak nai hai, uliennaipangpa hai le uliennaipangnu hai, khan kha kar khan, iringkhotak amumak boi ama kha kakhaichawi kha nih ngam naw nih.
42014027	Ama cross rupu a kanu ajui boi ama kha kakhaichawi kha nih ngam naw nih.
42014028	“Ajarla nang kar ua tukhat na vendai mothoi jawt a tu, makha mawtawrna rang, rapapek a shuh ning, tia alut rang a jat kha mushung naw nih maw?
42014029	Ama na keshun phun a mawtawr ngam nawkatu, ama amuh mi rikip na nuijat a ithaw inih.
42014030	‘Hi miring hi na in rashak tu put, inia mawtawr ngam mak,’ iti u inih.
42014031	“Ninawkle, ih reng kha na maw reng shik `khat chung a ra thaw dieng, rapapek a shuh ning, tia ama na bawp shawmdi vak chawi a ama le rathaw ava rang a hi bawp shawm le mawtawr ngam nih maw, tia mining vak naw nih maw?
42014032	Ama na ra`ithaw pui ngam boi rang a nitjoiatu, ala ah awmlai khan, ama na palai tir a riengieina thaw pui rangnih.
42014033	Khajarkhan hitihin nanginiei kholok kha nangpai u nawkatu, nang kar ua akhatshe na`awm kakhaichawi kha nih ngam u naw tinih.
42014034	“Michi hi atha inih, inia ama tuidan kha thang joiatu, itia maw ma`aret rawng?
42014035	Pieipak rangawm, khan hir rangawm tha naw nih. Ama kha apai rangnih. Tunita`awm rangaina rang a nokor aniei ama kha na rangai rosho.”
42015001	Khan khaichana rawkhawm hai kholok le munu miring hai kholok na ama chawngriei rangai rang, hawng ranai pui uh.
42015002	Khan Pharisee hai le danoja hai na mieshietlam a ruti uh, “Hi miring hi na munu miring hai kha awphawm a amani le ashak.”
42015003	Ama na mahi rangshim hi riei pe a, amani dieng ruti,
42015004	“Nangni kar a tu `khat na kengam rajakhat iniei kar khan akhat thang pe joi. Ama na shawmkolieiko kha ramthim ah mak a athang `khat kha muk masheng, atawk she naw nih maw?
42015005	Ama na muk phakhan, iring ah mushut a ama na ningai pui.
42015006	Khan in ah va a awlawm hai le ringchangpui hai kha okoi a iti, ‘Kekengam athang kha kumuk joi jarkhan, va u tana ningnavakngai pui u roh.’
42015007	Kiei na nangni dieng kiriei inih, hitihin mulung lek rang rangai boi midik shawmkolieiko chungnek khan munu miring `khat na mulung lek phakhan, ravan a aliendet ningaina kha awm rangnih.
42015008	“Ninawkle, nupang `khat na drachma shawm ieniei, ama na drachma `khat mathang joiatu, thaomiei muchuk ning, tia in kha phiet rangnih. Khan ama na muk masheng rieirit a tawk naw nih maw?
42015009	Ama na muk phakhan, awlawm hai le ringchangpui hai kha rawkhawm a ‘Kimathang drachma kha kumuk joi jarkhan, ningnavakngai pui u roh,’ iti.
42015010	Khan nangni dieng kiriei inih, hitihin munu miring `khat na mulungilekna chung khan, Pathien ravantir hai maikung a ningaina kha awm rangnih.”
42015011	Khashole Jesu na ruriei, “Miring `khat na shapa `di runiei.
42015012	Naipanglampa kha na apa dieng ruti, ‘Kapa, kitumphawm nieinak kha nepeh rang roh.’ Apa na nieilelung kha adin u dieng rushem pe joi.
42015013	“Nikhothang shawt boi a shapa naipanglampa kha na kholok kha rurawkhawm a ramlatak a rushe joi. Khan ienieinak hai kha pawrshawnawk a ruringna joi.
42015014	Ama na kholok kha rumeheksho phakhan, makha ram kholok khan nekleshak ajeng a hawng tang joi. Ama kha ravat hawng put joi.
42015015	Khan ama na rushe a makha ram ah awm miring `khat dieng chon vak nik joi. Khan ama kha loipuk ah vawk hai aroi rang, rutir joi.
42015016	Ama na vawkbu hai kha le vawn rumiship jawt, khan tute na iawm rupelai mak.
42015017	“Nining a hawng chehep a ruti, ‘Kapa shok hai na nekleshak ijat kha le ruphu a awm uh, inia kiei la hin vawnchamtuira le athang a ka`awm naw!
42015018	Kiei na thoi a kapa dieng kir a ama dieng ti rang kanih, “Kapa, ravan chung a le nang maikung a munu kawthaw joi.
42015019	Nang shapa `khat, tia koi rang hi kiei rutuklai mi`ing, kiei hi nang imoroi shok `khat namachang rang roh.” ’
42015020	“Khan ama na ruthoi a apa dieng hawng joi. Khan ama na ralaviei a ruawmlai khan, apa kha na ama kha rumuk a lairunat pui. Ama na tan a ruthaw a ama kha rukaw a rutum joi.
42015021	“Khan ashapa kha na ama dieng ruti, ‘Kapa, ravan chung a le nang maikung a munu kawthaw joi. Nang shapa `khat, tia koi rang hi kiei rutuklai mi`ing.’
42015022	“Inia apa kha na oshok hai dieng ruti, ‘Relentak a pon athaving kha vak chawi u tana ama hi vak rieshieimashak u roh, khan ukhut hin shumkieviek vak mietieng u roh; khan eke hai hin kekok vak mawrawn pe u roh.
42015023	Khan shiecha remet amarting kha vak chawi u tana that u roh. Khan shah u taia ningai moshok u rawi.
42015024	Ajarla kashapa hi ruthi a hawng ringret, khan ruthang a kimuk nih joi.’ Khan amani na ningai moshok ruput u joi.
42015025	“Inia ashapa ulienchang kha loipuk ah ruawm. Ama na hawng a in hawng shokdeng `le, larichin le lamna helehoi kha hawng jet.
42015026	Ama na shok `khat hi rukoi a hihaihi imaw nih, tia rurawdawn.
42015027	Ama na ama dieng ruti, ‘Nang naipangpa kha hawng kir joi. Ama na damveng a rumuk jarkhan, nangpa na shiecha remet amarting `khat ithat pe keng.’
42015028	“Inia mulung ruhang pe a hawng lut jawtlai mak. Khajarkhan apa kha na vai vak shok a ama kha rudawi.
42015029	Inia ama na apa dieng mashang a ruti, ‘Enro, kum khadawr shawt khan nang chon kihawngthaw inih, khan itikte nita`awm nang chawngpek kha rakan mi`ing, khan nang na itikte nita`awm kawlawm hai le ningai moshokna rang, kecha remet `khatshe nurupeh makche.
42015030	Inia mahi nang shapa hi na nang nieilelung kholok kha nawchijor hai le shakshoviek shole, hawng kir a nang na shiecha remet amarting `khat nangruthat pe.’
42015031	“Khan apa na ama dieng ruti, ‘Naitepa, nangtu ningthingkip kiei le nangawm, khan kienieinak hai kholok hi nangtah inih.
42015032	Kieini na mapak a ningaingir rang nashok, ajarla nang naipangpa hi ruthi a hawng ringret inih, khan ruthang a kimuk nih joi.’ ”
42016001	Khan Jesu na akhaichawi hai diengawm ruriei pe, “Rawchawng miring `khat ruawm, ama na inchonpo `khat runiei. Ienieinak hai kha pawrshawnawk a thaw, tia ama chung a chawng hawng tung joi.
42016002	Khajarkhan rukoi a ama dieng ruti, ‘Nang chungchanga kijet hi imaw nih? Nang inchonpona mushungna kha kiei dieng nepeh rang roh, ajarla ki`inchonpo kha nang nithieilai naw tinih.’
42016003	“Inchonpo kha na nining a ruti, ‘Kiei na imaw kithawthiei awm? Kupumi na inchonpona kha kiei ah put noloi pe rangnih joi. Pieipak choi la kiei ngam mi`ing; khutdaw lawn rang la kiei kajak.
42016004	Miring hai na amani in ah kiei hi nuruloinathiei rang, kiei na imaw kithaw rang, iti kha kiei kejet joi.’
42016005	“Ama na upumi lieishieton hai kha akhatkhat a rukoi a akhat changna dieng ruti, ‘Nang na kupumi shier ijat maw nangton?’
42016006	Ama na rumashang, ‘Thao batos rajakhat.’ Khan ama dieng ruti, ‘Nang shierche hi loi tana relentak a shawm rahnga miejiek roh.’
42016007	Khashole akhat dieng rurawdawn, ‘Nang la ijat maw nangton?’ Ama na rumashang, ‘Gehu koros rajakhat.’ Ama dieng ruti, ‘Nang shierche hi loi tana shawm riet miejiek roh.’
42016008	“Dikna boi inchonpo kha na shingveng a ruthaw jarkhan, pumi kha na rumapak. Ajarla hi rong miring hai na amani rong hin mieivar miring hainek a shing uh.
42016009	Khan kiei na nangni dieng kiriei inih, dikna boi nieilelung kha le lawm thaw u roh, makha rieshiet phakhan, amani na kumshawt a awmna khan noloi u rangnih.
42016010	“Lekte chung a takashawn rang a rutuk ama kha tampui chung a awm takashawn rang a rutuk inih, khan lekte chung a adik boi miring kha tampui chung a awm adik boi miring kha inih.
42016011	Dikna boi nieilelung khan takashawn rang a rutuk boi nangrunih uala, tu na maw nangni kha adik nieilelung khan nanganshie u nih?
42016012	Khan mi nieinak khan takashawn rang a rutuk nangrunih u nawkala, tu na maw nang tatak u kha nepeh u nih?
42016013	“Shok tute na pumi `di chon thaw ngam naw nih, ajarla ama na akhat kha mukmak a shik `khat kha numpok rangnih. Ninawkle, akhat kha pawm a shik `khat kha aheng rangnih. Pathien le nieilelung dire chon thaw ngam u naw tinih.”
42016014	Khan shierdit Pharisee hai kha na`awm hihai kholok hi rujet ua ama kha eshe a rulai uh.
42016015	Khan amani dieng ruti, “Nangni na miring hai maikung a nang nining a dik nangrasha uh, inia Pathien na nang mulung u kha ejet. Ajarla miring hai maikung a rashang kha Pathien maikung a tu mitiroi `khat inih.
42016016	“John phashe khan Dan le Thiempulien hai kha rurophong uh. Khan ah put khan Pathien rengchangna kha rurophong a makha shung khan mi rikip na rangrat a rulut uh.
42016017	Inia Dan hailak `khat acho rangnek a ravan le rieliei athang rang a kha baidet.
42016018	“I`inkonu kha imele a shik `khat iniei mi rikip uire ithaw inih, khan imele nupang aniei ama kha na uire ithaw inih.
42016019	“Rawchawng miring `khat na ponshenrin le ponramasha thaning rieshiei a ruawm. Ama na ningthingkip lungtawr a nekleshak rushak.
42016020	Khan Lazarus iti shara miring `khat apan a tuisharlam a apakawt khan ruawm.
42016021	Ama na rawchawngpa tebol ah put ah jong cho burama hai kha le vawn rumiship jawt. Khan ui haishe na`awm ava ua, ama apan a tuishar kha rumieliek pe uh.
42016022	Sharapa kha ruthi a Abraham makap ah awmna rang, ravantir hai na ruchawi u joi. Khan rawchawngpa kha`awm ithi a rukhum u joi.
42016023	Khan thikho khan shawrievieilam a ring rakang a, ralaviei a Abraham na amakap ah Lazarus pawmlam a awm kha hawng muk.
42016024	“Khan ama na he rashangtak a ruti, ‘Aw kapa Abraham, nang roihoina kha kiei dieng natetna roh, khan Lazarus kha jong tir tana ukhut par le tui shun rieshie kiemieliei hi nojong rachakmashak pe rosho. Ajarla kiei na mahi mieichon hin shawrievieilam a ka`awm joi.’
42016025	Inia Abraham na ruti, ‘Naitepa, nang na nangringlai khan atha hai kha nangmuk a Lazarus na ashie hai imuk kha mininghep roh, inia tun ama na hoina muk a nang na shawrievieina kha nangmuk joi.
42016026	Khan hihai kholok hi khea nangni le kieini kar a atawngvawng lientak `khat awm joi. Khajarkhan hin ah put ah nangnishe, khan khan ah put ah kieinishe hawng a rakan rawng, tia imining hai kha na mawtawr u lai naw nih.’
42016027	“Khan ama na ruti, ‘Aw kapa, ama kha kapa in ah nangtirnathiei rang, kininik.
42016028	Ajarla kuliennai hai rahnga kieniei, amani dieng kungnojongchang pe rosho, khanawkatu amaniawm mahi shawrievieina mun hin hawng u rang keng.’
42016029	Inia Abraham na ama dieng ruti, ‘Amani na Moses le thiempulien hai kha niei uh, amani chawng kha rangai u rosho.’
42016030	Inia ama na ruti, ‘Nimak, Aw kapa Abraham, athi ah put ah mikhat she joiatu, amani na mulung lek u rangnih.’
42016031	Inia Abraham na ama dieng ruti, ‘Amani na Moses le thiempulien hai chawng kha rangai u nawkatu, athi ah put ah hawng thoi miring kha na`awm mawkawi ngam u naw nih.’ ”
42017001	Khan Jesu na khaichawi hai dieng ruriei, “Keruthuina hai ajong boi rang a hi nithieilai naw nih, inia omojong ama rang khan, idawr a khawk maw nih naw!
42017002	Ashin hihaihi kar a akhat keruthuimashak rangnek a tu, ama rek ah shumhiei makhai pe a tuikhanglien shung ah vawr rang a kha ama rang thadet rangnih.
42017003	Riring u roh. Nang uliennai kha na munu thaw joiatu, rawkawk roh, khan umulung lek joiatu, rangaidam pe roh.
42017004	Khan nikhat a voishiri nang chung a munu thaw joiawm, nang dieng voishiri vak hiei a ‘Kumulung kelek joi,’ ti joiatu, rangaidam nangipek rang a shok.”
42017005	Khan tirtawn hai kha na Pumi dieng ruti uh, “Katakashawn u hi namarat pe shishit u roh.”
42017006	Pumi na ruriei, “Nangni na anchamru tiettak a`awm takashawn kha nangniei uatu, mahi mana thingkung dieng hin ‘Nang rawphawi tana tuikhanglien shung khawn vak mawng roh,’ nangti u sheawm ama na anarangai pe rangnih.
42017007	“Nang kar ua tuna maw shok `khat loipuk ah put ah ninawkle kengam hai aroi ah put ah hawng shoklim nangniei ua, ‘Relentak a va tana bu vak neh rang roh,’ ti u rawng?
42017008	Inia makha tinaw tinih. Kha ruhut a ‘Kenek rang shakthiei rasham roh, khan nang kawng kha khit tana kenek kashaklai hin chon nawthaw pe roh, khan hihai shole, nangnek nangshak rangnih,’ ti u naw rawng maw?
42017009	Chawngpek hai kha thaw jarkhan, ama na mapakna maw niei nih? Mapakna niei naw nih, tia takakawshawn.
42017010	Khatikhan nangniawm, nangni dieng a pek chawngpek kholok kha nangthaw u phakhan, ti u roh, ‘Kieini hi rutuk boi shok hai kha nanih uh, kieini na thawphawm kha nithaw u inih.’ ”
42017011	Khan hitihin ruawm, Jesu na Jerusalem ah rushena khan Samaria le Galilee kha phaw a rupang.
42017012	Khan ama na kho `khat ah rulut phakhan, raithawnaw tawng apa shawm na rurumuk pui uh.
42017013	Amani na ralaviei a ruding ua he rashangtak a ruti uh, “Aw Pumpa Jesu, nang roihoina kha kieini dieng natetna u roh!”
42017014	Khan ama na rumuk phakhan, amani dieng ruti, “Nangni na she u tana thiempu hai dieng khawn vak mumuk u roh.” Khan ashe u le roroia, amani kha ruriethieng u joi.
42017015	Inia amani kar a akhat na adam kha rumuk `le, Pathien mapaklam a vak kir.
42017016	Khan ekeshun a vak bawklap a ama kha rumapak. Ama kha Samaria miring runih.
42017017	Khan Jesu na mashang a ruti, “Iriethieng hai kha shawm anih boi maw nih? Oko hai kha khoshekawt ah maw awm u joi?
42017018	Mejet boi hipa hi niboia vak kir a Pathien lurna kha ipek boi u maw nih?”
42017019	Khan ama dieng ruti, “Thoi tana she rang roh, nang takashawn kha na nang kha namadam joi.”
42017020	Khan Pharisee hai na Pathien rengchangna kha itik a jong shok rang a maw nih, tia rurawdawn u phakhan, Jesu na amani dieng rumashang, “Pathien rengchangna hi mukthiei nieinak kha le ajong rang a nimak,
42017021	ninawkle amani na ‘Enro, hin awm joi!’ ninawkle ‘Enro, khawn awm joi!’ tithiei nimak. Ajartu Pathien rengchangna kha nang shung ua awm inih.”
42017022	Jesu na khaichawi hai dieng ruti, “Nangni na Miring Shapa nikho hai kar a akhat nangimuk jawtna u nikho kha jong rangnih. Makha nangni na muh u naw tinih.
42017023	Amani na niti u rangnih, ‘Enro, hin awm joi!’ ninawkle ‘Enro, khawn awm joi!’ niti u rangnih. Makhan she u naw roh, khan rojo u naw roh.
42017024	Khomelek a ravan shir `khat ah put ah shir `khatshe i`eh kha ang a, Miring Shapa kha ama Nikho khan, kha ang rangnih.
42017025	Inia rapapek a ama na shawna tampui doi rangnih, khan mahi rong hi na nawt rangnih.
42017026	“Khan Noah nikho hai khan a ashok kha ang a, Miring Shapa nikho hai khanawm kha ang rangnih.
42017027	Noah na rokongpui khan rulut masheng, khan tui hawng lien a amani kholok kha rumathangviek masheng, miring hai na rushak runek uh, inruniei uh, khan inniei rang khan rupek uh.
42017028	“Khatikhan Lot nikho hai kha ang a, amani na rushak uh, runek uh, nieinak rurawchawk uh, nieinak rujor uh, choicha ruling uh, khan in rumothoi uh.
42017029	Inia Lot na Sodom imathanna nikho khan miei le mieidi kha ravan ah put ah roshur ang a jong shur a amani kholok kha rumathang uh.
42017030	“Miring Shapa kha jong malarna nikho khan makhatak kha ang rangnih.
42017031	Makha nikho khan inphu ah awm mi kha na jong chum a in ah awm ienieinak hai kha jong loilai naw rosho. Kha ang khan loipuk ah awm mi kha na vak kirlai naw rosho.
42017032	Lot inkonu kha mininghep u roh.
42017033	Iringkho shanna rang a atawk miring kha thang rangnih, khan iringkho mathang ama kha na makha ashan rangnih.
42017034	Kiei na nangni dieng kiriei hi inih, makha jan khan jakhang `khat ah miring `di awm rangnih, akhat kha chawi rangnih, khan shik `khat kha mak rangnih.
42017035	Nupang pasha `di shum ah shanghak shukshom u rangnih, akhat kha loi rangnih, khan shik `khat kha mak rangnih.
42017036	Miring pasha `di loipuk ah awm rangnih, akhat kha loi rangnih, khan shik `khat kha mak rangnih.”
42017037	Amani na mashang a ruti uh, “Khoshekawt a maw, Pumi?” Ama na amani dieng rumashang, “Rok awmna mun khan langke hai na lawp `khat a ruchun u rangnih.”
42018001	Khashole ningthingkip mulungrakai boi a nikna rang, Jesu na amani dieng rangshim ruriei pe.
42018002	Ama na ruriei, “Khopui `khat hin Pathien chih boi le mi ishawn boi athaw chawngshat miring `khat ruawm.
42018003	Khan makha khopui khan mieirawng `khat ruawm; mieirawng kha na ama dieng ava a ruti, ‘Nere`erpui ah put ah kiei hi nimidik roh.’
42018004	“Phabawng `khat hi ama na rujawt pe mak, inia hihaihi shole, nining a ruti, ‘Kiei na Pathien kha kichih joi nawkawm, khan mi ishawn boi a kawthaw joiawm,
42018005	hi mieirawng hi na kiei hi shutnadingna nemejet boi jarkhan, ama hi kiei na midik rang kanih, khanawkatu ama na rawnaw a ava hi na kiei hi nomoboi rang keng joi’ ”
42018006	Khan Pumi na ruti, “Midik boi chawngshatpa iriei kha rangai u roh.
42018007	Ama na amani le shawttak doi pui joiawm, shun le jan a ra`ai imadansha hai kha Pathien na midik boi a maw tet nih?
42018008	Kiei na nangni dieng kiriei inih, ama na amani kha relentak a midik rangnih. Khania Miring Shapa kha na jong phakhan, rieliei chung hin takashawn kha jong muh nih maw?”
42018009	Khan amanirilik dieng rangamna midik kanih ati hai dieng khanawm mahi rangshim hi ruriei pe:
42018010	“Miring pasha `di hi na riethiengmun ah anih rushe uh. Akhat kha Pharisee inih, khan akhat kha khaichana rawkhawm miring inih.
42018011	Pharisee miringpa kha na ding a hitihin runik: ‘Pathien, kanamapak, ajarla kiei hi miring shik hai, murushah miring hai, midik boi hai, uirethaw miring hai, ninawkle khaichana rawkhawm miringpa hi a`ang nimi`ing.
42018012	Kiei na hapta `khat a voidi chamrakodoi, kimuk hai ijat kha kiei na shawm a `khat kepek.’
42018013	“Inia khaichana rawkhawm miring kha na ralaving a ding a ravan tiengsheawm khonga ngam boi a, umulung teilam a, ruti, ‘Pathien, kiei hi munu miring kha kanih, nang roihoina kha natetna roh!’
42018014	Kiei na nangni dieng kiriei inih, mahi miringpa hi na, akhatpanek khan, midik a i`in ah rukir joi. Ajarla nining a mapak mi rikip kha redemashak rangnih, khan nining a rede mi rikip kha alawm rangnih.”
42018015	Khan naite hai kha Jesu na shitna rang, amani na ama dieng vak chawi uh, inia akhaichawi hai na rumuk phakhan, amani kha rurawkawk uh.
42018016	Inia Jesu na amani kha rukoi a ruti, “Naite hai kha kiei dieng ava rang a kha jawt pe u roh, amani kha makha u naw roh, ajarla kha ang hai dieng khan Pathien rengchangna kha awm.
42018017	Diktak a nangni dieng kiriei inih, naite `khat ang a, Pathien rengchangna kha aloi boi ama kha na itikte nita`awm makhan lut naw nih.”
42018018	Khan rampo miring `khat na ama dieng rurawdawn, “Aw Oja atha, kumshawt ringna kutumna rang, kiei na imaw thaw ning?”
42018019	Khan Jesu na ama dieng ruti, “Ijar a kiei hi atha, tia nanginokoi maw nih? Pathien niboia tute atha awm mak.
42018020	Chawngpek hai kha nangjet: ‘Uire thawthiei naw tinih,’ ‘Mi thatthiei naw tinih,’ ‘Muruthiei naw tinih,’ ‘Adik boi a kungchangthiei naw tinih,’ ‘Nangnu le nangpa kha richit peh roh.’ ”
42018021	Khan ama na ruti, “Hihai kholok hi korothar chang ah put ah kihawngrung nih joi.”
42018022	Inia Jesu na rujet phakhan, ama dieng ruti, “Khanikengta thaw rang `khat nangvatlai, nanginiei ijat kha jor tana shara hai dieng vak shem pe roh, khan ravan a bawmniei kha nangniei rangnih. Khan va tana nujui roh.”
42018023	Inia mahi ama na rujet phakhan, ajeng a mulung rushaw pe joi, ajarla ama kha ajeng a rawchawng miring `khat runih.
42018024	Khan makha rumuk phakhan, Jesu na ruti, “Shumleshier aniei hai na Pathien rengchangna a alut rang a hi idawr a matat maw nih!
42018025	Rawchawng miring `khat na Pathien rengchangna alut rangnek a tu, sharingshiei `khat na shim nokor ah apang rang a kha baidet.”
42018026	Khan rangai miring hai kha na ruti uh, “Khanitala tu na maw shanna muh ngam nih?”
42018027	Khan ama na ruti, “Miring hai dieng a anithiei boi chon hai kha Pathien dieng tu anithiei inih.”
42018028	Khan Peter na ruti, “Enro, ih kholok kurumak ua kinurujui u inih.”
42018029	Khan Jesu na amani dieng ruriei, “Diktak a nangni dieng kiriei inih, in le loi ninawkle nungak le nai ninawkle uliennai shokpui ninawkle nu le pa hai kha Pathien rengchangna rangbak khan a rumathan
42018030	tute na tun a pha le ajong rang a rong hin kumshawt ringna kha rothom a muk boi a awm naw nih.”
42018031	Khan khaichawi shawmlieidi kha shemrushai a amani dieng ruti, “Enro, kieini hi Jerusalem ah ahawng rang a nanih u joi. Khan Miring Shapa chungchanga thiempulien hai dieng irumiejiekna kholok kha hawng rupum rangnih joi.
42018032	Ajarla ama kha Phungshik hai dieng rupek u rangnih, ama kha engshiet a ruthaw u rangnih. Ama kha maimawk rupek u rangnih, khan ama kha rumiechiei u rangnih.
42018033	Ama kha rujem u ning, tia ruthat u rangnih, khan ni `thum changna khan thoiret rangnih.”
42018034	Inia hihaihi amani na rujet ngam u mak, khan mahi rieichawng hi amani ah put ah rethe ruchang, khan amani na rieichawng kha rujet u mak. Mikchaw khutdaw
42018035	Khan hitihin ruawm, ama na Jericho ivakranai pui le roroia, mikchaw miring `khat na lamkaw khan khutdawlam a ruawm.
42018036	Ama na mipui vak pang kha rujet `le, mahi ih chonshok maw nih, tia rurawdawn.
42018037	Khan amani na Nazareth Jesu vak pang keng, tia ama dieng thangrukoi uh.”
42018038	Khan ama na ra`ailam a ruti, “David Shapa Jesu, nang roihoina kha kiei dieng hin natetna roh!”
42018039	Khan amaton ah alawn hai kha na awmchienna rang, rurawkawk uh, inia ama na rura`ai shishit, “David Shapa, nang roihoina kha kiei dieng hin natetna roh!”
42018040	Jesu na ding a ama dieng vak chawina rang, chawng rupek. Khan avak ranai pui phakhan, ama dieng rurawdawn,
42018041	Ama na ruti, “Nang rang kiei hi imaw nang nawmawthaw jawt?” Khan ama na ruti, “Aw Pumi, kumukthieina rang, kimik hi namavar pe roh.”
42018042	Khan Jesu na ama dieng ruti, “Muh rang roh, nang takashawn kha na namadam joi.”
42018043	Khan relentak a imik kha hawng var pe joi, khan Pathien kha mapaklam a anu rujui joi. Khan amuh miring kholok na Pathien kha rumapak uh.
42019001	Khan Jesu na Jericho kha rulut a rupang joi.
42019002	Khan enro, Zacchaeus iti miring `khat ruawm. Ama kha khaichana rawkhawm ulienchang le mirawchawng `khat runih.
42019003	Ama na Jesu kha tumaw nih, iti kha rumuk jawt, inia dungtawi miring runit jarkhan, mipui kar khan ama na rumuh ngam mak.
42019004	Khan ama na maton shawn a rutan a Jesu vak pangna rang a lam khan muknathiei rang, ama na thieipong kung `khat ah ruka.
42019005	Jesu na makha mun kha vak shok phakhan, chung tieng khongrunga a ama dieng ruti, “Zacchaeus, relentak a jong chum roh, ajarla von nikho hin kiei na nang in ah tungngir rang kanih.”
42019006	Khan ama na relentak a jong chum a ningailam a ama kha lamjawng ruthaw.
42019007	Khan amuh miring kholok na muruk a mieshiet a ruti uh, “Mununiei miring `khat in ah tungna rang lut joi.”
42019008	Zacchaeus na iding a Pumi dieng ruriei, “Enro, shara miring hai dieng kiei na kiniei khoi `khat pek rang kanih, Aw Pumi, khan lehawn a mi dieng koloi a tu, kiei na shem mili a thung rang kanih.”
42019009	Khan Jesu na ama dieng ruti, “Von nikho hin shandamna kha hi inshung hin jong joi. Ajarla ama hiawm Abraham shapa `khat inih.
42019010	Ajarla Miring Shapa kha miring athang atawk le ashan rang a ajong inih.”
42019011	Khan amani na irangai u le roroia, rangshim shik `khat hi ruriei pe. Ajarla ama na Jerusalem ivakranai pui le roroia, Pathien rengchangna kha malangrelen rangnih joi, tia amani na rumining uh.
42019012	Khajarkhan ama na ruriei, “Rimingniei miring `khat na ramlatak `khat ah ama rang rengchangna kha aloi she a vak kir rang a inih.
42019013	Khan ama na oshok shawm kha rukoi a mina shawm hi amani dieng rupek a ruti, ‘Kiei na kavakkir masheng, nangni na hihaihi le rievieiruthaw u roh.’
42019014	“Khania ram miring hai kha na ama kha rumukmak uh, khan amani na palai rutir ua hitihin chawng rumawchawi uh, ‘Mahi miringpa hi na kieini inopok u rang a hi kieini na dit u mi`ing.’
42019015	“Khan ama na rengchangna kha le vak kir phakhan, ama na shier irupek shok hai kha koina rang, chawng rupek joi. Makha tu nitjoiawm rievieithaw a irumupung kha jetna rang a inih.
42019016	“Khan akhat changna kha na ava a ruti, ‘Pumi, nang mina kha le mina shawm kurumupung joi.’
42019017	“Khan ama dieng ruti, ‘Mapak awm, Aw shok atha; nang hi ashin nieinak khan takashawn rang a rutuk nangnit jarkhan, nang na khopui shawm chung a cham aniei kha nangnih rangnih.’
42019018	“Khan adi changna kha na ava a ruti, ‘Pumi, nang mina kha le mina rahnga kurumupung joi.’
42019019	“Khan hipa dieng hinawm ruti, ‘Nang khopui rahnga chung a cham aniei kha nangnih rangnih.’
42019020	“Khan shik `khatpa kha na ava a ruti, ‘Pumi, nang mina hi enro, kiei na pon le kitumrep inih.
42019021	Ajarla kiei na nang kha kinichih. Ajarla nang hi mikhawk `khat nangnih, nang itetna boi khan nangloi, khan nangivawrna boi khan nangrawkhawm.’
42019022	“Khan ama dieng ruti, ‘Nang ner ah put ah kiei na nang chung a chawngshat rang kanih, Aw shok ashie nang. Kiei hi mikhawk, kitet boi kha kiloi, khan kivawr boi kha kiei na kirawkhawm, iti kha nangijet.
42019023	Khan kavakkir phakhan, makha athoi le kawrawkhawmna rang, ijar a kieshier kha niei`in ah nangitet boi maw nih?’
42019024	“Khan iedieng ah ading hai dieng khan ama na ruti, ‘Mina kha ama ah put ah loi u tana, mina shawm anieipa dieng khan peh u roh.’
42019025	(Khan ama dieng ruti uh, ‘Pumi, ama na mina shawm niei joi.’)
42019026	‘Kiei na nangni dieng kiriei inih, aniei mi rikip dieng arawpdet a pek rangnih, khan aniei boi ama dieng khan, inieidakshe kha, loi pe rangnih.
42019027	Khan kiei hi amani chung a reng iniminit jawt boi narahapui hai kha hin vak chawi u tana kamaikung hin that u roh.’ ”
42019028	Khan Jesu na hihaihi ruriei shole, ama`awm Jerusalem tieng rushe joi.
42019029	Khan hitihin ruawm, ama na Olivet iti Lawn ah awm Bethphage le Bethany vak shokdeng phakhan, akhaichawi hai pasha `di kha tir a ruti,
42019030	“Nangni na vararashan kho khawn she u roh. Makhawn lut u tana tute na ishutna boilai ranngam acha remet `khat ruthung a awm nangmuk u rangnih. Makha thut u tana vak chawi u roh.
42019031	Khan tukhat na ‘Ijar a nangithut u maw nih?’ tia nawrawdawn u joiatu, ‘Pumi na rangai,’ tia mashang u roh.”
42019032	Khan tir miring hai kha na rushe ua, amani dieng iruti dungjuia vak muk uh.
42019033	Khan amani na ruthut u phakhan, upum hai kha na amani dieng ruti uh, “Ijar a ranngam acha remet kha nangithut u maw nih?”
42019034	Amani na rumashang uh, “Ajarla Pumi na mahi rangai.”
42019035	Makha Jesu dieng ruchawi uh, khan ranngam acha remet chung khan pon rumukhu ua, ama chung khan Jesu kha rumushut u joi.
42019036	Khan ashe le roroia, opon u hai kha lamlien khan rupha uh.
42019037	Ama na Olive Lawn ah put ah lam chiengbai kha vak dep phakhan, khaichawi hawipui kha na imuk u chonrekhek kholok jarkhan, amani na he rashangtak a ningailam a Pathien kha rumapak uh.
42019038	Amani na ruti uh, “ ‘PUMI riming a ajong Rengpa kha rahvantha inih!’ Ravan a lungdamna le lurna kha rashangving nih rosho!”
42019039	Mipui kar a awm Pharisee eshen na ama dieng ruti uh, “Oja, nang khaichawi hai khaw rawkawk roh.”
42019040	Ama na mashang a ruti, “Kiei na nangni dieng kiriei inih, amani khaw a`awmchien u rang a nitjoiatu, lung hai khaw na hawng ra`ai u rangnih.”
42019041	Khan ama na khopui kha vak ranai pui a rumuk phakhan, ama chung a rie`ieklam a ruchap.
42019042	Ama na ruti, “Von nikho hin nangni na nang lungdamna u rang a kha nangjet uala, thadet rangnih! Inia nang mik uah put ah rethesho joi.
42019043	Nang narahapui hai na ramun kon a inahieichipna u le khan shie kholok a ine`epna u rang a pha kha jong rangnih joi.
42019044	Khan nangni kha nang nai hai le pieipak chung ah nawrawnawi u rangnih. Khan lung hai kha akhat chung ah akhat rotho `khatshe mah u naw nih, ajarla Pathien na inojongphakna u pha kha nangni na rujet u makche.”
42019045	Khashole ama na riethiengmun ah rulut a kha mun ah ajor le rawchawh hai kha anawt ruput joi.
42019046	Khan ama na ruti, “Hitihin rumiejiek, ‘Ki`in hi nikna in inih,’ inia nangni na mahi ‘minieisho hai koh’ nangmachang u joi.’ ”
42019047	Khan ama na riethiengmun khan ningthingkip mi ruruchuk a ruawm. Thiempu ulien hai, danoja hai, khan lamkai hai kha na ama kha thatna rang, lam rutawk u joi.
42019048	Inia amani na thawnathiei lam kha rumuh u mak, ajarla ama chawng rangai hai kholok na ama chawng kha mulungluttak a rurangai uh.
42020001	Khan hitihin ruawm, nikhat hin Jesu na riethiengmun ah miring hai kha ruruchuk a athachawng rushemlai khan, thiempu ulien hai le danoja hai na, shierulien hai le lawp `khat a, ama kha rurodoi pui uh.
42020002	Amani na riei a, ruti uh, “Ih cham nanginiei a hihaihi nangithaw maw nih? Ninawkle, hihaihi nangthawnathiei rang, tu na cham inurupek maw nih?”
42020003	Amani dieng mashang a ruti, “Kiei na`awm nangni dieng chawng `khat nawrawdawn u rawng, khan kiei dieng namashang u roh:
42020004	John na baptisma imoloi kha ravan ah put ah maw nih, ninawkle miring hai ah put ah ajong maw nih?”
42020005	Amani khatlekhat na rureshe ua ruti uh, “Kieini na ‘Ravan ah put ah keng,’ niti u joiala, ‘Ijar a ama kha takanangishawn boi u maw nih?’ niti rangnih.
42020006	Inia kieini na ‘Miring ah put ah keng,’ niti u joiala, mi kholok na kieini hi lung le nedeng u rangnih. Ajarla amani na John hi thiempulien `khat keng, iti hi takarushawn uh.”
42020007	Khajarkhan ama kha ih ah put ah ajong maw nih, iti kha jet u mi`ing, tia rumashang uh.
42020008	Khan Jesu na amani dieng ruti, “Kiei na`awm hihaihi ih cham le kithaw maw nih, iti kha nangni dieng nieriei u naw ning.”
42020009	Khan ama na amani dieng mahi rangshim hi ariei ruput joi: “Miring `khat na drakha rohon `khat hi rurohon a loithaw miring hai dieng rupek joi. Khan ama na pha shawttak rang khan khomijin rushe joi.
42020010	Khan pha hawng shok phakhan, drakha rohon ah put ah ara kha loina rang, oshok `khat hi loithaw hai dieng rutir joi. Inia loithaw hai kha na jemjem ua, khut rokpet a ama kha rumikir uh.
42020011	Khan ama na shok shik `khat rutirret. Makha`awm maimawk roitak a rujem u shole, khut rokpet a rumikir uh.
42020012	Khan takthar a athum changna kha rutir a makha`awm shebe rupek ua rupai uh.
42020013	“Makhan drakha rohon pumi kha na ruti, ‘Kiei na imaw thaw ning? Kunumpoktak kashapa hi kiei na tir rang kanih joi. Ama hi rumuk u phakhan, richit rupek u awm jawt.’
42020014	“Inia loithaw hai kha na ama kha rumuk u phakhan, khatlekhat na reshe a ruti uh, ‘Ama hi koklo kha inih. Inkoklo hi natah u changna rang, ama hi that u rang rawi.’
42020015	Khan drakha rohon ah put ah rupai ua ama kha ruthat u joi. Khanitala drakha rohon pumpa kha na amani kha imaw lawt nih?
42020016	Ama na she ning, tia loithaw hai kha vak mathang rangnih, khan drakha rohon kha shik miring hai dieng pek rangnih.” Amani na rurangai u phakhan ruti uh, “Makha nihet mak!”
42020017	Khan Jesu na amani kha en a ruti, “ ‘Inthaw hai na iruenda u lung kha kik ah runiei lung kha ruchang,’ tia irumiejiek kha imaw itina?
42020018	Makha lung chung a acho ama kha leklek a koi rangnih. Tunita`awm ichona miring kha rawnawi ning, tia vaiphin rachangmashak rangnih.”
42020019	Khalaitak khan danoja hai le thiempu ulien hai na ama chung a khut rujawn jawt uh. Ajarla rangshim kha amani ikapna a iruriei keng, iti kha amani na rujet uh.
42020020	Khajarkhan ama chawngriei ah put ah shurna rang, ranakniei dieng le chamniei rampo dieng pekna rang, amani na ama kha ruva uh. Khan midik rasha a mitinta hai kha rutir uh.
42020021	Khan amani na rawdawn a ruti uh, “Oja, thaning a nangriei khan nang ruchuk, iti kieini na kejet uh, khan nang na enshietenlar thaw makche, inia Pathien lam kha adik a mi nangruchuk.
42020022	Caesar dieng khaichana pek hi Dan maw nih, ninawkle dan nih boi maw nih?”
42020023	Khan Jesu na amani hongthaw kha rujet pe a amani dieng ruti, “Ijar a kiei hi ennanginerete u maw nih?
42020024	Dinari kha kiei dieng numumuk u roh. Mahi na tu rilim le tu khetmiejiek maw ieniei?” Khan amani na rumashang uh, “Caesar.”
42020025	Khan amani dieng ruti, “Khanitatu Caesar tah hai kha Caesar dieng peh u roh, khan Pathien tah kha Pathien dieng peh u roh.”
42020026	Khan vanoi maikung khan ama chawngriei a rumocho ngam u mak. Kha ruhut a ama chawng mashang khan shindawngna runiei ua ruawmchien u joi.
42020027	Khan thoiretna awm mak ati Sadducee eshen na ama kha vak jawng uh, khan rurawdawn uh.
42020028	Amani na ruti uh, “Oja, Moses na kieini dieng rumiejiek, makhala ulienpa `khat na nai niei boi a thi joiatu, ulienpa chi mothoina rang, ulienpa inkonu kha anaipangpa na iloi rang a shok.
42020029	Poro shiri ruawm uh. Akhat changna kha na inruniei a nainiei boi a ruthi joi.
42020030	Khan adi changna kha na nupangnu kha runiei a nai niei boi a ruthi joi.
42020031	Khashole athum changna kha na ama kha ruloi. Kha le ra`angre a poro shiri hai kha nai niei boi a ruthi u joi.
42020032	Dawngkhit a nupangnu kha`awm ruthi joi.
42020033	Thoiretna khan nupangnu kha tu inkonu maw chang nih? Ajarla ama kha poro shiri kha na iruniei u inih.”
42020034	Jesu na amani dieng ruti, “Inniei iti hi mahi rong hai rang a inih.
42020035	Inia ajong rang a rong hin tu, kha nih naw nih. Ajarla athi ah put ah thoiretna rang a rutuk amani rang tu innieina, iti awmlai naw nih.
42020036	Amani na thit, iti niei u lai naw nih, ajarla amani kha ravantir hai kha le ra`ang u rangnih. Thoiretna nai hai kha chang u jarkhan, Pathien nai hai kha nih u joi.
42020037	Athi ah put ah hawng thoina jar hin Mosesshe na`awm rampabuk chungchanga irumiejiekna khan ruriei joi. Kha pha khan ama na Pumi kha ‘Abraham Pathien, Isaac Pathien khan Jacob Pathien,’ tia rukoi.
42020038	Khan ama hi athi miring hai Pathien nimak a aring miring hai Pathien kha inih. Ajarla mi kholok na ama dieng khan ring a awm inih.”
42020039	Khan danoja eshen na mashang a ruti uh, “Oja, thatak a nangriei joi.”
42020040	Khashole tute na ama dieng chawng rurawdawn ngam u lai mak.
42020041	Khan amani dieng ruti, “Itia Christa hi David Shapa keng iti u maw nih?
42020042	Ajarla Lah khan David amatak na ‘PUMI na kupumi dieng ieriei,
42020043	“Nang rahapui hai kha nang kekhawng kamachang malalim, kukhut chang tieng hin shuh roh.” ’
42020044	Khajarkhan David na ama kha ‘Pumi’ iti. Iti dan a ama kha ashapa achang maw nih?”
42020045	Miring hai kholok ijet a ama na akhaichawi hai dieng ruti,
42020046	“Ponrosho rieshiei alawn jawt, khan rievieithawna mun ah mi na richit ipek adit, khan synagogue hai khan shutna runieiving kha aloh jawt, khan bumichinna hai khan mi matonkhit ah shutna rang, adit danoja hai kha riring pui u roh.
42020047	Amani na mieirawng hai nieilelung kha ikhawreng pe u inih, khan amalang rangbak khan nikna mieshiei uh. Amani na chawngshatna aliendet kha rawtawng pui u rangnih.”
42021001	Khashole Jesu na khongrunga a rawchawng miring hai na nieibawmna khan amani khutchawi hai iruthong u kha rumuk.
42021002	Khan mieirawng shara `khat na lepton `di iruthong kha`awm ama na rumuk.
42021003	Khan ama na ruti, “Kiei na nangni dieng diktak a kiriei inih, mahi mieirawng shara hi na amani kholoknek a arawpdet ithong inih.
42021004	Hihai miring hai hi na amani ruphu ah put ah Pathien dieng ipek u inih, inia mahi nupangnu hi na aravatna kar a iniei kholok le iringna rang a kha ipek inih.”
42021005	Khan riethiengmun kha idawr a metha lung hai kha le khan khutchawi hai kha le irielien maw nih, tia mi eshen na ruriei u phakhan, ama na ruti,
42021006	“Nangimuk u hihai nieinak hai rang hin nikho jong rangnih, makha pha khan akhat chung ah akhat rotho achim boi a imak lung `khatshe awm naw nih.”
42021007	Khan amani na rawdawn a ruti uh, “Oja, khanitala hihaihi itik a maw shok nih? Khan hihaihi shok rangnih, iti jetna kha imaw nih nih?
42021008	Khan ama na ruti, “Nangni kha nomohonna boi u rang, riring u roh. Ajarla ‘Ama kha kiei kanih,’ khan ‘Apha kha jong nai joi,’ tia kiriming a mi tampui va u rangnih.’ Khajarkhan amani anu kha jui u naw roh.
42021009	Khan nangni na ra le ramuruk nangjet u phakhan, rawthawk u naw roh. Ajarla hihaihi akhat changna a ashokngir rang a inih, inia dawng kha tu nirelen naw nih.”
42021010	Khashole amani dieng ruriei, “Phung `khat na phung `khat chung a ra thaw rangnih, rengchangna `khat na rengchangna `khat chung a ra thaw rangnih.
42021011	Munmun ah nieinu arat shok rangnih, nekleshak hawng tang rangnih, khan railawn hawng rawjawh rangnih, ravan ah put ah chichairoi chon hai le jetna hai kha jong shok rangnih.
42021012	Inia hihai kholok shok mala khan nangni kha khut numuchutna u rangnih, khan epshawna nepek u rangnih. Synagogue hai dieng nepek u ning, tia lungroko shung ah nothong u rangnih. Nangni kha kiriming jarbak khan reng hai le rampo hai maikung a nawchawi u rangnih.
42021013	Makha nang kungchangna u `khat chang rangnih.
42021014	Khajarkhan nangimashang u rang a kha rashamjerna boi rang, nang mulung miding u roh.
42021015	Ajarla nere`erpui hai kha na inorodoina pui ngam boi, ninawkle inamakha ngamna boi rang a ner le varna kha nepek u rang kanih.
42021016	Khan nangni kha nang nulepa hai, nang uliennai hai, nang inshungkhur, khan nang lawm haishe na nangni kha nomohon u rangnih. Nangni eshen tu nathat u rangnih.
42021017	Khan kiriming jar a mi kholok na naraha pui u rangnih.
42021018	Khania nang lu uah shampum `khatshe thang naw nih.
42021019	Nang doiratna u khan nang ringphuk u hai kha nangman u rangnih.
42021020	“Inia Jerusalem kha ramiring hai na iroko u kha nangmuk u phakhan, mahi thangna rang a kha jong nai joi, iti kha jet u roh.
42021021	Khashole Judea ah awm miring hai na lawn hai khawn tan u rosho, khan makha khopui shung ah awm hai kha na makha mathan u rosho. Khan khopui vai ah ruawm amani kha na makha khopui shung khan hawng lut u naw rosho.
42021022	Ajarla irumiejiek kholok kha hawng rupumna rang, hihaihi ruhutthungna nikho hai kha inih.
42021023	Makha pha khan naivawng nupang hai le nairunu peh hai rang idawr a khawk rang a maw nih naw! Ajarla rieliei chung a mulung koina alien le lunghangna hai hi miring hai chung a awm rangnih joi.
42021024	Amani kha chemjam mawr khan cho u rangnih, khan phung rikip dieng shurmi chang u rangnih. Khan Phungshik hai pha kha hawng rupum masheng, Phungshik hai na Jerusalem kha terchawp a thaw u rangnih.
42021025	“Ni, tha, khan arshi hai dieng jetna awm rangnih, khan rieliei chung a awm phung hai dieng phairavaina hawng awm rangnih, khan thampui le tuirawnawng miri khan mulung rakakna kha hawng awm rangnih.
42021026	Khan manmieshie chung a chichairoi a rahvan shietna ajong rang a hai jar hin miring tampui hai lungar kha chekrachai rangnih, ajarla ravan ranak hai kha rawnawk rangnih joi.
42021027	Khan Miring Shapa kha ranak le lurna alientak `khat le romiei chung ah ajong kha amani na muk u rangnih.
42021028	Khan hihaihi ashok put phakhan, nang ring rakang u tana en u roh. Ajarla nang rekhekna u rang a kha jong nai joi.”
42021029	Khan amani dieng rangshim `khat ruriei pe uh: “Thieichangkung le thingkung hai kholok kha en u roh.
42021030	Amani na dawn hawng mawchawr u phakhan, kholum kha hawng nai joi, iti kha en u tana nang nining ua jet u roh.
42021031	Khan nangniawm hihai ashok hi nangmuk u phakhan, Pathien rengchangna kha jong nai joi, iti kha jet u roh.
42021032	“Diktak a nangni dieng kiriei inih, hihaihi hawng rupum masheng, hi rong hi shukhek a hek naw nih.
42021033	Ravan le rieliei hi hek rangnih, inia kawchawng hai hi tu shukthang a thang naw nih.
42021034	“Nangni riring u roh. Khanawkatu rekhe a aneh, jukhawp khan ringkho ditrekhena kha le nang mulung u hai kha pokrik chang rangnih. Khan makha Nikho khan ring boipet a nangni dieng jong rangnih.
42021035	Ajarla makha, lim ang a, rieliei chung a awm miring kholok dieng jong rangnih.
42021036	Riring jawnjai u roh. Ashok rang a kholok chon hai ah put ah nang rekhena u rang le Miring Shapa maton a nangdingna u rang, nikna niei u roh.”
42021037	Khan Jesu na nishun a riethiengmun khan miruruchuk a awm, khan jan a Olivet iti Lawn khan janpha meshena rang, ruhawng.
42021038	Khan mi kholok na riethiengmun khan ama chawngriei rangai rang, jingkara ama dieng rushe uh.
42022001	Khan Rakanna iti Chawjawboi Rohoi kha hawng nai joi.
42022002	Thiempu ulien hai le danoja hai na Jesu kha thatna rang, muruk a lam rutawk u joi, ajarla amani na miring hai kha ruchih uh.
42022003	Khashole Iscariot iti Judas shung khan Satan hawng lut joi. Ama kha shawmlieidi kar a akhat runih.
42022004	Ama na rushe a thiempu ulien hai le riethiengmun shipai hai le itia maw amani dieng Jesu kha jornathiei rang, tia chawngruriei pui joi.
42022005	Khan amani kha ningrungai pe uh, khan ama dieng shier pek rang, rujawt u joi.
42022006	Khan ama na rujawt a mipui boriethiei jorna rang, chanthatna rutawk joi.
42022007	Rakanna kengam thatna rang a Chawjawboi Tan Nikho kha hawng shok joi.
42022008	Khan Jesu na Peter le John kha rutir a ruti, “Rakanna kha nashakna u rang, she u tana vak rasham u roh.”
42022009	Khan amani na ruti uh, “Mahi rang hi khoshekawt ah maw nangnarashammashak jawt uh?”
42022010	Khan amani dieng ruti, “Enro, nangni na khopui shung khawn nanglut u phakhan, tuibe ruput miring `khat nangmuk u rangnih. Ama lutna in khan jui u roh.
42022011	Khan in pumpa dieng ti u roh, ‘Ojapa na nang dieng iti, “Kakhaichawi hai le Rakanna kishakna u rang a indan kha khoshekawt ah maw nih?” ’
42022012	Khan rielienjiek chungindan alien `khat numumuk u rangnih, kha mun khan rasham u roh.”
42022013	Khan amani na rushe ua ama na iruriei kha ang a, vak rawtawng pui uh, khan amani na Rakanna kha rurasham u joi.
42022014	Apha kha hawng shok phakhan, ama na tirtawn shawmlieidi kha le tebol khan rushuh joi.
42022015	Khan amani dieng ruti, “Kiei na shawna kodoi mala hin mahi Rakanna hi nangni le kashak jawtngir.
42022016	Nangni dieng kiriei inih, ajarla Pathien rengchangna khan rupum masheng, mahi kiei na shalai naw ning.”
42022017	Khan hai kha ruloi a mapakna runiei, khan ruti, “Nangni na mahi loi u tana shem u roh.
42022018	Ajarla nangni dieng kieriei inih, tun ah put ah kiei na drakha tui hi Pathien rengchangna kha jong masheng, nelai naw ning.”
42022019	Khashole ama na tan kha ruloi a Pathien kha rumapak, khan rukhoi. Khan amani dieng rupek a ruti, “Mahi nangni dieng a peksha kupum kha inih. Kiei hi mininghepna rang, mahi thaw u roh.”
42022020	Kha le ra`ang a, amani na rushak u shole, hai kha ruloi a ruti, “Mahi hai hi nangni rang a along kithishen jar a rawjawtna `thar kha inih.
42022021	Inia enro, kiei najorpa khut kha tebol chung ah kiei le awm joi.
42022022	Ajarla Miring Shapa kha irumuchuksha dungjuia ashe rang a inih, inia ama ajorpa rang khan idawr a khawk maw nih naw!”
42022023	Khan hihai athaw rang a pa hi tumaw nih, tia khatlekhat dieng rurawdawn uh.
42022024	Khan amani kar a alienving, tia imining u kha tumaw nih, iti chungchanga chawngrieshietna `khatawm rumothoi uh.
42022025	Khajarkhan amani dieng ruti, “Phungshik hai reng hai na amani kha adek a pumi chang, khan amani chung a pumi chang hai kha chon atha thaw hai kha iti uh.
42022026	Khania nangni tu kha nih u makche. Kha ruhut a nang kar ua alienving ama kha nang kar ua naipangving `khat a awm rosho, khan lamkai ama kha na shepding kha a ang rang a shok.
42022027	Ajarla tebol ah bunepa le shepding kar khan tumaw aliendet? Tebol ah bunepa kha nimak maw? Inia kiei tu nang kar ua shepding `khat a ka`awm.
42022028	Khania kiei na enretena a ka`awmlai khan kiedieng a rephet boi a nangawm uh.
42022029	Khan kapa na kiei dieng rengchangna `khat kha inurupek kha ang a, kiei na nangni dieng kinepek u inih.
42022030	Makha nangni na kerengchangna a awm tebol khan nangnek nangshakna u rang le nangni na rengmun a shuh a Israel phung shawmlieidi kha chawngnangshatna pe u rang a inih.”
42022031	Khan Pumi na ruti, “Simon, Simon! Satan na nangni kha gehu ang a mashap rang nadit u joi.
42022032	Inia nang takashawn kha rehena boi rang, nikna kieniei joi. Khan kiei dieng nangvakkir phakhan, nang uliennai hai kha ranak peh roh.”
42022033	Khan Simon na ama dieng ruti, “Pumi, lungroko shung ah le thitna rangshe khan kiei rasham kanih.”
42022034	Khania Jesu na rumashang, “Peter, kiei na nang dieng kiriei inih, nanginejet hi voithum nangraphat pui masheng, von nikho hin arkhawng na khong naw nih.”
42022035	Khan amani dieng ruriei, “Kiei na nangni kha shierkawk boi a, pai boi a, khan kekawk boi a kunurutir u lai khan, nangravatna u imaw awm?” Amani na rumashang uh, “Ravatna `khatshe runiei u mi`ing.”
42022036	Ama na amani dieng ruti, “Inia tuntu shierkawk le pai kha rawshawng pui u rang roh. Khan chemjam aniei boi ama kha na ponledier kha jor rieshie akhat rawchawh rosho.
42022037	Ajarla nangni dieng a kiriei hi inih, irumiejiek kha kuchung a rupumngir rang a inih: ‘Ama kha danishawnboi miring hai kha le techen nih joi.’ Ajarla kuchungchanga irumiejiek kha rupum joi.”
42022038	Khan amani na ruti uh, “Pumi, enro, hin chemjam `di awm.” Khan amani dieng ruti, “Makha hun joi.”
42022039	Ama na vak shok a eshena dungjuia Olive Lawn ah ruhawng, khan akhaichawi hai na`awm ama kha rujui uh.
42022040	Ama na kha mun kha rushok phakhan, amani dieng ruti, “Lemna khan nanglutna boi u rang, nikna niei u roh.”
42022041	Khan ama na lung `khat vawrna dawr hi rurakai a rukhuk shun a runik.
42022042	Ama na ruti, “Aw kapa, nang ningmuruk kha nitjoiatu, hai hi kiei ah put ah noloi pe roh, khanikengta kumulungmining kha nimak a nang mulungmining kha nih rosho.”
42022043	Khan ravantir na ama dieng rular a ama kha ranak rupek.
42022044	Khan ama na enchak a nikna runiei. Khan ama shawna kha lienhai a ahu kha thishen na pieipak ah lawmlawm a acho kha ruang pe.
42022045	Ama na inikna ah put ah hawng thoi a akhaichawi hai dieng rushe phakhan, mulungshaw a aja a ruawm u kha vak muk.
42022046	Khan amani dieng ruti, “Iloia ja maw nangnih uh? Lemna khan nangchona boi u rang, thoi u tana nikna niei u roh.”
42022047	Ama na chawng riei a ruawmlai khan, jetboithieiboi a mipui kha va joi. Khan khaichawi shawmlieidi kar a Judas iti ama kha na lamvakkai pe a Jesu kha iebieng a tumna rang, ama kha rujawng joi.
42022048	Inia Jesu na ama dieng ruti, “Judas, Miring Shapa kha bieng tum pe a nangijor rang a maw nih?”
42022049	Khan Jesu dieng ah awm hai kha na, ashok rang a kha muk u phakhan, ruti uh, “Pumi, amani khaw chem le maw tuk u rang ning?”
42022050	Khashole amani hai kar a akhat na thiempu rashang shok `khat rutuk a, achang tieng ah nokor kha rutan pe joi.
42022051	Khan Jesu na mashang a ruti, “Khashe kha nih rang rosho.” Khan onokor kha rushit pe a rumadam pe joi.
42022052	Khashole Jesu na ama dieng ava thiempu ulien hai le riethiengmun shipai hai, khan ama dieng ava lamkai hai dieng ruti, “Kiei hi minieisho miring `khat ang a ashur rang chemjam le mawbawng rak a ava maw nangnih uh?
42022053	Kiei na riethiengmun ah nangni le ningthingkip ka`awm, inia nang khut nurujawnna u makche. Inia mahi nangni rang a pha kha nih joi, khan mahi cham ajing kha inih.”
42022054	Khan ama kha rushur u phakhan, amani na rushe pui ua, thiempu rashang in khan ruchawi u joi. Khan Peter na ralaviei a anu rujui.
42022055	Amani na tolawng khan miei muchuk ua lawp `khat a rushuh u phakhan, Peter na amani kar khan rushuh.
42022056	Khan shok nungak `khat na Peter kha miei iru`u a awm kha rumuk phakhan, ruenrep a ama dieng ruti, “Mahi miringpa hiawm Jesu le rawtawp `khat inih.”
42022057	Inia ama chung a rapha a ruti, “Nupang, kiei na ama hi jet mi`ing.”
42022058	Khan awmbawt `le shik `khat miring na ama kha rumuk a ruti, “Nangawm amani hai kar a akhat nangnih.” Inia Peter na ruti, “Miringpa, kiei nimi`ing.”
42022059	Khan nidan `khat dawr hi rakar le miring `khat hi na eplam a ruti, “Diktak a mahi miringpa hiawm ama le rawtawp miring `khat inih, ajarla ama hi Galilee miring `khat inih.”
42022060	Inia Peter na ruti, “Miringpa, nangiriei kha imaw nih, iti kiei jet mi`ing.” Ama na chawng ruriei a awmlaitak khan, arkhawng na hawng khawng joi.
42022061	Makhan Pumi na vak hiei a Peter dieng ruen. Khan Jesu na ama dieng a iruriei chawng kha Peter na hawng mininghep, makhala “Arkhong na khong mala, kuchung a voithum nangrapha rangnih.”
42022062	Khan Peter na vai rushok a rie`ieklam a ruchap joi.
42022063	Khan Jesu apana miring hai kha na ama kha engshiet a ajem ruput u joi.
42022064	Amani na imik rushing pe uh, khan amai ah ruben ua chawng rurawdawn uh, “Nang anaben hi tumaw nih? Rophong roh!”
42022065	Khan ama chung a mieshietna chawng tampui ruriei uh.
42022066	Khan kho hawng varphit `le, miring lamkai hai, thiempu ulien hai khan danoja hai kha na amani Sanhedrin khan Jesu kha ruchawi u joi. Amani na ruti uh,
42022067	“Nang Christa kha nangnih a tu, nieriei u roh.” Khan amani dieng ruti, “Kiei na kieriei a awm nangni na takashawn u naw tinih.
42022068	Khan kiei na chawng kawnawrawdawn u joiatu, nangni na namashang u naw tinih, khan nomoshok u naw tinih.
42022069	Inia von ah put ah Miring Shapa na ranakniei Pathien chang tieng shuh rangnih joi.”
42022070	Khan kholok na rurawdawn uh, “Khanitala nang Pathien Shapa kha maw nangnih?” Khan ama na ruti, “Kiei kanih, iti kha nangnitak na nangti u joi.”
42022071	Khan amani na ruti uh, “Kungchangna dawnshe tawkna rang irangai maw nilai? Ajarla kieinitak na ama ner a narangai u joi.”
42023001	Mipui kha na ruthoi ua Jesu kha Pilate dieng ruchawi u joi.
42023002	Khan amani na ama kha mieshiet ruput ua ruti uh, “Mahi miringpa hi na nuphung u hi pawrmechet joi. Nining a Christa le Reng kha kanih, tia Caesar dieng a pek rang a khaichana kha irumakha inih.”
42023003	Khan Pilate na ama kha rawdawn a ruti, “Nang Jihudi hai Reng kha maw nangnih?” Khan ama na rumashang, “Nangiti kha inih.”
42023004	Khan Pilate na thiempu ulien hai le mipui dieng ruti, “Mahi miring dieng hin kiei na shietna muk pe mi`ing.”
42023005	Inia amani na eplam a ruti uh, “Ama na Judea kholok, khan Galilee ah put ah hi munshe hin miruchuh a mimuchun joi.”
42023006	Galilee iban u kha Pilate na rujet phakhan, miring kha Galilee miring maw nih, tia rurawdawn.
42023007	Khan ama na Herod ramroko shung a awm keng, iti kha rujet phakhan, Herod dieng rutir joi. Khalaikhan Herod kha Jerusalem ah ruawm.
42023008	Herod na Jesu kha rumuk phakhan, ajeng a ningrungai pe. Ajarla ama na Jesu kha phashawttak khan irumuk jawt inih. Ajarla ama na Jesu chungchanga chawng tampui rujet. Khan ama na jetna dikhat ithaw rang a kha rumuk jawt.
42023009	Khan ama na Jesu kha chawng tampui rurawdawn, inia `khatshe rumashang mak.
42023010	Ading thiempu ulien hai le danoja hai kha na ranaktak a rumieshiet uh.
42023011	Khan Herod na ama ramiring hai kha le jak rupek, khan engshiet a ruthaw. Khan pon cheklak rurieshieimashak a Pilate dieng rumikir joi.
42023012	Kha nikhotak khan Herod le Pilate kha lawmpa chang u joi, ajarla matienglai tu khatlekhat raha miring runih uh.
42023013	Khan Pilate na thiempu ulien hai, lamkai hai, khan miring hai kha rukoi a,
42023014	amani dieng ruti, “Hi miring hi, miring lamrehemashak `khat a nangni na kiei dieng nangivakchawi u inih. Khan enro, nang maikung ua kiei na ama hi enkereteviek a, mahi miring chung a nangimieshiet u khan rehena `khatshe muk pe mi`ing.
42023015	Herod na`awm rumuk pe mak. Khan enro, ama na thitna rang a rutuk shietna kha ih ruthaw mak.
42023016	Khajarkhan kiei na ama hi shawna pek a moshok rang kanih joi”
42023017	(Ajarla ama na rohoi hin miring `khat irumoshokngai inih).
42023018	Inia mipui kholok na lawp a ra`ai a ruti uh, “Mahi miring hi that tana kieini rang Barabbas kha moshok roh.”
42023019	Amapa kha khopui shung ah ramothoi a mithat jar a lungroko shung ah irukhum inih.
42023020	Inia Pilate na Jesu kha moshok jawt jarkhan, amani dieng chawng rurieiret.
42023021	Inia amani na ra`ai a ruti uh, “Ama kha cross ah that roh, ama kha cross ah that roh!”
42023022	Inia voithum changna khan amani dieng ruti, “Ijar a maw, mahi miring hi na ashie ih maw thaw joi? Kiei na ama chung a thitnathiei rang a jar muk pe mi`ing, khajarkhan kiei na ama hi shawna pek a moshok rang kanih joi.”
42023023	Inia amani na he rashangtak a ama kha cross ah thatna rang, shairuep uh. Khan amani le thiempu ulien hai he kha na derumukhu joi.
42023024	Khajarkhan Pilate na amani nikna kha chon a meshena rang, mulung rumiding joi.
42023025	Khan ama na ra mothoi jar a le mithat jar a lungroko shung ah thong ama kha rumoshok a Jesu kha amani idit dungjuia rupek joi.
42023026	Khan amani na iruchawi u le roroia, Simon iti Cyrene miring `khat, khote ah put ah hawng kirna hin, cross kha rangrat a rumuphung ua, Jesu anuk a rumawlawn uh.
42023027	Khan mipui hawi `khat na ama anuk a rujui uh, khan amani kar a nupang hai na mulungkur a ama kha ruchap pui uh.
42023028	Inia Jesu na amani dieng hiei a ruti, “Jerusalem shanu hai, kuchung a chap u naw roh, nang chung ua le nang nai hai chung a chap u roh.
42023029	Ajarla en u roh, ‘Nairong miring hai, naimoshon boi naikawk hai, khan nairunu peh boi runu hai kha rahvanmuh hai kha inih!’ itina u rang a nikho hai kha jong rangnih.
42023030	Khashole ‘mo hai dieng “Kuchung uah jongcho roh!” khan lawn hai dieng “Kieini hi nojong mukhu u roh!” ’ ti u rangnih.
42023031	Ajarla thingkung kha ringlai khan hihaihi amani na thaw u joiala, makha char phakhan imaw shok nih?”
42023032	Khan mithat miring pasha `diawm, ama le that rang, ruchawi uh.
42023033	Khan amani na Calvary iti mun kha rushok u phakhan, ama kha cross ah rumakhai u joi. Khan mithat miring hai kha`awm akhat kha chang tieng, khan shik `khat kha viei tieng rumakhai u joi.
42023034	Khan Jesu na ruti, “Kapa, amani dieng hin rangaidam peh roh, ajarla amani na ithaw u hi ijet boi u inih.” Khan ama ponledier hai kha shemna rang, vanmuk ruen uh.
42023035	Khan miring hai kha na ding a ruen uh. Khan rampo hai kha na engchawng a ruti uh, “Ama na shik miring hai kha rushan, miringpa hi Pathien na imadan Christa kha nitjoiatu, nining a rashan rosho.”
42023036	Khan ramiring hai kha na`awm vak jawng ua engshiet a rubiek uh, khan ama kha ju athur kha rumenek uh.
42023037	Khan amani na ruti uh, “Nang Jihudi hai Reng kha nangnih a tu, nang nining a rashan roh.”
42023038	Khan ama chung khan Greek, Latin khan Hebrew chawng a khetmiejiek `khatawm rumiejiek: MAHI JIHUDI HAI RENG KHA INIH.
42023039	Makhan ah akhai mithat hai kar a akhat na ama kha mieshiet a ruti, “Nang Christa kha nangnih a tu, nang nining a rashan roh, khan kieini hiawm nashan u roh.”
42023040	Shik `khat kha na mashang a rawkawklam a ruti, “Chawngshatna khatte a nangawm hin Pathien kha chih makche maw?
42023041	Ajarla kieini na niruthaw u kha le rutukthep a chawngshatna kha nimuk u inih, inia mahi miring hi na rehena ih ruthaw mak.”
42023042	Khan ama na Jesu dieng ruti, “Aw Pumi, nang rengchangna a nanghawng phakhan, kiei hi nimininghep roh.”
42023043	Khan Jesu na ama dieng ruti, “Diktak a nang dieng kiriei inih, von nikho hin paradise khan kiei le nangawm rangnih.”
42023044	Khan nidan shawmlieidi ah put ah nidan `thum dawrshe hin ajing kha na rieliei kholok jong mukhu joi.
42023045	Khan ni kha na jing phakhan, riethiengmun maikharpon kha alaitak a jong rether joi.
42023046	Khashole Jesu na he rashangtak a ra`ai a ruti, “Kapa, ‘nang khut chung a karatha hi kenepek joi.’ ” Khan mahi ruti shole, arang ruchat joi.
42023047	Khan rarajakhat lamkai kha na ashok chon hai kha rumuk `le, Pathien kha mapak a ruti, “Diktak a mahi miring hi midik `khat inih.”
42023048	Khan aen rang a vak ruchun mipui kha na ashok chon hai kha rumuk u phakhan, mulung teilam a rukir uh.
42023049	Khan ama le rejet hai, khan Galilee ah put ah ivakrawtawp pui nupang hai kha na ralaviei a ding a hihaihi ruen uh.
42023050	Khan Joseph iti lamkai miring `khat ruawm. Ama kha mitha le midik `khat runih.
42023051	Ama na amani chonrashak le chonmeshe khan rujawt mak. Ama kha Jihudi hai kho Arimathea ah put ah inih. Ama na Pathien rengchangna kha ngak a ruawm inih.
42023052	Mahi miringpa hi na Pilate dieng rushe a, Jesu rok kha vak nik.
42023053	Khan ama na cross ah put ah jong muchum a ponramasha le rujo joi. Khan tute na ijana boilai lung chung ah iver than khan vak maja joi.
42023054	Makha nikho kha Rashamna Nikho kha runih, khan Sabbath nikho kha putdeng nih joi.
42023055	Khan Galilee ah put ah ivat puishom a ama anu ivakjui nupang hai kha na thanmun ah ama rok itet dan kha vak muk uh.
42023056	Khan amani na vak kir ua, rieipartui manamhoi kha vak rasham uh. Khan chawngpek dungjuia amani na Sabbath nikho khan shawrumuchum u joi.
42024001	Khan hapta shung a akhat changna nikho jingkara hin, amani na irasham u rieipartui hai kha ruchawi ua, thanmun khan rushe uh.
42024002	Amani na lung kha than ah put ah rurechen kha vak muk uh.
42024003	Amani na rulut u phakhan, Pumi Jesu rok kha vak muh u lai mak.
42024004	Amani na hi chungchang hin shindawngna runiei u lai khan, enro, miring pasha `di na poncheklak rieshiei a amani dieng khan ruding uh.
42024005	Nupang hai kha rurawthawk ua, pieipak tieng rubu uh, khan ravantir `di kha na amani dieng ruti, “Ijar a nangni na aring miring kha athi miring hai kar a nangitawk u maw nih?
42024006	Ama kha hin awmlai mak, inia ruthoi joi! Ama na Galilee ah awmlai a nangni dieng iruriei kha mininghep u roh.
42024007	Jesu na ruti, ‘Miring Shapa kha munu miring hai dieng pekngir a cross ah that rang a inih. Khan ni `thum changna khan hawng thoiret rangnih.’ ”
42024008	Khan amani na ama iruriei hai kha rumininghep uh.
42024009	Khan amani na than ah put ah rukir ua, khaichawi shawmlieikhat dieng le lawpsheng u dieng thang vak koi u joi.
42024010	Tirtawn hai dieng chawng vak riei hai kha Mary Magdalene le Joanna, James unu Mary, khan amani le rawtawp hai kholok kha runih uh.
42024011	Inia tirtawn hai maikung khan hihai chawng hi chawngtawt ruang pe uh, khan amani kha takarushawn u mak.
42024012	Inia Peter na ruthoi a thanmun tieng khan rutan. Khan butlam a ruen a ponramasha ranga kha shikjek a vak muk. Khashole ashok chon chungchang khan ishindawng le roroia rukir joi.
42024013	Khan enro, kha nikhotak khan miring pasha `di na Emmaus iti kho `khat ah khomijin rushe uh. Makha Jerusalem ah put ah majin shiri dawr runih.
42024014	Amani na ashok chon hihai kholok chungchanga rieilam a rulawn uh.
42024015	Amani na roiruriei u lai khan, Jesu amatak na amani kha vak ranai pui a amani le rusheshom joi.
42024016	Inia ama kha tumaw nih, iti kha amani dieng rumejet maklai.
42024017	Khan amani dieng ruti, “Nanglawnlam ua ih chawng maw nangiriei uh?” Amani na mulungshaw maisho kha le ruding uh.
42024018	Khan Cleopas iti akhat na mashang a ama dieng ruti, “Hirachang a Jerusalem ah ashok chon hai hi ajet boi milak hi nang ranga maw nangnih?”
42024019	Khan ama na ruti, “Ih chon maw ashok?” Khan amani na ruti uh, “Pathien maikung a le miring kholok maikung a chon a le chawng a ranak aniei Thiempulien `khat, Nazareth Jesu,
42024020	thiempu ulien hai le karampo hai na ama kha iruheng ua thitna rang, irupekna u le cross ah ama kha iruthatna u awmchan jar a inih.
42024021	Inia kieini rang la ama kha Israel akhek rang a kangakmining u `khat kha runih. Inia hihai kholok hi khea ashok chon hi von a hi le ni `thum changna nih joi.
42024022	Khatekha niboia, nupang eshen na`awm kieini hi shindawngna nurupek uh. Amani na jingkara hin thanmun khan rushe uh.
42024023	Khan amani na ama rok kha muk boi u phakhan, ama kha ring joi, tia amani dieng a ariei ravantir hai kha mulungmik a kumuk u, tia vak riei uh.
42024024	Kieini le awm eshen na`awm thanmun ah rushe u phakhan, nupang hai iriei kha ang a vak muk uh, inia ama kha vak muh u mak.”
42024025	Khan ama na amani dieng ruti, “Aw mimawng hai, thiempulien hai na iruriei hai kha takashawn rang khan ajeng a nangmatatmashak uh!
42024026	Christa na hihai kholok shawna hi idoi a lurna shung khan alut rang a kha irangai boi maw nih?”
42024027	Khan Moses ah put ah Thiempulien hai kholokshe khan, amatak chungchang khan Miejiek rikip ah irumeler inih.
42024028	Amani na tungna u rang a kho kha vak ranai pui u phakhan, ama na ala shok rang a rasha a amani kha rukhe joi.
42024029	Makhan amani na ama kha khap a ruti uh, “Kieini le awm rang roh, ajarla khohawngromo joi, khan nikho hi mawtawrdeng joi.” Khajarkhan ama na kho khan rulut a amani le rurangah joi.
42024030	Khan ama na tebol ah rushuh phakhan, tan kha ruloi a rahvan rupek. Khan ama na rukhoi shole, amani dieng rupek.
42024031	Makhan amani mik hai kha mavar pe a amani na ama kha merujet u joi, khan amani mik`en ah put ah ruthangkhap joi.
42024032	Amani na khatlekhat dieng ruti uh, “Ama na lam ah chawngrurieilai, khan Miejiek rumelerlai khan, numulung u athoi boi maw nih?”
42024033	Amani na kha phatak khan thoi ua, Jerusalem tieng vak kir u joi. Khan khaichawi shawmlieikhat, khan amani le awm hai kha mun `khat ah ruruchun u kha amani na vak muk uh.
42024034	Amani na ruti uh, “Diktak a Pumi kha thoi joi, khan Simon dieng rular joi!”
42024035	Khan amani na lam a ashok chon le ama na tan irukhoi a ihawngjetna u awmchan kha amani dieng ruriei uh.
42024036	Amani na hihaihi ruriei u lai khan, Jesu na amani kar a ruding a amani dieng ruti, “Lungdamna kha nangni dieng a`awm nih rosho.”
42024037	Amani kha chihai a rurawnawk uh, khan amani na ratha imuk u `khat a rumining uh.
42024038	Khan amani dieng ruti, “Iloia nang mulung u kha raha maw nih? Iloia nang mulung ua rakhana athoi maw nih?
42024039	Kukhut le keke hai hi vak en u roh, kieitak kanih keng. Nishih u tana en u roh, ajarla kiei na kiniei nangimuk u hi ang a, ratha na taksha le ru niei mak.”
42024040	Khan ama na mahi ruriei shole, ama khut le ke hai kha amani dieng rumumuk.
42024041	Amani ningai kha na takashawn boi a le shindawnglam a rutetlai khan, Jesu na amani dieng ruti, “Mahin nekleshak maw nangniei uh?”
42024042	Amani na ngalek roisha le khoining kha ama dieng rupek uh.
42024043	Khan amani maikung a loi a makha rushak joi.
42024044	Khan amani dieng ruti, “Kiei na nangni le kaw`awmlai khan, hihai chawng hi nangni dieng kiriei inih, Moses Dan, Thiempulien hai le Lah hai khan kajar a irumiejiek hai kholok kha hawng rupumngir rang a inih.”
42024045	Khashole amani na Miejiek hai kha jetna rang, amani mulungmining kha ama na rumawlawng pe uh.
42024046	Khan ama na amani dieng ruti, “Hitihin rumiejiek, Christa na shawna kha idoingir rang a inih, khan ni `thum changna khan athi ah put ah hawng thoiret rang a inih.
42024047	Khan Jerusalem ah put ah phung kholok dieng ama riming a mulung lekna le munu rangaidamna kha rophong rang a inih.
42024048	Hihai chung a kungachang miring kha nangnih uh.
42024049	Khan enro, kapa na kiei dieng a chawngirakham kha kiei na nangni dieng jong tir rang kanih. Khania chung ah put ah ranak kha le nangni kha najo u masheng, nangni na mahi Jerusalem hin rungak u roh.”
42024050	Khashole ama na amani kha Bethanyshe kha rushe pui, khan ukhut hai kha alawm a amani kha rahvan rupek.
42024051	Amani kha rahvan rupeklai khan, Jesu na rurakai a amani ah put ah ravan a ruchawi joi.
42024052	Khan amani na ama kha chubairubawk ua, ningai le roroia Jerusalem ah rukir u joi.
42024053	Khan amani na riethiengmun khan ningthingkip Pathien mapak a ruawm uh. Amen.
43001001	Putna khan Chawng kha ruawm, Chawng kha Pathien le ruawm, khan Chawng kha Pathien runih.
43001002	Putna khan ama kha Pathien le ruawm.
43001003	Ama na irikip kha rumijir. Khan ama jaw boi a konsha `khatshe ruchangthiei mak.
43001004	Ama dieng ringna kha ruawm. Makha ringna kha miring hai rang a mieivar kha runih.
43001005	Mieivar kha na jingna mun a avar. Khan ajing kha na makha rumawtawr mak.
43001006	Pathien ah put ah tir miring `khat ruawm. Ama riming kha John ruti.
43001007	Ama jar a mi kholok na takashawnna rang le Mieivar chungchanga kungchangna rang, kungchangna `khat a ajong runih.
43001008	Ama kha Mieivar kha runimak, inia Mieivar chungchanga kungchangna rang a ajong runih.
43001009	Ama kha manmieshie shung a ajong mi rikip mavar, adik Mieivar kha runih.
43001010	Ama kha manmieshie hin ruawm. Khan ama jar a manmieshie hi irukon inih. Inia manmieshie na ama kha rujet mak.
43001011	Ama miringtak hai dieng a ajong runih, khan ama miringtak hai kha na ama kha ruloi u mak.
43001012	Khania ama kha iruloi a ama riming a takashawn hai kholok dieng khan, Pathien nai hai changna cham kha rupek.
43001013	Amani kha thishen, taksha mulungmining, khan miring mulungmining ah put ah rushok nih u mak, inia Pathien ah put ah shok runih uh.
43001014	Khan Chawng kha taksha ruchang a nakar ua ruawm. Apa ah put ah shapa `khatte lurna ang a numpokmirit le adik shipmer, ama lurna kha kieini na numuk u joi.
43001015	Ama chungchanga John na kungruchang, khan ama na ra`ai a ruti, “Mahipa chungchanga keng ‘Kanuk a avapa hi kieinek a rashangdet,’ tia kiruriei kha. Ajarla ama kha kamatieng ruawm joi.”
43001016	Ama shipna ah put ah nokholok na numpokmirit kha lawmlawm a nurumuk u joi.
43001017	Ajarla Dan kha Moses jar a nurupek uh, khan numpokmirit le adik kha Jesu Christa jar a jong inih.
43001018	Tute na`awm Pathien kha rumuh maklai. Apa mulungshom a awm Shapa khatte kha na ama kha rumalar joi.
43001019	Khan “Tumaw nangnih?” tia rawdawn rang, Jerusalem ah put ah Jihudi hai na thiempu hai le Levi miring hai kha rutir phakhan, John kungchangna kha hi inih:
43001020	Ama na ruruphong, khan jawt boi ruthaw mak, inia rurophong, “Kiei hi Christa kha nimi`ing.”
43001021	Khania ama dieng rurawdawn uh, “Khanitala nang tumaw nangnih? Elijah kha maw nangni?” Khan ama na ruti, “Nimi`ing.” “Thiempulien kha maw nangnih?” Khan ama na rumashang, “Nimi`ing.”
43001022	Khashole ama dieng rurawdawn uh, “Nojongtir hai dieng kamashangna u rang, nang tumaw nangnih? Nang nining a tumaw kanih nangti?”
43001023	Ama na ruti, “Thiempulien Isaiah na iruriei kha ang a, kiei hi ‘Ramthim ah ra`ai hesho `khat kha kanih: “PUMI lam kha moton pe roh.” ’
43001024	Ijongtir miring hai kha Pharisee hai ah put ah runih uh.
43001025	Ama dieng rawdawn a ruti uh, “Christa kha nangnih nawk a, Elijah kha nangnih nawk a, khan Thiempulien kha nangnih nawkala, ijar a baptisma nangipek maw nih?”
43001026	John na mashang a amani dieng ruti, “Kiei na tui a baptisma kenepek uh, inia nang kar ua miring `khat ading kha jet u makche.
43001027	Ama hi keng kanuk a ava rang a kieinek a rashangdet kha, ama kekawkrui thut rangshe kiei rutuk mi`ing.”
43001028	Hihaihi John na baptisma irupek a ruawmna Jordan vara ah awm Bethabara ah ashok chon runih.
43001029	Jing tieng hin John na ama awmna tieng Jesu ava kha muk a ruti, “Enro! Manmieshie munu achawi Pathien Kengamte khaw!
43001030	Ama chungchanga keng kiei na kiruti, ‘Kanuk ah ava miring khaw kieinek a rashangdet, ajarla ama kha kamatieng ruawm joi.’
43001031	Kieitak na ama kha rujet mi`ing, inia Israel dieng ama kha larnathiei rang, tui a baptisma apeh jong kanih.”
43001032	Khan John na kungchang a ruti, “Ratha na vashu ang a ravan ah put ah jong chum a ama chung ah awm kha kurumuk.
43001033	Kiei na ama kha rujet mi`ing, inia tui a baptisma mawthaw rang a nojongtirpa kha na kiei dieng nururiei, ‘Ratha na jong chum a ama chung ah awm nangimukpa kha na keng Ratha Riethieng le baptisma ipek rang a kha.’
43001034	Kieitak na kurumuk joi, khan kungkuruchang joi, makhala ama hi Pathien Shapa kha inih.”
43001035	Jing tieng hin John na akhaichawi hai idi le ruding a ruawm.
43001036	Khan Jesu apang kha muk phakhan, ruti, “Enro, Pathien Kengamte khaw!”
43001037	Khaichawi idi na mahi iriei kha rujet u `le, Jesu anu kha rujui u joi.
43001038	Jesu na vak hiei a amani na ivakjui u kha rumuk phakhan, amani dieng ruti, “Imaw nangitawk uh?” Ama dieng rumashang uh, “Rabbi” (nemele a niti `le, Oja tina inih), “khoshekawt ah maw nangawm?”
43001039	Amani dieng ruti, “Va u tana vak en u roh.” Khan ava ua ama awmna kha vak muk uh, khan khanikhan ama le ruawm u joi. Apha kha nidan shawm dawr runih.
43001040	John iriei kha rujet a ama anu rujui hai idi kar a akhat kha Simon Peter naipangpa, Andrew kha runih.
43001041	Ama ulienpatak, Simon kha akhat changna a vak muk a ama dieng ruti, “Messiah kha kumuk u joi” (nemele le Christa tina inih).
43001042	Ama kha Jesu dieng vat pui phakhan, Jesu na en a ama dieng ruti, “Nang Jonah shapa Simon kha nangnih. Nang hi Cephas tia koi rang a nangnih joi” (nemele le Peter tina inih).
43001043	Jing tieng hin Jesu na Galilee ah shena rang, rumawdawn. Khan Philip kha rumuk a ama dieng ruti, “Kanu nujui roh.”
43001044	Philip kha Andrew le Peter awmna Bethsaida ah put ah runih.
43001045	Philip na Nathanael kha muk a ama dieng ruti, “Moses na Dan shung ah le khan thiempulien hai na`awm ama jar a irumiejiek, Joseph shapa Nazareth Jesu kha kumuk u joi.”
43001046	Nathanael na ama dieng ruti, “Nazareth ah put ah atha maw shok nih?” Philip na ruti, “Va tana vak en roh.”
43001047	Nathanael na ama dieng ava kha Jesu na rumuk phakhan, ama chungchanga ruti, “Enro, ama dieng milem-midawina awm boi Israel miring diktak `khat khaw!”
43001048	Nathanael na ama dieng rurawdawn, “Itia nanginejet maw nih?” Jesu na mashang a ruti, “Nang kha Philip na nurukoi mala a, thieichangkung thoi ah nangruawmlai khan, kunurumuk joi.”
43001049	Nathanael na mashang a ama dieng ruti, “Rabbi, nang hi Pathien Shapa kha nangnih! Nang hi Israel Reng kha nangnih!”
43001050	Jesu na mashang a ruti, “Thieichangkung thoi ah kunurumuk kiti jar a takaninawshawn maw nih? Hinek hin a alien chon hai kha nangmuk rangnih.”
43001051	Khan amani dieng ruriei, “Diktak a nangni dieng kiriei inih, tun ah put ah ravan rawlawng le Pathien ravantir hai na Miring Shapa chung ah aka le achum kha nangmuk u rangnih joi.”
43002001	Nithum changna khan Galilee ah awm Cana ah moiloina `khat ruawm. Makhan Jesu nuawm ruawm.
43002002	Jesu le akhaichawi haiawm moiloina khan rukoi uh.
43002003	Ju hawng ravat phakhan, Jesu unu na ama dieng ruti, “Ju niei u lai mak.”
43002004	Jesu na ama dieng ruti, “Nupang, kiei le nang na nithaw rang imaw awm? Kapha kha jong shok maklai.”
43002005	Unu kha na shepding hai dieng ruti, “Ama na nangni dieng iti`iti kha thaw u roh.”
43002006	Jihudi hai riethiengna dungjuia litre shawm shirilieirahnga ninawkle rajakhat shawmlieirahnga akeng lung baibe `ruk rumiding uh.
43002007	Jesu na amani dieng ruti, “Baibe hai kha tui miship u roh.” Khan amani na khahaikha rumishipmer uh.
43002008	Khan ama na amani dieng ruti, “Tun vak lok u tana shepulien dieng chawi u roh.” Khan amani na ruchawi uh.
43002009	Shepulien na ju rachangsha tui kha tuidan ruen phakhan, khoshekawt ah maw nih, iti rujet mak (inia tuilok shepding hai kha na tu rujet uh). Khan shepulien kha na moipa kha rukoi.
43002010	Khan ama dieng ruti, “Mi rikip na mashapek a ju athadet eshem, khan khawp phakhan, acham shemngai. Inia ju athadet kha tunshe nangtetlai.”
43002011	Jesu na akhat changna ama jetna kha Galilee ah awm Cana ah ruthaw. Khan ama lurna kha rumalar a akhaichawi hai kha na ama kha takarushawn uh.
43002012	Khashole unu, anaipang hai, khan akhaichawi hai le Capernaum ah rushe uh. Makhan nikho ashawt ruawm u mak.
43002013	Jihudi hai Rakanna kha hawng nai le roroia, Jesu na Jerusalem ah ruhawng joi.
43002014	Riethiengmun roko shung khan shiecha hai, kengam hai, pharphali ajor miring hai, khan shierleshier rotho miring hai rushuh u kha vak muk.
43002015	Ruiro le jemna rang rukon a riethiengmun roko ah put ah amani kholok kha runawt. Kengam hai le shiecha hai dire, khan shierleshier rotho hai shiernawi hai kha rubun pe a amani tebol hai kha shukthala a rutet pe.
43002016	Pharphali ajor miring hai dieng ruti, “Hihaihi hin ah put ah shok pui u roh, kapa in hi rievieithawna in machang u naw roh.”
43002017	Irumiejiek kha akhaichawi hai na rumininghep uh, “Nang in rang a ditrangai kha na kiei hi nakang joi.”
43002018	Khashole Jihudi hai na mashang a ama dieng ruti uh, “Hihaihi nangthaw jar a kieini dieng jetna imaw numumuk ngam u rawng?”
43002019	Jesu na amani dieng ruti, “Mahi riethiengmun hi shiet u roh, khan ni `thum shung a kiei na mothoi rang kanih.”
43002020	Khashole Jihudi hai na ruti uh, “Mahi in mothoina hin kum shawmmililieiruk rulut, nang na mahi ni `thum shung a mothoi rang maw?”
43002021	Inia makha ama pum riethiengmun jar a irurieina inih.
43002022	Ama na athi ah put ah hawng thoi shole, iruriei kha akhaichawi hai na rumininghep uh. Khan Miejiek le Jesu na iruriei chawng hai kha takarushawn uh.
43002023	Rakanna rohoi shung a ama na Jerusalem ah ruawmlai khan, ama na jetna iruthaw hai kha rumuk u jarkhan, mi tampui na ama riming kha takarushawn uh.
43002024	Inia Jesu na tu amani dieng rurepeh mak, ajarla ama na mi kholok kha rujetviek.
43002025	Khan ama rang tu tukhat na miring chungchanga kungachang rang a kha rangai pe mak. Ajarla miring mulung shung a awm kha imaw nih, iti kha ama na ijet inih.
43003001	Nicodemus iti Pharisee miring `khat ruawm. Ama kha Jihudi hai lamkai `khat runih.
43003002	Jan a Jesu dieng ava a ruti, “Rabbi, Pathien ah put ah ajong Oja `khat nangnih, iti kejet uh. Ajarla jetna nangithaw hai hi Pathien na ama dieng awm pui nawkatu tute na thaw ngam naw nih.”
43003003	Jesu na mashang a ama dieng ruti, “Diktak a nang dieng kiriei inih, tute na athar a shok joi nawkatu, Pathien rengchangna kha muh ngam naw nih.”
43003004	Nicodemus na ama dieng ruti, “Miring `khat na atar phakhan, itia maw shok ngam nih? Unu vawn shung ah lutthep a shok ngam nih maw?”
43003005	Jesu na rumashang, “Diktak a nang dieng kiriei inih, tukhat na tui le Ratha ah put ah shok joi nawkatu, Pathien rengchangna khan lut ngam naw nih.
43003006	Taksha ah put ah ashok kha taksha inih, khan Ratha ah put ah ashok kha ratha inih.
43003007	Nang dieng ‘Athar a ashokngirret rang nangnih,’ kiti hin shindawngna niei naw roh.
43003008	Rithi na iditna mun tieng ajap, khan imiri kha nangjet. Inia khoshekawt ah put ah ahawng a khoshekawt tieng ah ashe maw nih, iti kha jet makche. Hitihin Ratha ah put ah ashok mi rikip kha hi le ra`ang inih.”
43003009	Nicodemus na mashang a ama dieng ruti, “Hihaihi itia maw nithiei nih?”
43003010	Jesu na mashang a ama dieng ruti, “Nang Israel oja `khat nangnih, inia hihaihi nangijet boi maw nih?
43003011	Diktak a nang dieng kiriei inih, makhala kijet u kha kiriei u inih, khan kimuk u khan kungkachang u inih. Khan nangni na kukungchangna u hi loi u makche.
43003012	Rieliei nieinak chungchanga kienieriei u phakhan, nangni na takashawn u makche, itia maw ravan nieinak chungchanga kiriei hin takashawn u rawng?
43003013	Ravan ah put ah jong chum ama niboia, ravan a aka tute awm maklai. Makha ravan a awm Miring Shapa kha inih.
43003014	Ramthim ah Moses na moro irulawm kha ang a, Miring Shapa kha`awm ilawmngir rang a inih.
43003015	Khajarkhan tunita`awm ama takashawn kha na thangna niei naw nih, inia kumshawt ringna kha muk rangnih.
43003016	“Pathien na manmieshie hi hitihin numrupok jarkhan, ashapa khatte kha irupek inih. Makha tunita`awm ama takashawn kha na thangna niei boi a kumshawt ringna kha mukna rang a inih.
43003017	Ajarla Pathien na ashapa kha manmieshie chung a chawngshat rang a ijongtir nimak, inia ama jar a manmieshie na ringna kha muknathiei rang a inih.
43003018	Ama takashawn miring kha chawngshat pe mak, inia takashawn boi kha tu chawngishat pesho nih joi. Ajarla Pathien Shapa khatte riming kha takarushawn u mak.
43003019	Chawngshatna kha hi inih, makhala manmieshie a mieivar kha jong joi. Inia miring hai na ajing kha mieivarnek khan numrupok uh. Ajarla amani chonthaw u kha rutha pe u mak.
43003020	Ajarla ashie thaw mi rikip na mieivar kha raha pui. Khan amani chonthaw hai kha malangna boi rang, mieivar khan va u mak.
43003021	Inia amani chonthaw hai kha Pathien jar a ithaw inih, iti kha larna pe rang, adik thaw miring kha na mieivar khan ava inih.”
43003022	Hihaihi shole, Jesu na akhaichawi hai le Judea ram tieng rushe joi. Khan kha mun khan amani le ruawm, khan amani kha baptisma rupek a ruawm.
43003023	Johnawm Salim dieng ah awm Aenon khan baptisma pek a ruawm. Ajarla kha mun khan tui tampui ruawm. Mi hai kha na va ua baptisma ruloi uh.
43003024	Ajarla John kha lungroko shung ah thong u maklai.
43003025	Khan riethiengmashakna chungchanga Jihudi hai le John khaichawi hai na chawngrieshietna rumothoi uh.
43003026	Amani na John dieng va ua ruti uh, “Rabbi, Jordan vara ah nang le ruawm a kungnichangnapa kha na, enro, baptisma rupek a mi kholok na ama dieng rushe u joi.”
43003027	John na mashang a ruti, “Ravan ah put ah ama dieng ipek niboia, tute na iawm muh ngam mak.
43003028	‘Kiei hi Christa kha nimi`ing,’ inia ‘Kiei hi amaton ah inurutir inih,’ kiruti chungchanga kungnangruchang uh.
43003029	Moinu anieipa kha moipa kha inih, moilawm kha na iding a chawng rangai phakhan, moipa hesho a iningaina kha lien pe. Khajarkhan kiningaina kha rupum joi.
43003030	Ama kha rashang shishitngir rangnih, inia kiei tu kerede shishitngir rangnih.
43003031	“Chung ah put ah ajong miring kha na kholok chung a awm. Rieliei ah put ah awm kha rieliei tah inih, khan rieliei chungchanga ieriei. Ravan ah put ah ajong miring kha na kholok chung a awm.
43003032	Imuksha le irangaisha khan kungruchang, inia tute na ama kungchangna kha ruloi pe mak.
43003033	Ama kungchangna aloi miring kha na Pathien hi adik inih, tia jetnam kha nam joi.
43003034	Ajarla Pathien na ijongtir miring kha na Pathien chawng hai kha ieriei, ajarla Pathien na Ratha kha ama dieng danlak boi a ipek inih.
43003035	Apa na ashapa kha numpok a irikip kha ama khut ah rupek joi.
43003036	Ashapa takashawn mi kha na kumshawt ringna kha ieniei, khan ashapa chawng ajui boi mi kha na ringna kha muh naw nih, inia ama chung a Pathien lunghangna kha awm.”
43004001	Khashole Jesu na Johnnek a arawpdet khaichawi kon a baptisma pek joi, tia Pharisee hai na nokor a irujet u kha Pumi na rujet phakhan
43004002	(Jesu amatak na baptisma rupeh mak, inia akhaichawi hai na irupek inih),
43004003	ama na Judea kha mathan a Galilee ah rusheret joi.
43004004	Khan Samaria kha phaw a ama ashe rang a inih.
43004005	Khajarkhan Jacob na ashapa Joseph dieng a irupek ram dieng ah awm, Sychar iti Samaria kho khan rushe joi.
43004006	Makhan Jacob tuikhur ruawm. Jesu na ama khomijinna khan rushaw jarkhan, tuikhur dieng khan shawmuchum a ruawm. Apha kha nidan `ruk dawr runih.
43004007	Samaria ah put ah nupang `khat hi tuilah ava. Jesu na ama dieng ruti, “Nek rang tui nepeh roh.”
43004008	Ajarla akhaichawi hai kha khopui ah nekleshak rawchawh rushe uh.
43004009	Khashole Samaria nupangnu kha na ama dieng ruti, “Itia Jihudi miring nang na Samaria nupang kiei dieng hin nek rang tui nangininik maw nih?” Ajarla Jihudi miring hai na Samaria miring hai le rawlawpngai mak.
43004010	Jesu na mashang a ama dieng ruti, “Nang na Pathien khutchawi le nang dieng ‘Nek rang tui nepeh roh,’ tia ananipa kha tumaw nih, iti kha nangrujet joiatu, ama dieng nangrunik a tuiring kha nurupekawm jawt joi.”
43004011	Nupangnu kha na ama dieng ruti, “Oja, tuilok niei makche, khan tuikhur hi uthuk. Khoshekawt ah makha tuiring kha nangimuk maw nih?
43004012	Kieini dieng a mahi tuikhur nurupeh, amatak na anai hai le ama uilear hai le hin ah put ah runeh, kapa u Jacobnek a lien maw nangnih?”
43004013	Jesu na mashang a ama dieng ruti, “Tunita`awm mahi tui aneh miring kha na tuirana nieiret rangnih.
43004014	Inia kiei na kipek rang a tui aneh ama kha na tu, tuirana shukniei a nieilai naw nih. Khania kipek rang a tui hi na ama dieng kumshawt ringna rang a aput jawnjai tuinar kha chang pe rangnih.”
43004015	Nupangnu kha na ama dieng ruti, “Oja, tuira`awm kienieina boi rang, khan hi mun hinawm tuilah kavatna boi rang, makha tui kha kiei dieng nepeh roh.”
43004016	Jesu na ama dieng ruti, “She tana nang inkopa kha vak koi roh, khan hi mun hin va roh.”
43004017	Nupangnu kha na mashang a ruti, “Inkopa niei mi`ing.” Jesu na ama dieng ruti, “ ‘Inkopa niei mi`ing,’ nangiti kha adik inih.
43004018	Inkopa rahnga nangruniei joi, khania nanginiei khaw tu nang inkopa nimak, makha nangiti kha adik inih.”
43004019	Nupangnu kha na ama dieng ruti, “Oja, thiempulien `khat nangnih, iti kejet joi.
43004020	Kipilepu hai na hi lawn hin biekna runiei uh, inia Jihudi hai nangni na tu Jerusalem hi mi hai na Pathien ibieknangir rang a mun inih, nangti uh.”
43004021	Jesu na ama dieng ruti, “Aw nupang, takanawshawn roh, ajarla Apa kha hi lawn hinawm, khan Jerusalem a`awm biekna boi rang a pha kha jong nai joi.
43004022	Nangijet boi u kha nangbiek uh, khan kijet u kha kiebiek uh. Ajarla shandamna kha Jihudi hai ah put ah inih.
43004023	Inia pha kha jong shok joi, khan tun a pha hi nih joi. Makha pha khan Pathien abiehet miring hai kha na Apa kha ratha le adik a biekna niei rangnih. Hi ang hai hi keng Apa na abieh hai dieng a itawk kha.
43004024	Pathien hi Ratha inih, khan ama abieh miring rikip na ratha a le adik a ibiekngir rang a inih.”
43004025	Nupangnu kha na ama dieng ruti, “Messiah kha jong rangnih, iti kha kejet” (ama kha Christa tia ikoi inih). “Ama na jong phakhan, irikip kha kieini dieng rophong rangnih.”
43004026	Jesu na ama dieng ruti, “Ama kha nang dieng a chawng ariei, kiei hi kanih.”
43004027	Khalaitak khan akhaichawi hai vak shok u joi. Nupangnu le ruriebieh a ruawm khan shinrudawng pe uh. Inia tute na “Imaw nangitawk?” ninawkle “Ijar a ama le riebieh maw nangnih?” tia ruti u mak.
43004028	Khashole nupangnu kha na ama tuibe kha rumak a kho khan rushe joi. Khan miring hai dieng vak riei,
43004029	“Miring `khat na kiruthawsha chon kholok kiei dieng nieriei pe joi. Haro, vak en u rang roh, ama hi Christa kha ninih maw?”
43004030	Makhan kho ah put ah vak shok ua ama dieng rushe u joi.
43004031	Khakarkhan khaichawi hai na runik uh, “Rabbi, neh rang roh.”
43004032	Inia amani dieng ruti, “Nangijet boi u nekleshak nek rang, kiei na kieniei.”
43004033	Khajarkhan khaichawi hai kha na khatlekhat dieng ruti uh, “Tute na shak rang ivakchawi pe boi nimak maw?”
43004034	Jesu na amani dieng ruti, “Kiniei nekleshak hi tu nojongtirpa mulungmining athaw le ama chon rupummashak hi inih.
43004035	‘Parrawkhawmna rang tha mili vatlai,’ nangiti u nimak maw? Enro, nangni dieng kiriei inih, nang ringrakanglam a en u roh, ajarla amani khaw rawkhawm rang, minsho joi!
43004036	Rawkhawm miringpa kha na lawh kha tum joi, khan ara kha kumshawt ringna rang, rawkhawm a awm joi. Makha avawrpa le rawkhawmpa kha na lawp `khat a ningaina rang a inih.
43004037	Ajarla mahin rieichawng kha adik inih: ‘Akhat na awvawr, khan shik `khat na rawkhawm.’
43004038	Nangishin boi u ara kha rawkhawm rang, kunurutir uh. Shik miring hai na rushin uh, khan nangni na amani ishinna u kha nangnemna uh.”
43004039	“Ama na kiruthawsha chon kholok kiei dieng nururiei,” tia nupangnu kungchangna jar a makha kho ah awm Samaria miring tampui na ama kha takarushawn uh.
43004040	Samaria miring hai na ama dieng va u phakhan, amani dieng awmna rang, runik uh, khan kha mun khan ni `di ruawm.
43004041	Ama chawng jar a mi tampui na takarushawn uh.
43004042	Nupangnu dieng amani na ruti uh, “Nang chawngriei jar a takakishawn u nilai mak, ajarla diktak a ama hi rieliei Shandampa Christa kha inih, iti hi kieinitak na kejet u joi, khan kumuk u joi.”
43004043	Ni `di shole kha mun kha mathan a Galilee rulut joi.
43004044	Ajarla Jesu amatak na thiempulien `khat awmnatak khan richitna rumuh mak, tia kungruchang inih.
43004045	Ama na Galilee ah vat phakhan, Jerusalem rohoi `khat a iruthaw chon hai kha rumuk u jarkhan, Galilee miring hai na ama kha rupawm uh. Ajarla amaniawm rachang khan rushe u inih.
43004046	Khashole Jesu na tui kha ju imachangna mun, Galilee ah awm Cana kho khan varet. Capernaum khan, ashapa dam pe boi, rengmun ah chonpo miring `khat ruawm.
43004047	Jesu na Judea ah put ah Galilee ah va joi, iti rujet phakhan, ashapa kha madamnathiei rang, nojong pe roh, tia runik. Ajarla ama kha thimekai a ruawm nih joi.
43004048	Khajarkhan Jesu na ama dieng ruti, “Jetna le rekhekchon nangmuk joi nawkatu itikte nita`awm takanawshawn u naw tinih.”
43004049	Rengmun ah chonpo kha na ama dieng ruti, “Aw Pumi, naitepa thitmala hin nojong pe roh!”
43004050	Jesu na ama dieng ruti, “She rang roh, nang shapa kha dam joi.” Miringpa kha na Jesu na iruti kha takashawn a rushe joi.
43004051	Ojong chum le roroia, oshok hai kha na rurawtawng pui ua thangrukoi uh, “Nang nai kha dam joi.”
43004052	Khajarkhan hawng damna pha kha amani dieng rurekeche a ama dieng ruti uh, “Majan nidan shiri khan raitun kha na irumathan inih.”
43004053	Khajarkhan apa kha na Jesu na ama dieng “Nang shapa kha dam joi,” irutina pha kha inih, iti kha rujet. Khan ama na ama inshung kholok le takarushawn joi.
43004054	Mahi Jesu na Judea ah put ah Galilee ah vatlai a adi changna a iruthaw jetna kha inih.
43005001	Hishole Jihudi hai rohoi `khat ruawm, khan Jesu na Jerusalem ah ruhawng joi.
43005002	Jerusalem khan, Kengam Pakawt dieng ah awm, Hebrew chawng a Bethesda iti tomai`in rahnga a`awm, tuikhur `khat ruawm.
43005003	Khahai mun khan takshon, mikchaw, kekhawr, khan takthi miring hai na rurutung ua tui hawng rawnawk kha ngaklam a ruawm uh.
43005004	Ajarla phapha a ravantir `khat na tuikhur khan jong chum a tui kha jong rawnawkmashak. Tunita`awm tui hawng rawnawk shole, rapapek a achum kha na ih natna kha niei joiawm damna imuk inih.
43005005	Kha mun khan kum shawm `thumlieiriet natna niei miring `khat ruawm.
43005006	Jesu na aja a awm kha rumuk, khan khatikhan a awm kha ashawt nih joi, iti rujet `le, ama dieng ruti, “Nangdam jawt maw?”
43005007	Anapa kha na ama dieng rumashang, “Oja, tui hawng rawnawk phakhan, tuikhur hin numuchum rang, mi niei mi`ing. Khanikengta kashe phakhan, miring shik na kamatieng ruchummashathiei.”
43005008	Jesu na ama dieng ruti, “Thoi roh, nang jana kha loitana lawn rang roh.”
43005009	Relentak a ama kha rudam joi, khan ajana kha loi a rulawn joi. Makha nikho kha Sabbath nikho runih.
43005010	Khajarkhan imadampa dieng khan Jihudi hai kha na ruti uh, “Mahi Sabbath nikho inih, hi nikho hin nang jana nangichawi hi Dan nimak.”
43005011	Amani dieng rumashang, “Anamadampa kha na kiei dieng nuruti, ‘Nang jana kha chawitana lawn rang roh.’ ”
43005012	Khashole ama dieng rurawdawn uh, “ ‘Nang jana kha loi tana lawn rang roh,’ nati miring kha tumaw nih?”
43005013	Inia adam miringpa kha na tumaw nih, iti kha rujet mak, ajarla kha mun khan mirawp hawng ruchun jarkhan, khan ah put ah Jesu kha rushok joi.
43005014	Khashole Jesu na ama kha riethiengmun ah rumuk a ruti, “Enro, nangdam joi, nang dieng ashiedet shokna boi rang, munu thawlai naw roh.”
43005015	Miringpa kha na rushe a Jihudi hai dieng namadampa kha Jesu inih, tia ruriei joi.
43005016	Khan Jihudi hai na Jesu anu kha ruthir ua ama kha thatna rang, tawk a ruawm uh. Ajarla hihaihi Sabbath nikho a iruthaw inih.
43005017	Inia Jesu na amani dieng rumashang, “Kapa na tunshe hin chon thaw a awm, khan kieiawm chon kha kithaw inih.”
43005018	Hijarhin Jihudi hai na liekliek a ama kha thatna rang tawk a ruawm uh. Sabbath nikho kha irukhoi ranga niboia, Pathien kha`awm apatak iruti a nining a Pathien le rietiet inih.
43005019	Jesu na mashang a amani dieng ruti, “Diktak a nangni dieng kiriei inih, Apa ithaw imuk kha niboia, Shapa kha na nining a ithaw ngam awm mak. Ajarla Apa ithaw hai kha le ra`ang a Shapa na`awm ithaw inih.
43005020	Ajarla Apa na Shapa kha numpok, khan ama dieng ithaw chon kholok kha imumuk inih. Khan nang shindawngna u rang, ama dieng hinek hin a aliendet mumuk rangnih.
43005021	Ajarla Apa na athi hai kha imothoi a imiring kha ang a, Shapa na`awm idit miring hai dieng ringna kha ipek inih.
43005022	Ajarla Apa na tute chung a chawngshat mak, inia chawngshatna kholok kha Shapa dieng pek joi.
43005023	Makha Apa dieng richit ipek u kha ang a, mi kholok na Shapa dieng richit pekna rang a inih. Shapa richit apeh boi kha na ojongtir Apa kha`awm, richit ipek boi inih.
43005024	“Diktak a nangni dieng kiriei inih, tunitjoiawm kawchawng irangai a nojongtirpa kha takashawn ama kha na kumshawt ringna kha ieniei, khan chawngshatna shung khan va naw nih, inia athi ah put ah ringna khan rawthawt nih joi.
43005025	Diktak a nangni dieng kiriei inih, athi hai na Pathien Shapa hesho kha rangai a, rangai miring kholok ringna rang a pha kha jong joi, khan tun a pha hi nih joi.
43005026	Ajarla Apa na nining a ringna iniei kha ang a, Shapa diengawm nining a ringna nieina rang pek joi.
43005027	Khan ama dieng chawngshatna cham kha pek joi, ajarla ama kha Miring Shapa kha inih.
43005028	“Mahin shindawngna niei u naw roh, than shung ah awm kholok na ama hesho irangai ua vak shokna u rang a pha kha jong rangnih joi.
43005029	Atha chon thaw hai na ringna rang a thoiretna tieng, khan ashie thaw hai na chawngshatna rang a thoiretna tieng she u rangnih.
43005030	Kiningcham a kiei na iawm thaw mi`ing. Kirangai kha dungjuia chawngkishat inih, khan kawchawngshatna kha adik inih. Ajarla kumulungmining kha kiei tawk mi`ing, inia nojongtir, kapa mulungmining kha kitawk inih.
43005031	“Kiei rangbak khan kieriei joiatu, kiriei kha adik nimak.
43005032	Shik miring na kuchungchanga kungachang awm, khan kuchungchanga kungachang kha adik inih, iti kha kejet.
43005033	“Nangnitak na John dieng mi nangrutir uh, khan ama na adik khan kungruchangsha nih joi.
43005034	Kimuk kungchangna hi miring ah put ah nimak, inia hi kiti hi nangni kha nashanna u rang a inih.
43005035	John hi achong le avar thaomiei kha runih. Nangni na ama mieivar khan pha bawngte rawshawna rang, nangrumining uh.
43005036	“Kiei na John kungchangnanek a alien kungchangna kha kieniei, ajarla kapa na kiei dieng inepek chon hai kha rupummashakna rang, nurupek joi. Hihai chontak kithaw hi na kapa na kiei hi inojongtirsha inih, iti chungchanga kungachang inih.
43005037	Kiei hi nojongtir, kapa amatak na kuchungchanga kungruchangsha inih. Ama hesho kha voikhatshe rujet u makche, khan ama me kha`awm rumuh u makche.
43005038	Ama chawng kha nangni dieng chatboia awm mak. Ajarla ijongtir ama kha takashawn u makche.
43005039	Nangni na Miejiek hai kha nangtawk uh, ajarla amani dieng kumshawt ringna kha awm, tia nangmining uh; khahaitak kha na inih kuchungchanga kungachang u kha.
43005040	Inia ringna nangnieina u rang, kiei dieng va jawt u makche.
43005041	“Miring hai ah put ah mapak kha kiei na loi mi`ing.
43005042	Inia Pathien numpok kha nangni dieng awm mak, iti kha kejet.
43005043	Kapa riming a kajong joi, inia nuruloi u makche. Shik miring `khat na irimingrilik a jong joiatu, ama kha nangruloi u rangnih.
43005044	Pathien ranga na ipek ngam mapakna kha tawk boi a, khatlekhat ah put ah mapakna kha nangmuk u jarkhan, itia maw takanawshawn u rawng?
43005045	“Kapa maikung a kanaheng u rangnih, tia mining u naw roh. Ngakmining nangirutetna u Moses na keng inuruheng u kha.
43005046	Ajarla Moses kha takanangrushawn u joiatu, kiei hiawm takananginawshawn u rang a shok, ajarla kuchungchanga irumiejiek inih.
43005047	Inia imiejiek hai khan takanangrushawn u nawkala, itia maw kiriei hai hi takashawn u rawng?”
43006001	Khashole Jesu na Galilee Thampui vara ah awm Tiberias Thampui tieng ruhawng joi.
43006002	Ama na ana hai dieng a iruthaw jetna hai kha rumuk u jarkhan, mirawp tampui na anu rujui u joi.
43006003	Jesu na lawn ah ruhawng a akhaichawi hai le kha mun khan rushuh.
43006004	Jihudi hai rohoi, Rakanna kha hawng nai joi.
43006005	Jesu na iringrakang a en phakhan, mirawp tampui na ama tieng ava kha rumuk a Philip dieng ruti, “Amani shak rang khoshekawt a tan vak rawchawk rang a maw nih?”
43006006	Mahi ama kha enretena rang a iruti inih. Ajarla amatak na ithaw rang a rasham kha rujet.
43006007	Philip na ama dieng rumashang, “Dinari rajadi man tan hi na amani dieng mum `khatshe a`awm chang u naw nih.”
43006008	Akhaichawi hai kar a akhat, Simon Peter anaipangpa, Andrew na ama dieng ruti,
43006009	“Mahin nim tan rahnga le nga `di aniei pashanai `khat awm, inia mi hijat rang hin imaw ang nih?”
43006010	Inia Jesu na ruti, “Miring hai kha mushut u roh.” Kha mun khan champi tampui ruawm. Irumushut u miring hai kha bawp rahnga dawr runih.
43006011	Khajarkhan Jesu na tan hai kha ruloi, khan mapakna runiei a khaichawi hai dieng rupek. Khan khaichawi hai na ashuh miring hai dieng rushem pe. Khatikhan nga kha`awm amani idittukshe a rushem pe uh.
43006012	Amani kha vawn miship pe u phakhan, akhaichawi hai dieng ruti, “Lekvai mienieng hai kha `khatshe thangna boi rang, rawkhawm u roh.”
43006013	Khashole rawkhawm ua, aneh-ashah hai kha na imak u nim tan rahnga lekvai hai kha tiengkum shawmlieidi rumiship uh.
43006014	Jesu na iruthaw jetna kha miring hai na rumuk u phakhan, ruti uh, “Diktak a ama hi rieliei shung a ajong rang a Thiempulien kha inih.”
43006015	Khashole amani na rangrat a shur a Jesu kha reng machangna rang, rashamjer a ava u kha rujet phakhan, iethien a lawn tieng rurakai joi.
43006016	Kho hawng romo phakhan, akhaichawi hai na thampui tieng jong chum u joi.
43006017	Khan amani na rokong shung ah rulut ua thampui kha rurakan uh, khan Capernaum tieng ashe ruput u joi. Khan ni hawng tah joi, inia Jesu tu amani tieng rushe maklai.
43006018	Rithi ranaktak a hawng rang jarkhan, thampui kha rurawnawk.
43006019	Amani na majin `thum ninawkle mili dawr rujap u `le, Jesu na thampui chung ah vak lawn kha rumuk uh. Rokong kha vak ranai pui phakhan, amani kha ruchih uh.
43006020	Inia amani dieng ruti, “Kiei kanih keng, chih u naw roh.”
43006021	Khashole ama kha rokong shung ah rumulut u joi. Khan rokong kha eshena u rang a ram kha rushokrelen joi.
43006022	Jing tieng hin thampui vara `khat a arangah mipui kha na akhaichawi hai rulutna kha niboia, rokongte shik rumuh u mak. Khan Jesu na akhaichawi hai le rokongte khan rulutshom u mak, inia akhaichawi hai ranga kha rushe uh.
43006023	Khan Tiberias ah put ah rokongte ava hai kha na, Pumi na mapakna runiei shole, tan irushakna u mun kha, vak shok uh.
43006024	Makhan mipui na Jesuawm, khan akhaichawi haiawm rumuk boi u phakhan, rokongte hai khan rulut ua Capernaum ah Jesu atawk va u joi.
43006025	Amani na thampui vara `khat tieng ama kha rumuk u phakhan, ama dieng ruti uh, “Rabbi, hi mun hin itik a ava maw nangnih?”
43006026	Jesu na mashang a amani dieng ruti, “Diktak a nangni dieng kiriei inih, jetna kha nangrumuk u jar a ninatawk u nimak, inia tan kha nangshak ua vawn nangmiship u jar a inih.
43006027	Athangthiei nekleshak rang khan chon thaw u naw roh, inia kumshawt ringnashe a a`awm rang a, Miring Shapa na nangni dieng inepek rang a, nekleshak rang khan chon thaw u roh. Ajarla Apa Pathien na ama chung a ama jetnam kha nam pe joi.”
43006028	Khajarkhan ama dieng ruti uh, “Pathien chon hai kha thawna rang, imaw kithawthiei u awm?”
43006029	Jesu na mashang a amani dieng ruriei, “Ijongtir ama kha takanangishawn u kha Pathien chon inih.”
43006030	Khajarkhan ama dieng ruti uh, “Kumuk ua takakawnawshawnna u rang, ih jetna maw thaw rawng? Ih chon maw thaw rawng?
43006031	‘Ravan ah put ah amani dieng nekleshak shak rang rupek uh,’ tia irumiejiek kha ang a, nipilepu hai na ramthim ah manna rushak uh.”
43006032	Khashole Jesu na amani dieng ruti, “Diktak a nangni dieng kiriei inih, Moses na ravan ah put ah tan kha nangni dieng nurupek u mak, inia kapa na ravan ah put ah tan adik kha nangni dieng nepek uh.
43006033	Ajarla Pathien tan kha tu ravan ah put ah jong chum a manmieshie dieng a ringna ipek ama kha inih.”
43006034	Khajarkhan ama dieng ruti uh, “Pumi, makha tan kha pha rikip a nepeh u roh.”
43006035	Jesu na amani dieng ruriei, “Kiei hi ringna tan kha kanih. Tunitjoiawm kiei dieng a ava ama kha na itikte nita`awm vawncham pe naw nih, khan tunitjoiawm kiei takanashawn ama kha na itikte nita`awm tuira pe naw nih.
43006036	Inia nangni dieng kieriei, makhala nangnurumuk u joi, khania takanawshawn u makche.
43006037	Kapa na inepek kholok na kiei dieng va rangnih, khan kiei dieng a ava ama kha kiei na shuknawt a nawt naw ning.
43006038	Ajarla kumulungmining athaw rang a jong niboia, nojongtirpa mulungmining kha thawna rang, ravan ah put ah ajong kanih.
43006039	Kiei dieng a inepeksha miring kholok kha, ama ah put ah mathang boi a, Nikho dawng khan mothoi rang a hi, nojongtir kapa mulungmining kha inih.
43006040	Nojongtirpa mulungmining kha hi inih, makhala Shapa kha imuk a ama kha takashawn mi rikip na kumshawt ringna kha niei rangnih, khan ama kha Nikho dawng khan mothoi rang kanih.”
43006041	Khashole Jihudi hai na ama kha mieshiet ruput uh. Ajarla ama na ruriei, “Kiei hi ravan ah put ah ajong tan kha kanih.”
43006042	Amani na ruti uh, “Mahi Jesu hi Joseph shapa, unulepa kijet u kha nimak maw? ‘Kiei hi ravan ah put ah jong chum kha kanih,’ iti hi iti dan a iti maw nih?”
43006043	Khashole Jesu na mashang a amani dieng ruti, “Khatlekhat dieng muruk a chawng riei u naw roh.
43006044	Nojongtir kapa na ama kha ahawr nawkatu, tute na kiei dieng va ngam naw nih, khan Nikho dawng khan mothoi rang kanih.
43006045	Thiempulien hai behangbuk ah miejiek a awm, ‘Amani kholok kha Pathien na ruchuk rangnih.’ Khajarkhan kapa ah put ah irangai a ajet mi rikip na kiei dieng ava inih.
43006046	Pathien ah put ah ajong ama kha na niboia, tu kha na nita`awm, kapa kha irumuk nimak. Ama ranga kha na kapa kha rumuk joi.
43006047	Diktak a nangni dieng kiriei inih, kiei hi takanashawn miring kha na kumshawt ringna kha ieniei.
43006048	Kiei hi ringna tan kha kanih.
43006049	Nang pilepu hai na ramthim khan manna rushak uh, khan ruthi uh.
43006050	Mahi mi rikip na ashak a thitna boi rang, ravan ah put ah jong chum tan kha inih.
43006051	Kiei ravan ah put ah jong chum tan aring kha kanih. Tukhat na mahi tan hi shak joiatu, kumshawt a ring rangnih. Khan kiei na kipek rang a tan kha tu kataksha hi inih. Makha manmieshie ringna rang a kipek rang a inih.”
43006052	Khashole Jihudi hai na chawngrieshiet a ruti uh, “Itia maw hi miring hi na ataksha hi shak rang kieini dieng nepeh ngam nih?”
43006053	Khajarkhan Jesu na amani dieng ruti, “Diktak a nangni dieng kiriei inih, Miring Shapa taksha kha nangshak u nawk a, khan ama thishen kha nangnek u nawkatu, nangni na ringna kha niei u makche.
43006054	Kataksha kha ashah, khan kithishen kha aneh mi kha na kumshawt ringna kha ieniei, khan Nikho dawng khan mothoi rang kanih.
43006055	Ajarla kataksha hi nekleshak adik kha inih, khan kithishen hi shakletui adik kha inih.
43006056	Kataksha kha ashah, khan kithishen kha aneh mi kha na kiei dieng awm, khan kiei na ama dieng ka`awm.
43006057	Aring kapa na inojongtir inih, khan kapa jar a aring kanih. Kha le ra`ang a, kiei anashah kha na kajar a ring rangnih.
43006058	Mahi ravan ah put ah jong chum tan kha inih. Nang pilepu hai kha na manna irushak a ruthi u kha ang a niboia, mahi tan ashah kha na kumshawt a ring rangnih.”
43006059	Hihaihi Capernaum ah awm synagogue `khat ah ruruchuklai khan a iruriei inih.
43006060	Akhaichawi hai tampui na rurangai u phakhan, ruti uh, “Mahi chawng matat inih. Tu na maw jet ngam nih?”
43006061	Hijarhin akhaichawi hai na mieshiet joi, iti rujet phakhan, Jesu na amani dieng ruti, “Hi na inakhar u maw nih?
43006062	Miring Shapa kha na matieng a ruawmna mun ah aka kha nangmuk uala, imaw ti u rawng?”
43006063	Ringna apeh kha Ratha inih. Miring chonthaw kha tu nemna awm mak. Nangni dieng kiriei chawng hi tu ratha le ringna kha inih.
43006064	Inia nang kar ua takashawn boi miring eshen awm. Ajarla putna ah put ah Jesu na takashawn boi miring hai le ama ajor rang a miring kha rujet.”
43006065	Khan ama na ruti, “Hijarhin nangni dieng kiriei inih, kapa na ama dieng irupeksha nitnawkatu, tute na kiei dieng va ngam naw nih.”
43006066	Hijarhin akhaichawi hai tampui na ama ah put ah rurakai ua ama anu rujui u lai mak.
43006067	Khajarkhan Jesu na shawmlieidi dieng ruti, “Nangniawm nangshe jawt u joi maw?”
43006068	Simon Peter na rumashang, “Pumi, kieini na tu dieng maw she u ning? Nang na tu kumshawt ringna chawng hai kha nangniei.
43006069	Nang hi Christa, aring Pathien Shapa kha nangnih, iti hi takakawshawn u joi, khan kejet u joi.”
43006070	Jesu na amani dieng rumashang, “Shawmlieidi nangni hi kiei na kinurumadan u nimak maw, inia nang kar ua akhat tu diabol kha anih boi maw nih?”
43006071	Makha Simon shapa Judas Iscariot irurieina inih. Ama kha Jesu ajor rang a, shawmlieidi kar a akhat, kha runih.
43007001	Hishole Jihudi hai na Jesu kha that rang rutawk u jarkhan, Judea khan ruleng jawtlai mak. Khajarkhan ama na Galilee shung khan riephiei a ruawm joi.
43007002	Khan Jihudi hai Thamber hai rohoi kha hawng nai joi.
43007003	Khajarkhan anaipang hai na ama dieng ruti uh, “Nang khaichawi hai na nangithaw hai kha muknathiei rang, hi mathan tana Judea tieng she rang roh.
43007004	Ajarla vanoi na ijet atawk miring tute na rethe a chon thawngai mak. Hihaihi nangthaw joiatu, nang nining a manmieshie dieng mumuk roh.”
43007005	Ajarla anaipang haishe na ama kha takarushawn u mak.
43007006	Jesu na amani dieng ruti, “Kapha kha jong shok maklai, inia nang pha u kha tu rasham jawnjai a awm.
43007007	Manmieshie na nangni inumukmak u rang a kha anithiei boi inih, inia kiei tu numukmak uh. Ajarla amani chonthaw hai kha ashie inih, iti chungchanga kungkachang inih.
43007008	Rohoi khawn nangni she u roh. Makhaw rohoi khawn kiei tu she naw ninglai, ajarla kapha kha hawng rupum maklai.”
43007009	Amani dieng hihaihi ruriei shole, Galilee ah rurangah joi
43007010	Inia anaipang hai kha rushe shole, malangsheng a niboia, muruk a ama`awm rohoi khan rushe joi.
43007011	Rohoi mun khan Jihudi hai na rutawk ua ruti uh, “Ama kha ih ah maw awm?”
43007012	Ama chungchanga mipui kar a chawngrieshietna tampui ruawm. Eshen na ruti uh, “Ama hi mitha inih,” khan shik `khat na ruti uh, “Nimak, ama na mipui kha irulem inih.”
43007013	Nikengta Jihudi hai kha ruchih u jarkhan, tute na ama chungchanga rophongleng a chawngruriei ngam u mak.
43007014	Inia rohoi laitak khan Jesu na riethiengmun khan ruhawng a mi ruruchuk.
43007015	Jihudi hai na shindawnglam a ruti uh, “Hi miring hi na behang ruchuh boipet a, itia miejiek hai hi ijet maw nih?”
43007016	Jesu na mashang a amani dieng ruti, “Kiei na kiruchuk hi katah nimak, inia nojongtirpa tah inih.
43007017	Tukhat na Pathien mulungmining kha thaw jawt joiatu, Pathien ah put ah maw nih, ninawkle katatak ah put ah ruchukna maw nih, iti kha jet rangnih.
43007018	Ama imining dungjuia chawngriei kha na amarilik rang a lurna kha itawk inih. Inia tunita`awm nojongtirpa ama lurna atawk ama kha adik miring kha inih. Khan dikna boi kha ama dieng awm pe mak.
43007019	Moses na nangni dieng Dan kha inurupek boi u maw nih? Khania tute na Dan kha rung u makche. Ijar a kiei hi thatna rang ninatawk u maw nih?”
43007020	Mipui kha na mashang a ruti uh, “Raikho nangniei, tu na maw nang kha that rang natawk?”
43007021	Jesu na mashang a amani dieng ruti, “Chon `khat kuruthaw, khan nang lawpsheng u na shindawngna nangruniei uh.
43007022	Khajarkhan Moses na vunepna nurupek uh (Moses ah put ah tu nimak, inia pilepu hai ah put inih), khan miring kha Sabbath nikho a vunnangep pe uh.
43007023	Moses Dan kha koina boi rang, miring `khat na Sabbath nikho a vunepna muk a la, sabbath nikho a miring `khat pumplang a kamadam jar a, kuchung a lunghangna nanginiei u maw nih?
43007024	Maila a chawngshat u naw roh, inia dikna dungjuia chawngshatna kha le chawngshat u roh.”
43007025	Khan Jerusalem miring eshen na ruti uh, “Ama hi nimak maw amani na that rang a irutawk u kha?
43007026	Khania, enro! Malangsheng a ama na chawngriei, inia ama dieng iawm ti u mak. Diktak a chamniei hai na ama hi Christa kha inihet, iti irujet boi u maw nih?
43007027	Khanikengta miringpa hi khoshekawt ah put ah maw nih, iti nejet uh. Inia Christa kha jong phakhan, tute na khoshekawt ah put ah maw nih, iti jet naw nih.”
43007028	Khashole Jesu na riethiengmun ah put ah miruchuklam a ra`ai a ruti, “Kiei hi nangnejet uh, khan khoshekawt ah put ah maw kanih, iti nangjet uh. Kinining a ajong nimi`ing, inia nojongtirpa kha adik inih, ama kha jet u makchelai.
43007029	Kiei na ama kha kejet, ajarla kiei hi ama ah put ah ajong kanih, khan ama na inojongtir inih.”
43007030	Khashole ama kha shurna rang, rutawk uh, inia ama pha kha jong pe boilai jarkhan, tute na ama chung a khut rubanna ngam u mak.
43007031	Nikengta mipui kar a tampui na ama kha takarushawn ua ruti uh, “Christa na jong phakhan, hi miring hi na iruthaw jetnanek hin arawpdet jetna kha jong thaw nih maw?”
43007032	Hihaihi mipui na ama chungchanga murukmuruk a chawng iruriei u kha Pharisee hai na rujet uh. Khan thiempu ulien hai le Pharisee hai na riethiengmun shipai hai kha ama ashur rang rutir uh.
43007033	Makhan Jesu na ruti, “Nangni le pha bawngkhat awm rang kanilai, khashole nojongtirpa dieng ahawng rang kanih joi.
43007034	Nangnatawk u rangnih, inia numuh u naw tinih. Kaw`awmna khan va ngam u naw tinih.”
43007035	Khashole Jihudi hai na khatlekhat dieng ruti uh, “Nimukna boi u rang a mun khoshekawt ah she rang a iti maw nih? Greek hai kar a awm Retherak hai dieng she a, Greek hai kha vak ruchuk rang, tia imining maw nih?
43007036	‘Nangnatawk u rangnih, inia numuh u naw tinih, khan kaw`awmna mun khan hawng ngam u naw tinih,’ iruti kha ih itina maw nih?”
43007037	Rohoi nikho dawng alientak khan Jesu na ruding a ra`ailam a ruti, “Tunitjoiawm tuira miring kha na kiei dieng va rieshie tui kha neh rosho.
43007038	Kiei takanashawn miring kha na, Miejiek ah iruriei kha ang a, mulung ah put ah tuiring vadung hai kha long pe rangnih.”
43007039	Mahi takashawn miring hai na imuk rang a rasham Ratha chungchanga iruriei inih. Ajarla Jesu kha rumulur boilai jarkhan, Ratha Riethieng kha rupeh maklai.
43007040	Mipui kar a tampui na chawng kha rurangai u phakhan, ruti uh, “Diktak a ama hi Thiempulien `khat inih.”
43007041	Shik miring hai na ruti uh, “Ama hi Christa kha inih.” Shik miring hai na ruti uh, “Galilee ah put ah Christa shok nih maw?
43007042	David chicha ah put ah le David ruawmna Bethlehem ah put ah Christa kha jong rangnih, tia Miejiekna iruriei boi maw nih?”
43007043	Khajarkhan ama chungchanga mipui kar khan reshenna ruawm.
43007044	Eshen na ama kha shurna rang, rumining uh, inia tute na ama chung a khut rubang ngam u mak.
43007045	Khashole riethiengmun shipai hai na thiempu ulien hai le Pharisee hai dieng rushe uh. Khan amani dieng rurawdawn uh, “Ijar a nangishur boi u maw nih?”
43007046	Riethiengmun shipai hai na rumashang uh, “Miring tute na`awm hi miring hi ang a chawngruriei maklai!”
43007047	Pharisee hai na amani dieng rumashang uh, “Nangni tu inomohon boi u nimak maw?
43007048	Rampo hai kar a akhat, ninawkle Pharisee hai kar a akhat na`awm ama kha taka`irushawn u maw nih joi?
43007049	Inia Dan jet boi mipui kha pumbotna kha ruchang uh.”
43007050	Amani kar a akhat a ruawm, Jesu dieng jan a rushe, Nicodemus na amani dieng ruti,
43007051	“Nadan u na chawng rangai mala le ithaw kha imaw nih, iti jet mala, chawng maw shat?”
43007052	Ama dieng mashang a ruti uh, “Nangawm Galilee ah put ah maw nangnih? Tawk tana enro, Galilee ah put ah thiempulien thoi maklai.”
43007053	Khan mi rikip na i`inin ah rushesho u joi.
43008001	Khania Jesu tu Olive Lawn ah ruhawng joi.
43008002	Jingkara hin ama na riethiengmun ah rusheret, khan mi kholok na ama dieng rushe uh; khan ama na rushuh a amani kha ruruchuk.
43008003	Khan danoja hai le Pharisee hai na uirethaw nupang `khat hi shur ua ama dieng vak chawi uh. Khan ama kha mi kar a rumiding uh.
43008004	Ama dieng ruti uh, “Oja, mahi nupang hi uire ruthawlaitak a kirushur u inih.
43008005	Hi ang nupang hi lung le dengna rang, Dan a Moses na chawng nurupek uh. Hijarhin nang na imaw nangti?”
43008006	Ama chung a jar pekna rang, mahi enretena `khat a iruti u inih. Inia Jesu na rubu a pieipak ah khutlawi le rumiejiek.
43008007	Ama kha rawnaw a chawng rurawdawn u jarkhan, Jesu na hawng thoi a ruti, “Nang kar ua munu niei boi akhat na masha a lung le dieng rosho.”
43008008	Khan takthar a rubu a pieipak ah rumiejiekret.
43008009	Amani na rujet u phakhan, lungthim rushit pe ua, ulienchang ah put ah dawngshe, miring hai kha `khatkhat a rushe u joi. Jesu kha thiente a rumak u joi, khania nupangnu kha tu alai ah ding a awmlai.
43008010	Jesu na hawng thoi a nupangnu ranga niboia, tute hawng muk boi phakhan, ama dieng ruti, “Aw nupang, nanawng miring hai kha la? Tute na inaheng boi maw nih joi?”
43008011	Ama dieng rumashang, “Awh Pumi, tute na kiei hi naheng mak.” Jesu na ama dieng ruti, “Kiei na`awm nang kha naheng mi`ing. She tana tun ah put ah munu vak thawlai naw roh.”
43008012	Takthar a Jesu na amani dieng ruriei a ruti, “Kiei hi manmieshie mieivar kha kanih. Kiei najui ama kha na jingna khan shuklawn a lawn naw nih, inia ringna mieivar kha niei rangnih.”
43008013	Khashole Pharisee hai na ama dieng ruti, “Nangrilik rang a nangiriei inih, nangiriei kha adik nimak.”
43008014	Jesu na mashang a amani dieng ruti, “Kieirilik rang a kiriei nitjoiawm, kiriei hi adik inih. Ajarla khoshekawt ah put ah ajong maw kanih, khan khoshekawt tieng ah she maw kanih, iti kha kejet, inia khoshekawt ah put ah ajong maw kanih, khan khoshekawt tieng ah she maw kanih, iti kha nangni na jet u makche.
43008015	Nangni na miring ichatna dungjuia chawngnangshat uh. Kiei tu tute chung a chawngshat mi`ing.
43008016	Chawngkishatshe kha nitjoiawm, kawchawngshatna kha adik inih. Ajarla kiethien a nimi`ing, inia nojongtir, kapa kha le kanih.
43008017	Nang Dan u khanawm hitihin miejiek, makhala pasha `di kungchangna kha adik inih.
43008018	Kieirilik chung a kungachang kanih, khan nojongtir kapa na`awm kuchungchanga kungachang inih.”
43008019	Khajarkhan ama dieng ruti uh, “Nangpa kha ih ah maw awm?” Jesu na rumashang, “Kiei hiawm, kapa kha`awm jet u makche. Kiei hi nangnurujet uatu, kapa kha`awm nangrujet u rangnih.”
43008020	Hihai chawng hi Jesu na riethiengmun ah ruruchuklai a niei`in khan iruriei inih. Khan tute na ama kha rushur ngam u mak. Ajarla ama pha kha jong shok pe maklai.
43008021	Jesu na takthar a ruriei, “Kiei she rang kanih joi, khan nangnatawk u rangnih, khan nang munu u hai khan nangthi u rangnih. Keshena rang a mun khan hawng ngam u naw tinih.”
43008022	Khajarkhan Jihudi hai na ruti uh, “Nining a rathat rang a maw nih, ajarla iti, ‘Keshena rang a mun khan hawng ngam u naw tinih’?”
43008023	Amani dieng ruti, “Nangni noi ah put ah nangnih uh, kiei hi chung ah put ah kanih. Nangni hi manmieshie ah put ah nangnih uh, kiei hi mahi manmieshie ah put ah nimi`ing.
43008024	Khajarkhan nang munu u hai khan nangthi u rangnih, tia nangni dieng a kiruriei inih. Ajarla kiei hi ama kha kanih, iti kha takanangshawn u nawkatu, nang munu u hai khan nangthi u rangnih.”
43008025	Khajarkhan ama dieng ruti uh, “Tumaw nangnih?” Jesu na amani dieng ruti, “Nangni dieng kung ah put ah kiriei kha inih.
43008026	Nang chungchang ua riei rang le chawngshat rang, tampui kieniei, inia nojongtirpa kha adik inih. Khan ama ah put ah kijet hai kholok kha manmieshie dieng hin kiriei inih.”
43008027	Apa chungchanga amani dieng iruriei inih, iti kha rujet u mak.
43008028	Khajarkhan Jesu na amani dieng ruriei, “Nangni na Miring Shapa kha nanglawm u phakhan, kiei hi amatak kha kanih, khan kinining a kithaw nimak a kapa na inuruchuk dungjuia hihaihi kiriei inih, iti kha nangjet u rangnih.
43008029	Khan nojongtirpa kha kiei le awm. Kapa na kiethiente a namah mak, ajarla ama rang a ningnitnarok kha kithaw jawnjai inih.”
43008030	Ama na hihaihi iriei le roroia, mi tampui na ama kha takarushawn uh.
43008031	Khashole ama takarushawnsha Jihudi hai dieng Jesu na ruriei, “Nangni na kawchawng hi nangjui uatu, diktak a kakhaichawi hai kha nangnih u joi.
43008032	Khan nangni na adik kha nangjet u rangnih, khan adik kha na nangni kha nomoshok u rangnih.”
43008033	Khan ama dieng rumashang uh, “Kieini hi Abraham chicha hai kha kanih uh, khan tute diengawm shok a ruawm u mi`inglai. Itia ‘Moshok kha nangnih u rangnih,’ nangiti maw nih?”
43008034	Jesu na amani dieng rumashang, “Nangni dieng diktak a kiriei inih, munu athaw mi rikip kha munu shok kha inih.
43008035	Shok na in khan kumshawt a awm mak. Shapa kha na kumshawt a awm.
43008036	Shapa kha na nomoshok u joiatu, diktak a nangni hi moshok kha nangnih u joi.
43008037	Abraham chicha hai nangnih u kha kejet, inia that rang kiei hi nangnatawk uh, ajarla kawchawng kha na nangni dieng mun niei mak.
43008038	Kiei na kapa dieng a kirumuksha kha kiriei inih, khashole nangniawm nangpa ah put ah nangirangaisha u kha nangithaw u inih.”
43008039	Khan mashang a ama dieng ruti uh, “Abraham kha kapa u inih.” Jesu na amani dieng ruti, “Nangni hi Abraham nai hai kha nangni u joiatu, Abraham na iruthaw kha nangruthaw u rangnih.
43008040	Inia Pathien ah put ah kirujet adik nangni dieng ariei miring, kiei hi tun that rang nangnatawk uh. Abraham na iruthaw kha hi nimak.
43008041	Nangpa u na iruthaw kha nangithaw u inih.” Khajarkhan ama dieng ruti uh, “Kieini hi rejai nai nih u mi`ing. Kapa u `khat kieniei uh. Ama kha Pathien inih.”
43008042	Khajarkhan Jesu na amani dieng ruti, “Pathien kha nangpa u runih joiala, numnangnurupok u rangnih, ajarla kiei hi Pathien ah put ah ajong a hin ka`awm; kinining a ajong nimi`ing, inia ama na inojongtir inih.
43008043	Ijar a kiriei hi nangijet boi u maw nih? Ajarla kawchawng kha loi ngam u makche.
43008044	Nangni hi nangpa u diabol ah put ah nangnih uh, khan nangpa u ditrekhe kha nangthaw jawt uh. Ama kha kung ah put ah mithat miring runih, khan adik khan ruding mak, ajarla ama dieng adik kha awm pe mak. Mielieshiei thaw phakhan, ama awmchantak ah put ah iriei inih, ajarla ama kha mielieishiei miring le mielieishiei apa kha inih.
43008045	Kiei na adik kieriei jarkhan, takanawshawn u makche.
43008046	Nang kar ua tu na maw munu niei, tia anakhin rang awm? Adik kha kieriei joiala, ijar a takaninawshawn boi u maw nih?
43008047	Pathien ah put ah miring kha na Pathien chawng hai kha rangai. Nangirangaina boi u ajartu, nangni hi Pathien ah put ah nih u makche.”
43008048	Jihudi hai na mashang a ruti uh, “Nang hi Samaria miring nangnih, khan raikho nangniei kiti u hin dik u mi`ing maw?”
43008049	Jesu na rumashang, “Raikho niei mi`ing, inia kapa kha richit kepek, khan nangni na kiei hi richit nepeh u makche.
43008050	Khanikengta kulurna kha tawk mi`ing. Atawkpa le chawngshat miring `khat awm.
43008051	Nangni dieng diktak a kiriei inih, tukhat na kawchawng kha rung joiatu, kumshawt a thitna kha muhet naw nih.”
43008052	Khajarkhan Jihudi hai na ama dieng ruti uh, “Raikho nangniei, iti hi tun kejet u joi! Abraham kha ruthi joi, khan thiempulien haiawm ruthi u joi. Khanikengta nangti, ‘Kawchawng arung mi kha na thitna tuidan kha shuken a en naw nih.’
43008053	Ruthi kapa u Abrahamnek a aliendet maw nangnih? Thiempulien hai kha`awm ruthi joi. Nang nining a ih kanih nangiti maw nih?”
43008054	Jesu na rumashang, “Kibibing a kumulurna joiatu, kulurna kha iawm nimak. Kapathien nangiti u kapatak kha na inumulur inih.
43008055	Ama kha jet u makche, inia kiei na ama kha kejet. ‘Kiei na ama kha jet mi`ing’ kiti joiatu, nangni ang a mielieishiei thawpa kha kanih rangnih. Inia ama kha kejet a ama chawng kha kirung inih.
43008056	Nangpa u Abraham na kinikho muknathiei rang, ningrungai pe. Ama na rumuk a ningrungai pe.”
43008057	Jihudi hai na ama dieng ruti uh, “Nang kum shawm rahngshe shok makchelai, Abraham kha nangrumuk maw khan?”
43008058	Jesu na amani dieng ruti, “Nangni dieng diktak a kiriei inih, Abraham ruawm mala khan Kiei Kanih.”
43008059	Khajarkhan ama kha dengna rang, lung rushar u joi. Inia rurethe a Jesu na riethiengmun ah put ah rushe joi, khan mi hai kar a rulut a khatikhan rupang joi.
43009001	Jesu na rupang le roroi a, shok ah put ah mikchaw miring `khat rumuk.
43009002	Akhaichawi hai na ama dieng rurawdawn uh, “Rabbi, mikchawlam a jong shok ama hi, tu na munu iruthaw maw nih, ama na maw ninawkle unulepa hai na munu iruthaw maw nih?”
43009003	Jesu na rumashang, “Ama na`awm, khan unulepa hai na`awm munu ruthaw u mak, inia ama dieng Pathien chon hai kha larnathiei rang a inih.
43009004	Nishun a nojongtirpa chon hai kha kithawngir rang a inih, jan hawng phakhan, tute na chon thaw ngam naw nih.
43009005	Manmieshie shung a kaw`awmlai hin, manmieshie mieivar kha kanih.”
43009006	Khatikhan ruriei shole, pieipak kha rumiechiei a, khan iemiechiei kha le piei kha rupawr, khan mikchawpa mik khan chir kha runawt pe.
43009007	Khan ama dieng ruti, “She tana Siloam tuikhur khawn vak rushuk roh” (Mahi nemele le Rutir, tina inih). Khajarkhan rushe a vak rushuk joi, khan ama na muklam a vak kir joi.
43009008	Khajarkhan ringchangpui, khan matieng a mikchawlai a rumuh hai kha na ruti uh, “Hipa hi shutlam a khutdawpa kha nimak maw?”
43009009	Shik miring hai na ruti uh, “Ama kha keng.” Inia shik miring hai na ruti uh, “Ama le ra`ang keng.” Ama na ruti, “Kieitak kanih.”
43009010	Khajarkhan ama dieng ruti uh, “Itia nang mik hai kha na imuk maw nih joi?”
43009011	Ama na mashang a ruti, “Jesu iti miring `khat na piei miechier a kimik hai hin nanawt pe, khan kiei dieng nuruti, ‘Siloam tuikhur khawn she roh, khan vak rushuk roh.’ Khan kurushe a kavak rushuk shole, kimuk nih joi.”
43009012	Ama dieng rurawdawn uh, “Ama kha ih ah maw awm joi?” Ama na ruti, “Jet mi`ing.”
43009013	Matienglai a mikchawpa kha Pharisee hai dieng ruchawi u joi.
43009014	Jesu na chir rukon a imik hai irumumuk kha Sabbath nikho runih.
43009015	Khajarkhan mik irumukna dan kha Pharisee hai na ama dieng rurawdawn u ret. Amani dieng ruti, “Kimik hai hin chir nanawt pe, khan kurushuk a kimuk inih.”
43009016	Pharisee eshen na ruti uh, “Hi miring hi Pathien ah put ah nimak, ajarla Sabbath nikho kha rung mak.” Shik miring hai na ruti uh, “Itia maw munu miring `khat na hihai jetna hi thaw ngam nih?” Khajarkhan amani dieng reshenna ruawm.
43009017	Khashole mikchawpa dieng rutiret uh, “Nang mik nurumumuk jarkhan, ama chung a imaw nangti?” Makhan ama na ruti, “Ama hi thiempulien `khat inih.”
43009018	Khashole Jihudi hai na imik ruchaw pe a irumukpa nulepa kha rukoi pe u masheng, ama kha mik ruchaw pe a irumuk inih, iti kha takarushawn u mak.
43009019	Khan amani kha rurawdawn uh, “Mikchawlam a shok nangiti u ama hi nang shapa u maw nih? Itia tun imuk maw nih?”
43009020	Unulepa kha na amani dieng rumashang uh, “Ama hi kashapa u inih, khan mikchawlam a shok inih, iti kejet uh.
43009021	Inia itia tun imuk maw nih, ninawkle tu na imik hai hi imumuk maw nih, iti hi jet u mi`ing. Achang keng joi, ama kha rawdawn u roh. Ama chungchanga nining a riei rangnih.”
43009022	Unulepa kha na hitihin a iruti kha Jihudi hai kha ichih u jar a inih. Ajarla tukhat na ama kha Christa inih, tia rophong joiatu, synagogue ah put ah nawt rang a inih, iti hi Jihudi hai rawjawtna inih.
43009023	Khajarkhan a inih unulepa na “Achang keng joi, ama kha rawdawn u roh” irutina u kha.
43009024	Khajarkhan voidi changna a mikchaw miringpa kha rukoi ua ama dieng ruti uh, “Pathien kha mapak roh; hi miring hi munu miring inih, iti kejet u joi.”
43009025	Khan ama na mashang a ruti, “Munu miring anih anih boi kiei jet mi`ing, kijet khatte tu awm, makhala kimikruchaw joiawm, tuntu kiei kumuk joi.”
43009026	Inia ama dieng rutir u ret, “Nang dieng imaw nuruthaw pe? Nang mik hai kha itia inurumumuk maw nih?”
43009027	Amani dieng rumashang, “Nangni dieng kururieisho joi, narangai pe u makche. Ijar a nangirangai jawtthep u maw nih? Ama khawchawi hai achang jawt maw nangnih uh?”
43009028	Khashole erawh a ama dieng ruti uh, “Nang keng ama khaichawi anih, inia kieini tu Moses khaichawi hai kha kanih u keng.
43009029	Moses dieng Pathien na ruriei, iti kha kejet uh, inia hipa hi tu khoshekawt ah put ah ajong maw nih, iti jet u mi`ing.”
43009030	Miringpa kha na mashang a amani dieng ruti, “Khoshekawt ah put ah ajong maw nih, iti nangijet boi u hi shindawngroi `khat inih, khanikengta kimik hai hi namadam pe joi!
43009031	Khan Pathien na munu miring hai inik kha rangai pe mak, inia Pathien achih miring le khan ama mulungmining athaw miring na inik kha irangai pe inih.
43009032	Shok ah put ah mikchaw mik hai hi tukhat na imawlawng pe, iti hi rong put ah put ah jet boi inih.
43009033	Hi miring hi Pathien ah put ah runih joi nawkatu, iawm ruthaw ngam naw nih.”
43009034	Amani na mashang a ama dieng ruti uh, “Nang hi munu kholok le ashok miring nangnih, kieini hi ninuruchuk u maw nih?” Khan ama kha runawt u joi.
43009035	Ama kha nawt joi, iti kha Jesu na rujet. Ama kha rumuk phakhan, ama dieng ruti, “Pathien Shapa kha takamawnangshawn?”
43009036	Ama na mashang a ruti, “Oja, takakawshawnnathiei rang, ama kha tumaw nih?”
43009037	Jesu na ama dieng ruti, “Ama kha nangmuk joi. Ama kha nang le chawng arieipa hi inih.”
43009038	Ama na ruti, “Takakawshawn joi, Aw Pumi!” Khan chubairubawk joi.
43009039	Jesu na ama dieng ruti, “Amuh boi hai na mukna rang, khan amuh hai na mikchaw changna rang, kiei hi manmieshie hin chawngshat ajong kanih.”
43009040	Ama le ruawm Pharisee eshen na hihaihi rujet u phakhan, ama dieng ruti uh, “Kieini hiawm mikchaw maw kanih uh?”
43009041	Jesu na amani dieng ruti, “Nang mik u kha ruchaw a tu, munu runiei u naw tinih, inia tun ‘Kumuk’ nangti uh. Khajarkhan nang munu u kha awm lai.
43010001	“Diktak a nangni dieng kiriei inih, tunita`awm kengam roko mawkawt ah hawng lut boi, inia shik `khat tieng ah hawng ka, ama kha murushah le minieisho miring kha inih.
43010002	Khania mawkawt ah hawng lut miring kha kengamroi kha inih.
43010003	Mawkawt rungpa kha na ama rang mawlawng pe, khan kengam hai kha na ama hesho kha rangai pe uh. Khan ama kengamtak hai kha iriming a koi a lamkai pe.
43010004	Ekengamtak hai kha hoi phakhan, ama na amani maton ah lawn, khan kengam hai kha na ama anu kha jui uh, ajarla amani na ehesho kha jet pe uh.
43010005	Milak kha shukjui a jui u naw nih, inia ama ah put ah tan u rangnih, ajarla milak hai hesho kha jet pe u mak.”
43010006	Mahi chawngmeloi hi Jesu na ruriei, inia amani dieng imaw iriei, iti kha rujet u mak.
43010007	Khajarkhan Jesu na amani dieng rurieiret, “Diktak a nangni dieng kiriei inih, kiei hi kengam hai rang a mawkawt kha kanih.
43010008	Kamatieng a ava kholok kha murushah le minieisho hai kha nih uh, inia kengam hai kha na amani chawng hai kha rurangai pe u mak.
43010009	Kiei hi mawkawt kha kanih. Tunita`awm kajar a vak lut joiatu, kiei na shan rang kanih, khan eshena mun rikip a shakhoina kha muk rangnih.
43010010	Murushah kha na murukna rang le thatna rang, khan mathangna rang niboia, va mak. Khania amani na ringna kha rutukthep a mukna rang a ajong kanih.
43010011	“Kiei Kengamroi atha kha kanih. Kengamroi atha kha na kengam hai rang iringkho ipek inih.
43010012	Inia kengamroi nih boi, moroi miring kha na kengam hai kha atatak nit boi jarkhan, melang vat phakhan, kengam hai kha mathan a atan. Khan melang kha na amani kha ushur, khan kengam hai kha chaiachai a atet.
43010013	Moroi miring kha na atan, ajarla ama kha moroi miring inih. Khan kengam hai rang khan tenreh mak.
43010014	“Kiei Kengamroi atha kha kanih. Kekengam hai kha kejet, khan kiei hi amani na nejet uh.
43010015	Kapa na inejettak hi ang a, kapa kha kejet, khan kengam hai rang khan kiringkho kepek.
43010016	Hi roko shung a awm boi kengam hai shik kienieilai. Amani kha`awm kivakchawingir rang a inih. Khan amani na kehesho kha rangai u rangnih. Khajarkhan kengam hawi `khat le kengamroi `khat awm rangnih.
43010017	Koloinathep rang, kiringkho hi kipek inih, hijarhin kapa na numinopok inih.
43010018	Kiei ah put ah tute na loi mak, inia kinining a kipek inih. Pekna rang cham kieniei, khan loinaret rangawm cham kieniei. Mahi chawngpek hi kapa ah put ah kiruman inih.”
43010019	Hihai chawng jar hin Jihudi hai rureshenthep uh.
43010020	Amani kar a tampui na ruti uh, “Raikho ieniei a vet joi. Ijar a ama chawng kha nangirangai u maw nih?”
43010021	Shik `khat na ruti uh, “Hihaihi raikho na ichutna miring chawngriei nimak. Itia maw raikho na mikchaw miring mik hai kha mumuk ngam nih?”
43010022	Khan Jerusalem ah Inlona Rachang hawng shok joi. Makha pha kha phabi runih.
43010023	Jesu na riethiengmun ah Solomon tomai`in khan rulawn a ruawm.
43010024	Khajarkhan Jihudi hai na ama kha ruroko ua ama dieng ruti uh, “Idawrshe a kieini hi awkchak a ninatet u maw nih? Christa kha nangnih a tu, madanghet a nieriei u roh.”
43010025	Jesu na amani dieng rumashang, “Nangni dieng kururiei joi, inia takanawshawn u makche. Kapa riming a kithaw hai kha na kuchungchanga kungachang inih.
43010026	Inia takashawn u makche, ajarla nangni dieng a kiruriei kha ang a, kekengam hai kar khan jaw u makche.
43010027	Kekengam hai kha na kehesho kha rangai uh. Amani kha kejet, khan amani na nujui uh.
43010028	Amani dieng kumshawt ringna kha kepek, khan amani kha shukthang a thang u lai naw nih. Khan tute na kukhut ah put ah nasho ngam naw nih.
43010029	Kiei dieng a anapeh kapa kha ih kholoknek a liendet. Khan tute na kapa khut ah put ah sho ngam naw nih.
43010030	Kapa le kiei hi khatte kanih uh.”
43010031	Khajarkhan Jihudi hai na ama kha lung le dengna rang, lung rushar u ret joi.
43010032	Jesu na amani dieng rumashang, “Kapa ah put ah chon atha tampui kunumumuk u joi. Khahai chon kar hin ih ang kha jar a maw lung le ninedengna u rang a?”
43010033	Jihudi hai na mashang a ama dieng ruti uh, “Chon atha jar a kinedeng u rang a nimak, inia mieshietna jar a inih. Ajarla miring `khat nangnih, inia nang nining a Pathien nangrasha.”
43010034	Jesu na amani dieng rumashang, “Nang Dan ua irumiejiek boi maw nih? ‘Kiei na kuruti, “Pathien hai kha nangnih uh.” ’
43010035	Pathien chawng jongna miring hai dieng pathien hai, tia la (Miejiek kha koi ngam naw nih),
43010036	Apa na iruriethiengsha le manmieshie shung a inojongtir, kiei na ‘Pathien Shapa kanih,’ kiti jar a, ‘Pathien nangmieshiet,’ niniti u maw nih?
43010037	Kapa chon hai hi kawthaw joi nawkatu, takanawshawn u naw roh.
43010038	Inia kawthaw joiatu, takanangnawshawn u joi nawk awm, chon hai kha takashawn u roh. Khanitatu kapa na kiei dieng awm, khan kiei na ama dieng ka`awm, iti kha nangjet ua takanangnawshawn u rangnih.”
43010039	Khashole ama kha shurna rang, rutawk u ret, inia amani khut ah put ah rurekhe joi.
43010040	John na akhat changna a baptisma pek a ruawmna mun, Jordan vara tieng takthar a rushe a makhan ruawm joi.
43010041	Mi tampui na ama dieng va ua ruti uh, “John na jetna iawm ruthaw mak, inia John na mahi miring jar a iruriei rikip kha adik inih.”
43010042	Makha mun khan mi tampui na ama kha takarushawn uh.
43011001	Khan Mary le uliennu Martha awmna kho Bethany khan Lazarus iti miring `khat ana a ruawm.
43011002	Pumi kha rieipartui irunawt a eke hai kha asham le iruno pe ama kha mahi Mary hi inih. Anaipangpa Lazarus kha runa pe.
43011003	Khajarkhan uliennu hai kha na Jesu dieng chawng mawchawi a ruti uh, “Pumi, enro, numnangipok ama kha ana a awm joi.”
43011004	Rujet phakhan, Jesu na ruti, “Mahi natna hi thitnathiei nimak, inia Pathien lurna rang a inih, khan mahi jar hin Pathien Shapa kha mulurna rang a inih.”
43011005	Jesu na Martha, anaipangnu, khan Lazarus kha numrupok.
43011006	Khajarkhan, ana kha rujet joiawm, ruawmna mun khan ni `di ruawmlai.
43011007	Makha shole khaichawi hai dieng ruti, “Judea ah she u ret rawi.”
43011008	Akhaichawi hai na ama dieng ruti uh, “Rabbi, Jihudi hai na tuntun hin nang kha lung le deng rang, natawk uh. Khawn sheret rang a nangiti maw nih?”
43011009	Jesu na rumashang, “Nikho `khat a nidan shawmlieidi awm nimak maw? Tukhat na nishun a lawn a tu bakna niei naw nih, ajarla mahi manmieshie mieivar hi imuk inih.
43011010	Inia tukhat na jan a lawn a tu bakna niei rangnih, ajarla ama dieng mieivar kha awm pe mak.”
43011011	Ama na hihaihi ruriei shole, amani dieng ruti, “Nawlawm u Lazarus kha miei joi, inia meche rang, kiei she rang kanih.”
43011012	Akhaichawi hai na ruti uh, “Pumi, amiei nitatu atha rang keng.”
43011013	Khanikengta, Jesu na ama thitna chungchanga iruti inih, inia amani na tu aja a shawimuchum `khat a rumining uh.
43011014	Khashole Jesu na amani dieng madanghet a ruriei pe joi, “Lazarus kha thi joi.
43011015	Kiei na khawn kuruawm boi kha nangni rangbak kiningai, makha nangni na takanangshawnna u rang a inih. Nitjoiawm ama dieng she u rawi.”
43011016	Didymus iruti u Thomas na akhaichawi chang pui hai dieng ruti, “Kieiniawm ama le thitna rang, she u rawi.”
43011017	Jesu na vat phakhan, Lazarus na than shung ah ni mili ruawm kha vak jet joi.
43011018	Bethany kha Jerusalem ah put ah majin `di dawr inih.
43011019	Anaipangpa u chungchanga Mary le Martha maw`awi rang, Jihudi hai tampui vak ruchun uh.
43011020	Khan Martha na Jesu ava kha rujet `le, ama dieng rushe a vak rumuk pui, inia Mary tu in ah rushuh a ruawm.
43011021	Martha na Jesu dieng ruti, “Pumi, hin nangruawm a la, kanaipangpa khaw ruthi naw nih.
43011022	Khania tunawm Pathien dieng nanginik kha Pathien na nang dieng nepek rangnih, iti hi kejet.”
43011023	Jesu na ama dieng ruti, “Nang naipangpa khaw thoiret rang keng.”
43011024	Martha na ama dieng ruti, “Nikho dawng thoiretna khan, ama na thoiret rangnih, iti kejet.”
43011025	Jesu na ama dieng ruriei, “Kiei hi thoiretna le ringna kha kanih. Kiei hi takanashawn miring hai kha na thit joiawm ring rangnih.
43011026	Khan tunitjoiawm kiei dieng a aring a takanashawn mi rikip na kumshawt a thitna kha niei naw nih. Mahi takanangshawn maw?”
43011027	Ama dieng ruti, “Awh, kupumi, kiei na nang hi manmieshie a ajong Christa, Pathien Shapa kha nangnih, iti hi takakawshawn joi.”
43011028	Hihaihi ruriei shole, anaipangnu Mary kha murukte a akoi rushe a ruti, “Ojapa kha hin awm joi, khan nang kha nokoi.”
43011029	Ama na rujetphit `le, relentak a thoi a ama dieng rushe joi.
43011030	Jesu na kho khan rulut maklai, inia Martha na irumukna pui mun khan ruawmlai.
43011031	Mary na thoi a rawnawttak a rushe kha, in ah awm ama maw`awi Jihudi hai kha na rumuk u phakhan, “Thanmun ah achap she keng,” tia ama kha rujui uh.
43011032	Jesu ruawmna mun khan Mary na rushe a ama kha vak muk phakhan, ekekung a rubawklap a ama dieng ruti, “Pumi, hin nangruawm a la, kanaipangpa khaw ruthi naw nih.”
43011033	Khajarkhan Jesu na ama achap le ivatpui Jihudi hai achap kha rumuk phakhan, ajeng a mulung rushit pe a rushaw pui.
43011034	Ama na ruti, “Ama kha khoshekawt ah maw nangreh uh?” Ama dieng ruti uh, “Pumi, va tana vak en roh.”
43011035	Jesu na ruchap.
43011036	Jihudi hai na ruti uh, “Enro, idawr a ama khaw numipok maw nih!”
43011037	Amani kar a eshen na ruti uh, “Mikchawpa mik hai mumuk mahi miring hi na Lazarus thitna boi rang chon ithaw ngam boi rang a maw nih?”
43011038	Khashole Jesu na mulung runat puiret jarkhan, than khan rushe joi. Makha koh runih, khan makha lung le rumangai uh.
43011039	Jesu na ruti, “Lung hi melet u roh.” Athipa uliennu Martha na ama dieng ruti, “Pumi, manam shie rang keng joi, ajarla ni mili nih joi.”
43011040	Jesu na ama dieng ruti, “Takanangshawn joiatu, Pathien lurna kha nangmuk rangnih, tia kinururiei boi maw nih?”
43011041	Khajarkhan athipa rehna lung mawkawt kha rumelet uh. Khan Jesu na chung tieng ruen a ruti, “Kapa nangnururangai pe jarkhan kanamapak.
43011042	Nangnarangai pe jawnjai, iti hi kejet. Khan kiei hi ninojongtir inih, iti hi inoroko mipui hi na takashawnna rangbak a kiruriei inih.”
43011043	Hihaihi ruriei shole, he rashangtak a rura`ai, “Lazarus, vai vak shok roh.”
43011044	Ukhut le ke hai kha ponramasha le rokhop, khan amai kha ponte le rejemlam a athipa kha vai vak shok joi. Jesu na amani dieng ruti, “Ama kha thut u tana mawlawn u roh.”
43011045	Khajarkhan Mary dieng ava Jihudi hai kar a mi tampui na Jesu na ithaw hai kha rumuk u`le, ama kha takarushawn uh.
43011046	Inia eshen na Pharisee hai dieng rushe ua Jesu na iruthaw hai kha vak riei uh.
43011047	Khajarkhan thiempu ulien hai le Pharisee hai na Sanhedrin ruchunna runiei uh. Amani na ruti uh, “Imaw nithaw u rang? Hi miring hi na jetna tampui thaw joi.
43011048	Hitihin ama hi nemeshe u joiatu, mi kholok na ama kha takashawn u rangnih joi. Khan Rome miring hai na va u ning, tia nawawmna u mun le nuphung u hi nasho u rangnih joi.”
43011049	Amani hai kar a akhat, kha kum a thiempu rashang, Caiaphas na amani dieng ruti, “Nangni iawm jet u makche.
43011050	Miningawm mining u makche, makhala phung kholok athang rangnek a miring `khat vanoi ruhut a athi kha athadet inih.”
43011051	Mahi nining a iriei nimak, inia kha kum a thiempu rashang `khat chang a, phung ruhut a Jesu kha athingir rang a rasham inih, iti kha irurieimasha inih.
43011052	Khan phung ranga nimak a achairak a awm Pathien naite hai kha `khat a vak chawina rang a inih.
43011053	Khajarkhan khani ah put ah ama kha itia maw that rang, tia chawng rurashak u joi.
43011054	Khajarkhan Jesu na Jihudi hai kar a malangsheng a rulawnlai mak. Inia ramthim dieng ah awm ram `khat, Ephraim iti kho khan rushe joi. Khan kha mun khan akhaichawi hai le ruawm joi.
43011055	Khan Jihudi hai Rakanna kha hawng nai joi, khan mi tampui na kha ram ah put ah Rakanna mala a nining ua riethiengna rang, Jerusalem ah ruhawng uh.
43011056	Amani na riethiengmun ah ruding u le roroia, Jesu kha rutawk ua khatlekhat dieng ruti uh, “Imaw nangmining uh, rohoi hin ajonghet boi rang a maw nih?”
43011057	Khan thiempu ulien hai le Pharisee hai na chawng rupek u joi, makhala tukhat na ama awmna jet joiatu, ama kha shurnathiei rang, mejet rang a inih.
43012001	Rakanna rang ni `ruk mala khan, Jesu na Bethany ah rushe. Makha ama na athi ah put ah irumothoi, Lazarus ruawmna kha inih.
43012002	Kha mun khan amani na bunekna `khat runiei pui uh. Khan Lazarus kha ama le tebol ah buneh hai kar a akhat runih. Khan Martha na chon ruthaw pe uh.
43012003	Khashole Mary na nard riethienghiei manrawp rieipartui litre khoidawr hi ruloi a, Jesu ke khan runawt pe. Khan ama ke kha asham le runo pe. Rieipartui manamhoi kha na in kha rujeibieng.
43012004	Inia akhaichawi hai kar a akhat, ama ajor rang a, Simon shapa Judas Iscariot na ruti,
43012005	“Shara hai dieng pekna rang, ijar a mahi rieipartui hi dinari rajathum a jorthiei boi maw nih?”
43012006	Mahi shara hai kha ire a iruti nimak, inia ama kha murushah runih. Khan shierkawk ah iruthong hai kha ama rang ruloi jawnjai a ruawm inih.
43012007	Jesu na ruti, “Ama kha bieh u naw roh, kurukhumna nikho rang a itet nih joi.
43012008	Ajarla shara hai kha nangawm pui jawnjai uh, inia kiei tu nawawm pui jawnjai u makche.”
43012009	Jihudi mipui hawi `khat na ama kha makhan awm, iti rujet u phakhan, Jesu ranga kha niboia, ama na athi ah put ah irumothoi Lazarus kha`awm aen rushe uh.
43012010	Khan thiempu ulien hai na Lazarus kha`awm thatna rang, chawng rurashak u joi.
43012011	Ajarla ama jar a Jihudi tampui na ruhiei ua Jesu kha taka`irushawn u inih.
43012012	Jing tieng hin rohoi ah ajong mipui alientak `khat na Jesu kha Jerusalem ah va joi, iti kha rujet.
43012013	Naw bak hai kha rurak ua ama rumukna pui rang, rushe uh; khan amani na rura`ai uh, “Hosanna! ‘PUMI riming a ajong ama kha rahvantha inih!’ Ama hi Israel hai Reng kha inih!”
43012014	Jesu na ranngam acha remet `khat rumuk a, ama chung ah rushuh. Ajarla hitihin rumiejiek,
43012015	“Chih naw roh, Aw Zion shanu. Enro, nang Rengpa kha ranngam acha remet chung ah shuh a jong joi.”
43012016	Arapa khan akhaichawi hai na rujet u mak, inia Jesu kha rumulur phakhan, irumiejiek hai kha ama chungchanga inih, khan ama dieng iruthaw inih, iti kha rumininghep uh.
43012017	Khajarkhan Lazarus kha than ah put ah irukoi a athi ah put ah irumothoilai a irurawtawp pui mipui kha na kungruchang uh.
43012018	Khan mahi jetna iruthaw kha irujet u hi na`awm inih, mipui na ama rumuk pui rushena u kha.
43012019	Khajarkhan Pharisee hai na nining ua ama dieng ruti uh, “Iawm man u lai makme, enro manmieshie na ama anu kha juisho joi.”
43012020	Khan rohoi a chubaibawk ruhawng hai kar khan Greek haiawm ruawm uh.
43012021	Galilee ah awm Bethsaida miring Philip dieng va ua ruti uh, “Oja, Jesu kha kumuk jawt uh.”
43012022	Philip na Andrew dieng she a ruriei, khan takthar a Andrew le Philip na Jesu dieng ruriei uh.
43012023	Jesu na mashang a amani dieng ruti, “Miring Shapa lurna rang a pha kha jong joi.
43012024	Diktak a nangni dieng kiriei inih, gehu `khat na pieipak ah cho a thi nawkatu, ama kha khatte a awm, inia ithi a tu, ara tampui moshok.
43012025	Iringkho numapoh ama kha na makha mathang rangnih, khan mahi manmieshie hin iringkho amumak ama kha na mahi kumshawt ringna rang atet rangnih.
43012026	Kochon athaw miring kha na nujui rosho, khan kaw`awmna khan keshepding kha`awm awm rangnih. Khan tukhat na kochon kha thaw joiatu, kapa na richit pek rangnih.
43012027	“Tun karatha hi shaw joi, khan imaw kiti rang? ‘Kapa, mahi pha ah put ah nashan roh.’ Inia mahi rentuk rang hin a hi pha hin a kiei ajong kanih.
43012028	Kapa, nang riming kha mulur rang roh.” Khashole ravan ah put ah he `khat jong a ruti, “Kumulur joi, khan mulurret rang kanih.”
43012029	Khakawt ah ading mipui kha na rujet ua mahi khomelek keng, ruti uh.” Shik `khat na ruti uh, “Ravantir na ama dieng chawngiriei keng joi.”
43012030	Jesu na mashang a amani dieng ruti, “Hesho hi kiei rang a jong nimak, inia nangni rangbak a ajong inih.
43012031	Manmieshie chawngshatna kha tun a pha hi nih joi. Tun manmieshie rampopa kha nawt rangnih joi.
43012032	Khan kiei hi rieliei ah put ah nalawm phakhan, mi kholok kha kiei dieng pawt rang kanih.”
43012033	Hi irutina hi itia athi rang a maw nih iti mejetna rang a inih.
43012034	Mipui na ama dieng rumashang uh, “Christa na kumshawt a awm rangnih, tia Dan ah put ah kurujet uh. Itia ‘Miring Shapa hi ilawmngir rang a inih’ nangiti maw nih? Mahi Miring Shapa hi tumaw nih?”
43012035	Jesu na amani dieng ruti, “Mieivar hi nangni le shawtbawt awm rangnih. Ajing na nubukna boi rang, mieivar kha nangniei u lai hin lawn u roh. Khan ajing a lawn miring kha na ih ah lawn maw nih, iti jet mak.
43012036	Mieivar kha nangniei u lai hin mieivar naite hai kha nangchangna u rang, mieivar kha takashawn u roh.” Hihaihi ruriei shole, Jesu na rushe a amani ah put ah rubi joi.
43012037	Amani maikung a jetna tampui ruthaw a`awm ama kha takarushawn u mak.
43012038	Mahi Isaiah thiempulien chawng kha hawng rupumna rang a inih. Ama na iruriei khala: “Pumi, nawchawngriei u khan, tu na maw takarushawn joi? Khan tu dieng maw PUMI banbo kha rophong joi?”
43012039	Khajarkhan amani na takarushawn ngam u mak, ajarla Isaiah na rurieiret:
43012040	“Amani mik hai kha na mukna boi rang le amani mulung a jetna boi rang, amani mik hai kha imijing pe joi. Khan amani mulung kha michimmashak pe joi. Khanawkatu vak kir ua kamadam u rangnih.”
43012041	Ama lurna kha rumuk a ama chungchanga ruriei phakhan, Isaiah na hihaihi iruti inih.
43012042	Khanikengta rampo hai tampuishe na`awm ama kha takarushawn uh. Inia Pharisee hai jar a amani na rurophong u mak. Khanawkatu synagogue ah put ah irunawt u rang a inih.
43012043	Ajarla miring hai ah put ah mapakna kha Pathien ah put ah mapaknanek a numrupok uh.
43012044	Jesu na ra`ai a ruti, “Kiei hi takanashawn miring kha kiei hi taka`inawshawn nimak, inia nojongtirpa kha taka`ishawn inih.
43012045	Khan kiei namuh miring kha na nojongtirpa kha imuk inih.
43012046	Kiei hi takanashawn mi rikip na ajing a awmna boi rang, manmieshie mieivar `khat a ajong kanih.
43012047	“Tukhat na kawchawng hai kha rung joi nawkawm, ama chung a kiei na chawngshat mi`ing. Ajarla kiei na manmieshie chung a chawngshat ajong nimi`ing, inia manmieshie hi ashan rang a ajong kanih.
43012048	Kiei hi anada le kawchawng aloi boi miring chung a chawngshat rang akhat awm: kirurieisha chawngtak kha na Nikho dawng khan chawngshat pe rangnih.
43012049	Ajarla kinining ah put ah kiruriei nimak, inia nojongtir kapa ama na kiriei rang a chung a chawnginurupek inih.
43012050	Khan ama chawngpek kha kumshawt ringna inih, iti kha kejet. Khajarkhan kapa na kiei dieng irurieitak kha ang a, kiei na`awm kiriei inih.”
43013001	Rakanna rohoi malatak khan Jesu na manmieshie hi mathan a apa dieng hawngna rang a pha kha jong joi, iti kha rujet. Manmieshie ah awm ama tatak hai kha rupumping a numrupok joi.
43013002	Tun janbu runek u lai khan diabol na Simon shapa Judas Iscariot mulung shung a ama kha jorna rang, mulungmining rupekmasha joi.
43013003	Apa na ama khut chung a ih kholok irupek, Pathien ah put ah ajong, khan Pathien dieng ahawng rang a kha Jesu na rujet.
43013004	Janbu nekna ah put ah ama na ruthoi a opon rieshiei kha atet a pontete kha loi a kawng ah ruverep joi.
43013005	Khan thingkheng ah tui kha rushung a akhaichawi hai ke rushuk ruput joi. Khan awkawng a iruverep pontete kha le runo pe joi.
43013006	Simon Peter dieng vat phakhan, Peter na Jesu dieng ruti, “Pumi, keke nanginurushuk pe rang a maw nih?”
43013007	Jesu na mashang a ama dieng ruti, “Nang dieng kithawtak hi tun hin jet naw tinih, inia nuk a nangjet rangnih.”
43013008	Peter na ama dieng ruti, “Keke hi shukrushuk a nurushuk pethiei naw tinih.” Jesu na ama dieng rumashang, “Nang ke kunurushuk pe nawkatu, nang hi kiei le tak `khat changna kha niei makche.”
43013009	Simon Peter na ama dieng ruti, “Pumi, keke ranga hi niboia, kukhut hai le kulu hiawm nurushuk pe roh.”
43013010	Jesu na ama dieng ruti, “Tui robosha miring kha, eke hai ranga niboia, rushuk rang rangai mak, ajarla lawpsheng a riethiengsho joi. Nangni nangriethieng u joi, inia nang lawpsheng u riethieng tu nimaklai.”
43013011	Ajarla ama ajor rang a miring kha rujet jarkhan, “Nang lawpsheng u riethieng tu nimaklai” iruti inih.
43013012	Amani ke hai kha rurushuk pe shole, opon rieshiei kha loi a tebol khan vak shuret a amani dieng ruti, “Nangni dieng a kithawsha hai kha nangjet u maw?
43013013	Oja le Pumi, tia nangnokoi uh, makha adik inih, ajarla makha kiei kanih.
43013014	Nang Pumi u le nang Oja u kiei na nang ke u hai kha kunurushuk pe u joiatu, nangniawm khatlekhat ke hai kha nangirushuk u rang a kha nangiton u inih.
43013015	Ajarla nangni dieng kithaw hi ang a nangithaw u rang a endar `khat nangni dieng kipekmasha inih.
43013016	Diktak a nangni dieng kiriei inih, shok kha upuminek a liendet mak, khan itir ama kha atirpanek a liendet mak.
43013017	Hihaihi nangjet ua nangthaw u joiatu, rahvanmuh miring kha nangnih u joi.
43013018	“Nang lawpsheng u chungchanga kiriei nimak. Kimadansha amani kha kejet, inia Miejiek kha hawng rupumna rang a inih, makhala ‘Kiei le tan ashah miring hi na kiei hi miknamangana joi.’
43013019	“Mahi shok phakhan, kiei kanih, iti kha takanangshawnna u rang, tun kiei na shok mala a nangni dieng kiriei inih.
43013020	Diktak a nangni dieng kiriei inih, kiei na kitir miring aloi mi kha na kiei hi inoloi inih. Kiei analoi miring kha na nojongtirpa kha iloi inih.”
43013021	Hihaihi ruriei shole, Jesu na ratha a shawna runiei a rurophong, “Diktak a nangni dieng kiriei inih, nang kar ua akhat na kiei hi nojor rangnih joi.”
43013022	Khajarkhan tu chungchanga iti maw nih, iti mulung rakhana le roroia akhaichawi hai kha na khatlekhat dieng rure`en uh.
43013023	Jesu na numipok akhaichawi hai kar a akhat na ama kha rungai`ir a ruawm.
43013024	Khajarkhan Simon Peter na, tu chungchanga iriei maw nih, iti kha rawdawnna rang, ama dieng imik rumakhapna.
43013025	Khan Jesu kha angairet a ama dieng ruti, “Pumi, tumaw nih?”
43013026	Jesu na rumashang, “Khengkam ah kinawm tanlek kipek rang a pa hi inih.” Khajarkhan tan kha khengkam khan runawm a Simon shapa Judas Iscariot dieng rupek joi.
43013027	Tanlek kha ruloi shole, Satan na ama dieng rulut joi. Khajarkhan Jesu na ama dieng ruti, “Nangithaw rang a chon kha relentak a thaw rang roh.”
43013028	Inia khatikhan ama dieng iruti kha tebol ah ashuh miring tute na rujet mak.
43013029	Ajarla eshen na Judas kha shierkawk rak miring nit jarkhan, Jesu na “Rohoi a rangai nieinak kha vak rawchawh roh,” ninawkle shara hai dieng peknathiei rang a iriei dan a rumining uh.
43013030	Khajarkhan tanlek kha ruloi shole, nawtshun a rushe joi. Makha jan runih.
43013031	Ama na rushe shole, Jesu na ruriei, “Tun Miring Shapa kha mulur joi, khan ama dieng Pathien na lurna niei joi.
43013032	Pathien na ama dieng lurna niei joiatu, Pathien na`awm amatak dieng ama kha mulur rangnih, khan ama kha mulurrelen rangnih joi.
43013033	“Naite hai, pha bawngte nangni le awm rang kanilai, khan kiei hi nangnatawk u rangnih. Khana Jihudi hai dieng kiruti kha ang a, ‘Keshena rang a mun khan nangni va ngam u naw tinih.’ Khajarkhan tun nangni dieng kiriei hi inih.
43013034	“Nangni dieng chawngpek `thar kenepek uh, makhala nangni khatlekhat numropoh u roh. Khan kiei na nangni numkinopok u hi ang a, nangni khatlekhat numropoh u roh.
43013035	Nangni na khatlekhat numnangropoh u joiatu, mi kholok na kakhaichawi hai kha nangnih uh, iti kha jet u rangnih.”
43013036	Simon Peter na ama dieng ruti, “Pumi, khoshekawt ah she rang a maw nangnih?” Jesu na ama dieng rumashang, “Keshena rang a mun khan, tun nujui ngam naw tinih. Inia nuk a nangnujui ngam rangnih.”
43013037	Peter na ama dieng ruti, “Pumi, ithaw tun kinujui ngam boi rang a maw nih? Nang rangbak kiringkho pek rang kanih.”
43013038	Jesu na ama dieng rumashang, “Kiei rang nang ringkho peh rawng maw? Diktak a nang dieng kiriei inih, voithum nangrapha masheng arkhawng na khong naw nih.
43014001	“Nang mulung mawshaw u naw roh. Pathien kha takashawn u roh, khan kiei hiawm takanawshawn u roh.
43014002	Kapa in ah awmna tampui awm. Khanitnawkatu nangni rang mun `khat rasham ahawng rang kanih, tia kunururiei u rangnih.
43014003	Khan nangni rang mun rasham kahawng joiatu, nangni kha katatak `khat a loina rang, kiei ajongret rang kanih. Makha kaw`awmna khan nangniawm nangawmna u rang a inih.
43014004	Khan kawhawngna rang a mun le lam kha nangjet uh.”
43014005	Thomas na ama dieng ruti, “Pumi, nanghawngna rang a mun kha jet u mi`ing. Itia maw lam kha jet u ning?”
43014006	Jesu na ama dieng ruriei, “Kiei hi lam, adik, khan ringna kha kanih. Tute na kajar a niboia kapa dieng hawng ngam mak.
43014007	Kiei hi nangnurujet u joiatu, kapa kha`awm nangrujet u rangnih. Tun ah put ah ama kha nangjet u joi, khan nangmuk u joi.”
43014008	Philip na ama dieng ruti, “Pumi, nangpa kha numumuk u roh, makhan kiningnih u rangnih.”
43014009	Jesu na ama dieng ruti, “Aw Philip, pha hidawr shawt a kiei le nangawm joi, inia nejet makchelai. Kiei namuh kha na kapa kha imuk inih, itia ‘Nangpa kha numumuk roh’ nangiti maw nih?
43014010	Kiei na kapa dieng ka`awm, khan kapa na kiei dieng awm, iti hi takashawn makche maw? Nang dieng kiriei chawng hai hi kinining a kiriei nimak. Inia kiei dieng a awm kapa na ama chon hai hi ithaw inih.
43014011	Kiei na kapa dieng ka`awm, khan kapa na kiei dieng awm, kiti hi takashawn u roh. Khanitnawkawm chon hai hi jar a takashawn u roh.
43014012	Diktak a nangni dieng kiriei inih, kiei takanashawn mi kha na kithaw chon hai hi thaw rangnih. Khan hihainek a aliendet kha thaw rangnih. Ajarla kapa dieng ahawng rang kanih joi.
43014013	Kapa na Shapa dieng lurnathiei rang, kiriming a nanginik u kholok kha thaw rang kanih.
43014014	Ih nitjoiawm kiriming a nangnik u joiatu, kiei na thawngir rang kanih.
43014015	“Numnangnopok uatu, kawchawngpek hai hi rung u roh.
43014016	Khan kiei na kapa dieng nik rang kanih, khan nangni rang Narashappui shik `khat nepek u rangnih. Makha ama na nangni le kumshawt a awmna rang a inih.
43014017	Mahi manmieshie na iman ngam boi Ratha adik kha inih. Ajarla manmieshie na mahi muawm muh mak, khan jetawm jet mak. Inia ama kha nangni le awm, khan jong awm rang a nitjarkhan, nangni na ama kha nangjet uh.
43014018	Nulepa boi `khat a namah u naw ning. Nangni dieng ajong rang kanih.
43014019	Pha bawngte shole tu, manmieshie na kiei hi numulai naw nih, inia nangni na tu nangnumuk u rangnih. Ajarla kiei hi aring kanih, khan nangniawm nangring u rangnih.
43014020	Kha nikho khan kiei na kapa dieng ka`awm, khan nangni na kiei dieng nangawm uh, khan kiei na nangni dieng ka`awm, iti kha nangjet u rangnih.
43014021	Kawchawngpek hai kha iniei a khahaikha arung ama kha kiei hi numnapoh miring kha inih. Khajarkhan kiei numnapoh miring kha kapa na numpok rangnih. Khan kiei na ama kha numpok rang kanih, khan ama dieng kinining a ralar rang kanih.”
43014022	Judas (Iscariot nih boi) na ama dieng ruti, “Pumi, itia nang nining a kieini dieng nangralar a manmieshie dieng ralar boi a awm rawng?”
43014023	Jesu na mashang a ama dieng ruti, “Tukhat na kiei hi numnopok a tu, kawchawng kha rung rangnih, khan kapa na ama kha numpok rangnih. Khan kieini na ama dieng va ua awmna a thaw u rang kanih.
43014024	Kiei hi numanapoh boi ama kha na kawchawng hai kha rung mak. Inia nangirangai u chawng kha katah nimak, inia kiei nojongtir kapa tah inih.
43014025	“Hihaihi nangni le kaw`awmlai a kitisha inih.
43014026	Inia kapa na kiriming a Narashappui u rang a ijongtir rang a, Ratha Riethieng kha na irikip nuruchuk u rangnih, khan nangni dieng kiruriei hai rikip kha niminingmashak u rangnih.
43014027	Lungdamna kha nangni dieng kamak joi, khan kulungdamna kha nangni dieng kenepek u joi. Manmieshie na inepek u kha ang boi a, nangni dieng kenepek u joi. Nang mulung u kha mawshaw u naw roh, khan michitawm michit u naw roh.
43014028	“ ‘Kiei ahawng a jong kir rang kanih,’ kiniti u kha nangrujet u joi. Numnangnopok u joiatu, ‘Kapa dieng ahawng rang kanih,’ kiruti jarkhan nang ningrungai u rangnih, ajarla kapa hi kieinek a liendet.
43014029	Khan oshok phakhan, takanangnawshawnna u rang, tun shok mala hin nangni dieng kirieimasha inih.
43014030	Kaishiei a nangni le chawngrieilai naw ning, ajarla manmieshie rampopa kha jong joi, khan ama na kuchung a ranak niei mak.
43014031	Inia kiei na kapa hi numkopok, iti hi manmieshie na jetna rang, kapa na kiei dieng chawnginurupek kha ang a hitihin a kithaw inih. Thoitaia hin ah put ah she u rang rawi.
43015001	“Kiei hi drakha kung adik kha kanih, khan kapa hi drakha rielienpa kha inih.
43015002	Kiei dieng a awm ara boi abak rikip kha erelem, khan ara abak rikip kha ara mupungna rang, ierielien.
43015003	Nangni dieng kirurieisha chawng jar a nangriethiengsho u joi.
43015004	Kiei dieng hin awm u roh, khan kiei na`awm nangni dieng awm rawng. Drakha kung khan abak kha na awm nawkatu, nining a ara imoshok boi kha ang a, kiei dieng nangawm u joi nawkatu, ra ngam u naw tinih.
43015005	“Kiei hi drakha kung kha kanih, nangni hi abak hai kha nangnih uh. Kiei dieng a awm ama dieng khan kieiawm ka`awm. Ama kha na ara arawp moshok, ajarla kiei jaw boi a iawm thaw ngam u makche.
43015006	Tukhat na kiei dieng awm joi nawkatu, abak kha ang a, apai a makha achar. Amani kha rawkhawm uh, khan miei a vawr a iha u inih.
43015007	Kiei dieng nangawm u joi a, khan kawchawng hai kha nangni dieng awm joiatu, nanginik jawt u kha nangni dieng nithiei rangnih.
43015008	Ara arawp nangimoshok u kha na kapa kha imulur inih. Khanitatu kakhaichawi hai kha nangnih u rangnih.
43015009	“Kapa na kiei hi numinopok kha ang a, kiei na`awm nangni kha numkonopok uh. Kunumpok khan awm u roh.
43015010	Kapa chawngpek hai kha kirung a ama numpok a ka`awm kha ang a, kawchawngpek hai kha nangrung u joiatu, kunumpok khan nangawm u rangnih.
43015011	Kiningaina kha nangni dieng awmnathiei rang le nang ningaina u kha rupumnathiei rang, nangni dieng hihaihi kinieriei u inih.
43015012	Mahi kawchawngpek inih, makhala kiei na numkinopok u hi ang a, nangni khatlekhat numropoh u roh.
43015013	Tukhat na awlawm hai rang iringkho irupek ngam, hinek a aliendet numpok tute na niei mak.
43015014	Nangni dieng kinepek u chawngpek hi nangthaw u joiatu, nangni hi kawlawm hai kha nangnih u joi.
43015015	Shok hai kha niti u lai mi`ing, ajarla shok na upumi na ithaw kha imaw nih, iti kha jet mak. Inia kawlawm hai kha kiniti u joi, ajarla kapa ah put ah kijet kholok nangni dieng kenemejet u joi.
43015016	Kiei hi ninurumadan u nimak, khania kiei na kinurumadan u inih. Khan nangni na she a ara moshokna rang le nang ra u kha awmnathiei rang, khan kiriming a kapa dieng nanginik u rikip kha nepeknathiei rang, kunurumadan u joi.
43015017	Nangni khatlekhat numnangropokna u rang, hihai chawng hi nangni dieng kinepek u inih.
43015018	“Manmieshie na numukmak u joiatu, nangni nurumukmak mala khan, kiei hi nurumukmak joi, iti kha nangjet uh.
43015019	Manmieshie ah put ah nangrunih u joiatu, manmieshie na imiringtak hai kha numpok. Kiei na manmieshie ah put ah kunurukoi u joi jarkhan, manmieshie ah put ah nih u lai makche. Hijarhin manmieshie na nangni hi inumukmak u inih.
43015020	‘Shok `khat hi upuminek a liendet mak,’ tia kiei na nangni dieng kiruti kha mininghep u roh. Kiei hi epshawna nurupek u joiatu, nangniawm epshawna nepek u rangnih. Kawchawng kha nururung pe u joiatu, nang chawng u kha`awm nurung pe u rangnih.
43015021	Inia hihai kholok hi kiriming jarbak a nangni dieng thaw u rangnih, ajarla nojongtirpa kha jet u maklai.
43015022	Amani dieng kajong a kururiei pe u nawkala, munu runiei u naw nih, inia tuntu amani munu chungchanga rangaidam kha niei u lai mak.
43015023	Kiei hi namumah miring kha na kapa kha`awm imukmak inih.
43015024	Shik miring tute na iruthaw boi chon hai kha amani dieng kuruthaw pe nawkala, munu runiei u naw nih, inia tuntu amani na kiei hi numuk u joi, khan kiei le kapa kadinre hi numukmak u joi.
43015025	Inia amani Dan shung ah irumiejiek kha hawng rupumna rang a inih, ‘Jar niei boi a amani na kiei hi nurumukmak uh.’
43015026	“Inia kapa ah put ah kijongtir rang a, makhala kapa ah put ah jong, Narashappui Ratha adik kha jong phakhan, ama na kajar a kungchang rangnih.
43015027	Kung ah put ah nangnawrawtawp pui u jarkhan, nangni na`awm kungnangchang u rangnih.
43016001	“Nangbakna boi u rang, hihaihi nangni dieng kiriei nih joi.
43016002	Nangni kha synagogue hai ah put ah nawnawt u rangnih. Khan nangni nathat rikip na Pathien dieng a rawthawi inih, tia miningna rang a pha kha jong rangnih.
43016003	Amani na hihaihi nangni dieng thaw u rangnih, ajarla kapa kha`awm, khan kiei hiawm rujet u mak.
43016004	Inia apha kha jong phakhan, amani chungchanga nangni dieng kiruti inih, iti nangmininghepna u rang, hihaihi kirieisha inih. Nangni le kuruawm jarkhan, kung ah put khan nangni dieng ruriei mi`ing.
43016005	“Inia tun nojongtirpa dieng ahawng rang kanih joi. Khanikengta tute na ‘Ih ah hawng rang a maw nangnih?’ tia nawrawdawn u makche.
43016006	Inia hihaihi nangni dieng kieriei joi jarkhan, shawna kha na nang mulung u kha nimiship pe u joi.
43016007	Khanikengta kiei na nangni dieng adik kiriei inih. Kahawng rang a hi nangni rang nemna inih. Ajarla kahawng joi nawkatu, Narashappui u kha nangni dieng jong naw nih. Inia kahawng joiatu, ama kha nangni dieng jong tir rang kanih.
43016008	Khan ama na jong phakhan, munu chungchanga, dikna chungchanga, khan chawngshatna chungchanga manmieshie hi jong khin rangnih.
43016009	Munu chungchanga, ajarla kiei hi takanawshawn u mak.
43016010	Dikna chungchanga, ajarla kapa dieng ahawng rang kanih, khan numuh u lai naw tinih.
43016011	Chawngshatna chungchanga, ajarla hi manmieshie rampopa kha chawngshat pe joi.
43016012	“Nangni dieng riei rang tampui kienieilai, inia tun hin rupu ngam u naw tinih.
43016013	Ratha adik ama na jong phakhan, adikrok a lamnakai pe u rangnih, khan nining a imining kha riei naw nih, inia ijet kha riei rangnih. Khan ashok rang a chon hai kha nangni dieng rophong rangnih.
43016014	Ama na kiei hi numulur rangnih, ajarla katah kha loi ning, tia nangni dieng rophong rangnih.
43016015	Kapa na iniei kholok kha katah inih. Hijarhin katah kha loi a nangni dieng rophong rangnih, tia kiriei inih.
43016016	“Pha bawngte shung a numuh u lai naw tinih. Khan pha bawngte anuk a nangnumuk u ret rangnih, ajarla kapa dieng ahawng rang kanih joi.”
43016017	Khajarkhan akhaichawi hai eshen na khatlekhat dieng ruti uh, “ ‘Pha bawngte anuk a numuh u lai naw tinih, khan pha bawngte anuk a nangnumuk u ret rangnih,’ khan ‘Ajarla kapa dieng ahawng rang kanih joi,’ iti hi kieini dieng imaw irieina?”
43016018	Amani na ruti uh, “ ‘Pha bawngte anuk a,’ iti kha imaw itina? Imaw iriei kieini na jet u makme.”
43016019	Khajarkhan amani na irurawdawn jawt u kha Jesu na jet a amani dieng ruti, “ ‘Pha bawngte anuk hin numuh u lai naw tinih, khan pha bawngte shung a nangnumuk u ret rangnih,’ kiruti jar a khatlekhat dieng nangitawk u maw nih?
43016020	Nangni dieng diktak a kiriei inih, nangchap a nangna`awi u rangnih, inia manmieshie hi tu ningai rangnih. Nang mulung shaw u rangnih, inia nang mulungshaw u kha ningai a jir rangnih.
43016021	Nupang `khat na nai niei phakhan, doila niei rangnih, ajarla ama rang pha kha jong joi. Inia nai kha niei phakhan, miring `khat rieliei a jong shok ningaina jarkhan, awshawna kha miningheplai mak.
43016022	Tun mulungshaw nangniei uh, inia kunumuk u ret rangnih, khan nang mulung u kha ningai rangnih. Khan nang ningaina u kha tute na nangni ah put ah noloi pe u lai naw nih.
43016023	Makha nikho khan kiei dieng iawm nawrawdawn u naw tinih. Diktak a nangni dieng kiriei inih, kapa dieng kiriming a nanginik u kholok nangni dieng nepek u rang kanih.
43016024	Tunshe hin kiriming a iawm ninih u makchelai. Nang ningaina u kha shipna rang, nikna niei u roh, khan nangmuk u rangnih.
43016025	“Hihaihi nangni dieng chawngmeloi a kiriei nih joi. Inia nangni dieng chawngmeloi a kirieina boi rang a pha kha jong rangnih. Inia malangsheng a nangni dieng kapa chungchanga rophong rang kanih.
43016026	Kha nikho khan kiriming a nangninik u rangnih, khan nang ruhut ua kapa dieng nikna niei rang kanih, tia nangni dieng kiei na timi`ing.
43016027	Ajarla kapatak na numnopok uh, ajarla kiei hi numnangnopok u joi, khan Pathien ah put ah ajong kanih, iti kha takanangshawn u joi.
43016028	Kapa ah put ah ajong kanih, khan rieliei a kajong joi. Manmieshie hi mathanret a kapa dieng ahawng rang kanih joi.”
43016029	Akhaichawi hai na ama dieng ruti uh, “Enro, tun malangsheng a nangriei joi, khan chawngmeloi a rieilai makche.
43016030	Tun nieinak kholok nangjet, iti kha kejet u joi, khan tukhat na inawrawdawn rang, rangailai mak. Mahin Pathien ah put ah ajong nangnih, iti kha takakawshawn u joi.”
43016031	Jesu na amani dieng rumashang, “Tun takanangnawshawn u joi maw?
43016032	Enro, mi rikip na i`inin ah retheh a kiethien a ninamakna u rang a pha kha jong joi. Khan tun hin jong joi. Khanikengta kiethien a nimi`ing, ajarla kapa na nawawm pui.
43016033	“Kiei dieng lungdamna nangnieina u rang, nangni dieng hihaihi kieriei joi. Manmieshie hin shawrana nangniei uh, inia nang mulung mangarmashak u roh. Kiei na manmieshie kha kawmawtawr joi.”
43017001	Hihaihi ruriei shole, Jesu na ravan tieng khonga a ruti, “Aw kapa, apha kha jong joi. Nang shapa na`awm nang kha numulurnathiei rang, nang shapa kha mulur rang roh.
43017002	Manmieshie kholok chung a cham kha ama dieng nangrupek joi. Makha ama dieng nangipeksha kholok dieng kumshawt ringna peknathiei rang a inih.
43017003	Nang ranga Pathien adik, nang le khan nijongtir Jesu Christa kha ijet u rang a hi kumshawt ringna kha inih.
43017004	Rieliei chung a kiei na nang kha kunumulur joi. Thaw rang a chon ninurupek kha kiei na kawmawtawr joi.
43017005	Aw kapa, manmieshie jir mala a nang le kiruniei lurna khan tun nang le numulur rang roh.
43017006	“Manmieshie ah put ah ninurupek hai dieng khan nang riming kha kemejet joi. Kiei dieng a ninurupek hai kha nangtah runih, khan nang chawng kha urung uh.
43017007	Tun kiei dieng a ninurupek hai kholok kha nangtah inih, iti ejet u joi.
43017008	Ajarla kiei dieng ninurupeksha chawng hai kha amani dieng kepek a ruloi u joi, khan nang ah put ah ajong kanih, iti hi rujet u joi. Khan nang na ninojongtir inih, iti hi takarushawn u joi.
43017009	Amani rang kinik inih, manmieshie rang kinik nimak, inia kiei dieng ninurupeksha hai rang a inih, ajarla amani hi nangtah inih.
43017010	Katah hai kholok hi nangtah inih, khan nangtah hai kholok hi katah inih. Khan amani dieng lurna kha kumuk joi.
43017011	Manmieshie hin awmlai naw ning, inia amani tu manmieshie shung a awm u lai. Kiei nang dieng kahawng joi. Kapa Riethieng, kiei dieng a ninurupeksha hai hi kieini ang a akhat nitna u rang, amani hi nang riming a nurung pe roh.
43017012	Manmieshie shung a amani le kuruawmlai khan, nang riming a kiei dieng a ninurupeksha hai kha kururung, khan athang rang a imadansha ama kha niboia, tuawm athang awm mak. Mahi Miejiek kha hawng rupumna rang a inih.
43017013	Tun nang dieng kahawng joi, khan kiningaina kha amanirilik dieng rupumna rang, hihaihi manmieshie shung a kiriei inih.
43017014	Amani dieng nang chawng kha kepek joi, khan amani hi manmieshie na mukmak u joi, ajarla kiei hi manmieshie tah kanih boi hi ang a, amani hi manmieshie tah nih u mak.
43017015	Amani hi manmieshie ah put ah nangloina rang, kinik nimak, inia thaboi ama ah put ah nangshanna rang a inih.
43017016	Kiei hi manmieshie tah ah put ah kanih boi hi ang a, amani hi manmieshie tah nih u mak.
43017017	Amani hi nang dikna khan riethiengmashak roh. Nang chawng kha adik inih.
43017018	Kiei hi manmieshie shung a ninojongtir hi ang a, amani hiawm manmieshie shung a kitir joi.
43017019	Khan amani hiawm adik a riethiengnathiei rang, amani rangbak khan kinining a riethieng kanih joi.
43017020	“Amani thiente rang a kinik nimak, inia amani chawng hai jar a kiei takanawhawngshawn hai rangawm kinik inih.
43017021	Makha kapa, nang na kiei dieng nangawm, khan kiei na nang dieng ka`awm hi ang a, amani kholok na akhat nitnathiei rang a inih. Mahi nang na ninojongtir inih, iti hi manmieshie na takashawnna rang a inih.
43017022	Kieini `khat nanih hi ang a, `khat nitnathiei u rang, ninurupek lurna kha amani dieng kepek joi.
43017023	Amani na rupumping a `khat nitnathiei rang, kiei hi ninojongtir inih, iti hi manmieshie na jetna rang, kiei hi numninopok hi ang a, amani hi numnangpok, iti jetnathiei rang, kiei na amani dieng ka`awm, khan nang na kiei dieng nangawm.
43017024	Aw kapa, kiei dieng a ninurupek hai hi kaw`awmna mun ah kiei le awmna rang le ninurupek lurna kha muknathiei rang, kadit. Ajarla manmieshie hi phun mala khan kiei hi numnangnurupok joi.
43017025	Aw kapa midik! Manmieshie na nang kha nejet maklai, inia kiei na tu kenejet joi. Khan kiei hi ninojongtir inih, iti kha amani na jet u joi.
43017026	Khan numninurupokna numpok kha amani dieng awmnathiei rang le kieiawm amani dieng kaw`awmnathiei rang, nang riming kha amani dieng kurumejet joi, khan makha amani dieng mejet a awm rang kanih.”
43018001	Jesu na hihaihi ruriei shole, akhaichawi hai le Kidron tuihawr kha rakan a vara `khat ah rushe joi. Makhan rohon `khat ruawm. Ama na kha mun khan akhaichawi hai le rulut.
43018002	Khan ama rujor Judas na`awm makha mun kha rujet, ajarla makha Jesu na akhaichawi hai le ruruchun jawnjaina mun inih.
43018003	Khajarkhan Judas na thiempu ulien hai le Pharisee hai ah put ah rarup `khat le riethiengmun shipai kha vak chawi a mieisher le thaomiei, khan mieriem raklam a kha mun khan va joi.
43018004	Khajarkhan Jesu na khahai kholok kha ama chung a ashok rang a inih, iti kha rujet. Khan amani kha rujawng a ruti, “Tumaw nangitawk uh?”
43018005	Ama dieng rumashang uh, “Nazareth Jesu.” Jesu na amani dieng ruti, “Kiei kanih.” Ama rujor Judas na amani le ruding a ruawm.
43018006	Khajarkhan amani dieng “Kiei kanih,” ruti phakhan, anuk tieng rurakai ua pieipak chung ah rupur uh.
43018007	Khashole amani kha rurawdawnret, “Tumaw nangitawk uh?” Amani na ruti uh, “Nazareth Jesu.”
43018008	Jesu na rumashang, “Nangni dieng kiei kanih kiniti u joi. Kiei hi ninatawk u nitjoiatu, hihai miring hi meshe u rang roh.”
43018009	Mahi iruriei chawng kha hawng rupumna rang a inih, “Kiei dieng a ninurupeksha amani kar a tuteawm rumathang mi`ing.”
43018010	Simon Peter na iniei chemjam kha rupawttap a thiempu rashang shok `khat rutuk a, chang tieng ah nokor kha rutan pe joi. Shokpa riming kha Malchus iti.
43018011	Khashole Jesu na Peter dieng ruti, “Nang chemjam kha awkawk khan thong roh. Kapa na kiei dieng a inurupeksha hai kha kinek boi rang a maw nih?”
43018012	Khashole rarup hai, rabawpkhat lamkai, khan Jihudi hai riethiengmun shipai hai kha na Jesu kha shur ua rukhop u joi.
43018013	Rapapek a Annas dieng ruchawi uh, ajarla ama kha, kha kum a thiempu rashang ruchang, Caiaphas upu runih.
43018014	Mi kholok ruhut a mi `khat athi kha thadet, tia Jihudi hai dieng a chawng rurachah Caiaphas kha runih.
43018015	Khan Simon Peter le khaichawi shik `khat na Jesu anu kha rujui uh. Makha khaichawi kha thiempu rashang kha le rurejet, khan ama na Jesu le thiempu rashang tolawng ah rulut u joi.
43018016	Inia Peter na mawkawt vai khan ruding a ruawm. Khajarkhan thiempu rashang le rejet khaichawi shik kha na rushok a mawkawt rungnu dieng ruriei a Peter kha hawng lut pui joi.
43018017	Khajarkhan mawkawt rung shok-nungak kha na Peter dieng ruti, “Nangawm hi miring khaichawi hai kar a akhat nimakche maw?” Peter na ruti, “Kiei nimi`ing.”
43018018	Khan shok hai le riethiengmun shipai hai kha na, adai jarkhan, mieirawhaw riti a ru`ulam a ruding uh. Peterawm amani le ruding a miei kha ruru`uh.
43018019	Khashole, thiempu rashang kha na akhaichawi hai le ama iruchukna chungchanga Jesu dieng rurawdawn.
43018020	Jesu na ama dieng rumashang, “Kiei na manmieshie dieng malangsheng a kiruriei inih. Pha rikip a synagogue hai le Jihudi hai na lawp a vak ruchun jawnjaina u riethiengmun khan kiruruchuk inih. Kiei na rethe a iawm ruriei mi`ing.
43018021	Ijar a ninawrawdawn maw nih? Amani dieng kiruriei rangai miring hai khaw rawdawn roh. Enro, kiei na kiruriei hai kha amani na jet uh.”
43018022	Ama na hihaihi rurieisho phakhan, kha dieng ah ruding riethiengmun shipai `khat na Jesu kha ruben a ruti, “Thiempu rashang dieng khatikhan nangimashang maw nih?”
43018023	Jesu na ama dieng rumashang, “Ashie kha kiruriei nitjoiatu, ashie chungchanga kungchang roh. Atha kha kiruriei nitala, ijar a kiei hi ninaben maw nih?”
43018024	Khashole Annas na Jesu kha khoplam a thiempu rashang Caiaphas dieng rutir joi.
43018025	Khan Simon Peter na ruding a miei ru`u a ruawm. Khajarkhan ama dieng ruti uh, “Nangawm akhaichawi hai kar a akhat nimakche maw?” Ama na rurapha a ruti, “Kiei nimi`ing.”
43018026	Peter na onokor ituk pe inko, thiempu rashang shok hai kar a akhat na ruti, “Rohon ah ama le awm kinurumuk boi maw nih?”
43018027	Peter na makhan rurapharet, makhan arkhawng hawng khongrelen joi.
43018028	Jingkara hin Jesu kha Caiaphas ah put ah Praetorium khan amani na ruchawi u joi. Khan rono boi a Rakanna shakna u rang, amani na Praetorium khan rulut u mak.
43018029	Khajarkhan Pilate na amani dieng vak shok a ruti, “Hi miring chung hin ih nawngna maw nivakchawi uh?”
43018030	Amani na mashang a ama dieng ruti uh, “Chon shie ruthaw joi nawkatu, ama hi nang dieng nepeh u naw ning.”
43018031	Pilate na amani dieng ruti, “Ama kha chawi u tana nang dan u dungjuia ama chung a chawngvakshat u roh.” Jihudi hai na ama dieng ruti uh, “Miring `khat that rang a hi kieini rang dan nimak.”
43018032	Mahi ih thit a athi rang a maw nih, tia Jesu na iruriei chawng kha hawng shokna rang a inih.
43018033	Khashole Pilate na Praetorium khan rulutret, khan Jesu kha rukoi a ama dieng ruti, “Nang Jihudi hai Reng kha maw nangnih?”
43018034	Jesu na ama dieng rumashang, “Mahi nang nining a nangiti maw nih, ninawkle miring shik hai na nang dieng kajar a iruti maw nih?”
43018035	Pilate na rumashang, “Kiei hi Jihudi maw kanih? Nang phung miring hai le thiempu ulien hairilik na nang kha kiei dieng inepek u inih. Imaw nangiruthaw awm joi?”
43018036	Jesu na rumashang, “Kerengchangna kha tu manmieshie ah put ah nimak. Kerengchangna kha mahi manmieshie ah put ah nitjoiatu, koshok hai na Jihudi hai dieng kerepekna boi rang, ra thaw u rangnih. Khania tun kerengchangna hi manmieshie hin ah put ah nimak.”
43018037	Pilate na ama dieng ruti, “Khanitala reng maw nangnih?” Jesu na rumashang, “Reng nangnih, nangiti kha keng. Ajarla adik khan kungkachangna rang, manmieshie a jong shok kanih. Adik a awm mi rikip na kawchawng kha rangai.”
43018038	Pilate na ama dieng ruti, “Adik kha imaw nih?” Khan hihaihi ruriei shole, Jihudi hai dieng rusheret a amani dieng ruti, “Ama chung a shietna `khatshe muk pe mi`ing.
43018039	Rakanna nikho a miring `khat kimoshok rang a hi nangni rang shena dan inih. Khajarkhan nangni rang Jihudi hai Reng kimoshok rang a hi nangdit u maw?”
43018040	Kha pha khan amani kholok na ra`airet a ruti uh, “Hi miring hi nimak, inia Barabbas kha!” Barabbas kha minieisho miring runih.
43019001	Khashole Pilate na Jesu kha ruchawi a rumejem joi.
43019002	Khan ramiring hai na riling le iphan u renglukhum kha ama lu ah rurukhumashak uh. Khan ama kha ponshendup kha rurieshieimashak u joi.
43019003	Khan ama dieng va ua ruti uh, “Lawm roh, Jihudi hai Reng hi!” Khan ama kha ruben uh.
43019004	Takthar a Pilate na vai vak moshok a amani dieng ruti, “Enro, ama shietna `khatshe muk pe mi`ing, iti nangjetna u rang, ama hi nangni dieng kivakshok puiret inih.”
43019005	Khashole Jesu na riling renglukhum kha rukhu a ponshendup rieshieilam a vak shok phakhan, Pilate na amani dieng ruti, “Miringpa kha hilah!”
43019006	Khashole thiempu rashang hai le riethiengmun shipai hai na rumuk u phakhan, ra`ailam a ruti uh, “Ama kha cross ling ah that roh, cross ling ah that roh!” Pilate na amani dieng ruti, “Nangni na chawi u tana cross ling ah vak that u roh, ajarla ama shietna `khatshe muk pe mi`ing.”
43019007	Jihudi hai na ama dieng rumashang uh, “Dan kieniei uh, nining a Pathien Shapa rurasha jarkhan, kadan u dungjuia a athingir rang a inih.”
43019008	Pilate na makha chawng kha rujet phakhan, ruchidet joi.
43019009	Khan takthar a Praetorium shung khan rulut a Jesu dieng ruti, “Khoshekawt a jong maw nangnih?” Inia Jesu na ama dieng rumashanglai mak.
43019010	Khajarkhan Pilate na ama dieng ruti, “Kiei dieng chawngriei naw rawng maw? Nang hi cross ah thatna rang le moshokna rang, cham kieniei, iti hi jet makche maw?”
43019011	Jesu na rumashang, “Chung ah put ah nang dieng inurupeksha nitnawkatu, kuchung a cham shukniei a runiei naw tinih. Hijarhin kiei hi nang dieng nurupepa kha na munu aliendet ieniei.”
43019012	Khan ah put ah Pilate na ama kha moshokna rang lam rutawk. Inia Jihudi hai na ra`ailam a ruti uh, “Hi miring hi nangmoshok joiatu, Caesar lawmpa kha nilai makche. Tunita`awm nining a reng rasha miring kha na Caesar re`erpuina chawngiriei inih.”
43019013	Pilate na hihai chawng hi rujet phakhan, ama na Jesu kha vak shok pui a Lunglamrakam iti u, inia Hebrew chawng a tu Gabbatha iti, chawngshat shutna khan rushuh joi.
43019014	Khan Rakanna Rashamna Nikho nidan `ruk dawr hawng nih joi. Khan Pilate na Jihudi hai dieng ruti, “Nang Reng u kha hilah!”
43019015	Amani na rura`ai uh, “Chawite chawi rang roh, ama kha cross ling ah vak that rang roh.” Pilate na amani dieng ruti, “Nang Reng u hi cross ling ah kithat rang a maw nih?” Thiempu rashang hai na rumashang, “Caesar niboia, reng niei u mi`ing.”
43019016	Khashole cross ling ah thatna rang, ama kha amani dieng rupek joi. Khajarkhan Jesu kha rupawt ua ruchawi u joi.
43019017	Khan ama cross kha ruputlam a, Hebrew chawng a Golgotha iti Luru Mun khan, Jesu na ruhawng joi.
43019018	Kha mun khan ama kha cross ling ah rumakhai u joi. Khan shir le shir ah miring shik idiawm makhai a Jesu kha alai ah rumakhaichen uh.
43019019	Pilate na khetmiejiek `khat hi cross chung khan rumiejiek. Irumiejiek kha la: NAZARETH JESU HI JIHUDI HAI RENG INIH.
43019020	Makha khetmiejiek kha Jihudi hai kar a tampui na rute uh. Ajarla Jesu cross ling ah irumakhaina u mun kha khopui le ruranai, khan miejiek kha Hebrew, Greek, khan Latin chawng a irumiejiek inih.
43019021	Khashole Jihudi hai thiempu ulien hai na Pilate dieng ruti uh, “ ‘Jihudi hai Reng,’ tia miejiek naw roh, inia ‘Ama na “Jihudi hai Reng kanih ruti,” ’ tia miejiek roh.”
43019022	Pilate na rumashang, “Kiemiejieksha kha miejieksho keng joi.”
43019023	Ramiring hai na Jesu kha cross ling ah rumakhai u shole, ama ponledier kha ramiring rikip dieng tum `khat a changna rang, tum mili a rushem uh. Khan takdep kha`awm ruloi pe uh, inia takdep kha ichi boi, chung ah put ah rotho, inih.
43019024	Khajarkhan khatlekhat dieng ruti uh, “Mahi ther u naw rawi. Inia hi chung hin tu tah maw chang nih, tia vanmuk en u rawi.” Mahi Miejiek na iruriei kha hawng rupumna rang a inih: “Amani na koponledier hai kha amani kar a rushem uh, khan kopon rieshiei chung a vanmuk ruen uh.” Makha dungjuia ramiring hai na hitihin a iruthaw u inih.
43019025	Khan unu, unu naipangnu, Clopas inkonu Mary, khan Mary Magdalene, amani na Jesu cross diengtak khan ruding uh.
43019026	Khashole Jesu na unu le numipok akhaichawi kha rumuk phakhan, unu dieng ruti, “Nupang, nang shapa kha en roh!”
43019027	Khashole akhaichawi dieng khan ruti, “Nangnu kha en roh!” Makha pha ah put khan akhaichawi kha na ama kha i`intak ah ruchawi joi.
43019028	Mahi shole, Jesu na ih kholok hawng mawtawr joi, iti rujet `le, Miejiek kha hawng rupumna rang, “Kutuira,” ruti.
43019029	Kha mun khan ju athur shipmer be `khat ruawm. Khajarkhan spongos kha ju athur khan rumechemen ua hyssop bak ah aje ua, abai ah ruthong pe uh.
43019030	Jesu na ju athur kha rumechep shole, ruti, “Mawtawr joi.” Khashole ulu mukun a aratha kha rupek joi.
43019031	Rashamna Nikho nit jarkhan, Jihudi hai na amani rok hai kha Sabbath shung a rutetna boi rang (ajarla makha Sabbath kha nikholien runih), amani keranga hai kha khiek pe a amani rok hai kha chawina rang, Pilate dieng vak nik uh.
43019032	Khashole ramiring hai na va ua akhat changna le khan ama le cross ling ah imakhaishom shik `khat ke hai kha vak khiek pe uh.
43019033	Inia Jesu dieng vat phakhan, ruthisha a ivakmuk u le roroia eke hai kha rukhiek pe u lai mak.
43019034	Khania ramiring hai kar a akhat na shiei le edep ah vak shun a thishen le tui vak shokrelen joi.
43019035	Khan amupa kha na kungruchang. Khan ama kungchangna kha adik inih. Khan iriei kha adik inih, iti kha ejet. Makha takanangshawnna u rang a inih.
43019036	Hihai ashok hi Miejiek kha hawng rupumna rang a inih: “Uru `khatshe khiek pe naw nih.”
43019037	Khan Miejiek mun shik `khat na ieriei, “Iruvit u ama kha en u rangnih.”
43019038	Hihaihi shole, Jihudi hai kha chit jar a muruk a Jesu khaichawi ruchang, Arimathea Joseph na Jesu rok kha loina rang, Pilate dieng vak nik. Pilate na makha rujawt pe. Khashole rushe a Jesu rok kha vak loi joi.
43019039	Khan arapalai a jan a Jesu dieng rushe Nicodemus na`awm myrrh le aloe reche litre rajakhat dawr hi vak chawi.
43019040	Khashole amani na Jesu rok kha ruloi ua Jihudi hai khumna shedan dungjuia ponramasha le manamhoi rieipartui le rujo u joi.
43019041	Khan cross ling ah ithatna u mun khan rohon `khat ruawm, khan makha rohon shung khan tute na ijana boi thankhur athar `khat ruawm.
43019042	Jihudi hai Rashamna Nikho nit jar a le khan than kha iedieng ah ruawm jarkhan, Jesu kha makha mun khan rumaja u joi.
43020001	Hapta shung a akhat changna nikho varmuk a, Mary Magdalene na thanmun ah vat phakhan, than ah put ah lungpek rurawthawt kha vak muk.
43020002	Khajarkhan vak tan a Simon Peter le Jesu na numipok akhaichawi shik `khat dieng ava a amani dieng ruti, “Than shung ah put ah Pumi kha ruloi u joi, ama kha khoshekawt ah itet u maw nih joi, jet u lai mi`ing.”
43020003	Khashole Peter na khaichawi shik `khat kha le rushe a than khan va u joi.
43020004	Pasha `di kha na rutanshom ua khaichawi shik `khat kha na Peter kha rukhe a thanmun kha matieng rushok joi.
43020005	Ama na butlam a ruen a ponramasha hai rapai kha vak muk, inia rulut maklai.
43020006	Khashole Simon Peter na ama kha rujui a than shung khan vak lut; khan ponramasha hai rapai kha vak muk.
43020007	Khan lu ah ruawm pontete kha ponramasha hai kha le rurapai mak, inia shikjek a mun `khat ah rurethep a ruawm.
43020008	Khashole thanmun ah matieng rushok khaichawi shik kha na`awm rulut joi, khan ama na rumuk a takarushawn joi.
43020009	Ajarla ama na athi ah put ah hawng ringngir rangnih, iti Miejiek kha tunshe rujet u maklai.
43020010	Khajarkhan takthar a akhaichawi hai na amani inin ah rukir u joi.
43020011	Inia than vai tieng khan Mary na ding a rie`ieklam a ruchap. Achap le roroia than shung khan butlam a ruen.
43020012	Khan ponchek rieshiei ravantir idi kha Jesu rok irena mun khan ulu tieng `khat, khan eke tieng `khat rushuh u kha rumuk.
43020013	Amani na ama dieng ruti uh, “Nupang, ijar a chap maw nangnih?” Amani dieng ruti, “Ajarla kupumi kha nuruchawi pe u joi, khoshekawt a inatet pe u maw nih joi, jetlai mi`ing.”
43020014	Hihaihi ruti shole, anuk tieng vak hiei a Jesu ading kha vak muk, inia Jesu keng, iti rujet mak.
43020015	Jesu na ama dieng ruti, “Nupang, ijar a chap maw nangnih? Tumaw nangitawk?” Rohon rung miring `khat a rumining a ama dieng ruti, “Oja, ama kha ninuruchawi pe nitjoiatu, khoshekawt ah nitet maw nih, nieriei roh. Kiei na chawi rang kanih joi.”
43020016	Jesu na ama dieng ruti, “Mary!” Ama na vak hiei a ama dieng ruti, “Rabboni!” (mahi Oja tina inih).
43020017	Jesu na ama dieng ruti, “Numukui a awmlai naw roh, ‘Kiei na kapa dieng hawng mi`inglai. She tana kuliennai hai dieng vak riei rang roh. Kiei na kapa le nangpa u, kapathien le nang Pathien u dieng ahawng rang kanih joi.’ ”
43020018	Mary Magdalene na rushe a Pumi kha umuk joi, khan ama dieng hihaihi riei joi, tia khaichawi hai dieng vak rophong joi.
43020019	Hapta shung a akhat changna nikho nitak khan akhaichawi hai na Jihudi hai kha ruchih ua, ruruchunna u in mawkawt kha rukhar uh. Jesu na hawng lut a amani kar khan hawng ding a ruriei, “Lungdamna kha nangni le awm rosho.”
43020020	Makha ruriei shole, amani dieng ukhut hai le edep kha rumumuk uh. Khajarkhan khaichawi hai kha na Pumi kha rumuk u phakhan, ningrungai pe uh.
43020021	Takthar a Jesu na amani dieng ruti, “Lungdamna kha nangni dieng awm rosho. Kapa na inojongtir hi ang a, nangniawm kinitir uh.”
43020022	Mahi ruriei shole, amani dieng phuk thong pe a ruriei, “Ratha Riethieng kha tum u roh.
43020023	Miring hai munu kha nangrangaidam pe u joiatu, irangaidam pe inih. Nangni na nangdawn pe u joiatu, idawn pe inih.”
43020024	Inia Didymus iti u shawmlieidi kar a akhat Thomas kha Jesu na vatlai khan amani le ruawm mak.
43020025	Khaichawi shik hai na ama dieng ruti uh, “Pumi kha kumuk u joi.” Inia amani dieng ruti, “Ukhut ah hemthir shebe kha kumuk nawk a, hemthir shebe kha kukhut mieriei le kama nawk a, khan edep kha kukhut le kishit nawkatu, takashawn naw ning.”
43020026	Ni `riet shole, takthar a akhaichawi hai na inshung khan ruawm uh. Thomas`awm amani le ruawm joi. Mawkawt kha rurakhar joiawm, Jesu kha hawng lut, khan amani kar a ding a ruriei, “Lungdamna kha nangni dieng awm rosho.”
43020027	Khashole Thomas dieng ruti, “Nang khut mieriei kha vak shawn tana vak ma roh, khan nang khut kha vak shawn tana kedep hi vak shih roh. Takashawn boi miring kha niboia, takashawn miring kha chang roh.”
43020028	Thomas na mashang a ama dieng ruti, “Kupumi kapathien.”
43020029	Jesu na ama dieng ruti, “Thomas, nangnumuk joi jarkhan, takanangnawshawn joi. Amuh boi a takashawn miring hai kha rahvanmuh miring kha inih.”
43020030	Khan mahi behangbuk ah imiejiek boi Jesu na akhaichawi hai dieng iruthaw jetna tampui awmlai.
43020031	Khania Jesu hi Christa, Pathien Shapa kha inih, iti takanangshawnna u rang a irumiejiek inih. Makha, takanangshawn u phakhan, ama riming a ringna kha nangnieina u rang a inih.
43021001	Hihaihi shole, Jesu na Tiberias Thampui khan akhaichawi hai dieng hitihin rularret.
43021002	Simon Peter, Didymus iti u Thomas, Galilee shung ah awm Cana kho ah put ah Nathanael, Zebedee shapa hai le akhaichawi hai kar a idi hai kha ruawmshom uh.
43021003	Simon Peter na amani dieng ruti, “Ngashur she rang kanih.” Ama dieng ruti uh, “Kieiniawm nang le she u rang kanih.” Relentak a rushe ua rokong shung khan rulut u joi. Kha jan khan `khatshe rushur u mak.
43021004	Jingkar hin Jesu na kawmchang khan ruding, nitjoiawm khaichawi hai na Jesu keng, iti rujet u mak.
43021005	Khajarkhan Jesu na amani dieng ruti, “Naite hai, nekleshak nanginiei boi u maw nih?” Ama dieng rumashang uh, “Niei u mi`ing.”
43021006	Amani dieng ruti, “Len kha rokong chang tieng ah shir khan vawr u roh, khan nangshur u rangnih.” Makha dungjuia amani na ruvawr uh. Khan nga hai kha rawphai jarkhan, akaishe rumawtawr u lai mak.
43021007	Jesu na numipok khaichawi kha na Peter dieng ruti, “Mahi Pumi inih!” Simon Peter na Pumi inih, iti kha rujet phakhan, kotai ruko a (ajarla rekengver a ruawm inih) nining a thampui shung khan ruchawm joi.
43021008	Inia khaichawi hai eshen na tu, nga shipmer len kha pawtlam a rokongte a rushe uh (ajarla kawmchang kha le rurala mak, inia cubit rajadi dawr runih).
43021009	Kawmchang ah eke rumuchum u phakhan, kha mun khan rawhaw ra`ajin chung ah nga le khan tan vak muk uh.
43021010	Jesu na amani dieng ruti, “Tun a nangishur u nga hai kha eshen vak chawi u roh.”
43021011	Simon Peter na hawng ka a nga alien rajakhat shawm rahngalieithum shipmer len kha kawmchang ah hawng pawt joi. Khan nga hai kha tampui nitjoiawm len kha ruchiet mak.
43021012	Jesu na amani dieng ruti, “Khai! Jingkarbu neh u rang rawi.” Pumi keng, iti rujet u jarkhan, akhaichawi hai kar a tute na “Tumaw nangnih?” tia rurawdawn ngam u lai mak.
43021013	Khashole Jesu na ava a tan kha ruloi, khan amani dieng rupek. Khan nga kha`awm ra`angre a khatikhan rupek joi.
43021014	Jesu na athi ah put ah hawng thoi shole a akhaichawi hai dieng rularna kha mahi na athum changna kha inih.
43021015	Amani na jingkarbu kha runek u shole, Jesu na Simon Peter dieng ruti, “Jonah shapa Simon, kiei hi hihaihinek hin numnangnopok maw?” Ama dieng rumashang, “Awh, Pumi, numkonopok, iti kha nangjet.” Ama dieng ruriei, “Kekengamte hai hi navai pe roh.”
43021016	Adi changna khan rieiret, “Jonah shapa Simon, kiei hi numnangnopok maw?” Ama dieng rumashang, “Awh, Pumi, numkonopok, iti kha nangjet.” ama dieng ruriei, “Kekengam hai hi noroi pe roh.”
43021017	Athum changna a ama dieng ruti, “Jonah shapa Simon, kiei hi numnangnopok maw?” “Numnangnopok maw?” tia voithumhet ruti jarkhan, Peter kha mulungrushaw pe joi. Khan ama dieng ruti, “Pumi irikip nangjetviek; numkonopok, iti kha nangjet.” Jesu na ama dieng ruriei, “Kekengam hai hi navai pe roh.”
43021018	Diktak a nang dieng kiriei inih, “Nang shindetlai khan kawngkhit thaw a nangshena jawt mun khan nangshe, inia nang tar phakhan, nang khut lawm a shik miring na nang kawng nikhit pening, tia nangiditna boi mun khan nawchawi rangnih.”
43021019	Mahi iruti hi ih ang chat thitna kha le ama na Pathien imulur rang a maw nih, iti jetna inih. Mahi ruti shole, ama dieng ruriei, “Nujui roh.”
43021020	Peter na ruhiei a Jesu na numipok khaichawi kha na irujui kha rumuk. Ama kha janbu nekna a tebol ah Jesu kha irungiei a “Pumi, tumaw nih anajor rang a pa kha?” tia rurieipa kha inih.
43021021	Peter na ama kha muk phakhan, Jesu dieng ruti, “Pumi, ama la imaw rachang nih?”
43021022	Jesu na ama dieng ruriei, “Kojong masheng a`awm rang kadit joiatu, nang roiruputna imaw awm? Nujuite nujui roh.”
43021023	Khajarkhan uliennai shung khan ama hi thi naw nih, tia chawngrushok joi. Inia Jesu na ama dieng thi naw nih ruti mak, inia “Kojong masheng a`awm rang kadit joiatu, nang roiruputna imaw awm?” iruti inih.
43021024	Mahi khaichawi hi keng hihai chungchanga kungruchang miring le hihaihi irumiejiek kha. Khan ama na kungruchangna kha adik inih, iti kejet uh.
43021025	Jesu na iruthaw chon shik tampui awm, `khatkhat a miejiekviek joiatu, miejiek rang a behang hai kha manmieshie rieliei shung hin tawng naw nih, tia kimining. Amen.
44001001	Aw Theophilus, akhat changna behangbuk khan Jesu na iruthaw le iruruchukna putna kholok le ama kha ravan a iruchawina nikhoshe kha jar a kirumiejiek inih.
44001002	Ama kha ruchawi mala khan Jesu na irumadan tirtawn hai kha Ratha Riethieng dieng chawng rupekna.
44001003	Ama shawdoi shole, akalangshok ngieichon tampui le amani dieng ama na aring a awm kha nining a rumumuk. Ni shawm mili hi amani dieng rular a Pathien rengchangna jar kha ruriei pe.
44001004	Amani kha lawp `khat a ruruchun puilai khan Jerusalem kha rumathan u naw roh, kiei ah put ah nangirujet u Apa chawngrakham kha rungak u roh, tia amani dieng chawng rupek. Jesu na ruti, “Mahi keng kiei ah put ah nangirujet u kha.
44001005	Ajarla John na tui a baptisma nurupek uh, inia nikhothang shawt boi a Ratha Riethieng le baptisma nepek u rang kanih.”
44001006	Khashole amani na vak ruruchun ua ama dieng rawdawn a ruti uh, “Pumi, mahi pha hin Israel hai rengchangna kha nihawngmikir rang a maw nih?”
44001007	Amani dieng ruti, “Apa na ama chamtak a imuchuk rang a pha ninawkle kumletha ajet rang a kha nangni nih u makche.
44001008	Inia Ratha Riethieng na nang chung ua jong phakhan, ranak nangtum u rangnih. Khan Jerusalem shung ah, Judea le Samaria kholok ah, khan rieliei dawngkhitshe khan kiei rang kungchang miring hai kha anih rang nangnih uh.”
44001009	Hihaihi ruriei shole, amani na i`en u le roroia, ama kha chung tieng rudawm a amani mik`en ah put ah romiei na ama kha ruringi joi.
44001010	Ama na ruka le roroia, amani na ravan tieng ruenrep u lai khan enro, ponchek rieshiei pasha `di na amani dieng ruding uh.
44001011	Khan amani dieng ruti uh, “Galilee miring hai, iloia ravan tieng khonga a ading maw nangnih uh? Nangni ah put ah ravan a iruchawi Jesu hi, ravan a aka nangimuk u hi ang a, jong rangnih.”
44001012	Khashole amani na Olivet iti Lawn ah put ah Jerusalem ah jong kir u joi. Makha Sabbath nikho a lawnnathiei Jerusalem dieng ah awm inih.
44001013	In khan jong lut ua, awmna u chungindan khan ruka u joi. Amani khala: Peter, James, John, Andrew, Philip, Thomas, Bartholomew, Matthew, Alphaeus shapa James, Zealot iti Simon, khan James shapa Judas runih uh.
44001014	Hihai kholok na nupang hai, Jesu nu Mariam, khan anaipangpa hai le mulung `khat a nikna le rieina runiei jawnjai uh.
44001015	Khalaikhan Peter na takashawn hai kar a thoi a ruti (Ruchun mirawp kha rajakhat shawm `di dawr runih),
44001016	“Uliennai hai, Jesu ashur hai lamkai ruchang, Judas chungchanga Ratha Riethieng na David kam a irurieimashana, Miejiek kha ashokngir rang a inih.
44001017	Ajarla Judas kha kieini le techen runih, khan mahi chonmun hin ama na tum irumuk inih.”
44001018	(Khan mahi miringpa hi na idikna boi lawh kha le loimun irurawchawkna mun khan shuk tieng jongcho, khan awvawn rupok pe a ariei kholok vak shok pe.
44001019	Mahi Jerusalem ah awm mi kholok na rujet uh. Khajarkhan amani chawng a Akeldama, makhala, Thishen Loimun ruti uh.)
44001020	“Ajarla Lah behangbuk ah hitihin rumiejiek: ‘Ama awmna mun kha ramthim chang pe rosho; tute na makhan awm naw rosho.’ Khan ‘Ama chonmun kha shik `khat na loi pe rosho.’
44001021	Khan thoiretna chungchanga kieini le kungchangna rang, nimadan u rang a shok. Kieini na nimadan u rang a kha tu, Pumi Jesu na kieini le shehawng a ruawmlai khan kieini le rawtawp jawnjai
44001022	makhala, John na ama baptisma irupek ah put ah kieini ah put ah iruchawina nikho haishe miring `khat aningir rang a inih.”
44001023	Khajarkhan Barsabbas tia ikoi u, Justus iti Joseph le Matthias, pasha `di hi rumiding uh.
44001024	Khan amani na runik a ruti uh, “Pumi nang na mi kholok mulung nangjet, idi kar hin akhat nimadan kha numumuk u roh.
44001025	Mahi Judas na irukhoi a nining a iminingna mun a rushe jar a irumak chonmun le tirtawn changna kha lona rang a inih.”
44001026	Amani rang khan vanmuk ruen ua, Matthias dieng ruchu joi, khan amani na ama kha tirtawn shawmlieikhat khan rubo u joi.
44002001	Pentecost ni kha hawng shok phakhan, amani kholok kha mun `khat ah mulung khatte a ruawm uh.
44002002	Khan jetboithieiboi a helehoi kha ravan ah put ah rithirang ang a jong a, rushutna u inshung kholok kha jong miship.
44002003	Mieliei hai kha na mieichon ang a amani dieng jong lar. Khahaikha na jong reshen ua, amani rikip dieng jong chutna uh.
44002004	Khan Ratha Riethieng na jong miship ua, Ratha na baishona irupek u le roroia, amani kholok na chawngshik a achawng ruput u joi.
44002005	Kha mun khan ramram ah awm phung rikip ah put ah richichawi Jihudi hai kha Jerusalem ah ruawm uh.
44002006	Makhan helehoi kha rujet u phakhan, mipui kha vak ruchun ua, shindawngna runiei uh. Ajarla tirtawn rikip na amama phung chawng a achawng rujet uh.
44002007	Shindawng le amramalam a amani na khatlekhat dieng rurierieina uh, “Enro, achawng miring kholok khaw Galilee miring hai nih u mak maw?
44002008	Itia kieini na nojongshokna u phung chawng rikip a nijet u hi?
44002009	Parthia, Mede, Elam miring hai, khan Mesopotamia, Judea le Cappadocia, Pontus le Asia ram ah awm miring hai,
44002010	Phyrgia le Pamphylia, Egypt, khan Cyrene le ranai Lybia shie `khat, khan Rome ah put ah khomijin hai, Jihudi hai le phungtho hai dire,
44002011	Crete tuikawram le Arab miring hai, kieini na Pathien chon thaw hai rekhek kha nawchawngtak a nijet u inih.”
44002012	Amani kholok shindawng le amramalam a khatlekhat dieng ruti uh, “Mahi ih itina maw nih?”
44002013	Eshen na erawh a ruti uh, “Amani khaw juning le aship u keng.”
44002014	Inia Peter na shawmlieikhat le ding a amani dieng he rashangtak a ruriei, “Judea le Jerusalem ah awm miring hai, mahi nangijet u nih rosho, khan kawchawng hai hi rangairep u roh.
44002015	Hihai miring hi nangimining u kha ang a, jukhawp nih u mak. Jingkar nidan kobak cholai.
44002016	Inia mahi thiempulien Joel dieng irureina kha inih:
44002017	‘Nikho dawng khan hitihin awm rangnih. Makhala, karatha kha miring kholok shung a thong pe rang kanih. Nang shapa u hai le nang shanu u hai na chawng rophong u rangnih. Nang khangdawng u hai na mulungmik muk u rangnih, khan nang khanglui u hai na ramang raman u rangnih.
44002018	Kha nikho hai khan koshok hai nupang apa diengshe karatha thong pe rang kanih. Amani na chawng rophong u rangnih.
44002019	Chung ravan a rekhekchon hai le noi rieliei a jetna hai kha mumuk rang kanih. Khahaikha thishen, miei, khan mieikhu ruhu nih rangnih.
44002020	Alien le alur PUMI Nikho jong mala khan ni na ajing a, khan tha na thishen a jir rangnih.
44002021	Khan PUMI riming aban mi rikip kha shan rangnih, tia Pathien na ieriei.’
44002022	“Aw Israel miring hai, chawng hai hi rangai u roh. Pathien na ama jar a nang kar ua iruthaw chonrekhek hai, rekhekchon hai le jetna hai kha rotokna a, mahi miring Nazareth Jesu hi irumuchuk nih joi. Nangnitak na mahi nangijet u inih.
44002023	Pathien na irumuchuksha le irujetsha dungjuia mahi miringpa hi nangni dieng inurupek u inih. Danishawnboi hai khut kha rotokna a cross ling ah nangruthat uh.
44002024	Pathien na thitna natna ah put ah rumoshok a rumiring joi, ajarla thitna ranak kha na ama ikhop rang a kha anithiei nimak.
44002025	Ajarla David na Jesu chungchanga ruti: ‘PUMI kha kamaton a kumuk jawnjai. Ih kha na kiei hi nanawk ngam naw nih. Ajarla ama kha kukhut chang tieng awm.
44002026	Khajarkhan kumulung na apar, khan kiemieliei na ningaidet. Kha khea kupum na ngakmining a ring rangnih.
44002027	Ajarla Thikho khan kiringphuk kha namak pe naw tinih, ninawkle nang Riethieng Akhat kha na omoro imuk rang a kha jawt pe naw tinih.
44002028	Ringkho lam hai kha kiei dieng nangnumumuk joi. Kiei dieng a nangawm kha na mulungparna kha le nangnimiship joi.’
44002029	“Uliennai miring hai, phungpa David jar a lungartak a riei rawng, makhala ama kha ruthi a rukhum u joi. Ama than kha von nikhoshe hin kieini le awmlai.
44002030	Thiempulien `khat runit jarkhan, taksha dungjuia ama vawnchawi ara ah put ah Christa kha Pathien na mothoi a ama rengmun ah mushut rang, tia Pathien na riming ban a chawngirurakham pe kha David na rujet.
44002031	Mahi rumukmasha jarkhan, David na Christa thoiretna jar a ruriei, makhala ama ringphuk kha Thikho khan rumak pe mak, khan ama taksha kha na`awm morona, iti kha rumuh mak.
44002032	Mahi Jesu hi Pathien na irumothoi inih. Mahi nokholok na kungnachang uh.
44002033	Pathien khut chang tieng rulawm a apa ah put ah chawngirurakham Ratha Riethieng kha ruman shole, tun a nangimuk u le nangijet u hi ama na ijongmephe nih joi.
44002034	Ajarla David na ravan tieng ruka mak, inia amatak na ruti, ‘PUMI na kupumi dieng ruti,
44002035	“Nang rahapui hai kha nang kekhawng kamachang malalim, kukhut chang tieng shuh roh.” ’
44002036	“Khajarkhan Israel inshung kholok na jet rosho, makhala cross ling ah nangiruthat u mahi Jesu hi Pumi le Christa dire kha iruminit inih.”
44002037	Amani na rujet u phakhan, amani mulung rushit pe ua Peter le tirtawn kholok dieng ruti uh, “Uliennai miring hai, kieini na imaw thaw u ning?”
44002038	Peter na amani dieng ruriei, “Pathien na nang munu u kha arangaidamna rang, nang mulung lek u tana mi rikip na Jesu Christa riming a baptisma loi u roh. Khan Ratha Riethieng khutchawi kha nangmuk u rangnih.
44002039	Ajarla chawngrakham hi nangni rang le nang nai hai rang, khan latak ah awm hai rang le Pumi napathien na tukha nitjoiawm ikoi amani rang a inih.”
44002040	“Nangni ashie hi rong ah put ah rekhe u roh,” tia chawng tampui le chawng rupek a rumawshawk uh.
44002041	Khan ningaitak a ama chawng aloi hai kha na baptisma ruloi uh. Makha nikhotak khan miring bawp `thum hi irubo inih.
44002042	Amani na tirtawn hai ruchukna le rawlawpna, shakriethieng shakna le nikna khan mulung rupek uh.
44002043	Mi rikip chung a ratharakakna jong shok, ajarla tirtawn hai na rekhekchon le jetna tampui kha ruthaw uh.
44002044	Takashawn kholok na lawp `khat a ruawm ua, nieinak kholok rureshem uh.
44002045	Iniei u inleloi le nieinak kholok kha rujor ua, irangai u dungjuia amani dieng rupek uh.
44002046	Nikhonikho a riethiengmun ah mulung pum `khat a ruruchun uh. In rikip ah tan rukhoi uh, khan rawshaw le mulung renem a nekleshak kha rushak uh.
44002047	Amani na Pathien kha rumapak uh, khan miring kholok le riengieihiem a ruawm uh. Ishan miring hai kha Pumi na nikhonikho a biekrup khan rubo a ruawm.
44003001	Khan Peter le John na riethiengmun ah nikna pha nidan `thum hin riethiengmun ah ruhawng uh.
44003002	Unu vawn shung ah put ah kekhawr miring `khat vak chawi uh. Makha riethiengmun ah alut hai dieng numpokpek nikna rang, Metha iti riethiengmun pakawt khan ningthingkip rutet uh.
44003003	Peter le John na riethiengmun lut rang a rasham u kha rumuk phakhan, numpokpek kha runik a ruawm.
44003004	Peter le John na enrep a ruti uh, “Kieini hi ne`en roh.”
44003005	Ih `khat kumuk rangnih ti jarkhan, amani kha rumiejierep.
44003006	Inia Peter na ruti, “Kiei na rangkachak le dangka kha niei mi`ing, inia kiniei hi kinepek inih: Nazareth Jesu Christa riming a thoi tana lawn rang roh.”
44003007	Peter na ama khut chang khan rurak a rumothoi, khan relentak a eke hai le ekeartui hai kha hawng ngar pe joi.
44003008	Ama na hawng chawm a hawng ding le roroia rulawn joi. Khan chawmlam a amani le lawn a Pathien mapaklam a riethiengmun khan rulut joi.
44003009	Khan lawnlam a Pathien imapak kha mi kholok na rumuk uh.
44003010	Khan ama kha riethiengmun Metha Pakawt ah rushuthiei khutdawpa kha inih, iti kha amani na rujet uh. Ama chung a ashok khan erekhek a shindawngna runiei uh.
44003011	Kekhawrpa kha na Peter le John kha irumukui le roroia, mi kholok na, shindawngtak a, Solomon shumkung iti khan ah awm amani dieng rutan uh.
44003012	Peter na mahi rumuk phakhan, mi hai dieng khan rumashang, “Aw Israel miring hai, ijar a mahi chung hin shindawngna nanginiei u maw nih? Ninawkle, karanak ua ninawkle kirichichawina u khan a ama hi kimawlawn u ang a, ijar a nine`enrep u maw nih?
44003013	Abraham Pathien, Isaac Pathien, Jacob Pathien, pilepu hai Pathien kha na ama shok Jesu kha rumulur joi. Ama kha Pilate na rumoshok jawt phakhan, nangni na Pilate maikung a nangirujawt boi ua, mi hai dieng a nangirupek u kha inih.
44003014	Inia nangni na Riethieng le Midik kha rujawt u makche a mithatpa kha nangni rang moshokna rang, nangrunik uh.
44003015	Khan nangni na ringna apeh Rengshapa kha nangruthat uh. Pathien na ama kha athi ah put ah rumothoi. Mahin kieini na kungkachang uh.
44003016	Ama riming a takashawntak kha na nangimuk u le nangijet u miringpa hi imarat inih. Khan Jesu dieng ama takashawn kha na nang kholok maikung a miringpa hi amadamna joi.
44003017	“Tun uliennai hai, nang rampo hai na iruthaw u kha ang a, nangni na jet boi a niruthaw u inih, iti kha kejet.
44003018	Hitihin Pathien na ama thiempulien hai kholok ner a irurophongna, makhala Christa kha ashawngir rang a inih, iti kha hawng shok nih joi.
44003019	Khajarkhan nang mulung lek u roh, khan jir u roh. Khanitatu Pathien na nang munu u hai kholok kha nurushuk pe rangnih. Makha pha khan Pumi ah put ah matharnaret pha kha jong rangnih.
44003020	Khan nangni dieng matieng a irurophong Jesu Christa kha jong tir rangnih.
44003021	Nieinak kholok hawng mikir masheng, Jesu kha ravan a awmngir rang a inih. Makha chungchanga Pathien na manmieshie put mala a ama thiempulien riethieng hai ner a irurieina inih.
44003022	Ajarla Moses na pilepu hai dieng diktak a iruriei inih, ‘Nang PUMI nang Pathien na kiei a`ang Thiempulien `khat nang miring ah put ah mothoi rangnih. Nangni dieng a iriei kholok kha nangirangai u rang a shok.
44003023	Khan makha Thiempulien chawng rangai boi mi rikip kha mi hai kar ah put ah mathang rangnih.’
44003024	Samuel ah put ah anujui thiempulien kholok na hihai nikho chungchanga irurophongmasha inih.
44003025	Khan nangni hi thiempulien hai nai hai kha nangnih uh. Pathien na nangpa hai dieng irupek rawjawtna nai hai kha nangnih uh. Abraham dieng ruti, ‘Nang chicha jar a rieliei a inshungkhur kholok dieng rahvan pek rangnih.’
44003026	Pathien na ama shok Jesu kha rumothoi shole, akhat changna a ama kha nangni dieng rahvan pek rang jong tir joi. Makha nang kholok kha nang thatna boi uah put ah niemiehieina u rang a inih.”
44004001	Peter le John na mi hai dieng chawngruriei u lai khan thiempu hai, riethiengmun arung ralamkai le Sadducee hai na amani dieng va uh.
44004002	Jesu dieng athi ah put ah thoiretna awm, tia miring hai kha iruruchuk a irurophong u kha na amani mulung kha rumahang pe.
44004003	Khajarkhan amani kha rushur uh. Nitak runit jarkhan, jing tiengshe khan lungroko shung ah amani kha rukhum uh.
44004004	Inia chawng rangai hai tampui na takarushawn uh, khan amani jat kha bawp rahnga dawr runih.
44004005	Jing tieng hin rampo hai, lamkai hai, khan danoja hai kha na Jerusalem ah ruruchun joi.
44004006	Thiempu rashang Annas le Caiaphas, John, Alexander, khan thiempu rashang inshung hai tampui ruawm uh.
44004007	Peter le John kha alai ah miding a rurawdawn uh, “Ih ranak ninawkle tu riming a mahi nangithaw u maw nih?”
44004008	Ratha Riethieng shiplam a Peter na amani dieng ruriei, “Miring chung a chamniei hai le Israel lamkai hai,
44004009	von hin anapa dieng chon atha thaw jar a le itia hi miringpa damna dan kha kieini dieng ennanginerete u nitjoiatu,
44004010	nang kholok le Israel miring kholok na ijet nih rosho, mahi Nazareth Jesu Christa riming a nang kar ua damveng a ading nih joi. Mahi Jesu hi nangni na cross ah nangiruthat u, khan Pathien na athi ah put ah irumothoi kha inih.
44004011	Mahi ‘Inthaw hai nangni na nirudawnda u runiei kik ah lung ruchang kha inih.’
44004012	Tute jar a shandamna hi awm mak, ajarla kieini niringna u rang ravan noi a awm miring hai kar a ipek riming shik awm mak.”
44004013	Khan amani na Peter le John mulung ngar kha rumuk u phakhan, amani kha behangthiei boi, miriem inih, iti kha rujet ua shindawngna runiei uh. Khan amani kha Jesu le rawtawp miring hai keng, iti kha rujet uh.
44004014	Amani na irumadam u miringpa kha akar ua ading kha rumuk u jarkhan, amani na ama chung a chawngruriei ngam u mak.
44004015	Khajarkhan Sanhedrin kha mathan a shena rang, chawng rupek u shole, chonmun kha amani na rureshe uh.
44004016	Khan amani na ruti uh, “Amani dieng imaw nithaw u rang? Ajarla Jerusalem ah awm mi kholok dieng jetna ithawna hi madang joi. Mahi kieini na shok mak ti rang a hi anithiei boi inih.
44004017	Inia miring hai dieng dawnshe a majarna boi rang le hi riming hin tute dieng rieina boi rang, michitrip u rang rawi.”
44004018	Khajarkhan amani kha rukoi ua Jesu riming a chawngriei ninawkle ruchukna boipet rang, chawng rupek u joi.
44004019	Inia Peter le John na rumashang uh, “Pathiennek a nang chawng u rangai rang a hi Pathien mik`en a dikna maw chang nih, chawngshat u roh.
44004020	Ajarla kimuk u le kijet u chungchanga chawngriei hi bang ngam u naw ning.”
44004021	Takthar a amani kha rumichitsho u le, rumeshe u joi. Ajarla ashok chon jarkhan mi kholok na Pathien kha mapak a ruawm le khan amani jarkhan, amani chepna rang, lam rumuk u mak.
44004022	Ajarla damna chonrekhek ithawna miringpa kha kum shawm mili khe miring runih joi.
44004023	Amani kha rumoshoksho u le, thiempu ulien le shierulien hai na amani dieng iruriei hai kha Peter le John na amani lawm hai dieng thang vak koi uh.
44004024	Khan amani na rujet u `le, mulung `khat a he rashangtak a Pathien dieng ruti uh, “Aw Pumpa, nang ravan le rieliei, thampui le ushung ah awm kholok akonpa kha nangnih.
44004025	Nang shokpa David ner a nangruriei: ‘Ijar a phung hai kha rurang u maw nih, khan miring hai na nemna boi a chonirashak u maw nih?
44004026	Rieliei reng hai na rumiding u joi, khan rampo hai na PUMI chung a le ama Christa chung a re`erpuina rang, ruruchun u joi.’
44004027	Ajarla diktak a thao nangirunawt nang shok riethieng Jesu chung a Herod le Pontius Pilate na Phungshik hai, khan Israel miring hai le lawp `khat a ruruchun u joi.
44004028	Makha nang ranak le nang mulungmining nirumuchuksha kha ashok inih.
44004029	Tun, Aw Pumi, amani mimichit hi enro, khan mulungartak a nang chawng kha rieina rang, nang shok hai dieng hin ranak peh roh.
44004030	Nang mimadamna nang ranak kha jong peh tana, jetna le rekhekchon hai kha nang shok riethieng Jesu riming a thaw u rosho.”
44004031	Amani na nikna kha runieisho u le, lawp `khat a ruchunna u mun kha hawng rawnawk, khan amani kholok dieng Ratha Riethieng na jong ship ua Pathien chawng kha ngartak a ariei ruput u joi.
44004032	Khan takashawn mipui kha mulung `khat le ringphuk `khat a ruawm uh. Tute na`awm inleloi kha bing niei rumachang u mak, inia irawkhawm u rikip kha mun `khat a rurotokna uh.
44004033	Ranaknieitak a tirtawn hai kha na Pumi Jesu thoiretna khan kungruchang uh, khan amani kholok chung a numpokmirit kha lawmlawm a jong pe uh.
44004034	Amani kar a ravat `khatshe ruawm pe u mak, ajarla inleloi aniei hai kha na rujor ua khahai man kha vak chawi uh.
44004035	Amani na tirtawn hai keshun khan vak tet ua rangai hai dieng khan rushem pe uh.
44004036	Cyprus tuikawram a ashok, Levi phung Joses iti miring `khat ruawm. Tirtawn hai na ama dieng Barnabas iti riming kha rupek uh (Makha mawshawkna apeh shapa tina inih).
44004037	Ama na iniei loipuk kha rujor a shier kha tirtawn hai keshun a vak tet.
44005001	Inia Ananias iti miring `khat na ama inkonu Sapphira le rejet a ram `khat hi rujor.
44005002	Ama na, ama inkonu le rejet a, ikhawn shier kha eshen rurawt, khan khoikhat kha ruchawi a tirtawn hai keshun a vak tet.
44005003	Inia Peter na ruti, “Ananias, ijar a Satan na nang mulung kha ibuk a Ratha Riethieng chung a mielieishiei inawmawthaw a makha ram man kha eshen nangirawt maw nih?
44005004	Nangjor mala khan makha nang tah anih boi maw nih? Nangjor sholeawm shier chung khan nang cham a awm boi maw nih? Ijar a nang mulung shung a hiti chon hi nangirashak maw nih? Nang na miring hai dieng mielieishiei nangithaw nimak a Pathien dieng mielieshiei nangithaw inih.”
44005005	Ananias na hihai chawng hi rujet phakhan, pur a ruthi joi, khan hihai chon ajet miring kholok na ajeng a chitna runiei uh.
44005006	Rothar hai na va ua rok kha vak jo uh, khashole ruchawi ua vak khum u joi.
44005007	Khan nidan `thum dawr hi rakar `le ashok chon kha jet boi a ama inkonu kha vak lut.
44005008	Peter na ama dieng rurawdawn, “Ram kha kha jat khan a nangijor u maw nih?” Ama na rumashang, “Inih, kha jat khan a kijor u inih.”
44005009	Peter na ama dieng ruti, “Itia Pumi Ratha kha enretena rang, rawjawtshom maw nangnih uh? Enro, nang inkopa akhum miring hai na mawkawt kung ah ding a awmlai, nangawm nawchawi u rangnih joi.”
44005010	Relentak a ama kha rupur a eke kung a ruthi joi. Rothar hai na va ua athi kha vak muk u phakhan, ruchawi ua ama inkopa diengtak khan vak khum u joi.
44005011	Khajarkhan biekrup le khahai ajet kholok chung a chitna jong shok joi.
44005012	Khan tirtawn hai khut dieng jetna le rekhekchon tampui hi miring hai kar a ruthawna. Khan amani lawpsheng ua mulung khatte a Solomon Tomai`in khan ruruchun uh.
44005013	Mi hai na amani kha rashangtak a ruen uh, khan tute na amani dieng rujaw ngam u mak.
44005014	Inia Pumi takashawn nupang apa tampui kha rubo uh.
44005015	Khajarkhan Peter na vak pang pha a, ama riliptak a kha nita`awm, amani dieng chona rang, ruti ua ana miring hai kha lamlien khan jana le pher chung ah rumaja uh.
44005016	Diengvai ah awm mipui kholok na Jerusalem ah vak ruchun ua, amani na ana miring hai le raikho rono na ichutna miring hai kha vak chawi uh, khan amani lawpsheng a damna rumuk uh.
44005017	Khashole thiempu rashang na ama le rawtawp Sadducee lawpreshen kholok le ruthoi joi. Manarshie kha na amani kha rubuk joi.
44005018	Amani na tirtawn hai kha rushur ua mithat miring hai thongna lungroko shung ah rutet u joi.
44005019	Inia Pumi ravantir na jan a lungroko mawkawt hai kha rumawlawng pe a vai rumoshok uh, khan ruti,
44005020	“She u rang roh, riethiengmun ah vak ding u tana mahi ringna chawng kholok hi mi hai dieng vak riei pe u roh.”
44005021	Amani na mahi rujet u phakhan, kha jingkar khan jingkara riethiengmun ah rulut ua mi hai kha ruruchuk u joi. Thiempu rashang na ama le rawtawp hai kha le vak shok phakhan, Sanhedrin le Israel nai hai shierpui rikip ruruchun ua, amani kha lungroko shung ah put ah vak chawina rang, mi rutir uh.
44005022	Inia mirung hai kha na rushe u phakhan, amani na lungroko shung khan tirtawn hai kha vak muh u lai mak. Khajarkhan vak kir ua thang vak koi uh.
44005023	“Kieini na lungroko kha thatak a rakhar, mirung hai kha mawkawt ah ading kha`awm kumuk uh, inia kawmawlawng u phakhan, shung ah tute muh u mi`ing.”
44005024	Khan thiempu rashang hai, riethiengmun arung lamkai, khan thiempu ulien hai na hihaihi rujet u phakhan, imaw shok nih, tia shindawngna runiei uh.
44005025	Khalaitak khan miring `khat vak shok a vak rophong, “Enro, lungroko shung ah nangikhum u hai kha na riethiengmun ah ding a mi hai kha ruchuk a awm uh.”
44005026	Khan lamkaipa kha na mirung hai kha le rushe a rawmawreshem moshok boi a amani kha vak chawi uh, ajarla mi hai kha na lung le nedeng u nih, tia ruchih uh.
44005027	Amani na vak chawi u phakhan, Sanhedrin maikung a rumiding ua thiempu rashang kha na amani dieng rurawdawn,
44005028	khan ama na ruti, “Mahi riming hin mi ruchukna boi rang, kieini na chawngkinabenrep u nimak maw? Inia enro, nangiruchuk u kha na Jerusalem hi ship joi. Hi miring thishen kha kieini dieng nangmocho jawt uh.”
44005029	Inia Peter le tirtawn hai na mashang a ruti uh, “Miring hainek khan Pathien chawng kha kirangai u rang a shok.
44005030	Thingling ah nangirumakhai ua nangiruthat u Jesu kha nipilepu hai Pathien kha na irumothoi inih.
44005031	Pathien na Israel hai dieng mulung lekna le munu rangaidamna pekna rang, Rengshapa le Shandampa `khat a, ukhut chang tieng awmna rang, rumulur joi.
44005032	Khan hihai jar hin kieini na kungachang kanih uh. Pathien na ama chawng rangai miring hai dieng ipek Ratha Riethieng na`awm hihai chungchang hin kungachang u inih.”
44005033	Amani na mahi rujet u phakhan, ajeng a mulung ruhang pe ua amani kha thatna rang, lam rutawk u joi.
44005034	Inia mi kholok na richit ipek, Dan oja, Gamaliel iti Pharisee miring `khat na Sanhedrin khan ruding a tirtawn hai kha vai ah tetbawtna rang, chawng rupek.
44005035	Khashole amani dieng ruti, “Israel miring hai, hihai miring dieng hin thaw rang nangiti u kha miningrep u roh.
44005036	Ajartu kum `khat le `di mala khan Theudas iti miring `khat ruawm, ama na kiei kanih, tia miring rajamili dawr na ama anu rujui uh, inia ama kha ruthat uh. Khan ama rungamna miring kholok kha`awm chekrurachai ua ruthangsho u joi.
44005037	Ama shole, Judas iti Galilee miring `khat ruthoi. Mijattelai khan mitampui na ama anu kha rujui uh. Ama`awm khatikhan ruthang a ama rungamna miring hai kha chekrurachai uh.
44005038	Khajarkhan tunawm chonmun hi nangni dieng kinieriei u inih: hihai miring hi ralat pui u roh, ithaw jawt kha thaw u rosho. Hihai chonmun hai hi manmieshie miring na irashak chonmun nitatu, thang rang keng.
44005039	Inia mahi Pathien ah put ah nitatu, mathang ngam u naw tinih. Pathien le rosho nangchang u rang keng.”
44005040	Amani kha khatikhan ama na rumawjawt. Khashole amani na tirtawn hai kha koi ua, rujem uh. Khan Jesu riming a chawngriei tha mak, tia chawngrubenrep ua rumoshok u joi.
44005041	Sanhedrin kha irumathan u le roroia, ama riming jar a maimawk rang a kha Pathien na irutukmashak inih, tia ningaina kha runiei uh.
44005042	Khan ningthingkip hin riethiengmun ah nit a in ah nita`awm, Jesu hi Christa inih, iti kha ruchuh le rophong ruchat u mak.
44006001	Khalai a nikho hai khan akhaichawi hai jat kha hawng rawp shishit le roroia, Greek hai na, nikhonikho a nekleshak reshemna khan, amani mieirawng hai kha ruenda uh, tia Hebrew hai chung a ningnitna boi kha rurophong uh.
44006002	Khan tirtawn shawmlieidi kha na khaichawi hai kholok kha ruchun a ruti uh, “Tirtawn kieini na Pathien chawng kha mathan a tebol chung ah nekleshak reshepna niboi pui u hi adik nimak.
44006003	Khajarkhan uliennai hai mahi chonmun hin a rashap pui rang, mi na kungichangna, Ratha Riethieng le shingna aship, ashing miring shiri nang kar ua tawk u tana kieini na madan u rang kanih.
44006004	Inia kieini tu anih le chawngshemna a repeh u rang kanih.”
44006005	Mahi chawng hi na mipui kha ningruminit pe a takashawn anieitak le Ratha Riethieng aship, Stephen, Philip, Prochorus, Nicanor, Timon, Parmenas, khan Jihudi ajir Antioch miring, Nicolas, amani hai hi rumadan uh.
44006006	Amani kha tirtawn hai maikung a rumiding ua nikna runiei pe uh, khan amani chung a khut rutet pe uh.
44006007	Khan Pathien chawng kha rurajar a Jerusalem shung ah khaichawi hai jat kha ajeng a rupung joi. Khan thiempu hai kar a tampui na takashawn kha rushap u joi.
44006008	Stephen na, takashawn le ranak ship a, miring hai kar a rekhekchon le jetna lienpui ruthaw.
44006009	Khania Synagogue Moshok Miring hai iti ah put ah miring, Cyrene, Alexandria, khan Cilicia le Asia miring hai na Stephen le chawngrieshietna rumothoi uh.
44006010	Inia ama ruchawngna shingna le Ratha chung khan rumene ngam u mak.
44006011	Khashole amani na miring eshen muruk a rurachak ua, “Ama na Moses le khan Pathien mieshietna chawngiriei kha kejet uh,” rumiti uh.
44006012	Amani na shierulien hai, danoja hai kha le roroia, mi hai kha rumarang uh. Khashole amani na jetboithieiboi a va uh, khan ama kha rushur ua Sanhedrin ah ruchawi uh.
44006013	Amani na adik boi kungchangna hai kha rupek ua ruti uh, “Mahi miringpa hi na riethiengmun le Dan irodoi pui mieshietna chawngriei kha bang mak.
44006014	Ajarla ama na iriei kejet uh, makhala mahi Nazareth Jesu hi na hi mun hi mathang rangnih, khan kieini dieng inepek Moses shedan kha melet rangnih.”
44006015	Khan Sanhedrin shung a rushuh miring kholok na ama kha ruenrep u phakhan, ama meh kha ravantir meh ang a rumuk uh.
44007001	Khashole thiempu rashang na ama dieng rurawdawn, “Hihaihi khati maw nih?”
44007002	Stephen na rumashang, “Uliennai miring hai le kapa hai, narangai pe u roh. Nupu u Abraham na Haran ah ruawm mala khan, Mesopotamia ah ruawm. Khan Pathien alur na ama dieng rular.
44007003	Khan Abraham dieng ruti, ‘Nang ram le nang inkoshangram kha mah tana kinumumuk rang a ram khawn she rang roh.’
44007004	Khashole ama na Chaldea miring hai ram kha rumathan a Haran khan kho ruloh. Apa thit shole, Pathien na tun a nangawmna u ram hin ivakthawt inih.
44007005	Ama na kepha tetna khawpshe inkoklo `khat a rupeh mak. Inia Abraham na nai runiei joi nawkawm, Pathien na ama dieng le ama shole ichicha dieng mahi ram hi tumna rang, chawngirurakham inih.
44007006	Pathien na hitihin ama dieng ruti, makhala ama chicha hai na mejet boi ram ah khotang chang u rangnih, khan amani na shok machang a kum rajamili engshiet a thaw u rangnih.
44007007	Inia Pathien na ruti, ‘Kiei na shok namachang hai phung kha chep rang kanih, khashole amani na vak shok u ning, tia mahi mun hin kiei hi chubainabawk u rangnih.’
44007008	Khashole Abraham dieng vunepna rawjawtna kha rupek. Khatikhan Abraham na Isaac runiei a ni `riet changna a vunruep pe. Khan Isaac na Jacob kha runiei, khan Jacob na phungpa hai shawmlieidi kha runiei.
44007009	“Khan phungpa hai kha na Joseph kha rueng ua, Egypt ah rujor uh. Inia ama kha Pathien na rurawtawp pui.
44007010	Khan shawna kholok ah put ah rukhek a ama dieng Egypt reng Pharaoh maikung a numpokmirit mukna ngam rang, varna kha Pathien na rupek. Khan Pharaoh na Egypt le ama inshungkhur kholok chung a rampo rumachang.
44007011	Tun Egypt le Canaan ram kholok ah nekleshak hawng ravat joi. Mahi na shawna lientak `khat hawng moshok a pilepu hai kha na nekleshak rumuh u lai mak.
44007012	Jacob na Egypt ah nekleshak awm, iti rujet phakhan, akhat changna a pilepu hai kha rutir.
44007013	Adi changna a Joseph na ama ulien hai dieng ama kha tumaw nih, iti kha rumejet. Khan Joseph inshungkhur hai kha Pharaoh dieng rumejet.
44007014	Khashole Joseph na rutir a apa Jacob le ama inshung shawm shirilieirahnga kholok kha rukoi joi.
44007015	Jacob na Egypt khan rushe a ruthi joi, khan pilepu hai kha`awm kha ram khan ruthi u joi.
44007016	Amani rok hai kha Shechem khan ruchawi ua Abraham na Shechem apa Hamor shapa hai dieng a irurawchawk thanmun khan rukhum uh.
44007017	“Inia Pathien na Abraham dieng chawngirurakham kha hawng rupumna rang a pha kha hawng nai phakhan,
44007018	Joseph ajet boi reng shik `khat hawng awm malalim Egypt ah amani jat kha rupung shishit uh.
44007019	Mahi reng hi na nuphung u kha rumohon uh, shietak a rutawn, khan pilepu hai kha engshiet a ruthaw a amani nai shentengek hai kha ringna boi rang, ranak a rumapai uh.
44007020	Hi pha hin a Moses kha rushok inih. Khan ama kha Pathien maikung a metha `khat ruchang, khan apa in khan tha `thum rujawk uh.
44007021	Khan ama kha vai ah rupai u phakhan, Pharaoh shanu na rushar a ashapatak ang a rujawk.
44007022	Khajarkhan Moses na Egypt miring hai varna kholok khan hawng ruchuk a, chawng le chon hai khan ranak hawng niei.
44007023	“Ama na kum shawm mili hawng nih phakhan, ama uliennai Israel nai hai kha phakna rang, mulung hawng niei.
44007024	Khan mi `khat hi na adik boi a ama uliennai itawn kha rumuk phakhan, rumakhana khan khutrumieshiei a Egypt miringpa kha Moses na ruthat.
44007025	Pathien na amani kha ama khut le ishanna inih, iti kha jet u rangnih, tia rumining, inia amani na rujet u mak.
44007026	Jing tieng hin ama na rushe a Israel miring pasha `di rosho a ruawm kha riengieimashakna rang, ama na ruti, ‘Miring hai nangni uliennai nangnih uh, ijar a nangni khatlekhat adik boi a rawtawn maw nangnih uh?’
44007027	Inia adik boi a rutawnpa kha na Moses kha rutor a ama dieng ruti, ‘Tu na nang kha kieini anapo rang le chawngshat rang a inamadan maw nih?
44007028	Majan a Egypt miring nangiruthat kha ang a ninathat jawt maw nih?’
44007029	Makha chawng khan Moses na rutan a Midian ram ah khotang ruchang. Makha mun khan shapa `di apa ruchang.
44007030	“Khan kum shawm mili shole, Pumi ravantir `khat na Sinai Mo ramthim khan rampabuk mieichon a ama dieng rular.
44007031	Moses na makha rumuk phakhan, imuk khan shindawngna runiei a tintana rang, rujawng phakhan, Pumi he kha ama dieng jong.
44007032	‘Kiei hi nang pilepu hai Pathien, Abraham Pathien, Isaac Pathien, khan Jacob Pathien kha kanih.’ Moses na chihai a ruen ngam mak.
44007033	‘Khashole PUMI na ama dieng ruti, “Nang kekawk kha thut roh, ajarla nang dingna mun kha mun riethieng inih.
44007034	Egypt ah kimiring hai dieng a tawnshie kha kiei na kumuk joi. Khan amani shawra`ai kha kurujet joi. Amani akhek rang khan ajong kanih joi. Tun va rang roh, Egypt ah nitir rang kanih joi.” ’
44007035	“Mahi Moses hi keng amani na irujawt boi u kha. Amani na ruti uh, ‘Tu na rampo rang le chawngshat rang, inamadan maw nih?’ Ama kha Pathien na lamkai rang le noroshoh a nakhek rang, rampabuk ah rular ravantir ranak jar a irutir inih.
44007036	Egypt ram ah Thampui Shen khan ama na rekhekchon le jetna ruthaw shole, amani kha lamirukai pe inih. Khan ramthim khan rekhekchon kha kum shawm mili iruthaw inih.
44007037	“Mahi Moses hi na keng Israel hai dieng a iruriei, ‘Nang PUMI nang Pathien na nangni rang, kiei a`ang Thiempulien `khat nang uliennai hai kar a mothoi rangnih. Ama chawng kha nangijui u rang a inih.’
44007038	Mahi Moses hi na ramthim ah puiruchun khan rujaw. Makhan ravantir na Sinai Mo khan ama dieng le nipilepu hai dieng chawngruriei. Khan kieini dieng a pek rang a ringna chawng hai kha ruloi.
44007039	Pilepu hai kha na ama chawng kha rujui jawt u mak. Kha ruhut a ama kha ruheng ua amani mulung a Egypt tieng rukir jawt uh.
44007040	Amani na Aaron dieng ruti uh, ‘Kamaton uah lawn rang pathien hai kha nokon pe u roh. Egypt ah put ah lamnawhawngkai pe u mahi Moses hi tu, ama chung a ih shok maw nih joi, iti jet u mi`ing.’
44007041	Makha phakhan, shieite rukon ua rilim khan rurawthawi uh, khan amani khutkontak khan ningrungai pe uh.
44007042	Inia Pathien na amani ah put ah mai rumiehiei a ravan a arshi chubaibawk rang rupek joi. Hitihin Thiempulien hai behangbuk ah rumiejiek: ‘Aw Israel inshung miring hai, nangithat u juleva hai kha le ramthim ah kum shawm mili nangrurawthawi u lai khan, kiei dieng nanginurupek u boi maw nih?
44007043	Moloch thamber in le nang pathien u Remphan arshi nangruchawi uh. Moloch le Remphan kha chubaibawk rang a nangirukon u konrilim hai kha inih. Khajarkhan Babylon kha mekhe a nawnawt u rang kanih joi.’
44007044	“Nipilepu hai na ramthim khan kungchangna thamber kha runiei uh. Makha Pathien na Moses dieng irilim irumumuk a chawngirupek dungjuia irukon inih.
44007045	Khan pilepu hai na, Phungshik hai khut chung a put ah amani ram rukhek u lai khan, makha Joshua le ivakchawi u inih. Pathien na amani kha pilepu hai maikung a runawt a thamber kha David phashe khan ruawm.
44007046	David na Pathien maikung a enlar rumuk a Jacob Pathien awmna rang, mun irunik inih.
44007047	Inia Solomon kha keng Pathien rang a in rumothoi kha.
44007048	“Nitjoiawm Chungchon a Rashang ama na miring hai khut le kon rilimin khan awm mak. Mahi thiempulien na iruriei kha le ra`ang inih:
44007049	‘Ravan hi kerengmun inih, khan rieliei hi kekekhawng inih. Ih ang in kha maw kiei rang nomothoi pe u rawng? Ninawkle kawshawmuchumna mun kha imaw nih?
44007050	Kukhut na hihai kholok hi ikon nimak maw? tia PUMI na ieriei.’
44007051	“Aw kangshawng, khan mulung le nokor a vunep boi miring hai! Nang pilepu hai kha ang a Ratha Riethieng kha nangre`erpui jawnjai uh.
44007052	Ih ang thiempulien hai kha maw nang pilepu hai na epshawna irupek boi uh? Amani na Midik `Khat jong rangnih, tia rurieimasha hai kha ruthat uh, khan ama ajor le athat hai kha nangruchang uh.
44007053	Nangni hi ravantir hai na irumuchuk Dan kha ruloi a rujui boi miring kha nangnih uh.”
44007054	Miring hai kha na hihaihi rujet u phakhan, mulungruhang pe ua, ama chung a harureshe uh.
44007055	Ratha Riethieng ship a ravan tieng ruen a Pathien lurna le Jesu na Pathien khut chang tieng ading kha rumuk.
44007056	Ama na ruti, “Enro! Kiei na ravan rawlawng a Miring Shapa kha na Pathien khut chang tieng ading a awm kha kumuk.”
44007057	Inia amani na nokor rushing uh, khan ra`ailam a rushukbir a ama kha rujawng uh.
44007058	Khashole amani na khopui vai tieng rupawt ua lung le rudeng u joi. Khan a kungachang hai kha na Saul iti rothar `khat keshun ah amani ponledier kha rubawm uh.
44007059	Amani na Stephen kha rudeng u lai khan, ama na nikna runiei, “Aw Pumi Jesu, karatha hi noloi pe roh.”
44007060	Khashole rukhuk shunlam a he rashangtak a rura`ai, “Aw Pumi, hihai munu hi amani dieng mutung pe naw roh.” Mahi ruriei shole, arangruchat joi. Khan amani na Stephen iruthat u khan Saul rujawt.
44008001	Khanikhan Jerusalem biekrup chung a epshawna lientak `khat hawngshok joi. Tirtawn hai niboia, takashawn kholok kha Judea le Samaria ram ah rurethehmashak joi.
44008002	Khan richichawi miring hai na Stephen kha rukhum ua, ama chung a mulung jumna runiei uh.
44008003	Inia Saul na tu in rikip ah lut a biekrup kha mupuhok a ruthaw, khan nupang apa jet boi a lungroko shung ah rukai a rukhum joi.
44008004	Khajarkhan retherak miring hai kha na munmun ah rushe ua athachawng kha rushem uh.
44008005	Philip na Samaria ah rushe a amani dieng Christa kha rurophong.
44008006	Philip na iruthaw jetna hai kha rujet a rumuk u phakhan, mipui na ama chawngriei kha mulungluttak a rurangaishom uh.
44008007	Ajarla raikho rono hai kha na ra`ailam a, aniei miring tampui ah put ah, vak shok uh, khan takthi ninawkle kekhawr miring tampui kha rumadam.
44008008	Khajarkhan kha khopui khan ningaina lientak `khat ruawm joi.
44008009	Khalaikhan makha khopui shung khan matienglai a dawileai chon thaw, Simon iti miring `khat ruawm. Ama na ibibing a alien `khat kanih, tia, Samaria miring hai kha shinrumawdawng pe uh.
44008010	Ashinalien mi kholok na “Hi miring hi Pathien ranak alien kha keng,” tia mulunglut a rurangai uh.
44008011	Ama dieng mulungluttak a irurangaina u ajartu, pha shawttak mahi dawileai hai hi le shinirumawdawng pe u inih.
44008012	Inia amani na Pathien rengchangna jar a le Jesu Christa riming chungchanga chawng rushem, Philip kha takarushawn u phakhan, nupang apa dire na baptisma ruloi uh.
44008013	Simonshe kha na`awm takarushawn joi. Khan ama na baptisma ruloi shole, Philip le chatboi a rurawtawp joi, khan ranakniei chon le jetna hai kha rumuk phakhan, shinrudawng pe.
44008014	Khan Samaria miring hai na Pathien chawng kha loi u joi, iti chawng kha Jerusalem ah awm tirtawn hai na rujet u phakhan, Peter le John kha amani dieng rutir uh.
44008015	Idi hai kha na rushe ua, takashawn `thar hai na Ratha Riethieng tumna u rang, runik pe uh.
44008016	Ajarla Ratha Riethieng na amani `khat diengshe jong maklai. Amani na Pumi Jesu riming ranga kha le baptisma iruloi u nilai.
44008017	Khashole Peter le John na amani chung ah khut rutet pe ua Ratha Riethieng kha rutum u joi.
44008018	Khan tirtawn hai khut kha amani chung ah atet shole, Ratha Riethieng irupek kha Simon na rumuk phakhan, amani dieng shier rupek.
44008019	Khan ama na ruti, “Tukhat chung ah khut hai hi katet `le, Ratha Riethieng muknathiei rang, kiei diengawm mahi cham hi nepeh u roh.”
44008020	Inia Peter na ama dieng ruti, “Pathien khutchawi hi shier pek a mukthiei, tia nangmining jarkhan, nang shier hi nang le athangchen nih rosho!
44008021	Mahi chonmun hin tum ninawkle roiruputna niei makche, ajarla nang mulung kha Pathien maikung a dik mak.
44008022	Khajarkhan mahi ashie ah put ah mulung lek tana Pathien dieng nikna niei roh. Khanitatu nang mulung na ikhin kha rangaidam pekthiei rangnih.
44008023	Ajarla mulung akha na inubuk khan dikna boi thirakarui na inokhop kha kiei na kumuk.”
44008024	Simon na mashang a ruti, “Nangiti hai kholok kha kiei dieng shokna boi rang, kiei rang Pumi dieng ninik pe roh.”
44008025	Tun Peter le John na kungruchangsho ua, Pumi chawng kha rushemsho u `le, Jerusalem ah rukir u joi. Khan lam ah athachawng kha Samaria miring hai kho tampui dieng vak shem u joi.
44008026	Khashole Pumi ravantir na Philip dieng ruriei, “Thoi roh, khan thang tieng she tana Jerusalem ah put ah Gaza tieng shena lamshuk ramthim lam kha rawh roh.”
44008027	Khajarkhan Philip na thoi a rushe joi. Khan enro, chamnieitak Ethiopia eunuch `khat ruawm. Ama kha Ethiopia miring hai rengnu Candace niei`in kholok apana runih. Ama na Jerusalem ah Pathien bieh rushe inih.
44008028	In tieng rukirna ama shakawr gari chung ah shutlam a thiempulien Isaiah behangbuk kha rute a ruawm.
44008029	Khashole Ratha na Philip dieng ruti, “Jawng tana shakawr gari khaw vak dep roh.”
44008030	Philip na rutan a ama na thiempulien Isaiah behangbuk irute a ruawm kha vak rangai phakhan, rurawdawn, “Nangite kha nangjet maw?”
44008031	Ama na ruti, “Mi `khat na lamnakai pe nawkala, itia maw kiei na jet ngam ning?” Khan Philip kha hawng lut a hawng shutna rang, ama na rudawi.
44008032	Ama na irute Miejiek khala hi inih: “That rang a ichawi kengam ang a, khan moeppa maikung a a`awmchien kengamte kha ang a, ama na bai rumakak mak.
44008033	Ama redena khan, ama dikna kha loi pe joi. Tu na maw ama chicha hai jar a rophong nih? Ajarla rieliei ah put ah iringkho kha loi pe joi.”
44008034	Eunuch na Philip dieng ruti, “Nawrawdawn rawng, thiempulien na tu jar a iriei maw nih, ibibing jar a maw nih ninawkle tu `khat chungchanga iriei maw nih?”
44008035	Khashole Philip na ener rumakak a mahi miejiektak hin ah put ah Jesu chungchanga athachawng kha rurophong pe joi.
44008036	Khan amani na lam kha ivakrawh u le roroia, tui awmna mun `khat ruawm, khan eunuch na ruti, “Enro, hin tui awm joi, kiei baptisma ninomoloi rang hin tu na maw namakha nih?”
44008037	Khan Philip na ruti, “Nang mulung kholok le takanangshawn a tu, nangthawthiei.” Khan ama na mashang a ruti, “Kiei na Jesu Christa hi Pathien Shapa kha inih, iti hi takakawshawn.”
44008038	Shakawr gari kha dingna rang chawng rupek a, Philip le eunuch adin u tui awmna tieng khan ruchum uh, khan ama na baptisma rupek joi.
44008039	Amani na tui ah put ah hawng shok phakhan, Pumi Ratha na Philip kha ruchawi joi. Eunuch na ama kha rumulai mak, khan ama na ningailam a rupang joi.
44008040	Inia Philip na Azotus khan rurumuh joi, khan Philip na khopui kholok ah athachawng kha Caesarea vak shok masheng, rushem joi.
44009001	Khalaikhan Saul na Pumi khaichawi hai kha michitna rang le thatna rang, chawngrumoshok a thiempu rashang dieng rushe.
44009002	Ama na Damascus ah awm synagogue hai dieng mawchawi rang, chawngmawchawi `khat runik. Makha ama na Lam khan a awm, nupang apa, muk joiatu, Jerusalem ah vak chawi a lungroko shung ah thongna rang a inih.
44009003	Khan ama na rushe a Damascus rushokdeng le jetboithieiboi a ravan ah put ah mieivar na ama kha rokochip a jong eh joi.
44009004	Pieipak ah rupur a he `khat na ama dieng iriei kha rujet: “Saul, Saul, iloia kiei hi epshie a ninawthaw maw nih?”
44009005	Ama na rurawdawn, “Tumaw nangnih, Pumi?” Khan Pumi na rumashang, “Kiei hi epshie a nangithaw Jesu kha kanih. Rujumjap ruthui, iti hi amatat inih.”
44009006	Ama na rawnawk le shindawnglam a ruti, “Pumi, kiei hi nang rang imaw ninawmawthaw jawt?” Khan Pumi na ama dieng rumashang, “Thoi tana khopui khawn lut roh, nangithaw rang a kha nieriei rangnih.”
44009007	Ama le rurawtawp hai kha na chawng boi a ruding uh, ajarla he kha rujet u joiawm, tute rumuh u mak.
44009008	Pieipak ah put ah Saul na ruthoi a imik hawng makak phakhan, mik rumuh ngamlai mak. Khajarkhan amani na khut ah rumuroi ua Damascus tieng ruchawi u joi.
44009009	Khan ama na ni `thum mik muh boi a le nekleshak shah boi a ruawm.
44009010	Damascus shung khan Ananias iti khaichawi `khat ruawm. Pumi na mulungmik a ama dieng ruriei, “Ananias.” Ama na rumashang, “Hin ka`awm, Pumi.”
44009011	Pumi na ama dieng ruriei, “Thoi tana Lamton iti lamlien khawn she roh, khan Saul iti Tarsus miring `khat Judas in ah vak tawk roh, ajarla enro, ama na nikna niei a awm.
44009012	Khan imik hawng muknathiei rang, Ananias iti miring `khat va a ama chung ah khut ivaktet pe rang a kha Saul na mulungmik a rumuk joi.”
44009013	Inia Ananias na rumashang, “Pumi, Jerusalem ah awm nang miriethieng hai dieng khadawr khan ashie ruthaw, iti hi mi tampui ah put ah hi miringpa jar hi kurujet.
44009014	Khan mahin nang riming aban kholok kha shurna rang, thiempu ulien hai ah put ah cham `khat iniei inih.”
44009015	Inia Pumi na ama dieng ruti, “She roh, ajarla Phungshik hai, reng hai le Israel miring hai maikung a kiriming achawi rang khutshui `khat a kiei rang kamadan joi.
44009016	Hijarhin kiriming jarbak a idawrshe a shawna idoingir rang a maw nih kiei na mumuk rang kanih.”
44009017	Khashole Ananias na rushe a in khan rulut joi. Khan Saul chung ah ukhut rutet pe a ruti, “Uliennai Saul, lam ah nang dieng rular Pumi Jesu na, nangmuknathiei rang le Ratha Riethieng na nang chung a shipnathiei rang, kiei hi inavaktir inih.”
44009018	Khan relentak a imik ah put ah ngalip a`ang kha jongcho pe a imik kha hawng var pe joi, khan ruthoi a baptisma ruloi joi.
44009019	Khan nekleshak lekte rushak shole, ranak hawng niei joi. Khashole Damascus ah awm khaichawi hai le nikho shawtlawk ruawm.
44009020	Khan relentak a ama hi Pathien Shapa kha inih, tia Christa kha synagogue ah rophong ruput joi.
44009021	Ama chawng rurangai mi kholok na shindawngna runiei ua, ruti uh, “Hi miringpa hi Jerusalem ah Jesu riming aban hai mathangpa le amani kha shur a thiempu ulien hai dieng chawina rang, hin ah ava nimak maw?”
44009022	Saul na ranak ajeng a hawng niei shishit joi, khan Jesu hi Christa inih, iti hi akalang madangmashak phakhan, Damascus ah awm Jihudi hai kha awkruchak u joi.
44009023	Nikhothang hawng shawtbawt le Jihudi hai na ama kha thatna rang, rurashak uh.
44009024	Inia Saul na amani chonrashak kha rujet. Ama kha thatna rang, shumkawtpakawt ah shunlejan a amani na ruva uh.
44009025	Inia khaichawi hai na ama kha ruchawi ua jan a bang rebeng ah tiengkum lien `khat a rumuchum u joi.
44009026	Ama na Jerusalem ah vat phakhan, khaichawi hai kha le rawlawpna rang ruthaw. Inia amani kholok na ama kha ruchih uh, ajarla amani na khaichawi `khat chang joi, iti kha takarushawn u mak.
44009027	Inia Barnabas na ama kha vak moroi a tirtawn hai dieng vak chawi. Ama na lamlien ah Pumi kha irumuk a ama dieng chawng irurieina le Jesu riming a ngartak a Damascus shung ah chawng irurieina hai kha amani dieng rumejet.
44009028	Khashole amani le shehawng a Jerusalem ah ruawm joi.
44009029	Khan Pumi Jesu riming a ngartak a chawngruriei joi. Ama na Greek chawng a chawng Jihudi hai le chawngrurieshiet, khan amani na ama kha that rang rurashak uh.
44009030	Uliennai hai kha na makha rujet u phakhan, Caesarea tieng ruchawi ua Tarsus tieng rumuchum u joi.
44009031	Khalaikhan Judea, Galilee khan Samaria ah awm biekrup hai kha lungdamtak a ruawm ua rulien uh. Pumi chitna le Ratha Riethieng maw`awina kha le amani jat kha rupung shishit uh.
44009032	Khan hitihin ruawm makhala Peter na ram kholok a rushe a Lydda ah awm miriethieng hai kha`awm ruphak.
44009033	Kha mun khan rishi delap a kum riet ana, Aeneas iti miring `khat hi Peter na vak muk. Ama kha takthi miring runih.
44009034	Peter na ama dieng ruti, “Aeneas, Jesu Christa na nang kha namadam joi. Thoi tana nang jana kha jo rang roh.” Khan ama na relentak a ruthoi joi.
44009035	Khan Lydda le Sharon ah awm mi kholok na ama kha rumuk ua, Pumi dieng ruhiei u joi.
44009036	Khalaikhan Tabitha iti khaichawi `khat hi Joppa khan ruawm. Makha nemele `le, Dorcas tina inih. Ama kha chon atha le numpokpek chonthaw miring `khat runih.
44009037	Khalaikhan ama kha ana a ruthi joi. Amani na tuirobomashaksho u le, chungindan `khat a rumaja u joi.
44009038	Lydda kha Joppa le ranai nit jarkhan, khaichawi hai na Peter kha khawn awm iti kha rujet ua akoi pasha `di rutir uh. Amani na relentak a navat pe u roh, tia rudawi uh.
44009039	Khajarkhan Peter na ruthoi a rushe, khan kha mun kha rushok phakhan, amani na ama kha chungindan khan ruhawng pui uh. Mieirawng hai kholok na ama dieng ruding ua, amani le ruawmlai a, Dorcas na iruchi pe u takdep le ponledier hai kha rumumuk ua ruchap uh.
44009040	Peter na amani kholok kha vai rumoshok a rukhuk shunlam a nikna runiei. Ama na rok tieng khan hiei a ruti, “Tabitha, thoi rang roh.” Khashole ama na imik hawng makak a Peter kha hawng muk phakhan, hawng shuh joi.
44009041	Khan ama na khut rushawn a ama kha rumothoi joi. Khashole miriethieng hai le mieirawng hai kha rukoi a, iringlam a ama kha rupek joi.
44009042	Mahi Joppa ah awm kholok na rujet ua, miring tampui na Pumi kha takarushawn uh.
44009043	Khalaikhan Joppa ah Simon iti mevunchonthaw `khat le nikho shawtbawt ruawm.
44010001	Caesarea ah Cornelius iti miring `khat ruawm. Ama kha Italy rarup iti rarajakhat lamkai runih.
44010002	Ama inshung kholok le ama kha richichawi, Pathien kha achih, mi hai dieng numpokpek arat, khan Pathien dieng nikna aniei jawnjai miring `khat runih.
44010003	Nishun nidan `thum dawr hin Pathien ravantir `khat na jong a “Cornelius!” tia ijonghai kha mulungmik a malangsheng a ama na rumuk.
44010004	Ama dieng chitlam a ruenrep a ruti, “Mahi imaw nih, Pumi?” Ama na rumashang, “Nanginikna le nang numpokpek hai kha miningna `khat a Pathien maikung hawng shok joi.
44010005	Tun Joppa ah miring hai kha tir tana Peter iti Simon kha vak mokoi roh.
44010006	Ama kha thampui kawmchang ah awm, mevunchonthaw miring, Simon iti miring `khat in ah awm inih. Peter na nangithaw rang a kha nieriei rangnih.”
44010007	Ama dieng chawng ariei ravantir kha rushe shole, Cornelius na ama inshung shok `di le ama arung richichawi ramiring `khat rukoi.
44010008	Khan amani dieng irikip ruriei shole, Joppa ah rutir joi.
44010009	Jing tieng, nidan shawmlieidi dawr hin, amani na lam rurawh ua khopui kha ivakdep u le roroia, Peter na inphu chung ah Pathien dieng anih rang ruka.
44010010	Ama kha vawnrucham pe a ih `khat rushak jawt. Khan amani na ama rang rurasham pe u lai khan, ama kha shuika a ruawm joi.
44010011	Ama na ravan rawlawng kha rumuk, khan ama dieng nieinak `khat pon alien mawr mili a khit a rieliei a ijongmuchum kha rumuk.
44010012	Makha shung khan ke mili niei rieliei ranring kholok, ramsha hai, vawn a rawshawn, khan ravan a va haiawm ruawm.
44010013	Khan he `khat na ruriei, “Peter, thoi roh, that tana shah roh.”
44010014	Inia Peter na ruti, “Nithiei naw nih, Pumi! Ajarla itikte nita`awm orono ninawkle riethieng boi nieinak kiei na shah mi`ing.”
44010015	He kha na voidi changna a jong rieiret, “Pathien na iriethiengsho hai kha nang na orono keng tithiei naw tinih.”
44010016	Hitihin voithum rushok a nieinak hai kha ravan tieng ruchawiret joi.
44010017	Peter na mulungmik a irumuk kha ih tina maw nih, tia shindawngna runieilaitak khan, Cornelius na ivaktir hai kha na pakawt khan ruding ua, Simon in kha rurawdawn uh.
44010018	Amani na rukoi ua Peter iti Simon kha hin maw awm, tia rurawdawn uh.
44010019	Peter na mulungmik chungchanga rumininglaitak khan, Ratha na ama dieng ruriei, “Enro, miring pasha `thum na nang kha natawk uh.
44010020	Thoi tana chum rang roh, khan rakhana niei boi a amani le she roh, ajarla amani hi kivaktir hai kha inih.”
44010021	Khajarkhan Peter na jong chum a Cornelius na ivaktir miring hai dieng ruti, “Nangitawk u kha kiei hi kanih, ijar a va maw nangnih uh?”
44010022	Amani na rumashang uh, “Rarajakhat lamkai, midik, Pathien kha achih miring, khan Jihudi phung kholok na richit ipek u, Cornelius na nang kha ama in ah koi a nang ah put ah chawng rangaina rang hin, ravantir riethieng na jong mejet.”
44010023	Khajarkhan Peter na amani kha rukoi a ama in ah rumutung joi. Jing tieng hin ama na ruthoi a amani le khan Joppa ah awm uliennai eshen le rawtawp a rushe joi.
44010024	Jing tieng hin amani na Caesarea vak shok u joi. Cornelius na amani kha rungak a ruawm, khan inshung miring hai le lawmdit hai kha lawpkhat a rukoi.
44010025	Peter na vak shok le roroia, Cornelius na lamjawng ruthaw a ekeshun ah bawklap a ama kha chubairubawk.
44010026	Inia Peter na rumothoi a ruti, “Thoi roh, keiawm miring kanih keng.”
44010027	Khan Peter na chawngiruriei pui le roroia, in rulut a mi tampui ruchun a ruawm kha vak muk.
44010028	Khan amani dieng ruti, “Jihudi `khat na Phungshik le rawtawp ninawkle alawn hi dan nih boi inih, iti hi nangjet uh. Inia kiei na tu kha`awm rono ninawkle riethieng boi kitina boi rang, Pathien na kiei dieng numumuk joi.
44010029	Khajarkhan kiei hi nangnavak mokoi phakhan, rakhana niei boi a kava hi inih. Khajarkhan tun kiei na nawrawdawn rawng: ijar a kiei hi ninavakmokoi u maw nih?”
44010030	Cornelius na rumashang, “Ni mili mala khan, mahi phatak hin kiei na chamrakurudoi, khan nidan `thum dawr hin ki`in ah nikna kuruniei. Khan enro, pon cheklak rieshiei miring `khat na kamaton ah jong ding.
44010031	Khan ama na ruti, ‘Cornelius, nanginikna kha Pathien na rangai joi, khan nang numpokpek hai kha Pathien na nimininghep pe joi.
44010032	Khajarkhan Joppa ah awm, Peter iti Simon kha akoi tir roh. Ama kha thampui kawmchang ah awm, mevunchonthaw Simon in ah awm inih. Ama na vat phakhan, nang dieng chawng nieriei pe rangnih.’
44010033	Khajarkhan relentak a nang kha anakoi rang kivaktir inih. Nangnavat pe jar hin mapak awm. Pathien na nang dieng chawng inepek kholok rangai rang, tun Pathien maikung a kokholok a ka`awm u hi inih.”
44010034	Khashole abai makak a Peter na ruti, “Diktak a Pathien na enshietenlar thaw mak iti hi kejet joi.
44010035	Inia phung rikip shung a tunita`awm ama achih le adik athaw miring kha ama na ipawm inih.
44010036	Mahi Pathien na Israel miring hai dieng ijongtir chawng kha inih. Jesu Christa jar a lungdamna kha ama na irushem inih. Ama kha kholok Pumi inih.
44010037	Baptisma chungchanga John na rushem shole, Galilee ah put ah Judea kholok ah ashok chon kha nangrujet u joi.
44010038	Pathien na Ratha Riethieng le khan ranak le Nazareth Jesu kha thaoirunawt kha nangjet uh. Pathien na ama kha rawtawp pui jarkhan, shehawng a chon atha kha ruthaw a diabol ranak thoi a ruawm kholok kha irumadam inih.
44010039	“Jihudi hai ram ah le Jerusalem ah iruthaw hai kholok kha kungkuruchang uh. Amani na ama kha thing ling ah makhai a iruthat u inih.
44010040	Inia Pathien na ni `thum changna khan rumothoi a malangsheng a ruralarmashak.
44010041	Mi kholok dieng rular nimak, inia kungchang rang, Pathien na matieng irumadan hai, khan athi ah put ah hawng thoi shole, ama le runerusha hai, kieini dieng a inih.
44010042	Mi hai dieng chawngshem rang le khan Pathien na irumadan ama kha aring le athi hai chung a chawngshatpa kha inih, tia kungchangna rang, chawng nurupek u joi.
44010043	Thiempulien kholok na mahi Jesu chungchanga kungruchang uh, makhala tunita`awm ama dieng takashawn kha na ama riming jar a munu ah put ah rangaidamna kha muk rangnih.”
44010044	Peter na chawngriei a ruawmlai khan, Ratha Riethieng na chawngrurangai hai kholok dieng jong chutna joi.
44010045	Peter le ava vunep takashawn hai kha na, Phungshik hai diengawm Ratha Riethieng khutchawi jong shok jarkhan, shindawngna runiei uh.
44010046	Ajarla amani na chawngshik a ruchawng ua Pathien imapak u kha rujet uh. Khashole Peter na ruriei,
44010047	“Kieini na niniei u tak kha ang a, Ratha Riethieng amuh miring hai hi baptisma aloi ah put ah tu maw amakha ngam rang?”
44010048	Khajarkhan Pumi riming a amani kha baptisma loina rang, chawng rupek uh. Khashole amani na nikho shawtbawt awmna rang, Peter kha rudawi uh.
44011001	Khan Judea ah awm tirtawn hai le uliennai hai na Phungshik hai na`awm Pathien chawng kha man u joi, iti kha rujet u joi.
44011002	Khajarkhan Peter na Jerusalem ah rushe phakhan, vunep miring hai na chawngrurieshiet pui uh.
44011003	Amani na ruti uh, “Vunep boi hai dieng nangshe a amani le nekleshak nangvakshak pui.”
44011004	Khania Peter na amani dieng dawdawn a ariei ruput,
44011005	“Kiei na Joppa ah nikna kuruniei a shuika a kuruawmlai khan mulungmik `khat kurumuk. Makhan pon alientak `khat ang a ravan ah put ah nieinak `khat shir mili ah khitlam a jong rede a nojong dep.
44011006	Depkhit a kuruen phakhan, rieliei a awm ke mili niei ranring, ramsha, vawn a rawshawn, khan chung a va hai kha kurumuk.
44011007	He `khat na kiei dieng inieriei kha kurujet, ‘Peter, thoi roh. That tana shah roh.’
44011008	“Inia kiei na kurumashang, ‘Nithiei naw nih, Pumi! Ajarla itikte nita`awm orono ninawkle riethieng boi kabai ah lut mak lai.’
44011009	Inia voidi changna a ravan a he kha na nurumashang, ‘Pathien na iriethiengsho hai kha nang na rono tithiei naw tinih.’
44011010	Hitihin voithum rushok, khan irikip kha ravan tieng ruchawiret joi.
44011011	“Khalaitak khan enro, Caesarea ah put ah ivaktir miring `thum kha kaw`awmna in khan vak tung uh.
44011012	Amani le rakhana niei boi a sheshomna rang, kiei dieng Ratha na nururiei. Uliennai `ruk hi na`awm nawrawtawp pui ua miringpa in khan kurulut uh.
44011013	Ama in ah ravantir na jong ding kha rumuk a ‘Joppa ah awm Peter iti Simon akoi rang miring tir roh.
44011014	Nang le nang inshung miring kholok inashanna rang a chawng kha ama na nepek u rangnih,’ tia ijongriei dan kha kieini dieng nururiei uh.
44011015	“Kiei na amani dieng chawngriei kiruput le roroia, putna ah put ah kieini dieng ajong kha ang a, Ratha Riethieng kha amani dieng jong shok nih joi.
44011016	Khan ‘John na tui a baptisma nurupek uh, inia kiei na tu Ratha Riethieng a baptisma nepek u rang kanih,’ iti Pumi chawng kha kurumininghep.
44011017	Kieini na Pumi Jesu Christa kha takanurushawn u phakhan, inurupek u kha le ra`angre a, khutchawi kha Pathien na amani dieng rupek u joiatu, Pathien kha makha ngam rang kiei tumaw kanih?”
44011018	Amani na makha rujet u phakhan, ruawmchien uh, khan Pathien kha mulur a ruti uh, “Khanitatu Pathien na Phungshik hai diengawm ringna muknathiei mulung lekna kha rupek joi.”
44011019	Khan Stephen chung a iruthaw u epshawna jar a achairak hai kha Phoenicia ram, Cyprus tuikawram, khan Antiochshe kha ruravak u joi. Amani na Jihudi hai dieng niboia, tute dieng chawng kha rushem u mak.
44011020	Inia amani kar a Cyprus tuikawram le Cyrene miring eshen na Antioch ah va ua Greek chawng a chawng Jihudi hai diengawm Pumi Jesu chungchanga athachawng kha rurophong uh.
44011021	Pumi khut kha amani le ruawm, khan miring tampui na takarushawn ua, Pumi dieng ruhiei uh.
44011022	Mahi chawng hi Jerusalem biekrup nokor vak shok phakhan, Barnabas kha Antioch ah shena rang, rutir u joi.
44011023	Ama na ava a Pathien numpokmirit kha vak muk phakhan, ningrungai pe, khan amani na mulungdingrep a Pumi dieng awmna jawnjai u rang, amani kholok kha rumawshawk uh.
44011024	Ajarla Barnabas kha miring atha runih, khan Ratha Riethieng le takashawn kha aship miring kha runih. Khan Pumi dieng mi tampui rubo joi.
44011025	Khan Barnabas na Tarsus tieng Saul atawk rushe joi.
44011026	Khan ama kha rumuk phakhan, Antioch ah vak chawi joi. Khajarkhan kum rupumping a biekrup le ruruchun ua, mi tampui ruruchuk uh. Antioch hin akhat changna a khaichawi hai kha Christian hai, tia rukoi uh.
44011027	Kha pha khan thiempulien hai na Jerusalem ah put ah Antioch tieng va uh.
44011028	Amani hai kar a Agabus iti miring `khat ruding a Ratha na nuk a ashok rang a kha rurieina, makhala manmieshie pumpui hin nekleshak hawng ravat rangnih. Mahi Claudius Caesar na reng ruchanglai khanawm rushok nih joi.
44011029	Akhaichawi hai na imawtawrtuk ua Judea ah awm takashawn hai dieng shanna mawchawina rang, mulungrumiding uh.
44011030	Hitihin ruthaw ua Barnabas le Saul khut a bieklamkai hai dieng rumawchawi uh.
44012001	Khalaikhan reng Herod na khut ruraw a epshie a thawna rang, biekrup miring eshen hi rushur joi.
44012002	Ama na John ulienpa James kha chemjam le ruthat joi.
44012003	Khashole makha na Jihudi hai kha ningmangai pe, iti rujet `le, dawn a Peter kha`awm shurna rang, rurashak joi. Makha Chawjawboi Tan Nikho hai khan a inih.
44012004	Ama na ama kha rushur shole, lungroko shung ah ruthong joi. Ama kha arung rang tetradion mili dieng khutrurotho joi. Makha Rakanna shole, miring hai dieng vak chawina rang a inih.
44012005	Peter kha lungroko shung ah rutetlai khan, biekrup na ama rang mulungluttak a Pathien dieng nikna runiei uh.
44012006	Herod na vai ivakmoshokna rang a jantak khan, Peter na thirakarui `di le khoplam a ramiring `di kar ah ruja, khan mawkawt maton khan mirung hai kha na lungroko kha rurung uh.
44012007	Khan jetboithieiboi a Pumi ravantir na Peter maikung a jong lar a lungroko kha jong erak joi. Khan Peter kha edep ah jong shun, khan mothoi a ruti, “Relentak a thoi roh.” Khan aban ah thirakarui hai kha ruruthut pe joi.
44012008	Ravantir na ama dieng ruti, “Rasham tana nang kethawp kha mawrawn roh.” Makha Peter na ruthaw. Khan ravantir na rutiret, “Nang kotai rosho kha ko tana nujui roh.”
44012009	Peter na vak shok a ama anu kha rujui joi. Inia ravantir na iruthaw kha tak keng, tia rumining mak, inia mulungmik imuk `khat a rumining.
44012010	Amani na akhat changna le adi changna mirungna kha vak rakansho u le, khopui jawngna thirkawtpui kha vak shok uh. Amani rang khan nining a rurawlawng a makha vak rakan u joi. Khan kholaidung `khat hi rulawn u `le, jetboithieiboi a ravantir kha na rumak joi.
44012011	Khashole Peter na hawng chehep a ruti, “Herod khut ah put ah le Jihudi miring kholok na irumining uah put ah nashan rang, Pumi na ama ravantir kha ijongtir inih, iti hi ridinghet a kejet joi.”
44012012	Mahi jetphit `le, Mark iti John unu, Mary in ah rushe joi. Makha mun khan miring tampui ruruchun a nikna niei a ruawm uh.
44012013	Peter na vai tieng mawkawt kha rutaw phakhan, mashang rang, Rhoda, iti nungak-shok `khat hi rushe.
44012014	Peter hesho keng, iti rujet le ningai pe hai a mawkawt kha mawlawng ruhut a inshung tieng rutan a Peter mawkawt ah ding joi, tia vak riei.
44012015	Amani na ama dieng ruti uh, “Nang vet joi.” Inia ama na dikhet, tia ranaktak a ruriei. Khan amani na “Makha Peter ravantir keng,” ruti uh.
44012016	Peter na mawkawt kha rutaw a ruawm. Amani na mawkawt kha mawlawng a rumuk u phakhan, dawnga shinrudawng pe uh.
44012017	Amani kha awmchienna u rang, khut le rumakha a, Pumi na ama kha lungroko ah put ah ivakmoshokna dan kha ruriei. Khan ama na ruti, “Hihaihi James le uliennai hai dieng vak rophong u roh.” Khashole makha mun kha mathan a mun `khat tieng rushe joi.
44012018	Peter chung a khatikhan a ashok chon jarkhan, jingkar tieng ramiring hai kar a roshorakhana lientak rushok.
44012019	Herod na ama kha rutawk a rumuk boi phakhan, arung hai kha riringtak a enrete a thatna rang, chawng rupek joi. Hi shole hin Herod na Judea kha mathan joi, khan Caesarea ah rushe a makhan ruawm joi.
44012020	Khalaikhan Herod na Tyre le Sidon miring hai dieng dawnga mulung hangna runiei. Inia amani na mulung `khat a rengpa jana apana Blastus kha le rurashap ua, lungdam awmna rang ruthaw uh, ajarla rengpa ram kha na amani ram miring hai kha nekleshak irupek u inih.
44012021	Herod na nikho madan `khat a rengpon kha rurieshiei a chawngshatna shutna kha ruloh joi. Makhan Herod na mipui dieng chawngruriei pe.
44012022	Miring hai na hitihin rura`ai uh, “Pathien he keng, manmieshie he nimak!”
44012023	Ama na Pathien kha rumulur boi jarkhan, relentak a, Pumi ravantir `khat na ama kha jong jem a rulung na shak a ruthi joi.
44012024	Inia Pathien chawng kha rupung a rurajar joi.
44012025	Khashole amani chonmun kha rurupummashak ua, Barnabas le Saul kha Jerusalem ah put ah vak kir u joi. Khan amani na Mark iti John kha vak rawtawp pui uh.
44013001	Khan Antioch biekrup khan thiempulien hai le oja hai ruawm uh. Amani khala: Barnabas, Niger iti Simeon, Cyrene ah awm Lucius, tetrarch Herod le rulienshom Manaen, khan Saul, hihaihi runih uh.
44013002	Amani na Pumi chon thaw a chamrarudoi u lai khan, Ratha Riethieng na ruti, “Barnabas le Saul kha kikoina chonmun khan kiei rang shikjek a natet pe u roh.”
44013003	Khashole chamradoilam a nikna runiei uh, khan amani chung ah khut rutet pe ua amani kha rutir u joi.
44013004	Khajarkhan amani kha Ratha Riethieng na rutir ua Seleucia khan rushe u joi. Khan ah put ah Cyprus tieng rokong a rushe u joi.
44013005	Amani na Salamis kha rushok u phakhan, Jihudi hai synagogue ah Pathien chawng kha rushem uh. Khan John kha`awm amani rashap pui rang, rurawtawp pui uh.
44013006	Amani na tuikawram kholok kha rakan a Paphosshe kha rushok uh, khan Bar-Jesu iti Jihudi miring `khat rurawtawng pui uh. Ama kha dawipu le thiempulien jok `khat runih.
44013007	Ama na proconsul Sergius Paulus mishingtak `khat le ruawm. Sergius Paulus na Barnabas le Saul kha rukoi a Pathien chawng kha rurangai jawt.
44013008	Inia dawipu, Elymas (makha iriming imele inih) ama na amani kha rure`erpui a proconsul kha makha takashawn ah put ah hieina rang, ruthaw.
44013009	Inia Paul tia`awm ikoi, Saul na, Ratha Riethieng na jong ship a, ama kha enrep a
44013010	ruti, “Nang hi mimohonna kholok le milemmidawi aship, dikna kholok le raha, diabol shapa kha nangnih. Pumi lam ridik nangirehermashak kha bang naw rawng maw?
44013011	Enro, Pumi khut kha nang dieng jong cho joi. Nang mik chawning, tia richinkhat ni kha muh ngamlai naw tinih.” Relentak a romiei le ajing kha ama dieng jong pe a tukhat na khut mukui a lamikai pe rang a kha rutawk joi.
44013012	Proconsul kha na ashok chon kha rumuk phakhan, takarushawn, khashole Pumi chungchanga ruchukna khan shindawngna runiei.
44013013	Khashole Paul le irawtawp pui hai kha na Paphos ah put ah rushe ua, Pamphylia ah awm Perga khan rokong a va u joi. Inia John tu amani kha mak a Jerusalem tieng rukir joi.
44013014	Inia amani na Perga ah put ah rokong a rushe ua Pisidia ah awm Antioch ah va uh, khan Sabbath nikho khan synagogue ah rulut a rushuh uh.
44013015	Synagogue lamkai hai kha na Dan le Thiempulien behangbuk hai kha rutesho u le, amani dieng chawngrumeshe a ruti uh, “Uliennai miring hai, nangni na miring hai rang mawshawkna nangniei u joiatu, nieriei pe u roh.”
44013016	Khajarkhan Paul na ruthoi a khut le jetna thawlam a ruti, “Aw Israel miring hai le Pathien kha achih miring hai, rangai u roh.
44013017	Mahi Israel miring hai Pathien hi na nipilepu hai kha iruramadan inih. Amani na Egypt ram ah milak `khat a ruawm u lai khan, Pathien na amani kha irumielien a banbo rashang kha le makha ram ah put ah ivakroshoh u inih.
44013018	Ajarla ramthim khan kum shawm mili dawr hi amani ringdan kha irushaw pui inih.
44013019	Pathien na Canaan ram khan phung shiri rumathang shole, amani ram kha inkoklo `khat a amani dieng irushem pe inih.
44013020	Makha shole, thiempulien Samuelshe kha, kum rajamili shawm rahnga dawr hi amani dieng chawngshat hai kha rupek.
44013021	Makha shole, amani na reng runik uh, khan Pathien na Kish shapa Saul kha amani rang rupek. Ama kha Benjamin phung ah put ah inih, khan ama na kum shawm mili reng ruchang.
44013022	Ama kha rumabang shole, David kha Pathien na amani reng rumachang. Ama chungchanga kungchang a ruti, ‘Kumulung le racha rang Jesse shapa David kha kumuk joi. Ama na kimining kholok kha thaw rangnih.’
44013023	“Chawngrakham dungjuia David chicha ah put ah Israel hai rang Shandampa Jesu kha ijongmoshok inih.
44013024	Jesu jong shok mala khan John na mulung lek a baptisma loina chungchanga Israel miring kholok dieng rurophong pe joi.
44013025	Khan John na ama chon kha rumawtawr shole, ruti, ‘Kiei hi tumaw kanih, tia nangmining uh? Kiei hi ama kha nimi`ing, inia enro, kanuk a ajong rang a ama kha tu, ama kethawp thut rangshe kiei rutuk mi`ing.’
44013026	“Uliennai miring hai, Abraham chicha hai le nang kar ua Pathien kha achih miring hai, nangni dieng mahi shandamna chawng hi jong tir joi.
44013027	Ajarla Jerusalem ah awm miring hai le rampo hai kha na ama kha rujet u mak. Amani na Jesu kha iruheng u kha na, Sabbath rikip a irute u, Thiempulien hai hesho hai kha irurupummashak u inih.
44013028	Ama thitna rang a jar kha rumuk pe u nawkawm, ama kha thatna rang, amani na Pilate dieng runik uh.
44013029	Ama chungchanga irumiejiek rikip kha rurupummashaksho u `le, thing ling ah put ah ruloi ua than ah rumaja uh.
44013030	Inia Pathien na ama kha athi hai kar ah put ah irumothoi inih.
44013031	Khan nikhothang shawtbawt `le, Galilee ah put ah Jerusalemshe a ihawngpuishom hai dieng rular. Khan amani na mi hai dieng kungruchang uh.
44013032	“Khan pilepu hai dieng chawngirurakham athachawng kha nangni dieng kirophong u inih.
44013033	Jesu kha athi hai kar ah put ah rumothoi a, mahi chawngrakham hi Pathien na amani nai hai kieini rang rurupummashak joi. Mahi adi changna Lah a imiejiek kha le ra`ang inih: ‘Nang kashapa kha nangnih, von nikho hin konomoshok joi.’
44013034	Ama rok kha thutna boi rang, Pathien na athi hai kar ah put ah rumothoi joi. Ama chungchanga Pathien na hitihin ruriei: ‘David dieng irupek takashawn rang a rutuk le chawngrakham riethieng kha nang dieng nepek rang kanih.’
44013035	Khajarkhan Lah `khat a`awm ruti: ‘Nang Miring Riethieng kha na thutna imuk rang a kha nang na jawt naw tinih.’
44013036	“Ajarla David na Pathien idit dungjuia ama rongtak hai chon kha ruthaw shole, ruthi joi. Khan pilepu hai jana khan rumaja uh, khan thutna kha rumuk.
44013037	Inia Pathien na imothoi miring kha na tu thutna rumuh mak.
44013038	“Khajarkhan uliennai miring hai, mahi miring jar a munu chung a rangaidamna kha nangni dieng kirophong inih. Mahi nangni na nangijet u nih rosho.
44013039	Takashawn miring rikip kha, Moses Dan na iridik ngam boi kholok ah put ah, Jesu jar a iridik ngam inih.
44013040	Khajarkhan thiempulien behangbuk ah iruriei hai kha nangni dieng shokna boi rang, riring u roh:
44013041	‘Enro, mi ishawnboi a thaw hai, shindawngna niei u tana thang u roh. Ajarla nang nikho u hai hin, tukhat na nangni dieng nieriei u sheawm takashukshawn a nangishawn boi u rang a chon kha thaw rang kanih.’ ”
44013042	Jihudi miring hai synagogue kha irumathan le roroia, hawng shok rang a Sabbath hin Paul le Barnabas na hi hai chungchanga roirieinaret rang, Phunshik hai kha na rudawi uh.
44013043	Synagogue ah ruchun kha ruchin u `le, Jihudi hai tampui le Jihudi richi a jir richichawi hai kha na Paul le Barnabas kha rujui ua, amani na Pathien numpokmirit khan ruawm jawnjaina u rang, chawngruriei pe uh.
44013044	Ahawng rang a Sabbath khan khopui shung ah awm miring arawplam na Pathien chawng rangai rang, ruruchun uh.
44013045	Inia Jihudi hai na mipui kha rumuk u phakhan, mukmakna runiei uh. Paul na iriei hai kha perawlaw le mieshietna chawng rumachang pe ua rurodoi pui uh.
44013046	Khashole Paul le Barnabas na mulungar`er a rumashang uh, “Akhat changna a Pathien chawng hi nangni dieng riei rang a hi irangai inih. Inia makha nangni na nangheng ua kumshawt ringna rang khan nang nining ua rutukmashak u lai makche. Khajarkhan enro, kieini Phungshik hai dieng kahiei u joi.
44013047	Ajarla Pumi na kieini dieng chawng nurupek uh: ‘Phungshik hai rang mieivar nitna rang, kiei na nang kha kanamadan joi. Makha rieliei dawngshe khan shandamna kha nangchawina rang a inih.’ ”
44013048	Phunshik hai na mahi rujet u phakhan, ningai a Pumi chawng kha rumulur uh. Khan kumshawt ringna rang a madansha hai kholok kha na takarushawn uh.
44013049	Khatikhan Pumi chawng kha ram kholok khan rura`ar joi.
44013050	Inia Jihudi hai na richichawi le richit`awm nupang hai, khan khopui shung ah lamkai hai kha rumawphawk ua, Paul le Barnabas chung a epshawna pek rang rumuchun uh. Khan amani ram ah put ah amani kha runawt u joi.
44013051	Khajarkhan Paul le Barnabas na eke uah akawp vaiphin kha amani le re`erpuina `khat a rukhawng ua Iconium ah rushe u joi.
44013052	Khan khaichawi hai kha na ningai le Ratha Riethieng khan ruship uh.
44014001	Khan Iconium ah hitihin rushok makhala Paul le Barnabas na Jihudi hai synagogue ah rulut a khatikhan chawngruriei u shole, Jihudi le Greek mipui lientak `khat na takarushawn uh.
44014002	Inia takarushawn boi Jihudi hai kha na Phungshik hai kha rumuchun ua, uliennai hai chung a ningshietna rumieniei uh.
44014003	Khajarkhan amani na pha shawttak kha mun khan ruawm ua, ama numpokmirit chawng chungchanga kungruchang, jetna le rekhekchon hai kha amani khut hai kha le thawna rang rupeh, Pumi chungchanga mulungar`er a chawng ruriei uh.
44014004	Inia khopui shung ah awm miring hai kha rureshen uh. Eshen na Jihudi hai kha rurachang pui uh, khan eshen na tirtawn hai kha.
44014005	Khan Phungshik hai le Jihudi hai na amani rampo hai kha le engshiet thawna rang le lung le dengna rang, rurasham u joi.
44014006	Makha tirtawn hai kha na rujet ua Lycaonia ah awm Lystra le Derbe, khan makha ramroko shung hai khan rutan u joi.
44014007	Khan kha mun khan athachawng kha rurophong uh.
44014008	Lystra shung khan eke mothoi thiei boi miring `khat rushuh, ajarla ama kha unu shung ah put ah kekhawr, alawn boilak, miring `khat runih.
44014009	Paul na chawngrurieilai khan ama na mulungluttak a rurangai. Paul na ama kha ruenrep a damnathiei rang a ama takashawn kha rumuk pe.
44014010	He rashangtak a ruti, “Thoi tana nang ke a thaning a ding roh.” Khan ama na hawng chawm a rulawn joi.
44014011	Paul na iruthaw hai kha mirawp na rumuk phakhan, Lycaonia chawng a ra`ai a ruti uh, “Pathien hai kha na manmieshie me loi a jong chum u joi!”
44014012	Barnabas kha Zeus ruti uh, khan Paul kha lutu a chawngriei miring nit jarkhan, Hermes ruti uh.
44014013	Zeus thiempu kha na, ama riethiengmun kha khopui vaitak a awm jarkhan, shieratcha hai le rieiparrui hai kha pakawt hai khan vak chawi a mirawp kha le rawthawina `khat pekna rang, rurasham.
44014014	Tirtawn Paul le Barnabas na makha rujet u phakhan, amani ponledier hai kha ruther uh, khan mipui kar khan rutan ua, rura`ai uh.
44014015	Amani na ruti uh, “Miring hai, ijar a hihaihi nangithaw u maw nih? Nangni le ra`angre kanih u keng. Nangni na hihai nemna boi ah put ah aring Pathien dieng nanghieina u rang, athachawng hi kivakchawi u inih. Pathien hi na ravan le rieliei, thampui, khan kha shung ah awm kholok hi irukon inih.
44014016	Ashesho rong khan phung kholok dieng amani ningnom a ringna rang, ama na rujawt pe.
44014017	Inia ama na atha thaw a kungchangna mak boi a ruawm mak, makhala ravan ah put ah ro nomojong pe a choicha thatna pha hai kha kieini dieng nurupek uh. Khan ama na numulung u hai hi nekleshak, khan ningaina kha le nimiship pe uh.”
44014018	Hihai chawng haishe leawm, amani dieng rawthawina pek ah put ah mipui kha rumakha ngam u mak.
44014019	Inia Antioch ah put ah le Iconium ah put ah Jihudi hai jong shok ua, chawng jong mielien pe uh. Khajarkhan amani na Paul kha lung le rudeng ua thi joi, tia ama kha khopui ah put ah rupawt u joi.
44014020	Khanikengta khaichawi hai kha na ruhieichip u phakhan, ama na hawng thoi a khopui khan rulut joi. Khan jing tieng hin ama na Barnabas le Derbe tieng rushe joi.
44014021	Amani na kha khopui khan athachawng kha rurophongsho ua khaichawi tampui rukonsho u le, Lystra, Iconium, khan Antioch ah vak kir u joi.
44014022	Kha mun khan khaichawi hai mulung hai kha rumenet pe uh, khan takashawn kha awm jawnjaina rang, mulung rumangar pe ua ruti uh, “Kieini na Pathien rengchangna kha hihai epshawna tampui hi doi a alutngir rang nanih uh.”
44014023	Khan amani na biekrup rikip ah bieklamkai rumadan ua chamradoi a nikna runieisho u le, amani na taka`irushawn u Pumi dieng pekna runiei uh.
44014024	Khashole Pisidia kha rurakan ua Pamphylia tieng rushe u joi.
44014025	Amani na Perga ah Pathien chawng kha rurieisho u le, Attalia tieng rushe u joi.
44014026	Khan ah put ah Antioch ah rokong a rushe u joi. Makha mun kha irurupummashak u chon hai rang khan Pumi numpokmirit kha irupekna u mun kha inih.
44014027	Amani na vak shok u phakhan, biekrup hai kha mun `khat ah ruruchun pui ua Pathien na amani le chon ithawna dan le Phungshik hai dieng takashawn mawkawt imawlawng pena dan kha ruriei uh.
44014028	Khan amani na khaichawi hai kha le pha shawttak ruawm uh.
44015001	Khan Judea ah put ah miring eshen jong ua, uliennai hai kha ruruchuk uh, “Nangni na Moses shena dungjuia vunnangep u joi nawkatu, shandamna kha muh ngam u naw tinih.”
44015002	Paul le Barnabas na jawtna boi lientak `khat runiei ua, amani le chawngrieshietna runiei uh. Khajarkhan mahi rawdawnna chungchang hin tirtawn hai le bieklamkai hai le reshena rang, Paul le Barnabas, khan miring eshen hi Jerusalem ah hawngna rang rumadan uh.
44015003	Khajarkhan biekrup na amani kha rutir u joi. Phoenicia le Samaria vak rakan u lai khan, Phungshik hai na Pathien dieng hieina u kha amani dieng thang vak koi uh. Amani na uliennai kholok kha ajeng a ningrumangai pe uh.
44015004	Amani na Jerusalem vak shok u phakhan, biekrup, tirtawn hai, khan bieklamkai hai na amani kha lamjawng ruthaw uh. Khan Pathien na amani dieng chon iruthawna hai kholok chungchanga thangrukoi uh.
44015005	Inia Pharisee lawp takashawn miring eshen na ding a ruti uh, “Amani na vuni`ep ua, khan Moses Dan kha juina rang, chawngnipek u rang a hi rangai.”
44015006	Tirtawn hai le bieklamkai hai na hi roireshena rang hin ruruchun u joi.
44015007	Ashawttak roireshena ruawm shole, Peter na ding a ruti, “Uliennai miring hai, nikhothang shawtbawtlai khan Pathien na nakar ua madanna runiei. Makha, kenertak na kiriei a Phunshik hai na athachawng kha irangai ua, takashawn miring changna u rang a inih.
44015008	Khan miring mulung ajet Pathien na kieini dieng a iruthawtak kha ang a, amani dieng Ratha Riethieng kha irupek a kungruchang inih.
44015009	Khan takashawn jar a amani mulung hai kha riethiengmashak joi jarkhan, kieini le amani kar a kairekhena tetlai mak.
44015010	Khajarkhan tun, ih jar a pilepu hai na`awm, khan kieini na`awm niruput ngam boi ringkaw kha khaichawi hai ring ah tet a Pathien kha ennangirete u maw nih?
44015011	Inia Pumi Jesu Christa numpokmirit jar a amanitak kha ang a, kieini na ringna numuk u rangnih, iti hi takanishawn u inih.”
44015012	Ruchun kholok kha ruawmchien uh. Khan amani dieng Phungshik hai kar a jetna le rekhekchon hai kholok Pathien na iruthawna chungchanga Barnabas le Paul na iruriei u kha rurangai uh.
44015013	Amani na ruawmchiensho u le, James na rumashang, “Uliennai miring hai, narangai pe u roh,
44015014	Pathien na putna ah put ah Phungshik hai kha iruphak a, amani ah put ah ama riming rang miring hai iruloina dan kha Simeon na rurophong joi.
44015015	Mahi thiempulien hai chawng kha aracha inih, hitihin a miejiek hi le ra`ang inih:
44015016	‘Mahi shole kiei jong kir rang kanih, khan apur David thamber kha jong mothoi rang kanih. Achim hai kha kiei na mothoi a rietienret rang kanih.
44015017	Makha mienieng miring kholok na le kiriming aban Phungshik kholokshe na PUMI kha atawkna rang a inih. Hihai kholok athaw PUMI na ieriei.’
44015018	“Kumshawt a ama chonthaw kholok kha Pathien na ejet.
44015019	Khajarkhan Pathien dieng vak hiei Phungshik hai kha nimatatmashak boi rang a shok, iti hi kawchawngmocho inih.
44015020	Inia mirilim le rawpawr nieinak, rejai, rek meher a that me, thishen, hihai ah put ah rechenna u rang, miejiek a nimejet u rang a shok.
44015021	Ajarla Moses chawng kha tu ashawt rong ah put ah khopui rikip ah irurophong u, khan Sabbath rikip a synagogue ah irute u nih joi.”
44015022	Kha pha khan tirtawn hai le bieklamkai hai kha na, biekrup kholok le rawjawt a, Paul le Barnabas rawtawp pui rang, amani kar a madan miring Antioch ah tir rang hi atha, tia rumining uh. Amani khala: uliennai hai kar a lamkai hai, Barsabbas iti Judas le Silas runih uh.
44015023	Amani dieng mahi chawngmawchawi hi miejiekna uh: Kieini, tirtawn hai le bieklamkai hai na Antioch, Syria le Cilicia ah awm Phungshik uliennai hai dieng chubai kenepek uh.
44015024	“Nangni vunepngir rang nangnih uh, khan Dan kha nangijuingir u rang a inih,” tia nangni kha chawng a chawkna rang le nang mulung u kha shukletna rang, kieini ah put ah ava u, iti kejet uh. Kieini na kha ang chawngpek kha amani dieng peh u mi`ing.
44015025	Khajarkhan kunumpok u Barnabas le Paul, khan amani le roroia madan miring hai kha nangni dieng tirna rang a rawjawtshom hi atha, tia kurumining uh.
44015026	Amani kha Pumi Jesu Christa riming rang a iringkho rupeh miring hai kha runih uh.
44015027	Khajarkhan kieini na Judas le Silas hi kavaktir u joi, amani na ra`angre a ner a`awm nieriei u rangnih.
44015028	Thawboithaboi hihaihi niboia, nangni dieng dawnshe a pokrik pekna boi rang, Ratha Riethieng dieng le kieini dieng atha `khat ruchang joi.
44015029	Makhala, mirilim dieng a rawthawina nieinak a, thishen a, rek meher a that me, khan rejai, hihai chon ah put ah rechen u roh. Hihaihi nangrung u joiatu, atha joi. Chubai.
44015030	Khajarkhan amani kha rutir ua Antioch tieng rushe u joi. Amani na mipui kha ruruchun a chawngmawchawi kha rupek uh.
44015031	Amani na rute u phakhan, kha mawshawkna chawng khan ningrungai pe uh.
44015032	Thiempulienawm achang, Judas le Silas, na uliennai hai dieng mawshawkna chawng tampui ruriei pe a rumenet uh.
44015033	Amani na makha mun khan ruawmbawt u shole, uliennai hai kha na lungdamna chawng le tirtawn hai dieng rumikir u joi.
44015034	Inia Silas na tu makha mun khan a`awmbawt rang a kha atha, tia rumining.
44015035	Khan Paul le Barnabasawm Antioch ah rurangah uh, khan kha mun khan shik miring tampui le, Pumi chawng kha ruruchuk ua rushem uh.
44015036	Nikhothang shawtbawt `le, Paul na Barnabas dieng ruti, “Pumi chawng rophongna khopui rikip a shetaia uliennai hai khaw itia maw awm u vak phah u rawi.”
44015037	Barnabas na Mark iti John kha amani le rushe pui jawt.
44015038	Inia Paul na, Pamphylia ah amani kha irumak a chon iruthaw pui boi miring kha, amani le rushe pui jawt mak.
44015039	Rawjawtna boi kha ratanbang jarkhan, amani kha rureshen u joi. Barnabas na Mark kha rawtawp pui a Cyprus tieng rokong a rushe joi.
44015040	Inia Paul na Silas kha rumadan a uliennai hai na Pathien numpokmirit kha ipek u le roroia, rokong a rushe u joi.
44015041	Amani na Syria le Cilicia kha palam a rushe ua biekrup hai kha vak menet uh.
44016001	Paul na Derbe le Lystra kha vak shok joi. Khan enro, kha mun khan Timothy iti khaichawi `khat ruawm. Ama kha takashawn Jihudi nupang `khat shapa runih, inia apa kha tu Greek miring runih.
44016002	Ama kha Lystra le Iconium ah awm uliennai hai na atha a iruriei u akhat runih.
44016003	Paul na ama kha rurawtawp pui jawt. Khan makha mun ah awm Jihudi hai na apa kha Greek miring inih, iti rujet u jarkhan, ama kha vunruep pe.
44016004	Amani na khopui hai kha irurakan u le roroia, Jerusalem ah tirtawn hai le bieklamkai hai na irumocho u chawngpek hai kha rungna u rang, amani dieng rurophong uh.
44016005	Khajarkhan biekrup hai kha takashawn a rumenet uh, khan miring jat kha nikhonikho a rupung shishit joi.
44016006	Amani na Phyrgia le Galatia ram kha rurakan u phakhan, Asia shung ah Pathien chawng irophong u rang a kha Ratha Riethieng na rumakha joi.
44016007	Amani na Mysia kha vak shok u phakhan, Bithynia lutna rang, rurashak uh, inia Ratha na rujawt pe u mak.
44016008	Khajarkhan Mysia kha rurakan ua, amani kha Troas tieng khan ruchum u joi.
44016009	Makha jan khan Paul na mulungmik `khat rumuk. Macedonia miring `khat na iding a ama dieng rudawi a ruti, “Macedonia hin va tana kieini hi navakshan u roh.”
44016010	Ama na mulungmik kha rumuk shole, amani dieng athachawng rophong rang hin Pumi na inokoi u inih, iti kha kejet ua, relentak a Macedonia ah shena rang, kurudit uh.
44016011	Kieini na Troas ah put ah Samothrace kha jawngphit a rokong a kurushe uh. Khan jing tieng hin Neapolis kurushok uh.
44016012	Khan ah put ah colony `khat, Macedonia ah runiei khopui, Philippi khan kurushe uh. Makha khopui khan pha shawtlawk kuruawm uh.
44016013	Sabbath nikho khan khopui vai tieng ah awm vapui khan kurushe uh. Kha mun khan mi hai na nikna inieina u mun `khat awm, tia kiruring u inih. Kha mun ah ruruchunsha nupang hai dieng kurushuh ua chawng kururiei pe uh.
44016014	Pathien rubieh miring, Lydia iti nupang `khat ruawm. Ama kha Thyatira ah put ah ponshendup jor miring `khat runih. Pumi na ama mulung mawkawt kha rumawlawng pe a Paul na iriei hai kha mulungluttak a rurangai.
44016015	Ama le ama inshungkhur hai kha baptisma ruloisho u le, kieini kha nawdawi ua ruti, “Kiei hi Pumi dieng takashawn miring `khat a nangnoloi u joiatu, va tana ki`in hin vak tung u roh.” Hitihin ama na nurukhap uh.
44016016	Nikhat hin kieini na nikna mun ah kurushe u le roroia, tashanna ratha ranak aniei nungak-shok `khat kururawtawng pui uh. Ama na tashanna khan upumi hai rang shier tampui irumuk inih.
44016017	Paul le khan kieini kha nurujui ua rura`ai, “Hihai miring hi Rashangving Pathien shok hai kha inih. Amani hi shandamna lam kha kieini dieng rophong ava u inih.”
44016018	Khanu kha na nikho shawttak khatikhan ruthaw. Paul kha iningrunih pelai mak a ratha thaboi dieng khan iehiei a ruti, “Jesu Christa riming a chawngkenepek, nang ama ah put ah vak shok rang roh.” Kha phatak khan ama kha vak shok joi.
44016019	Inia upumi hai kha na shier imukna u miring athang kha rumuk u phakhan, Paul le Silas kha shur u joi, khan rievieithawna mun khan vak kai ua chamniei hai dieng ruchawi u joi.
44016020	Amani na chawngmocho hai dieng vak chawi u phakhan, ruti uh, “Mahi Jihudi miring hai hi na nokhopui u hi achawk u joi.
44016021	Kieini Rome miring `khat a niloithiei boi le nishenathiei boi shena le dan nih boi kha amani na rophong u joi.”
44016022	Mipui kha na amani chung a mulung hangna kha rutet uh. Khan chawngmocho hai kha na amani kotai hai kha ruther ua, amani kha rawmaw le jemna rang, chawng rupek u joi.
44016023	Amani kha khawktak a rujemsho u le, lungroko shung ah ruthong uh. Khan lungroko rungpa kha na nettak a atetna rang, chawng rupek uh.
44016024	Ama na chawngpek rumuk shole, shungkhit ah atet a thinglong a eke u kha ruthung pe uh.
44016025	Inia janchim khan, Paul le Silas na Pathien dieng runik uh, khan Pathien mapakna lah kha ruthaw uh. Khan shurkhop miring hai kha na rurangai uh.
44016026	Jetboithieiboi a nieinu lientak `khat hawng rawnawk a, lungroko keshunshe kha hawng rawnawk joi. Khan relentak a mawkawt kholok kha hawng rawlawngsho a, mi rikip rokhopna thirakarui hai kha hawng ruthutsho joi.
44016027	Lungroko rungpa kha hawng che a lungroko mawkawt hai kha rurawlawngbiek kha hawng muk phakhan, lungroko shung ah awm hai kha shoksho joi, tia rumining jarkhan, ama chemjam kha rosho a nining a rathatna rang ruthaw.
44016028	Inia Paul na he rashangtak a ra`ai a ruti, “Kokholok a hin ka`awm uh, nang nining a rathatna rang thaw naw roh.”
44016029	Ama na mieivar runik a khan Paul le Silas tieng khan vak tan a amani maikung a rawnawklam a vak bawklap joi.
44016030	Khashole amani kha vai tieng ruchawi a ruti, “Pumi hai sheng, kiringna rang imaw kithawngir rang?”
44016031	Amani na ruti uh, “Pumi Jesu Christa kha takashawn roh, khanitatu nang kha nashan rangnih, khan nang inshungawm shan rangnih.
44016032	Amani na Pumi chawng kha ama dieng le ama in ah awm kholok dieng khan ruriei pe uh.
44016033	Makha jantak khan ama na amani kha ruchawi a rawmaw shebe hai kha rurushuk pe, khan relentak a ama le ama inshungkhur kholok kha na baptisma ruloi uh.
44016034	Ama in ah vat pui phakhan, bu rumenek uh. Khan ama inshungkhur kholok le Pathien kha takarushawn u jarkhan, ningaina kha runiei.
44016035	Jingkar tieng hin chawngshat hai kha na amani police hai kha lungroko rungpa dieng khan “Miring hai kha meshe u rang roh,” ti rang khan vak tir u joi.
44016036	Khajarkhan lungroko rungpa kha na hihai chawng hi Paul dieng thangrukoi. Ama na ruti, “Nang shena u rang khan chawngmocho hai na chawng vak mawchawi u joi, lungdamtak a she u rang roh.”
44016037	Inia Paul na rumashang, “Rome khomiring kanih u chuchung a chawng mocho boi a mipui maikung a nejem ua lungroko shung ah nothong uh. Khan tun, muruk a meshe rawng initi u maw nih? Mahi nithiei naw nih. Amani pumtak va u rieshie kieini hi navak moshok u rosho.”
44016038	Police hai kha na hihai chawng hi chawngmawcho hai dieng thang vak koi uh. Khan amani kha Rome khomiring hai keng, iti kha rujet u phakhan, ruchih uh.
44016039	Khajarkhan amani dieng va ua vak dawi uh. Amani kha vak shok pui ua khopui kha mathan a shena u rang ruriei u joi.
44016040	Khajarkhan lungroko kha rumathan ua Lydia in ah rulut u joi. Khan uliennai hai kha rurumuk pui u phakhan, lungarna chawng ruriei pe u shole, rushe u joi.
44017001	Amani na Amphipolis le Apollonia kha rurakan u shole, Jihudi hai synagogue awmna Thessalonica ah vak lut u joi.
44017002	Khan ama shena dungjuia Paul na amani dieng rulut a, Sabbath nikho `thum khan amani le Miejiek ah put ah chawng ruthir.
44017003	Makhala Christa hi na shawna idoingir rang a inih, khan athi ah put ah hawng thoingir rang a inih, iti kha rumeler, khan rumumuk a ruti, “Nangni dieng a kirophong mahi Jesu hi Christa kha inih.”
44017004	Amani eshen kha rumawjawt, khan richichawi Greek mipui lientak le runiei nupang hai na`awm Paul le Silas kha rushap uh.
44017005	Inia imawjawt boi Jihudi hai kha na rumukmak uh. Amani na rievieithawna ah put ah mi tha boi hai kha vak chawi ua, hawipui `khat ruruchun uh. Khopui kholok kha marang a Jason in kha rukhoi uh. Amani kha miring hai dieng vak chawina rang, rutawk uh.
44017006	Inia amani kha rumuk boi u phakhan, Jason le uliennai eshen hi khopui rampo hai dieng rupawt ua, rura`ai uh, “Manmieshie shukthala a atet hihai miring hi hinawm va u joi.
44017007	Jason na amani kha rumutung a Caesar chawngmocho kholok le re`er a, Jesu iti Reng shik `khat awm, ruti uh.”
44017008	Khan amani na mahi rujet u phakhan, amani na mipui le khopui rampo hai kha mulung rahalam a rutet.
44017009	Khajarkhan Jason le shik hai kha roiruputna rumoloi ua, amani kha rumoshok u joi.
44017010	Khashole relentak a Paul le Silas kha Berea tieng rumeshe u joi. Amani na rushok u phakhan, Jihudi hai synagogue ah rulut uh.
44017011	Berea miring hai kha Thessalonica miring hainek a mulungliendet miring runih uh. Amani na ningawroitak a chawng kha ruloi uh, khan hihaihi anih maw nih, tia ningthingkip hin Miejiek hai kha enrurete uh.
44017012	Khajarkhan mi tampui na takarushawn uh, khan runiei Greek miring apa le nupang tampui na`awm takarushawn uh.
44017013	Inia Thessalonica Jihudi hai kha na Berea ah awm Pathien chawng kha Paul na rophong joi, iti kha rujet u phakhan, makhan va ua mipui kha vak marang uh.
44017014	Khashole uliennai hai kha na Paul kha relentak a thampui tieng rumeshe u joi. Inia Silas le Timothy tu kha mun khan rurangah u lai.
44017015	Khajarkhan Paul aroi miring hai kha na Athenshe kha vak thak uh. Silas le Timothy na relenthieishe ama kha vak rawlawp puina u rang, amani dieng chawng rupek a rushe u joi.
44017016	Khan Athens ah Paul na amani kha rungaklai khan, makha khopui khan konrilim shipmer a awm kha rumuk. Makha na aratha kha ajeng a rumawshaw pe.
44017017	Khajarkhan Jihudi hai, khan richichawi miring hai kha le synagogue ah le rievieithawna ah awm miring hai kha le ningthingkip chawngruthir a ruawm.
44017018	Khashole Epicurean le Stoic lungthimthiei hai kha na ama kha rurodoi pui uh. Khan eshen na ruti uh, “Mahi chawng rawkhawmpa hi na imaw iriei jawt?” Shik eshen na ruti uh, “Ama hi milak pathien hai ashem miring ang.” Ajarla ama na Jesu le thoiretna kha amani dieng irurophong inih.
44017019	Amani na ama kha rushur ua Areopagus mun ah ruchawi uh. Amani na ruti uh, “Nangiriei mahi ruchukna `thar hi imaw nih? Kieini na jet maw tha?
44017020	Ajarla nang na chonrekhek hi konokor uah nangivakchawi inih. Khajarkhan hihaihi ih itina maw nih kejet jawt uh.”
44017021	Ajarla khan ah awm Athens miring hai le milak hai kholok kha na ih thaw boi a chawng `thar riei rang, ninawkle chawng `thar rangai rang, amani pha hai kha irumehek u inih.
44017022	Khashole Paul na Areopagus kar khan ruding a ruti, “Athens miring hai, kholok dungjuia nangni hi richi a ajeng a mulunglut nangnih u, iti hi kumuk.
44017023	Ajarla nangni na chubainangibawk u nieinak hai hi kahiei a kimuk le roroia, MEH JET BOI PATHIEN `KHAT DIENG, tia khetimiejiek maicham ading `khatawm kumuk. Khajarkhan meh jet boi a chubainangibawk u ama kha nangni dieng kirophong inih.
44017024	“Manmieshie le mahi shung ah awm rikip akonpa, Pathien hi ravan le rieliei Pumi nit jarkhan, miring hai na khut a ikon rilimin khan awm mak.
44017025	Ama na ih kha irangai a, miring hai khut le ama chon thaw pe rangawm nimak, ajarla amatak na miring kholok dieng ringkho, phuk, khan kholok kha ipek inih.
44017026	Thishen `khat ah put ah rieliei mai kholok hin awmna rang, phung kholok rukon, khan amani awmna mun hai khan pha le ramri hai kha`awm irumuchuk pe inih.
44017027	Ama kha kieini ah put ah ala ah awm boi nitjoiawm, malam a ama kha mukthiei `khat a, amani na Pumi kha itawk u rang a shok.
44017028	Ajarla ama dieng hin naring, naper, khan na`awm inih. Khan nang thiemshun haitak eshen na`awm iruti kha inih: “Ajarla kieini hiawm ama chicha kha nanih uh.
44017029	Kieini hi Pathien chicha kha nanih u jarkhan, Pathien hi miring hai khut thiemna le mulungmining na ikon, rangkachak ninawkle dangka ninawkle konrilim lung keng, tia mining boi rang a inih.
44017030	Hihai jetna boi pha hai hi Pathien na imik le irumilim inih, inia tuntu ama na mun rikip ah mi kholok dieng mulung lekna rang, chawng pek joi.
44017031	Ajarla manmieshie hi dikna kha le imadan miring dieng khan ama na chawngishatna rang a pha le nikho kha madan joi. Ama kha athi ah put ah rumothoi a mi kholok dieng akalang chona rang, rupeksho joi.”
44017032	Athi ah put ah thoiretna rujet phakhan, mi eshen na rumunui uh, khan shik eshen na tu “Hi chawngmun jarhin rangai u ret rang kanih,” ruti uh.
44017033	Khan amani ah put ah Paul rushe joi.
44017034	Inia amani kar a eshen tu ama kha rushap ua, takarushawn uh. Amani hai khala, Areopagite Dionysius le Damaris iti nupang `khat, khan amani le rawtawp shik hai kha runih uh.
44018001	Hihaihi shole, Paul na Athens kha mathan a Corinth ah rushe joi.
44018002	Makha mun khan Pontus ah shok Aquila iti Jihudi miring `khat rurumuk pui. Jihudi miring kholok na Rome mathanna rang, Claudius na chawngrumocho jarkhan, i`inkonu Priscilla le Italy ah put ah ava `thar runih uh. Paul na amani kha rumuk pui rushe.
44018003	Amani kha khoiruponin chonthawshom runih u jarkhan, amani le ruawm a chon ruthaw.
44018004	Sabbath rikip khan ama na Jihudi hai le Greek hai kha mawkawina rang, synagogue ah chawngruthir pui uh.
44018005	Silas le Timothy na Macedonia ah put ah jong tung u phakhan, Ratha na Paul kha rumawshawk a Jesu kha Christa inih, tia Jihudi hai dieng kungruchang.
44018006	Amani na ama kha rurodoi pui ua rumieshiet u phakhan, ama ponledier hai kha akhawng a amani dieng ruti, “Nang thishen u kha nang lu uah awm nih rosho, kiei tu roiruputna nieilai mi`ing, tun ah put ah kiei Phungshik hai dieng she rang kanih joi.”
44018007	Khashole makha mun kha rumathan a Justus iti miring `khat in ah rulut joi. Ama kha Pathien mining runih, khan ama in kha synagogue diengtak ah ruawm pe inih.
44018008	Khan synagogue ulienchang Crispus na ama inshungkhur kholok le Pumi kha takarushawn. Corinth miring tampui na rurangai u phakhan, takarushawn ua baptisma ruloi uh.
44018009	Jan `khat hin Pumi na Paul dieng mulungmik a ruriei, “Chih naw roh, chawng kha riei roh, bang naw roh.
44018010	Ajarla kiei na nang kha kawnawrawtawp pui. Khan tute na nang kha nishih naw nih, khan engshiet a nawthaw naw nih. Ajarla mahi khopui hin kimiring tampui awm.”
44018011	Kha mun khan kum `khat le tha `ruk hi amani le awm a, Pathien chawng kha ruruchuk.
44018012	Inia Gallio na Achaia ram kha rupoklai khan, Jihudi hai na rushukbir a Paul kha rurudoi pui ua danin khan vak chawi uh.
44018013	Amani na ruti uh, “Miringpa hi na Dan le racha boi Pathien biekna rang, mi hai kha mawkawi.”
44018014	Paul na ener makak diengtak khan Gallio na Jihudi hai dieng ruti, “Aw Jihudi miring hai, danrekhe ninawkle chon shie jar a nitatu, kiei na kirangai rang a hi rutuk inih.
44018015	Inia chawng hai le riming hai, khan nang dan u jar a nit jarkhan, nang nining ua vak riethiengmashak u roh. Hihai chung hin kiei na chawngshat jawt mi`ing.”
44018016	Khashole danin kha mathanna rang, amani kha runawt joi.
44018017	Khashole Greek hai kholok na synagogue lamkai Sosthenes kha shur ua, danin khan rujem uh, inia Gallio na hihai kholok kha irushawnlai mak.
44018018	Paul na Corinth khan ashawtbawt ruawm. Khan uliennai hai kha chubai ruthaw pui a Syria tieng rokong a rushe joi. Priscilla le Aquila na ama kha rurawtawp pui uh. Ama chawngrakhamna Cenchrea khan ama sham kha ruep joi.
44018019	Ephesus rushok u phakhan, amani kha kha mun khan rumak joi. Paultak na synagogue ah rulut a Jihudi hai kha le chawngruthir.
44018020	Amani na ama kha ashawtbawt awm puina rang, rudawi uh, inia rujawt pe mak.
44018021	Amani le reshenna ruthaw shole, ruti, “Ih kha nita`awm ahawng rang a rohoi hi Jerusalem ah kithawngir rang a inih. Pathien na ijawt nitjoiatu, nangni dieng vak kirret rang kanih.” Khashole Ephesus ah put ah rokong ah rushe joi.
44018022	Caesarea kha rushok shole, Jerusalem ah ruhawng a biekrup miring hai kha le chubai hawng thaw pui. Khashole Antioch tieng ruchum joi.
44018023	Kha mun khan pha bawng `khat ruawm shole, ama na Galatia le Phrygea ram ah dawdawn a rushe a, akhaichawi hai kholok kha vak menet joi.
44018024	Khan Alexandria ah ashok Jihudi miring Apollos iti `khat na Ephesus ah put ah vak shok. Ama kha chawngrieilariei thiei le Miejiek kha ajeng a ajet miring runih.
44018025	Ama kha Pumi lam khan tukhat na iruruchuksha inih, khan ratha a mulungluttak a Pumi chungchanga ridingpip a chawng iruriei kha iruruchuk inih. Inia John baptisma jar ranga kha irujet inih.
44018026	Ama na lungar nieitak a synagogue ah chawngriei ruput. Inia Aquila le Priscilla na rujet u phakhan, shir `khat a ruchawi ua, ama dieng Pathien lam chungchanga ridingdet a ruriei pe uh.
44018027	Khan ama na Achaia tieng rushe jawt phakhan, akhaichawi hai na ama kha lamjawng ruthawna u rang, uliennai hai na mawshawkna chawng kha rumiejiek pe uh. Khan rushok phakhan, numpokmirit jar a takashawn ruchang hai kha ajeng a vak shan.
44018028	Ajarla mipui maikung a, Jihudi hai kha chawngrieshietna khan maimawk rupek. Khan Jesu hi Christa inih, tia Miejiek hai ah put ah ama na rumumuk joi.
44019001	Khan hitihin rushok joi, Apollos kha Corinth ah ruawmlai khan, Paul na shak tieng ah ram hai kha vak rakan a Ephesus ah va joi. Kha mun khan khaichawi eshen vak muk.
44019002	Amani dieng ama na rurawdawn, “Takanangshawn u ni khan Ratha Riethieng maw nangmuk uh?” Amani na rumashang uh, “Muh u mi`ing, Ratha Riethieng awm, iti hi jetshe jet u mi`ing.”
44019003	Khashole ama na rurawdawn, “Ih baptisma khan maw baptisma nangruloi uh?” Amani na rumashang uh, “Baptisma apeh John baptisma kha kuruloi uh.”
44019004	Paul na ruti, “John na ama anuk a ajong rang a Christa Jesu kha miring hai na taka`ishawnngir rang a inih, tia iruriei pe a, mulung lek a baptisma loina kha le baptisma irupek inih.”
44019005	Mahi rujet u phakhan, Pumi Jesu riming a baptisma ruloi uh.
44019006	Paul na amani chung ah ukhut `hai kha rutet pe phakhan, Ratha Riethieng na amani chung a jong, khan chawng shikshik a ruchawng ua, chawng kha rurophong uh.
44019007	Amani lawpsheng a miring shawmlieidi dawr runih uh.
44019008	Synagogue kha rulut a tha `thum hi Pathien rengchangna chungchanga thirna le mawkawina kha lungartak a ruriei.
44019009	Inia amani eshen na mulung rumichimmashak ua takarushawn u mak. Khan mipui maikung a Lam kha rumieshiet u phakhan, Paul na amani kha rumak joi. Khan khaichawi hai kha ruchawi a Tyrannus behangin khan ningthingkip chawngruthir pui joi.
44019010	Makha kum `di rawjawn a rumeshe uh. Makha na Asia ram shung ah awm Jihudi hai le Greek hai adinre na Pumi Jesu chawng kha rurangai u joi.
44019011	Khajarkhan Pathien na rekhekchon hai kha Paul khut hai dieng khan ajeng a ruthawna joi.
44019012	Khan amatak le rishih khutrakpon hai ninawkle rekpon hai kha ana hai dieng ivakchawi pe u she khanawm, rai hai kha na rumathan uh, khan raikho ashie hai kha na amani ah put ah vai rushok uh.
44019013	Khashole shehawng a alawn Jihudi dawithiei hai kha na, Pumi Jesu riming kha ban a ratha thaboi hai chung a ruti uh, “Paul na ishem Jesu riming a kawnawdawi uh.”
44019014	Jihudi thiempu ulien Sceva shapa shiri kha na mahi ruthaw uh.
44019015	Inia ratha thaboi kha na amani dieng rumashang uh, “Kiei na Jesu kha kejet, khan Paul kha`awm kejet, inia nangni hi tumaw nangnih uh?”
44019016	Khashole ratha thaboi anieipa kha na amani dieng vak chawm a, aranak le vak mukhu a ruchutna u joi. Khan amani na makha in ah put ah ponledier boi a pawplam a rutan u joi.
44019017	Mahi Ephesus ah awm, Jihudi le Greek kholok na rujet ua, amani kholok dieng chitna ruthoi joi. Makha na Pumi Jesu riming kha rumielien shishit joi.
44019018	Makhan a takarushawn miring tampui na`awm rushe ua ithaw u chon shie hai kha malangsheng a rurophong u joi.
44019019	Dawithiei miring tengamthoiboi na`awm amani behangbuk hai kha rurawkhawm ua mipui maikung a miei le ruha u joi. Amani man kha ruthai pha ua dangka bawp shawm rahnga inih.
44019020	Khatikhan Pumi chawng kha ranaknieitak a rupung a ruawm.
44019021	Hihaihi mawtawr shole, Macedonia le Achaia ram rakan a Jerusalem tieng shena rang, Paul na mulung rumiding joi. Ama na ruti, “Makhawn kashe shole, Rome`awm kimukngir rang a shok.”
44019022	Khashole ama chonthaw pui, Timothy le Erastus, kha Macedonia ah rutir joi. Ama tu pha bawng `khat Asia ah rurangalai.
44019023	Khalaikhan Lam chungchanga helehoi lientak `khat rushok.
44019024	Dangkashupa Demetrius iti miring kha na Artemis rang rilimin `khat rukon a khutthiem hai rang shiertong ashin runih pe u mak.
44019025	Ama chonmun ra`ang pui hai kha le lawp `khat a ruruchun a ruti, “Miring hai, mahi shierraban ah put ah kieini na nieilelung niniei u inih, iti hi nangijet u inih.
44019026	Ephesus ranga hin niboia Asia kholok hin, mahi Paul hi na khut a kon pathien hai hi tu pathien nimak, tia miring tampui mawkawi a rumiehiei joi, iti hi nangmuk ua nangrangai u joi.
44019027	Khan mahi na nieshierraban u ranga hi riming imieshiet nimak a pathiennu alien Artemis rilimin hiawm iriming mieshiet pe ning, tia ama lurna kha mawmawk pe rangnih. Inia Asia shung ah awm mi kholok na la chubai ibawk inih.”
44019028	Amani na mahi rujet u phakhan, mulung hanglam a rura`ai uh, “Ephesus miring hai Artemis hi alien inih!”
44019029	Khopui khan reheshuna ruship joi, khan Paul na khomijin a ivakrawtawp pui, Macedonia miring hai, Gaius le Aristarchus, kha radainamun khan lawp `khat a vak tan ua vak shur u joi.
44019030	Paul na mirawp shung khan rulut jawt, inia khaichawi hai kha na rumakha uh.
44019031	Khan Asia shung ah ama lawmdit chonpo haishe na`awm radainamun khan lutna boi rang, rudawi uh.
44019032	Ruchunna kha reheshuna kha na ruship, eshen na akhat jar a rura`ai uh, eshen na shik jar a rura`ai uh. Khan arawplam na, makha mun khan ijar a vak ruchun u maw nih, iti kha rujet u mak.
44019033	Jihudi hai eshen na chawngiriei rang a kha riei rosho, tia Alexander kha mi kar khan vak tor uh. Khan Alexander na ukhut kha rulawm a miring hai mai kung a ama rohonna kha ruriei jawt.
44019034	Inia ama kha Jihudi miring keng, iti rujet u phakhan, nidan `di dawr hi lawp `khat a, “Ephesus miring hai Artemis hi alien inih!” tia amani kholok rura`ai uh.
44019035	Inia khopui behang miejiekpa kha na mipui kha phuk muchummashak a ruti, “Ephesus miring hai, Ephesus miring hai hi pathiennu alien Artemis rilimin le Zeus ah put ah jong cho rilim arung hai kha inih, iti hi ajet boi tumaw awm?”
44019036	Hihaihi jawt boi tha boi `khat nit jarkhan, renem u roh, mulungmining boipet a iawm thaw u naw roh.
44019037	Nangivakchawi u hihai miring hi rilimin muru rang a le nang pathiennu u kha mieshiet rang a kha nih u mak.
44019038	Khajarkhan Demetrius le khutthiem miring hai kha na tukhat chung a chawngmeshie niei u joiatu, danin hai kha rawlawng a awm, khan kha mun khan rampo hai awm, amani na khatlekhat chung a awm nawngna hai kha vak chawi u rosho.
44019039	Inia chonmun shik chungchanga nangtawk jawt u joiatu, dan dungjuia ruchunna ah imuchuk rang a inih.
44019040	Ajarla von a ashok phumoshokna chungchanga rawdawnna `khat inokoi u rang a chitroina `khat awm joi. Ajarla mahi chawngshok jar hin ajar pek rang `khatshe awm mak.
44019041	Ama na hihaihi ruriei shole, ruchunna kha rureshenmashak joi.
44020001	Phumoshokna kha theng shole, Paul na akhaichawi hai kha rukoi a amani kha chubai ruthaw pui a Macedonia tieng khan rushe joi.
44020002	Irurakan ram ah awm uliennai hai kha mawshawkna rupek shole, Greece tieng va joi.
44020003	Kha mun khan tha `thum ruawm. Ama na Syria tieng rokong a rushe diengtak khan, Jihudi hai na ama kha rurep u jarkhan, ama na Macedonia kha rakan a kirna rang, mulung rumiding joi.
44020004	Ama kha Berea ah awm Sopater, Thessalonica ah awm Aristarchus le Secundus, Derbe ah awm Gaius, khan Asia ram ah awm Timothy, Tychicus, khan Trophimus, amani hai hi na Asia ramshe khan rurawtawp pui uh.
44020005	Amani kha matieng rushe ua Troas ah nurungak uh.
44020006	Inia Chawjawboi Tan Nikho hai shole, Philippi ah put ah kurushe ua ni rahnga shung a Troas ah amani kha kuruphak uh. Kha mun khan ni shiri kuruawm uh.
44020007	Hapta shung a akhat changna nikho khan khaichawi hai le tan khoina rang kururuchun u phakhan, Paul na, jing tieng shena rang mining jarkhan, janchimshe khan chawngruriei.
44020008	Kururumukna u chungindan khan thaomiei tampui ruawm.
44020009	Eutychus iti rothar `khat hi tukber ah rushuh a ruawm. Paul na chawng rieilai khan, Eutychus kha imik rukhu pe a ningnittak a inrurungui jarkhan, indan `thum ah put ah jongcho a ithitlam a rushar u joi.
44020010	Inia Paul na ruchum a ama chung ah jong bawkna, khan ama kha rukawrep a ruti, “Nang mulung rakakmashak u naw roh, ajarla ama dieng ringphuk awmlai.”
44020011	Khashole Paul na chungindan khan rukaret a tan kha rukhoi a rushak shole, khovarshe khan amani le chawngruriei a, rushe joi.
44020012	Khashole rotharpa kha ringlam a ruchawi u jarkhan, ajeng a mulung rumangar pe uh.
44020013	Kieini na maton shawn a Assos tieng rokonglien ah kurushe u joi. Assos ah put khan kieini na Paul kha rokonglien ah kurushe pui jawt uh, ajarla ama na Assos rang khan kelam a rurasham inih.
44020014	Assos ah nurumuk pui u phakhan, kurumulut ua, khan Mitylene ah kurushe u joi.
44020015	Khan ah put ah kava ua, jing tieng hin Chios dieng khan kavak shok uh. Khan thiem hin Samos kavak shok ua Trogyllium khan kuruawm uh. Khan thiem `khat hin Miletus kha kavak shok uh.
44020016	Asia ram ah pha mehekna boi rang, Paul na Ephesus kha rakan a rushe jawt. Initthiei a tu Pentecost nikho khan Jerusalem kha rushokna rang, rurawnawt jawt inih.
44020017	Ephesus ah bieklamkai hai kha rurumukna pui rang, Miletus ah put ah Paul na mi rutir.
44020018	Ama dieng va u phakhan amani dieng ruti, “Akhat changna a Asia ram ah kekimuchum nikho ah put ah nangni le rawtawp jawnjai a kuruawm dan kha nangni na nangjet uh.
44020019	Redena kholok le, mikrithi le khan kiei dieng ah hawng Jihudi hai repna le enretena kholok le Pumi chon kha kiruthaw inih.
44020020	Nang nemna u rang a kholok kha kiei na mitik mi`ing. In rikip ah vanoi maikung a kinururuchuk u inih.
44020021	Jihudi miring hai le Greek miring hai dieng Pathien maikung a mulung lekna rang le Pumi Jesu Christa dieng takashawnna rang, mirittak a kungkuruchang inih.
44020022	“Khan tun enro, Ratha na Jerusalem ah shena rang ne`ep joi. Makhawn kuchung a imaw shok nih, iti kiei jet mi`ing.
44020023	Kiei na kijet khatte kha tu lungroko le shawrana kha na kiei hi inangakchak a awm inih, tia Ratha Riethieng na khopui rikip ah kiei dieng inierieisha inih.
44020024	Inia hihai kholok hi na nerephetmashak mak. Pathien numpokmirit athachawng kha kamalarna rang, katanrieshiet hi ningailam a kumutum a Pumi Jesu na inepek chonmun hi kurupummashak joiatu, kiringkho hi kiei rang man awm tia loi mi`ing.
44020025	“Pathien rengchangna chungchanga nangni dieng chawngkirushem inih, inia tuntu nangni na kemeh hi numuh u lai naw tinih, iti hi kejet joi.
44020026	Khajarkhan hi nikho hin kiei na kamalar, makhala nang kholok thishen rang khan kiei roiruputna niei mi`ing.
44020027	Ajarla Pathien chonmuchuk kholok kha kiei na ip boipet a kururophong.
44020028	Ama thishentak le irurawchawk Pathien biekrup aroi rang, Ratha Riethieng na kengam hai kar a kengamroi hai `khat a inamadan u nih joi. Khajarkhan nang bibing u rang le kengamhawi hai rang riring u roh.
44020029	Kiei kanuk `le, melang arangtak hai kha nang kar ua va rangnih. Khan amani na kengam `khatshe hawi naw nih iti kha kejet.
44020030	Nang kar u she khanawm khaichawi hai kha amani anu mujuina rang, adik kha rehermashak miring hawng thoi rangnih.
44020031	Khajarkhan kum `thum shung a shunlejan a mikrithi le chatboia kirieisha hai kha mining u tana riring u roh.
44020032	“Uliennai hai, tun kiei na nangni hi Pathien dieng le ama numpokmirit chawng khan kenepek u joi. Makha chawng kha na iniemielienna u rang a inih, khan iriethieng hai amani kholok le inkoklo kha nangni dieng nepekna u rang a inih.
44020033	Kiei na tute dangka ninawkle rangkachak ninawkle ponledier hai kha ningaw mi`ing.
44020034	Kiei le khan kirawtawp pui hai vaina rang, kukhuttak le chon kawthaw, iti hi nangjet uh.
44020035	Hihai kholok hin kiei na nangni dieng rekhenna kinepek u inih. Adawk miring hai kha chon thaw tana vai u roh. Pumi Jesu amatak na, ‘Amunek a apeh hi rahvantha inih,’ iruti kha mining u roh.”
44020036	Ama na chawngruriei shole, amani kholok le rukhuk shun a Pathien dieng runik uh.
44020037	Amani lawpsheng a rie`ieklam a ruchap uh, khan amani na Paul kha rukawrep a rutum uh.
44020038	Ama me kha muret, iti awmlai naw nih ruti chawng jardet khan, amani kha mulung rujum pe uh. Khashole amani na rokonglien tieng khan rushe pui u joi.
44021001	Khan hitihin rushok, makhala amani kha kurureshen pui u shole, kieini na Cos kha jawngphit a kurujap uh. Khan jing tieng hin Rhodes le khan kha mun ah put ah Patara ah rokong a kurushe uh.
44021002	Kha mun khan Phoenicia ah she rang rokonglien `khat kurumuk uh, khan kurulut ua kurupang u joi.
44021003	Cyprus kha kurumuk u `le, viei tieng kuruhiei ua Syria tieng kurujap uh, khan Tyre khan kuruchum u joi, ajarla rokonglien kha kha mun khan nieinak muchum rang a inih.
44021004	Kha mun khan khaichawi hai kha kurumuk ua ni shiri kuruawm uh. Ratha jar a Jerusalem ah shena boi rang, Paul dieng ruti uh.
44021005	Inia kinikho u kha hawng heksho phakhan, kieini na kakuruchawi u joi. Inkonu hai le khan nai hai, amani kholok na khopui vaishe kha navakthak uh. Khan tuikawmchang khan rukhuk shun a Pathien dieng nikna kuruniei uh.
44021006	Khan khatlekhat dieng chubai kururepeh u shole, rokonglien shung khan kurulut u joi, khan amaniawm in tieng rukir u joi.
44021007	Tyre ah put ah kajaplawn u kha kurumawtawr u shole, Ptolemais ah kurushe uh, khan uliennai hai kha chubai kuruthaw pui ua amani le ni `khat kuruawm uh.
44021008	Jing tieng hin Paul le rawtawp kieini na makha kurumathan ua Caesarea ah kava u joi. Khan shiri hai kar a akhat, chawngshempa Philip, in ah kurulut ua ama le kuruawm uh.
44021009	Ama na chawng rophongna ngam khutchawi aniei shanu nungak mili runiei.
44021010	Kha mun khan nikho shawttak kuruawm u lai khan, Agubus iti thiempulien `khat Judea ah put ah ava.
44021011	Ama na kieini dieng va a Paul kawngkhit kha loi pe a makha le ukhut le eke hai kha nining a rukhit a ruti, “Ratha Riethieng na hitihin nieriei, ‘Hitihin mahi kawngkhit anieipa kha Jihudi hai na Jerusalem ah khop u rangnih, khan Phungshik hai khut ah pek u rangnih.’ ”
44021012	Hihaihi kurujet u phakhan, kieini le kha mun ah awm hai kha na Jerusalem ah hawngna boi rang, kurudawi uh.
44021013	Khashole Paul na rumashang, “Ithaw chap a kumulung ninumujum pe u maw nih? Ajarla inokhopte kha niboia Jerusalem ah Pumi Jesu riming rang athi rangshe rasham kanih.”
44021014	Ama kha kurudawi ngam boi u jarkhan, “Pumi mulungmining kha nih rosho,” kuruti ua kuruawmchien u joi.
44021015	Hihai nikho shole, kieini na kururasham ua Jerusalem ah kuruhawng u joi.
44021016	Caesarea ah put ah khaichawi eshenawm kieini le vashom uh. Amani na khaichawi alui Cyprus tuikawram miring Mnason dieng tungna rang, ama in ah nuruchawi uh.
44021017	Kieini na Jerusalem kurushok u phakhan, uliennai hai na ningaitak a lamjawng nuruthaw uh.
44021018	Jing tieng hin Paul na James dieng kieini le rulut. Makhan bieklamkai hai kholok ruawm uh.
44021019	Chubai ruthaw pui u shole, ama chonmun ah put ah Pathien na Phungshik hai kar a iruthaw dan hai kha khatkhat a ruriei.
44021020	Amani na rurangai u phakhan, Pumi kha rumapak uh. Khashole ama dieng ruti uh, “Uliennai, nangmuk makhala Jihudi hai kar a takashawn miring bawpbawp a awm joi, amani kholok hi Dan kha ningawmer miring runih uh.
44021021	Phungshik hai kar a awm Jihudi hai kholok na Moses Dan kha paina rang le amani nai hai kha na vunepna boi rang, ninawkle shena hai dungjuia ringna boi rang, nangruruchuk, iti chungchanga nang jar kha rujet uh.
44021022	Dawn a imaw shok nih? Amani na nangva joi, iti jetngir u rangnih joi, amani na mipui rawkhawmngir u rangnih joi.
44021023	Khajarkhan kiriei u hi thaw roh. Nining a Pathien dieng a chawngrakham miring pasha mili kieniei uh.
44021024	Amani hi le rashap a nang nining a vak riethieng roh. Khan amani sham voina rang a shier kha pek pe roh. Khanitatu mi kholok na nang jar a ijet u kha dik mak, tia loi u rangnih, khan nang na`awm Dan kha nangrung a nangjui ti u rangnih.
44021025	Inia Phungshik takashawn hai rang tu amani na konrilim hai dieng a rawthawina, changkhit me, thishen le uire ah put ah rechen u rang a inih, khan tieitang kha tu amani na irung boi u rang a inih, tia kimiejiek ua chawngkimocho u nih joi.”
44021026	Jing tieng hin Paul na miring hai kha ruchawi a khan amani kha le ruriethieng, khan riethiengmun khan rulut a riethiengna nikho mawtawrna kha rurophong joi. Mahi pha hin a inih amani rikip rang rawthawina kha ithaw u rang a kha.
44021027	Ni shiri kha hawng rupumdeng `le, Asia ah awm Jihudi hai na ama kha riethiengmun ah rumuk u phakhan, mirawp kholok kha rurawphawk ua, ama chung a khut rujawn u joi.
44021028	Amani na ra`ai a ruti uh, “Israel phung miring hai, nashan u roh! Hi miringpa hi na mun rikip ah nimiring hai le hi mun Dan le re`er a mi kholok iruchuk inih. Makha khea ama na Greek miring hai kha riethiengmun ah ivakchawi a mahi mun riethieng hi ironomashak inih.
44021029	Ajarla matienglai khan Ephesus miring Trophimus kha Paul le rawtawp a khopui shung ah ruravak kha rumuk uh. Khan amani na ama kha Paul na riethiengmun ah irulut pui ang a rumining uh.
44021030	Khashole khopui kholok kha rumawphawk ua miring hai kha lawp `khat a vak tan uh. Amani na Paul kha vak shur ua, riethiengmun ah put ah vak pawt uh. Khan relentak a mawkawt hai kha rukhar u joi.
44021031	Amani na ama kha thatna rang, rutawk u laitak khan, Jerusalem kholok phumoshok a awm joi, iti chawng kha Rome rarup rabawpkhat lamkai kung rushok joi.
44021032	Relentak a ramiring hai kha ruchawi a rarajakhat lamkai hai kha amani dieng rutan joi. Amani na rabawpkhat lamkai le ramiring hai kha rumuk u phakhan, Paul ajem kha rubang uh.
44021033	Khashole Rome rabawpkhat lamkaipa kha ava a ama kha rushur joi. Khan ama kha thirakarui `di le khitna rang, chawng rupek. Khan ama kha tumaw nih, khan imaw iruthaw iti kha rurawdawn.
44021034	Mirawp eshen na akhat, khan eshen na akhat riei a, rura`ai uh. Phumoshok kha na jar chang a ama na chawngkung chawngler kha rujet ngamlai mak. Khajarkhan ama kha rakhur tieng chawina rang, chawng rupek joi.
44021035	Paul na kabe hai khan hawng lawn phakhan, mipui kha ranghai jarkhan, ramiring hai na ama kha iruphung u inih.
44021036	Ajui mipui kha na “Ama kha mathan u roh!” ti a rura`ai uh.
44021037	Rakhur shung ah lut diengtak khan Paul na rabawpkhat lamkai dieng ruti, “Kiei na nang dieng chawng dikhatte riei maw tha nih?” Ramiring lamkai kha na rumashang, “Greek chawng maw nangjet?
44021038	Nang hirachangtak khan ra moshok a mithat hai bawp mili ramthim ah lamrukai Egypt miring kha maw nangnih?”
44021039	Paul na rumashang, “Kiei hi Jihudi miring kanih keng. Cilicia ah awm runiei khopui, Tarsus ah shok kanih. Nang dieng kawnawdawi, miring hai dieng hin niemieriei roh.”
44021040	Ama na jawtna rupek phakhan, Paul na kabe hai khan hawng ding a miring hai kha awmchienna rang, khut rumajap. Khan mi hai kha ruawmchien `le, ama na Hebrew chawng a amani dieng chawngruriei pe,
44022001	“Uliennai miring hai le kapa hai, kiei na nang maikung ua tun a korohonna hi narangai pe u roh.”
44022002	Hebrew chawng a iruriei kha rujet u phakhan, amani rurenemdet uh. Khashole ama na ruti,
44022003	“Kiei hi Cilicia ah awm Tarsus ah shok Jihudi miring `khat kanih. Mahi khopui hin Gamaliel keshun a behang ruchuh a hawng lien miring `khat kanih. Ama na nulepa hai akhawktak Dan dungjuia riringtak a inuruchuk inih. Von a nangnitak hi ang a Pathien kha ningkiruawmer inih.
44022004	Kiei na mahi Lam hi thitnashe a epshawna kurupek, nupang apa kiruchawi a lungroko shung ah kirukhum inih.
44022005	Thiempu rashang na le Jihudi hai shierpui lamkai kholok na`awm mahi chungchang hin kiei rang kungchang ngam uh. Amani ah put ah chawngmawchawi hai kha uliennai hai rang kurumuk, khan amani kha khoplam a chawi a Jerusalem ah chepna rang, Damascus ah kurushe.
44022006	“Lam kururawh a Damascus kha kururanai pui phakhan, nishun dawr hin, ravan ah put ah mieivar lientak `khat na kiei hi rokochip a nojongeh.
44022007	Pieipak a kurupur phakhan, he `khat na kiei dieng nuruti, ‘Saul, Saul, ijar a kiei hi epshawna ninepek maw nih?’
44022008	“Kiei na kurumashang, ‘Tumaw nangnih, Pumi?’ Khashole kiei dieng nuruti, ‘Kiei hi nang na epshie a nangithaw a awm Nazareth Jesu kha kanih.’
44022009	Khalai a kiei le ruawm hai kha na mieivar kha rumuk ua ruchih uh, inia kiei dieng a chawng arieipa hesho kha tu rujet u mak.
44022010	“ ‘Pumi, kiei na imaw thaw ning?’ tia kururawdawn. Pumi na kiei dieng nururiei, ‘Thoi tana Damascus khawn she roh, khawn kiei na nang rang a kimadansha nangithaw rang a kholok kha nieriei rangnih.’
44022011	Mieivar lurna kha na kiei rumuh ngamlai mi`ing. Khajarkhan kiei le rawtawp hai kha na kukhut ah nomoroi ua Damascus tieng nuruchawi u joi.
44022012	“Dan dungjuia richichawi miring, khan kha mun ah awm Jihudi hai kholok na atha, tia iriei u Ananias iti miring `khat ruawm.
44022013	Ama na ava a kiei dieng ding a ruti, ‘Uliennai Saul, muh rang roh.’ Kha phatak khan kimik kha hawng var a ama kha kawhawngen joi.
44022014	“Khashole ama na ruti, ‘Nulepa hai Pathien kha na, ama mulungmining kha jetna rang, Diknapa kha mukna rang le ama nertak a jetna rang, nang kha namadan joi.
44022015	Ajarla nangimuk nangijet chungchanga mi kholok dieng ama rang a kungachang miring kha anih rang a nangnih joi.
44022016	Khan tun, ithaw rashai maw nangnilai? Thoi tana baptisma loi rang roh, khan Pumi riming kha ban tana nang munu hai kha rushuksho rang roh.’
44022017	“Khan hitihin rushok, makhala kiei na Jerusalem ah kavakkir shole, riethiengmun ah Pathien dieng kuruniklai khan, shuika a kuruawm.
44022018	Khalai khan Jesu na kiei dieng chawngiriei kha kurumuk, ‘Relentak a Jerusalem ah put ah shok rang roh, ajarla kuchungchanga nang kungchangna kha amani na loi u naw nih.’
44022019	“Khan kiei na kuruti, ‘Pumi nang takanashawn hai kha synagogue rikip ah dawdawn a kieitak na lung roko shung ah kiruthong a kirujem kha amani na jet uh.
44022020	Khan amani na nang kungachang miring, Stephen thishen rumolong pe u lai khan, iedieng ah kuruding a atha kuruti, khan ama athat hai ponledier hai kha kiei na kururung pe.’
44022021	“Khashole Jesu na kiei dieng nuruti, ‘She rang roh, ajarla ram latak ah awm Phungshik hai dieng nitir rang kanih joi.’ ”
44022022	Khakawtshe khan amani na rurangai pe uh, inia dawdawn a rura`ai ua ruti uh, “Rieliei ah put ah ralatmashak u rang roh, ajarla ama kha aring a awm rang kha rutuklai mak.”
44022023	Khan amani na rura`ai u le roroia, amani ponledier hai kha ruther ua rithi ah vaiphin ruvawr uh.
44022024	Rabawpkhat lamkai kha na ama kha rakhur ah chawina rang, chawng rupek joi. Khan ama chung a ara`aina u jar kha jetna rang le jem a mawchawngna rang, chawng rupek joi.
44022025	Inia amani na ama kha mevun rui le rukhit u phakhan, Paul na ama dieng ah ading rarajakhat lamkai dieng ruti, “Eheng boi Rome khomi jem rang a hi nang rang dan maw nih?”
44022026	Rarajakhat lamkai kha na makha rujet phakhan, rushe a rabawpkhat lamkai dieng rumejet. Ama na ruti, “Thaw rang a nangiti khan riring roh, ajarla miringpa hi Rome khomi inih.”
44022027	Rabawpkhat lamkai kha na Paul dieng rushe a rurawdawn, “Nang Rome khomi maw nangnih?” Khan ama na rumashang, “Awh.”
44022028	Rabawpkhat lamkai kha na ruti, “Rome khomi changna rang shier ajeng a kurulut.” Paul na rumashang, “Kiei hi koshok ah put ah Rome khomi kha kanih keng.”
44022029	Ama ajem rang le chawngrawdawn rang a rasham hai kha relentak a rurakai u joi, khan rabawpkhat lamkai kha`awm Rome khomi `khat irukhop nit jarkhan, ruchih joi.
44022030	Ama na Paul kha ijar a Jihudi hai na inawng u maw nih, iti jetna rang, jing tieng hin Paul kha khop ah put ah rumoshok u joi. Khan ama na thiempu ulien hai kholok le Sanhedrin kholok rumukna rang, chawng rupek joi. Ama na Paul kha jong chawi a amani maikung a rumiding joi.
44023001	Paul na Sanhedrin kha ruenrep a ruti, “Uliennai miring hai, vonshe hin irikip chung a lungthim riethienghiei a Pathien maikung a karinglai.”
44023002	Khan thiempu rashang Ananias na iedieng ah ading hai dieng khan Paul kha ener ah jemna rang, chawng rupek.
44023003	Mahin Paul na ama dieng ruti, “Pathien na nang kha nejem rang nih joi, Aw angoi nawt bang! Ajarla Dan dungjuia kuchung a chawngshat rang a ashuh nangnih, dan le kairekhe a kiei hi jemna rang chawng nangipek maw nih?”
44023004	Iedieng ah ading hai kha na ruti uh, “Pathien thiempu rashang hi maimawk nangipek maw nih?”
44023005	Khan Paul na ruti, “Kiei na ama hi thiempu rashang keng, iti rujet mi`ing, ajarla uliennai hai, hitihin rumiejiek, ‘Nang miring hai rampo chung a ashie chawng a rachaithiei naw tinih.’ ”
44023006	Amani shenrajat hi Sadducee, khan shenrajat hi Pharisee keng, iti kha Paul na rujet le Sanhedrin khan rura`ai, “Uliennai miring hai, kiei hi Pharisee kanih, khan Pharisee shapa `khat kanih. Kiei na enretena a ka`awm hi ngakmining le athi ah put ah hawng thoiretna chungchanga inih.”
44023007	Makha ruti phakhan, chawngrieshietna alientak `khat Pharisee hai le Sadducee hai kar a ruthoi a puiruchun kha idi a rureshen joi.
44023008	Ajarla Sadducee hai na thoiretna ninawkle ravantir ninawkle ratha awm mak iti u inih, inia Pharisee hai na tu lawpsheng a ipawm u inih.
44023009	Khashole herum moshokna lientak `khat ruthoi joi. Makhan Pharisee hai le rachang danoja hai kha na ruthoi ua enchak a chawng rurieshiet pui ua ruti uh, “Miringpa chung hin ashie muk pe u mi`ing. Ratha ninawkle ravantir na ama chung a chawngiriei nitjoiala, Pathien le re`er chon thaw u naw rawi.”
44023010	Chawngrieshietna lientak hawng mothoi u phakhan, rabawpkhat lamkai kha na amani na leklek a ther u rang keng joi, iti kha ruchit pui jarkhan, ramiring hai dieng khan Paul kha amani ah put ah ranak a rakhur tieng chawina rang, chawng rupek joi.
44023011	Makha jan khan Pumi na ama dieng ruding a ruti, “Nang mulung mangar roh, Paul. Ajarla Jerusalem ah kiei rang a kungnangruchang kha ang a, Rome a`awm kungachangngir rang nangnih.”
44023012	Kho hawng var phakhan, Jihudi hai eshen na lawp `khat a ruruchun ua Paul kha that masheng bulean shah u naw nih, tia chawngrurakham uh.
44023013	Miring shawm mili mieliei na mahi repna hi rurashak uh.
44023014	Amani na thiempu ulien hai le shierulien dieng rushe ua ruti uh, “Kieini na Paul kathat u masheng iawm shah u naw ning, tia chawngkarakham u joi.
44023015	Khajarkhan tun nangni na, Sanhedrin le rashap u tana nangni na ama chungchanga jirjar kha dawn a riringdet a tawkna rang, jing hin nangni dieng ivakchawi u rang a dan a rabawpkhat lamkai dieng khan chawngrashak pui u roh, khan Paul na mun jong shok mala khan kieini na ruthat u rang kanih.”
44023016	Khan Paul sharnu shapa kha na amani na irep u kha rujet phakhan, rushe a rakhur khan rulut a Paul dieng thangrukoi joi.
44023017	Paul na rarajakhat lamkai kar a akhat kha rukoi a ruti, “Mahi shanaipa hi rabawpkhat lamkai dieng chawi roh, ajarla ama dieng iriei rang chawng dikhat ieniei.”
44023018	Khajarkhan ama na shanaipa kha rabawpkhat lamkai dieng khan ruchawi a ruti, “Shurkhop miring Paul na kiei hi nokoi a mahi shanaipa hi na nang dieng thanginokoi jawt awm ti jarkhan, nang dieng kivakchawi hi inih.”
44023019	Rabawpkhat lamkai kha na ama khut ah mukui a bingte a ruchawi a rurawdawn, “Kiei dieng thangnangikoi jawt kha imaw nih?”
44023020	Ama na rumashang, “Jihudi hai na Sanhedrin ruchunna ah Paul kha nang jong chawina rang le nang dieng nikna rang, rawjawtna niei uh. Amani na ama chung a chawng reshethep rasha u inih.
44023021	Amani na nang kha nawdawi u phakhan, jawt pe naw roh. Ajarla amani miring shawm mili mieliei na Paul that malalim u nekleshak shah u naw ning, tia chawngrakham u joi. Tun amani na nang mulungding ranga kha ingak a awm u inih.”
44023022	Khajarkhan ramiring lamkaipa kha na shanaipa dieng khan “Nang na kiei dieng a thangnanginokoi hi tute dieng riei naw roh,” tia chawng rupek a ama kha rumeshe joi.
44023023	Khashole ama na rarajakhat lamkai hai kar a idi rukoi a ruti, “Ramiring rajadi le shakawr ramiring shawm shiri, khan shiei rak ramiring rajadi le von jan nidan `ko a Caesarea ah shena rang, rasham u rang roh.
44023024	Khan rampopa Felix kung damtak a shok puina rang, Paul rang shakawr rasham pe u roh.”
44023025	Hitihin ama na chawngmawchawi a rumiejiek:
44023026	Claudius Lysias kiei na richit`awm rampopa Felix dieng: Chubai.
44023027	Miringpa hi Jihudi hai na ishur ua that rang a rasham u nih joi, inia ama hi Rome khomi `khat inih, iti hi kurujet phakhan, ramiring hai le kirushan inih.
44023028	Ama dieng a inawngna kha kejet jawt jarkhan, ama hi amani Sanhedrin khan kuruchawi.
44023029	Inawngna u kha tu amani dan rawdawnna chungchanga inih, iti hi kurujet. Inia inawngna u kha thitna ninawkle lungroko shung ah khumnashe rang a rutuk tu nimak.
44023030	Khajarkhan miringpa chung a Jihudi hai irepna u chawng kha kejet jar a rawnawttak a nang dieng kivaktir hi inih. Khan ama anawng miring hai diengawm, amani na inawngna u jar kha nang maikung a peh u rosho, tia chawngkipek inih. Chubai.
44023031	Khajarkhan ramiring hai kha na chawngpek dungjuia, khan Antipatris rang khan jan a Paul kha ruchawi u joi.
44023032	Jing tieng hin amani na shakawr ramiring hai kha ama le dawn a she rang rumak ua, amani kha tu rakhur tieng vak kir u joi.
44023033	Amani na Caesarea vak shok u phakhan, rampopa dieng chawngmawchawi kha rupek uh, khan Paul kha`awm ama dieng rupek u joi.
44023034	Chawngmawchawi kha rampopa kha na rute shole, ih ram ah put ah maw nangnih, tia Paul dieng rurawdawn. Khan ama kha Cilicia ah put ah inih, iti kha rujet `le,
44023035	ama na ruti, “Nang ananawng hai vak shok pha a nang ah put ah rangai rang kanih.” Khashole ama kha rung a Herod chawngshatna Praetorium ah tetna rang, chawng rupek joi.
44024001	Ni rahnga shole thiempu rashang Ananias na shierulien eshen le Tertullus iti danthiei `khat le Caesarea ah rushe joi. Amani na Paul kha rampopa maikung a vak nawng uh.
44024002	Paul kha rukoi phakhan, Tertullus na Paul inawngna chawng kha ariei ruput a ruti, “Nang sheshepna thoi a kieini na pha shawttak a lungdamna lientak hoikihawngthiei u inih. Khan nang mik`enshiei kha na phung dieng hin takchangna ihawngchawi inih.
44024003	Mahi munlepha rikip a mapak le roroia, kieini na lam rikip a kawpawm uh, Aw richit`awm Felix.
44024004	Inia ashawt nawmawshaw jawt u lai mi`ing, nang roihoina jar a pha bawngte kawchawng u dikhat hi ninarangaina pe rang hin kawnawdawi.
44024005	“Ajarla mahi miringpa hi railawn, manmieshie kholok a awm Jihudi hai dieng a shawna mothoi, khan Nazareth lawpreshen hai lutu a lamkai miring `khat inih, iti hi kieini na kumuk uh.
44024006	Ama na riethiengmunshe kha`awm pawrmechetna rang rurai jarkhan, kirushur ua kadan u dungjuia mawchawngna rang, kirumining u inih.
44024007	Inia ramiring lamkai Lysias na va a kukhut chung uah put ah ranak a inurosho u inih.
44024008	Ama anawng miring hai kha nang dieng vatna rang, chawng irupek inih. Ama hi nang na nangmawchawng phakhan, kieini na kinawngna u ajar kholok rupumping a nangjet ngam rangnih.”
44024009	Jihudi hai kholok na rurachang ua hihaihi adik inih, tia rurophong uh.
44024010	Rampopa kha na Paul kha chawng rieina rang ukhut le jetna ruthaw a pha rupek phakhan, Paul na rumashang, “Nang na mahi phung chung hin kumshawttak chawngshat miring nangnih hi kejet jarkhan, rangamna nieitak a korohonna hi kipek inih.
44024011	Nang na nangjet rangnih, makhala kiei na Jerusalem ah Pathien chubaibawk kurushena kha ni shawmlieidi khe maklai.
44024012	Kiei na riethiengmun ah ninawkle synagogue ah ninawkle khopui shung ah mipui kha kirumuputna nurumuk pe u mak.
44024013	Amani na inawnawngna u hiawm nang dieng rachamashak ngam u naw nih.
44024014	Inia Lam ajui miring `khat a, kiei hi lawpreshen initi u hi tu nang maikung a kiei kajawt. Dan shung ah ninawkle Thiempulien hai behangbuk ah irumiejiek kholok kha takakurushawn a pilepu hai Pathien kha kirubiek inih.
44024015	Amani na`awm ijawt u Pathien dieng a ngakmining kha kiei na`awm kieniei, makhala midik midik boi adinre athi ah put ah thoiretna awm rangnih, iti hi inih.
44024016	Khajarkhan Pathien dieng le miring hai dieng lungthim riethieng kha nieina rang, munlepha rikip a kiruthaw inih.
44024017	“Kiei na kum shawtbawt shole, kuphung hai dieng numpok-khutchawi le rawthawina pekna rang, kuruhawng.
44024018	Mahi kuruthawlai hin Asia ah put ah ajong Jihudi hai kha na riethiengmun ah kururiethieng kha nurumuk uh. Makhan mirawp`awm ruawm mak, khan roshorakhana`awm ruawm mak.
44024019	Kuchung a nawngna niei u joiatu, mahin nang maikung a a`awmngir u rang a shok.
44024020	Sanhedrin ah kurudinglai khan, chonrehe kiruthawna maw nurumuk pe uh? Hin ah awm miring hai hi na riei u rosho.
44024021	Ninawkle, amani maikung a kuruding a kurura`aina `khat jar a runithiei, ‘Von a chawngrawdawnna ah ka`awm hi athi ah put ah thoiretna chungchang hin a inih.’ ”
44024022	Felix na hihaihi rurangai a ama na Lam jirjar kha thatak a rujet jarkhan, chawngmeshie kha rudeh a ruti, “Rabawpkhat lamkai Lysias vak shok `le, nang chawngmeshie u hi shat rang kanih joi.”
44024023	Khashole Paul kha rungna rang le ama lawm hai na irangai hai kha ipek khan makha boi a ningchamna pekna rang, rarajakhat lamkai dieng ama na chawng rupek joi.
44024024	Nikhothang shawtbawt le Felix na i`inkonu Drusilla, Jihudinu kha le ava a Paul kha vak mokoimashak. Paul na Christa dieng taka`ishawnna chungchanga iruriei kha ama na rurangai.
44024025	Paul na dikna, takshurna, khan ajong rang a chawngshatna chungchanga ruriei pe phakhan, Felix na ajeng a ruchih a ruti, “Tun a hin tu she rang roh, kiei na pha rolotna kumuk phakhan, navakmokoi rang kanih joi.”
44024026	Khalaikhan ama moshokna rang, Paul na shier maw nepekngai, tia rawnawrawnaw a Paul kha vak mokoi a chawngruriei puithiei.
44024027	Inia kum `di theng shole, Porcius Festus na Felix mun kha hawng loh phakhan, Jihudi hai dieng enlar ruthaw jawt jarkhan, Felix na Paul kha lungroko shung khan rumak joi.
44025001	Festus na makha ram khan hawng shokna nithum shole, ama na Caesarea ah put ah Jerusalem tieng ruhawng.
44025002	Kha mun khan thiempu ulien le Jihudi lamkai hai na ama kha rurumuk pui ua, Paul chungchanga thangrukoi uh.
44025003	Paul kha Jerusalem tieng vak rawthawtmashakna rang, amani na enlar runik uh. Makha thawna jartu, amani na lam a rurep ua ruthatna rang a inih.
44025004	Festus na rumashang makhala Paul hi Caesarea ah tet rang a inih, khan relentak a kha mun khan she rang kanih.
44025005	Khajarkhan ama na ruti, “Nang kar ua chamniei hai na kiei le she u rieshie, miringpa chung hin adik boi awm joiatu, amani na nawng u rosho.”
44025006	Amani kar khan ni shawm dawr ruawm shole, Caesarea tieng ruchum joi. Jing tieng hin ama na chawngshatna mun khan rushuh a Paul kha vak chawina rang, chawng rupek joi.
44025007	Ama na vak shok phakhan, Jerusalem ah put ah ahawng ama dieng ah ading Jihudi hai kha na ama chung a irachamashak ngam boi u akhawk nawngna kha Paul chung a rupek uh.
44025008	Paul na ibibing a rohonna kha rupek a ruti, “Khoshekhoshe ah nita`awm, kiei na Jihudi hai dan, riethiengmun, khan Caesar chung a rehena chon ruthaw mi`ing.”
44025009	Inia Festus na Jihudi hai enlar rang khan rumining a Paul dieng ruti, “Nang na Jerusalem ah she a hihai nawngna chungchanga kamaikung a chawngrawdawn rang hin nangdit maw?”
44025010	Paul na rumashang, “Caesar chawngshatna mun ah kading hin nang na chawngninashat penangir rang a mun kha inih. Nang na thaning a nangijet kha ang a, Jihudi hai dieng kiei na kirehena awm mak.
44025011	Kiei na dikna boi, khan thitna rangshe rutuk chon kha kiruthaw nitjoiatu, athi rang khan kiei jawt boi thaw naw ning. Inia amani na inawnawng u hin iawm awm joi nawkatu, tute na kiei hi amani dieng nepeh ngam naw nih. Kiei na Caesar dieng chawngkito inih.”
44025012	Khashole Festus na chawngrashak pui hai dieng chawngruloi shole, rumashang, “Caesar dieng chawng nangito maw nih joi? Caesar dieng she rang nangnih!”
44025013	Nikhothang shebawt `le, reng Agrippa le Bernice na Festus lamjawng thawna rang, Caesarea vak shok u joi.
44025014	Amani na makha mun khan nikhothang shawtbawt ruawm ua, Festus na Paul chawngmeshie chungchanga rengpa dieng rurophong a ruti, “Hi mun hin Felix na lungroko ah irumak miring `khat awm.
44025015	Jerusalem ah kuruawmlai khan, thiempu ulien hai le Jihudi shierulien hai na ama chung a kiei dieng jar rupek ua, chawngkishat rang kha rudit uh.
44025016	“ ‘Anawng hai kha na inawngpa u kha mailemai rumusheng a ama chung a nawngna kha mashangna rang chanthatna muk mala a, mi `khat thatna rang pek rang a hi Rome miring hai shena dan nimak,’ tia kiei na amani dieng kirumashang inih.
44025017	Khajarkhan amani na vat u phakhan, kiei na pha mathang boi a, jing tieng chawngshatna mun khan kurushuh a miringpa kha vak chawina rang chawng kirupek inih.
44025018	Anawng miring hai kha na ruding u phakhan, kirumining ang a chonshie hai kha le ama kha runawng u mak.
44025019	Inia amanirilik richi jar a ama chung a chawngrawdawnna runiei pui uh. Khan Jesu iti miring `khat ruthi a ama kha ring, tia Paul na irurophong chungchanga chawng rurieshiet pui uh.
44025020	Hihai rawdawnna kha kurujet boi jarkhan, Paul kha Jerusalem ah she a hihai nawngna hi envakrete pui jawt maw, tia kururawdawn.
44025021	Inia Paul na Augustus chawngmocho mukna rang thangrukoi phakhan, Caesar dieng kurutir malalim, tetna rang chawngkirupek inih.”
44025022	Agrippa na Festus dieng ruti, “Kieitak na`awm miringpa chawng kha karangai jawt.” Ama na rumashang, “Jing a nangrangai rang keng.”
44025023	Khashole jing tieng hin Agrippa na Bernice le va a, chawngrangaina mun kha rabawpkhat lamkai hai le khopui shung ah alien-arang hai le lieklawr a rulut u joi. Khashole Festus na chawng rupek a Paul kha vak chawi u joi.
44025024	Festus na ruti, “Reng Agrippa le hin ah hawng ruchun miring kholok, miringpa hi nangmuk u joi. Ama chung hin, Jerusalem ah le hin ah awm, Jihudi mipui kholok na ama hi aring rang hin rutuklai mak, tia ra`ailam a kiei dieng thangnurukoi uh.
44025025	Inia kiei na ama chung a thitna rangshe rutuk jar kha iawm rumuk pe mi`ing. Khan upumtak na Augustus dieng thangrukoi joi jarkhan, ama dieng tirna rang kumulung kimiding joi.
44025026	Inia ama jar hi kupumi dieng khinrit a miejiek rang niei mi`ing. Khajarkhan ama hi nangni dieng, khinniei a reng Agrippa nang dieng kivakchawi inih. Makha kieini na nawmawchawng shole, miejiek rang dikhat kinieina rang a inih.
44025027	Ajarla shurkhop `khat ama dieng a pek nawngna kha khin boipet a meshe rang a hi kiei rang rolotmashak mi`ing.”
44026001	Agrippa na Paul dieng ruti, “Nang bibing rang khan chawngna rang, nang dieng pha pek inih.” Khashole Paul na khut kha rulawm a ibibing a rohonna kha ruriei,
44026002	“Aw reng Agrippa, von a nang maikung a Jihudi hai na inawnawngna u kholok chungchanga rohonna `khat a kirieina rang a hi rahvantha `khat inih, tia koloi.
44026003	Ajarla khinniei a nang na Jihudi hai shena le chawngreper kholok kha nangjet joi. Nang na mulungluttak a narangai pe roh, tia kenengen.
44026004	“Putna ah put ah kimiring haitak kar a le Jerusalem ah karingdan hai kha Jihudi hai kholok na kanaite chang ah put ah rujet uh.
44026005	Amani na kungchang jawt uatu, inejetna u hi shawt joi. Kiei na nirichi u khawktak lawpreshen, Pharisee `khat a kuruawm.
44026006	Khan tun kiei na mawchawngna a kading hi Pathien na pilepu hai dieng chawngirurakham ngakmining jar a inih.
44026007	Mahi chawngrakhamtak hin nuphung u shawmlieidi na mulungluttak a Pathien chon kha shunlejan a iruthaw ua shokna rang, ngak`irumining u inih. Mahi ngakmining jar hin a, Aw reng Agrippa, Jihudi hai na kiei hi inurunawng u inih.
44026008	Pathien na athi miring kha mothoi, iti hi iloia takashawn nimatatmashak u maw nih?
44026009	“Kieitak na Nazareth Jesu riming le kairekhe chon tampui kha thaw rang, tia kirumining inih.
44026010	Makha inih kiei na Jerusalem ah kiruthaw kha. Thiempu ulien hai ah put ah cham kha kurumuk a miriethieng hai kha lungroko shung ah kirukhumte kha niboia, amani kha ruthat u phakhan, kawjawtna kha kirupek inih.
44026011	Synagogue rikip ah amani kha kiruchep jawnjai a amani kha ranak a mieshietna mawthaw rang, kururai. Amani chung a kumulung ruhanghai a mejet boi khopui haishe khan epshawna pek rang khan kurushe.
44026012	“Hilaihin thiempu ulien hai cham le amani tirna ah put ah Damascus khan kurushe.
44026013	Nishun dawr hin, Aw rengpa, ravan a ninek a avar `khat na lam ah kiei le khan kirulawn pui hai kha rokochip a nojong eh u kha kurumuk.
44026014	Kokholok na thoi a kurupur u phakhan, he `khat na kiei dieng Hebrew chawng a inieriei kha kurujet, ‘Saul, Saul, ijar a epshawna nanginepek maw nih? Rujumjap ruthui, iti hi nang rang matat inih.’
44026015	“Kiei na kururawdawn, ‘Tumaw nangnih, Pumi?’ Ama na nurumashang, ‘Nang na epshawna nangipek a awm Jesu kha kanih.
44026016	Inia thoi tana nang ke khan ding rang roh. Ajarla nangimuk nieinak hai le kinumumuk rang a nieinak dire chungchanga shepding changna rang le kungmachangna rang, mahi chonmuchuk rang hin a, nang dieng jong lar kanih joi.
44026017	Khan tun kinitirna miring hai le Phungshik hai dire ah put ah nashan rang kanih.
44026018	Amani mik mavarna rang, ajing ah put ah mieivar tieng hieina rang, Satan cham ah put ah Pathien dieng hawng hieina u rang, kinitir inih. Makha amani munu hai kha rangaidam mukna rang le inkoklo kha takashawn jar a kiei dieng, riethiengsho hai le, mukna rang a inih.’
44026019	“Khajarkhan Aw reng Agrippa, ravan ah put ah ajong mulungmik dieng kiei na rieirangai boi ruthaw mi`ing.
44026020	Inia akhat changna a Damascus le Jerusalem ah awm, khashole Judea ram kholok ah awm, khan Phungshik hai dieng kieina kirurophong inih. Makha amani na mulung lek a Pathien dieng vak hieina u rang le mulungilek u kha le racha a chon thawna u rang a inih.
44026021	Hijarhin Jihudi hai na kiei hi riethiengmun ah nurushur ua that rang nururai uh.
44026022	Khajarkhan Pathien ah put ah ranak kumuk a, von nikhoshe hin dinglam a ashin-alien dieng kungkuruchang inih. Thiempulien hai na le Moses na iruriei ashok rang a kha niboia, iawm ruriei mi`ing.
44026023	Makhala Christa na shawna idoingir rang a inih, khan ama kha athi ah put ah hawng thoi akhat changna nih rangnih. Khan ama na Jihudi miring hai le Phungshik hai adinre dieng mieivar kha rophong rangnih.”
44026024	Ama na ibibing rang rurohonlai khan, Festus na rashangtak a “Nangvet joi Paul, nangthiemna hai kha na miropoboi namachang joi,” tia rura`ai.
44026025	Inia Paul na rumashang, “Kiei vet mi`ing, Aw richit`awm Festus. Inia chawng adiktak le mulungmining riethieng kha kiriei inih.
44026026	Ajarla rengpa na hihaihi ejet, khan kiei na rangamer a ama dieng kiriei inih. Khan karangam pui, makhala hihai kholok hi ama dieng rethe awm mak, ajarla muruk a thaw nimak.
44026027	Reng Agrippa, thiempulien na iruriei hai kha takanangshawn maw? Takanangshawn iti kejet.”
44026028	Agrippa na Paul dieng ruti, “Pha bawngte shung hin nang na kiei hi Christian nangnamachangdeng joi.”
44026029	Paul na rumashang, “Pha shawt ninawkle pha bawngte loi a, shurkhop kanih hi niboia, nang ranga niboia, von a kiei narangai hai kholok na kiei hi angna u rang, tia Pathien dieng kinik.”
44026030	Ama na hihaihi ruriei shole, rengpa kha na rampo Bernice, khan ama le rushuh miring hai kha le ruthoi joi.
44026031	Khan amani kha rushe u le roroia, khatlekhat dieng ruriei uh, “Hi miring hi na thatna rang ninawkle lungroko shung ah khumna rang rutuk chon iawm thaw mak.”
44026032	Agrippa na Festus dieng ruti, “Caesar dieng thangrukoi nawkatu, hi miring hi moshoktha inih.”
44027001	Kieini hi Italy a meshena rang, mulung rumiding u phakhan, Paul le shurkhop eshen hai kha Augustus rarup a awm Julius iti rarajakhat lamkai dieng rupek joi.
44027002	Asia ram shir tieng ah she rang a rasham Adramyttium rokonglien khan kurulut ua, makhan rokong a kurushe u joi. Khan Thesalonica ah put ah Macedonia miring Aristarchus kha kieini le rushe.
44027003	Jing tieng hin Sidon kurushok uh, khan Julius na Paul kha numpoktak a rutawn a awlawm hai dieng she a tenretna mukna rang, ningchamna kha rupek.
44027004	Khan ah put ah tuikhanglien tieng kuruchum ua, Cyprus tuikawram ringi a rokong a kurupang uh, ajarla rithi kha kieini dieng hawng rang.
44027005	Cilicia le Pamphylia ram kha kururakan u shole, Lycia khopui Myra khan kava uh.
44027006	Kha mun khan rarajakhat lamkai kha na Italy ah she rang, Alexandria rokonglien `khat rumuk a nurumulut u joi.
44027007	Nikho tampui loi a jamtia kurushe uh; dengre a Cnidus kha kuroshok uh. Khan rithi na nurukhar u jarkhan, Salmone le re`en Crete ringi a kurushe u joi.
44027008	Dengre a makha kavakrakan ua Lasea dieng ah awm Fair Havens, iti mun khan kava u joi.
44027009	Khan pha hawng hek a rokonglien torna rangawm chithawngroi joi. Ajarla Chamradoina pha kha`awm thengsho joi jarkhan, Paul na amani dieng chawng rupek joi.
44027010	Ama na ruti, “Miring hai nokhomijin she u hi hawng matat rang a hi kumuk, nieinak hai le rokonglien akoi`athang ranga niboia, niringkho u hiawm thang rangnih.”
44027011	Inia rarajakhat lamkai kha na Paul iriei hainek khan rokonglien torpa le pumpa kha takarushawndet.
44027012	Ajarla rokong muchumna mun kha phabi a awmna rang, rurolo mak. Mi arawpdet kha na dawn a rokong a shena rang, mulung rumiding u joi. Amani na itia maw thaw a Phoenix shokngir a phabi kha makhawn vak metheng rang, tia rumining uh. Makha thangmar le shakmar tieng ah maisho Crete ah rokong muchumna kha inih.
44027013	Thang tieng ah rithi na hawng renemdet le khan amani na irumining u kha hawng shok rangnih joi, ti u jarkhan, thirchuk kha ruthut ua Crete tuikawram kha deprit a rushe uh.
44027014	Inia shawt boipet a Euroclydon iti rithikhopui hawng rang joi.
44027015	Rithikhopui kha na rokonglien kha rushur a rithi shung khan maton shawn a lawn ngam boi jarkhan, tui a rulan u joi.
44027016	Clauda iti tuikawram ringi khan kurushe ua dengre a ringrokong hai kha kururethiei uh.
44027017	Amani na shung ah rumulutsho u le, rokonglien kha rui le rukhop uh. Khan amani na Syrtis Nge ah ruphun nih, tia ruchit pui u jarkhan, thirchuk mathaklam a amani kha rulan u joi.
44027018	Rithikhopui na shehawng a nawnawnghai u jarkhan, rokonglien shung ah awm nieinak hai kha rupai u joi.
44027019	Khan ni `thum changna khan tu kukhuttak u le rokonglien khutrak hai kha kurupai u joi.
44027020	Nikhothang khadawr shawt a ni le arshi hawng malang boi jarkhan, khan rithikhopui kha`awm hawng renem, iti awm boi phakhan, karing u rangnih, iti ngakmining kholok kha ruthang joi.
44027021	Nikhothang khadawr shawt khan nekleshak shak boi a hawng awm u phakhan, Paul na amani kar a ding a ruti, “Miring hai nangni na kawchawng kha nangnarangai pe ua, Crete tuikawram ah put khan rokong a najong u nawkatu, mahi thangna le shietnakoina hai hi rawtawng pui u naw minih.
44027022	Mahi rokonglien hi niboia, ringkho thangna `khatshe awm naw nih. Khajarkhan nang mulungmangar u roh, tia kinawdawi u inih.
44027023	Ajarla janginlai khan kiei na chonkithaw pe Pathien ravantir na kiei dieng jong ding a
44027024	ruti, ‘Chih naw roh, Paul, nang Caesar maikung a adingngir rang nangnih, khan diktak a nang le rawtawp hai miring kholok kha Pathien na nang dieng nepek joi.’
44027025	Khajarkhan miring hai nang mulungmangar u roh, ajarla Pathien na kiei dieng inieriei hi ang a shok rangnih, iti hin Pathien kha takakawshawn.
44027026	Inia kieini na tuikawram `khat nirojongir u rang a shoklai.”
44027027	Jan shawmlieimili changna khan Adria Thampui khan shehawng a inotor u le roroia janchim a ator hai kha na`awm ram kha le karanai u kha ruring u joi.
44027028	Amani na tui athuk dan kha ruen u phakhan, lam shawmdi rumuk uh. Khan rushebawt u phakhan, lam shawmlieirahnga rumuk uh.
44027029	Lung alien le rawtaw nih, tia ruchit pui u jarkhan, amani na thirchuk mili kha rumuchum ua khovar rangte kha rungakrala u joi.
44027030	Inia ator hai kha na thirchuk muchum rurasha ua, ringrokong hai kha muchum a atan rang rurashak uh.
44027031	Inia Paul na rarajakhat lamkai le ramiring hai dieng ruti, “Hihai miring hi rokonglien shung ah awm u joi nawkatu, nangni rekhe ngam u naw tinih.”
44027032	Khashole ramiring hai kha na ringrokong rui hai kha rushat ua rumalan u joi.
44027033	Khovar diengtak khan Paul na amani kholok dieng nekleshak shakna rang, mawshawk a ruti, “Ih shak boi a, vawnchamlam a, nangingakna u hi von le ni shawmlieimili changna nih joi.
44027034	Khajarkhan, nang ringna u rang nekleshak shak rang hin kawnawmawshawk uh. Ajarla nang lu uah shampum `khatshe thangna awm naw nih.”
44027035	Mahi ruriei shole, ama na tan hai kha ruloi a, amani kholok maikung a Pathien dieng mapakna runiei, khan ama na makha rukhoi a ashah ruput joi.
44027036	Amani kholok na lungarna runiei ua, ibibing u rang nekleshak kha ruloi uh.
44027037	Rokonglien shung ah awm kha kokholok ua miring rajadi shawm shirilieiruk kurunih uh.
44027038	Amani na rutukthep a rushak u shole, amani na rokonglien kha rumajangdet u joi, khan gehu hai kha thampui chung ah rupai u joi.
44027039	Kho hawng var phakhan, amani na ram kha rujet u mak. Inia ngebuk ram kha rumuk uh. Kha mun khan nitthiei a la rokonglien kha shok puina rang, rumining uh.
44027040	Thirchuk kha ruthut ua tui shung khan rumak u joi. Khan radar le rushui rui kha ruthut uh. Khashole rithiloi kha rulawm ua kawmchang tieng khan rushe u joi.
44027041	Thampui `di rumukna mun ah ngebuk kha rushuk ua rokonglien lu kha ruruphun a leh miehieibawt `le, ruper thieilai mak. Khan tuilawm kha na ama takdon kha leklek a akhoi ruput joi.
44027042	Ramiring hai chonrashak kha tu shurkhop hai kha tuihot thaw a rekhena boi rang that rang, iti hi inih.
44027043	Inia rarajakhat lamkai kha na Paul kha rushan jawt jarkhan, amani chonrashak ah put ah rekhemashakna rang ruthaw. Ama na tuihot thiei hai kha akhat changna a chawm a kawmchang tieng shena rang, chawng rupek joi.
44027044	Khan ravat sheng kha na thinglong le rokonglien lekvai hai kha rotokna rang, chawng rupek joi. Khatikhan mi kholok kha ramhona khan rurekhemashak joi.
44028001	Khatikhan rurekhe u shole, makha tuikawram kha Malta iti kha rujet uh.
44028002	Ajarla roshur a adaihai jarkhan, khomiring hai kha na shindawngroi a numnurupok uh. Khomiring hai kha na miei rurukum ua kieini kha lamjawng nuruthaw uh.
44028003	Paul na remrei pawm `khat vak rawkhawm a miei vak rukum phakhan, rawshawk `khat hi miei na re`em phakhan, vak shok a Paul khut kha vak kher pe joi.
44028004	Khomiring hai kha na ranring kha ama khut ah akhai kha rumuk u phakhan, khatlekhat dieng ruti uh, “Miringpa hi mithat miring ningir rangnih, ama na thampui ah put ah hawng rekhe joiawm, dikna hi na imiring jawt boi keng joi.”
44028005	Ama na ranring kha miei shung ah ruthing a, ama na shiekho kha rutawnglai mak.
44028006	Upum kha hawng pom pe ninawkle pur a thirelen rangnih joi, tia amani na rumining uh. Inia pha shawtbawt rungak uh. Ama dieng ih shok boi kha rumuk u `le, mulung rulek uh, khan ama kha pathien `khat keng ruti uh.
44028007	Makha ram khan tuikawram kholakpa kha na ram tampui runiei. Ama riming kha Publius ruti. Ama na lamjawng nuruthaw ua mirittak a ni `thum nurumieriek uh.
44028008	Hitihin rushok, makhala Publius apa kha raitun le ekshenrai na rumaja. Paul na rushe a Pathien dieng runik pe, khan ukhut rutet pe a damna runiei.
44028009	Mahi ruthaw shole, tuikawram ah awm natna aniei mi kholok na va ua damna rumuk uh.
44028010	Amani na lam tampui a richit nurupek uh. Khan rokong a kurushe u phakhan, kirangai u kholok kha nurupek uh.
44028011	Tha `thum shole pathien aphir hai limbit akawp, Alexandria rokonglien khan kurushe u joi. Makha tuikawram khan phabi irumehek a ruawm inih.
44028012	Syracuse khan kuruchum ua kha mun khan ni `thum kuruawm uh.
44028013	Kha mun ah put ah kavakhiei ua Rhegium kha kavakshok uh. Ni `khat shole, thang tieng ah rithi hawng a jing tieng hin Puteoli kawhawngshok uh.
44028014	Kha mun khan uliennai hai kurumuk ua amani le ni shiri awmna rang nururiei uh. Khatikhan Rome kurushok u joi.
44028015	Kha mun khan uliennai hai kha na kava u kha rujet u `le, Appius rievieithawna le tungna In ‘Thum iti munshe kha lamjawng navakthaw uh. Paul na amani kha rumuk phakhan, Pathien mapak a ngarna runiei.
44028016	Kieini na Rome kurushok u phakhan, rarajakhat lamkai kha na shurkhop hai kha mirung hai lamkai dieng rupek joi. Inia Paul kha tu arungpa ramiring `khat kha le ibibing a awmna rang rujawt pe.
44028017	Ni `thum shole Paul na Jihudi lamkai hai kha rukoi. Amani kha vak ruchun u shole, amani dieng ruti, “Uliennai miring hai, kiei na nimiring hai dieng ninawkle nipilepu hai shena le re`er a chon kha kuruthaw nawkawm, Jerusalem ah nurushur ua Rome miring hai dieng nurupek uh.
44028018	Amani na kiei hi nawmawchawng u phakhan, nurumoshok jawt uh. Ajarla kithitna rang a rutuk shikmieshiei kha ruthaw mi`ing.
44028019	Inia Jihudi hai na moshokna kha le re`er a chawngruriei u phakhan, kiei na Caesar dieng thangkoi boi thaboi `khat a kuruawm. Kuphung hai chung a nawngna kivakchawi tu nimak.
44028020	Hijarhin a inih kiei na nangni le rumuh a chawng kiriei jawtna hi. Ajarla kiei na hitihin a thirakarui le kirikhit hi Israel hai ngakmining rangbak a inih.”
44028021	Amani na ruti uh, “Kieini na Judea ah put ah chawngmawchawi `khatshe nang jar a rumuh u mi`ing. Khan khan ah put ah ajong uliennai hai `khatshe na thanginavakkoi u ninawkle nang jar a chon shie `khatshe riei u mak.
44028022	Inia nang imining kha karangai jawt uh. Ajarla mahi lawpreshen chungchanga mun rikip a re`erpuilam a iriei u kha kejet uh.”
44028023	Amani na nikho `khat ruren ua ama awmna khan mi tampui rushe uh. Jingkar ah put ah nitakshe Pathien rengchangna chungchanga rumeler a riringtak a kungruchang. Khan ama na Jesu chungchanga Moses Dan behangbuk ah le Thiempulien hai behangbuk ah put ah amani kha rumawjawtna rang ruthaw.
44028024	Eshen hai na iruriei hai kha rujawt pe uh, inia eshen hai na takarushawn pe u mak.
44028025	Amani khatlekhat rurawjawt boi u phakhan, Paul na chawng `khat ruriei shole, rushe u joi: “Ratha Riethieng na nipilepu hai dieng diktak a Isaiah thiempulien dieng irurieina inih.
44028026	Hitihin ruti, ‘Hihai miring dieng hin she tana riei roh: “Nangrangai tu nangrangai u rangnih, inia nangni na jet u naw tinih, khan nangen tu nangen u rangnih, inia muh u naw tinih.
44028027	Ajarla mahi miring hai mulung kha momo pe joi. Khan amani nokor u kha na rangai matatmashak u joi. Khan imik u kha mawchawt pe u joi. Khanawkatu amani mik le umuk u rangnih, khan amani nokor u le rangai u rangnih, khan amani mulung le jet u joiatu, kiei dieng vak hiei u rangnih. Khan kiei na madam u rang kanih.’
44028028	“Khajarkhan mahi nangni dieng kinemejet jawt u inih, makhala Pathien na Phungshik hai dieng ama shandamna kha jong tir joi, khan amani na rangai u rangnih!”
44028029	Khahaikha Paul na ruti shole, Jihudi hai kha rushe ua amani kar a chawngrurieshiet u joi.
44028030	Paul na manpekin khan kum `di rupumping a ruawm, khan ama dieng ava kholok kha rumulut.
44028031	Pathien rengchangna chungchang khan chawngrushem, khan Pumi Jesu Christa jar kha alo-atang boipet a lungartak a ruchuk a ruawm joi.
45001001	Paul kiei hi Jesu Christa shok `khat a tirtawn `khat nitna rang, Pathien na athachawng rang khan inurukoi a inuruchaw nih joi.
45001002	Makha athachawng kha Miejiek Riethieng a tona a Pathien na thiempulien hai dieng chawngirurakhamna inih.
45001003	Makha taksha shena dungjuia David chicha shung a rushok Ashapa Jesu Christa chungchanga inih.
45001004	Riethiengna Ratha jar a athi ah put ah Pathien na ranak nieitak a rumothoi phakhan, nupumi u Jesu Christa hi Pathien Shapa inih, tia irumumuk inih.
45001005	Ama jar a le ama riming rang khan kieini na numpokmirit le tirtawn changna kha kimuk u nih joi. Makha phung kholok kar a miring hai kha takamawshawn a mujuina rang a inih.
45001006	Nangniawm phung hai kar a Jesu Christa na inurukoi kha nangnih u joi.
45001007	Miriethieng changna rang, Pathien na numipok Rome ah awm kholok dieng, kiei na kimiejiek inih. Napa u Pathien le nupumi Jesu Christa numpokmirit le lungdamna kha nangni dieng a`awm nih rosho.
45001008	Rapapek a nang kholok chungchanga kapathien kha Jesu Christa jar a kamapak, ajarla nang takashawn u kha manmieshie kholok dieng rophong joi.
45001009	Ashapa athachawng chungchanga karatha le chon kithaw pe Pathien hi, kinikna rikip a nangni kha kinawmawjawchak u inih, iti kukungchangna kha inih.
45001010	Nangni dieng kavatna rang, dawng tieng, Pathien na ijawt a lam nawmawlawngna pe rang hin enchak a nikna kiniei inih.
45001011	Nangni dieng rathalam khutchawi dikhattak a nita`awm kinepek ua nangni kha namaratnathiei rang, nangni kha kunumuk jawt uh.
45001012	Makhala, khatlekhat takashawn jar a kiei hi nangni le lungar nerepeh shomna u rang a inih.
45001013	Uliennai hai, nangni na nangijet boi u rang a hi dit mi`ing, makhala Phungshik shik hai kar a kha ang a, nang kar ua`awm, ara dikhat kamanna rang, nangni dieng vatna rang hin karashak jawnjai, inia vonshe hin inakhar inih.
45001014	Kiei na Greek hai dieng le Greek nih boi hai dieng, khan mishing hai le mimawng hai dire dieng lieishie niei miring kha kanih.
45001015	Khajarkhan, kingamtukshe a, Rome ah awm nangni diengawm athachawng kha kirophong jawt inih.
45001016	Ajarla Christa athachawng rang khan kiei jak mi`ing, ajarla takashawn mi rikip shandamna rang a mahi Pathien ranak kha inih. Mahi athachawng hi rapapek a Jihudi hai rang a inih, khan dawn a Greek hai rang a inih.
45001017	Ajarla mahi athachawng shung hin Pathien dikna kha takashawn ah put ah takashawnshe khan imalangmashak inih. Mahi hitihin a imiejiek hi le ra`ang inih: “Midik miring kha na takashawn jar a aring rang a inih.”
45001018	Pathien lunghangna kha ravan ah put ah Pathienjetna boi le dikna boi kholok dieng malangmashak joi. Amani na adik kha dikna boi kha le ishawm inih.
45001019	Ajarla Pathien jetnathiei kha amani dieng imalar pe nih joi, ajarla amani dieng Pathien na irumalar pe nih joi.
45001020	Ajarla manmieshie kon ah put ah mukthiei boi tharingna hai kha na irukon khutkon hai dieng khan malangsheng a irumumukna inih. Amani kha la kumshawt ranak le Pathien changna kha inih. Khajarkhan amani chung a rangaidam awm mak.
45001021	Ajarla, amani na Pathien kha rujet u joiawm, Pathien ang a lurna rupeh u mak, ninawkle rumapak u mak. Inia mulungmining khan nemna boi ruchang uh, khan amawng mulung hai kha irumijing pe u inih.
45001022	Mishing kanih ti u joiawm, mimawng kha ruchang uh.
45001023	Amani na athithiei boi Pathien lurna kha athithiei miring, va hai, kemiliniei sha hai, khan vawn a rawshawn juleva hai rilim hai kha le rurotho uh.
45001024	Khajarkhan ditrekhe dungjuia pawrche chon thawna rang khan Pathien na amani kha rono chon hai dieng irupek inih. Makha na jar chang a amani pum hai kha amanirilik dieng richit boi a ruthaw uh.
45001025	Amani na Pathien adik kha mielieishiei kha le rurotho uh, khan Akonpanek khan ama khutkon kha chubaibawk a chon ruthaw pe uh. Pathien ama kha kumshawt a mapak chang rosho. Amen.
45001026	Khajarkhan richit awm boi jaknaroi kha thawna rang, Pathien na amani kha rupek joi. Dawn a amani nupang hai kha na balam chon kha balam nih boi chon kha le rurotho uh.
45001027	Khatikhan, apa hai na`awm, nupang hai le balam a she rang a kha mak ua, manilemani chung khan takjatna mothoi nana uh. Amani palepa kha na jaknaroi chon kha ruthaw ua, makha rehena jarkhan, rutukthep chepna kha rumuk uh.
45001028	Amani na Pathien jetna kha iruniei u jawt boitak kha ang a, rutuk boi chon hai thawna rang khan, Pathien na amani kha mulung mawngna dieng khan irupek inih.
45001029	Amani mulung shung khan dikna boi kholok, rejaichon, thatna boi, shak a raphamna, michung a mulung hoina boi, mukmakna shipmer, mithatna, raha mothoina, mimohonna, mulungpok ashie, khan muruk a mimieshietna hai kha ruship pe uh. Amani kha mimieshiet miring hai kha runih uh.
45001030	Amani kha mi anuk a mieshiet, Pathien amumak, chitniei boi, lienrasha, aphing, ashie chon athar moshok, nupa chawng jui boi,
45001031	jetna aniei boi, takashawn rang a rutuk boi, minumpok thiei boi, rangaidam thiei boi, khan roihoi thiei boi miring hai kha runih uh.
45001032	Kha ang athaw miring hai kha athi rang a rutuk inih, iti Pathien dikna dan kha rujet u joiawm, amani na khahaikha iruthaw u ranga kha niboia, kha hai athaw miring hai kha amani na irujawt pe u inih.
45002001	Khajarkhan nang kha rangaidam niei boi `khat nangnih, Aw mi chung a chawngshat miring. Ajarla nang na shik miring dieng chawngnishattak kha na nang kha inaheng inih. Ajarla chawngshat miring nang na makhatak kha nangithaw inih.
45002002	Kha`ang chon athaw miring chung a Pathien na chawngshat phakhan, adik dungjuia chawngshat, iti kha nejet uh.
45002003	Aw miring, khahai chon athaw hai chung a chawngnishattak athawpa, Pathien na chawngshat phakhan, kerekhe rangnih, tia maw nangmining?
45002004	Ninawkle ama ninghoina, doiratna, ashawt a shawdoina rawchawngna hai kha nangida maw nih? Pathien ninghoina kha na mulung lekna tieng lam inakai pe inih, iti kha nangijet boi maw nih?
45002005	Inia nang mulung michimna le nang mulung lekthieina boi dungjuia, Pathien na adik a chawngishat kha irophongna rang a Nikho a Pathien lunghangna kha nangrilik rang a nangirutung inih.
45002006	Pathien na “mi rikip dieng amama chonthaw dungjuia mikir pe rangnih.”
45002007	Doiratna kha le chon atha hai kha ithaw a, lurna, richit, khan athithiei boi kha itawk a awm amani dieng khan kumshawt ringna kha ipek inih.
45002008	Inia ama rangbak a itawk khan adik kha ijui boi a dikna boi kha ijui amani dieng khan Pathien na mulung rahana le lunghangna kha pek rangnih.
45002009	Shawrana le mulungshaw kha ashie chon athaw miring rikip dieng chuh rangnih. Makha rapapek a Jihudi hai rang a inih, khan dawn a Greek hai rang a inih.
45002010	Inia atha thaw miring rikip dieng lurna, richitna, khan lungdamna kha awm rangnih. Makha Jihudi dieng chubak rangnih, khan dawn a Greek miring dieng chuh rangnih.
45002011	Ajarla Pathien dieng enshietenlar iti awm mak.
45002012	Ajarla Dan vai a munu athaw mi kholok na Dan vai a thang rangnih. Khan Dan shung a munu athaw mi kholok na Dan kha na chawngshat pe rangnih.
45002013	Ajarla Dan na iriei rangai hai kha Pathien maikung a dikna miring hai kha achang nimak, inia Dan na iriei athaw miring hai kha Pathien na midik rangnih.
45002014	Ajarla Dan niei boi Phungshik hai kha na balam a Dan na ikhin hai kha thaw uh. Hihai miring hi na, Dan kha niei u joi nawkawm, khahaikha na dan achang inih.
45002015	Hihai miring hi na Dan na ikhin chon kha Pathien na amani mulung shung a imiejiek pe inih, iti kha imumuk u inih. Amani lungthim kha na`awm makha chungchanga kungachang inih. Amanirilik kar khan amani mulungmining hai kha na ipawm ninawkle iheng inih.
45002016	Pathien na Jesu Christa jar a miring hai murukchon hai kha chawngishatna rang a Nikho khan, kiei na kirophong athachawng dungjuia thaw rangnih.
45002017	Enro, nang Jihudi kanih nangti joi, Dan khan a nangingiei nih joi, khan Pathien dieng nangawm jarkhan, lienrashatna kha nangniei joi.
45002018	Khan mulungmining kha nangjet joi, Dan ah put ah narachak jarkhan, athaving nieinak hai kha nangmuchuk joi.
45002019	Khan mikchaw lamkai `khat a le ajing a awm miring hai dieng mieivar `khat a nang nining a rangamna kha nangniei joi.
45002020	Amawng hai mirachah miring kha nangnih, naite hai oja kha nangchang. Nang na jetna le adik awmchan kha Dan jar a nanginiei inih.
45002021	Khajarkhan shik dieng a miruchupa nang, nangrilik dieng ruchuh makche maw? Murushah tha mak, tia mi dieng a chawngshempa, muru maw nangshak?
45002022	“Uire thaw naw roh” atipa, uire maw nangthaw? Rilim chubaibawk kha imitir nang na, mun riethieng nieinak kha ranak a maw nangsho?
45002023	Dan chungchanga lienrashatna aniei nang na, Dan kha nangkhoi a, Pathien kha maimawk maw nangpek?
45002024	Ajarla hitihin miejiek hi a`ang inih: “Phungshik hai kar a Pathien riming mieshiet hi nang jar ua inih.”
45002025	Nang na Dan kha nangrung joiatu, nang vunep kha nemna inih, khan nang na Dan kha nangkhoi a tu, nang vunep kha vunep nih boi achang.
45002026	Khajarkhan vunep boi miring `khat na Dan dikna irangai kha jui joiala, vunep boina kha vunep `khat a te naw nih maw?
45002027	Nang na Dan shung ah chawng kholok kha le vunepna kha nangmuk joi. Nitjoiawm dan kha nangkhoi joiatu, taksha a vunep boi kha na, dan kha rupummashak joiatu, nang chung a chawngshat naw nih maw?
45002028	Ajarla vai tieng a Jihudi achang miring kha tu Jihudi nimak, khan taksha vai tieng a vunep kha tu vunep nimak.
45002029	Inia shung rieirit a Jihudi ama kha Jihudi inih, khan mulung a vunep kha vunep inih. Mahi Ratha jar a inih, dantak a nimak, ama chung a mapakna kha miring ah put ah nimak a Pathien ah put ah ajong inih.
45003001	Khanitala, Jihudi miring `khat na chanthatna kha imaw niei? Ninawkle, vunep nemna kha imaw nih?
45003002	Lam rikip a nemna ieniei. Chungchon a, Pathien chawng hai kha amani dieng khutirurothona inih.
45003003	Khana tukhat na takashawn joi nawkala, imaw rachang nih? Amani takashawn boi kha na Pathien takashawn rang a rutukna kha chon thaw boi machang nih maw?
45003004	Makha nihet mak! Inia Pathien kha adik chang rosho, khan mi rikip kha mielieishiei chang rosho. Hitihin miejiek, “Chawng nangriei phakhan, nangdikthiei. Mi na nang chung a chawngshat phakhan, nangmawtawrthiei.”
45003005	Inia nidikna boi u kha na Pathien dikna kha malangmashak joiala, imaw niti u rang? Lunghangna rotoknapa Pathien hi adik boi maw nih? (Miring `khat a kiei na chawngkiriei inih.)
45003006	Makha nihet mak! Makha nitala, Pathien na manmieshie hi itia maw chawngshat nih?
45003007	Kiemielieishiei thawna hi na Pathien adik changna kha ama lurna dieng mielien shishit joiala, ijar a kiei hi munu miring `khat a inawnawng maw nilai?
45003008	“Atha shokna rang ashie kha thaw u rawi,” ti u rawi maw? Makha mi na kieini dieng a iniei mieshietna le khan kieini na niti uh, tia eshen na inojor u kha a`ang inih. Amani chung a hengna kha adik inih.
45003009	Khanitala imaw nih? Kieini hi amaninek a athadet maw kanih uh? Shuknih a nimak. Ajarla matieng khan kieini na Jihudi hai le Greek miring hai dire hi munu thoi a awm inih, tia kirumieshiet u inih.
45003010	Makha hitihin a imiejiek hi le ra`ang inih: “Tuteawm midik awm mak, `khatshe awm mak.
45003011	Ajet tute awm mak. Pathien atawk tute awm mak.
45003012	Mi kholok na lamrehe joi. Lawpsheng a nemna boi chang u joi. Atha athaw tute awm mak. Tute awm mak, `khatshe awm mak.”
45003013	“Amani rek hai kha rawlawng thankhur kha inih; amani mieliei hai kha le milemna chawng kha riei uh.” “Moro tur kha ner ah awm pe uh.”
45003014	“Amani vai khan pumbotna le mulung akha kha ship pe uh.”
45003015	“Thishen moshok rang khan relen uh.
45003016	Thangna le shawna kha maton ah awm pe uh.
45003017	Lungdamna lam kha amani na jet u mak.”
45003018	“Amani mik hai khan Pathien chitna awm pe u mak.”
45003019	Inia Dan na iriei rikip kha Dan thoi a awm miring hai dieng a iriei inih, iti kha nejet u joi. Ajarla bai rikip kha makha a manmieshie kholok na Pathien maikung a mashangna rang a inih.
45003020	Ajarla Dan hai chon jar a miring kha Pathien na ama maikung a midik naw nih. Ajarla Dan jar a munu kha nijet u inih.
45003021	Khania tun Dan jaw boi a Pathien dikna kha malangmashak joi. Mahi Dan le Thiempulien behangbuk hai na kungachang inih.
45003022	Jesu Christa dieng takashawn jar a Pathien dikna kha kholok dieng le takashawn miring kholok chung a jong joi. Ajarla kairekhena awm mak.
45003023	Ajarla mi kholok na munu thaw a Pathien lurna khan shok ngam mak.
45003024	Christa Jesu dieng a awm khekna jar a Pathien na manboi a ama ninghoina kha le iridikmashak inih.
45003025	Christa thishen khan takashawn jar a Pathien na ama kha ringnikna rawthawina `khat a imiding inih. Makha ama dikna kha numumukna rang a inih. Ajarla ama doiratna khan matienglai a iruthaw u munu hai kha Pathien na irurakan nih joi.
45003026	Makha tun a pha hin ama dikna kha mumukna rang a inih. Makha Jesu dieng a takashawn jar a ama kha midik le mi midikpa nitnathiei rang a inih.
45003027	Khanitala lienrashatna kha khoshekawt a maw awm? Mahi akhar joi. Dan jar a maw nih? Chon jar a maw nih? Nimak, inia takashawn dan jar a inih.
45003028	Khajarkhan Dan na ikhin chon hai kha jaw boi a, miring `khat hi takashawn jar a imidik inih, iti hin a nimuchum u nih joi.
45003029	Ninawkle, Pathien hi Jihudi hai ranga Pathien maw nih? Ama hi Phungshik hai rangawm Pathien anih boi maw nih? Inih, Phungshik hai rangawm inih.
45003030	Ajarla Pathien `khat a`awm inih. Ama na vunep hai kha takashawn jar a, khan vunep boi hai kha`awm ra`angre takashawn jar a midik rangnih.
45003031	Khanitala takashawn jar a Dan hi chon thaw boi nimachang u maw nih? Makha nihet mak! Inia Dan kha kieini na nimenet u inih.
45004001	Khajarkhan napa u Abraham na miring `khat chang a irumuk dungjuia imaw riei u rang?
45004002	Ajarla chon hai kha jar a Abraham kha imidik nitjoiala, lienrashatna rang a mun ieniei, inia Pathien maikung a nimak.
45004003	Ajarla Miejiekna imaw riei? “Abraham na Pathien kha takarushawn a midik `khat a irute nih joi.”
45004004	Chon athaw ama dieng khan nilawh hai kha numpokmirit `khat a te mak, inia lieishie `khat a ite inih.
45004005	Khan tukhat na chon tu ithaw boi, inia pathienjet boi hai imidik Pathien kha tu taka`ishawn, ama kha dikna khan itechen inih.
45004006	Chon le ruirakaimashak boi a Pathien na dikna khan ite miring kha rahvanmuh miring kha inih, tia David na iruti kha le ra`ang inih:
45004007	“Pathien na danishawnboi hai kha irangaidam pe a amani munu hai kha imukhu pe kha rahvanmuh miring hai kha nih uh.
45004008	PUMI na ama chung a munu ite pe boi rang a ama kha rahvanmuh miring kha inih.”
45004009	Mahi rahvanmuh changna hi vunep hai dieng ranga maw nih ninawkle vunep boi hai diengawm ajong maw nih? Kieini na niti uh, makhala ama takashawn jar a Abraham kha midik `khat a irute nih joi.
45004010	Itia irute pe maw nih? Ama na vunruep shole a maw nih, ninawkle vunruep mala khan a maw nih? Vuneplai khan a nimak a vunruep boilai khan a inih.
45004011	Jetna `khat a imuk vunepna kha vunep mala a irumuk takashawn jar a imuk dikna jetnam `khat inih. Makha takashawn miring kholok apa nitnathiei rang a inih. Amani kha vunep boi miring runih u joiawm, amani diengawm dikna kha peknathiei rang a inih.
45004012	Ama kha vunep miring hai ranga apa runimak a napa u Abraham na vunruep mala a ama takashawn kenu hai chung a alawn hai amani rangawm apa inih.
45004013	Ajarla manmieshie koklo nitna rang a Abraham ninawkle ama chicha hai dieng chawngrakham kha Dan jar a runimak a takashawn dikna jar a runih.
45004014	Ajarla Dan ah put ah aring amani kha koklo hai kha nitjoiatu, makha na takashawn kha arok imachang inih, khan chawngrakham kha chon thaw boi imachang inih.
45004015	Dan na Pathien lunghangna kha imoshok inih. Ajarla Dan awmna boi mun khan Dan khoina, iti awm mak.
45004016	Khajarkhan numpokmirit dungjuia nitna rang, chawngrakham kha takashawn jar a ajong inih. Makha chawngrakham kha chicha kholok dieng anihet nitna rang a inih. Makha Dan thoi a awm miring hai ranga nimak a, nokholok apa achang Abraham takashawn ang a aniei miring hai rangawm inih.
45004017	Hitihin a miejiek hi le ra`ang inih, “Phung tampui apa `khat rang khan kinamadan nih joi.” Makha ama na taka`ishawn Pathien maikung a inih. Ama na athi miring kha ringna ipek inih, a`awm boi nieinak hai kha`awm irukoi a irumaw`awm inih.
45004018	Abraham na ngakmining runiei boi phakhan, ngakmining kha le takarushawn. Makha na phung tampui apa irumachang inih. Makha le racha a hitihin ruriei, “Nang chicha hai kha hitihin rawp rangnih.”
45004019	Ama takashawn kha mawdawk boi a ama pum kha athi `khat a rumining (ajarla ama kha kum rajakhat runih joi). Sarah naikawk kha`awm athi `khat a rumining joi.
45004020	Takashawn boi jar a Pathien chawngrakham khan rurawnawk mak. Inia ama takashawn kha na Pathien dieng lurna rupek a ranak iruniei shishit inih.
45004021	Ama chawngrakham khan Pathien na thawna rang, ranakawm ieniei, iti kha Abraham na rujet`het.
45004022	Khajarkhan “ama takashawn jar a Pathien na midik `khat a irute nih joi.”
45004023	Ama kha irutechen, iti ama ranga khan a imiejiek runimak.
45004024	Inia kieini rangawm inih. Nupumi u Jesu athi ah put ah rumothoipa takashawn khan inetechen u inih.
45004025	Ajarla nieshietna u jar a Pathien na ama kha irupek inih. Khan kieini hi nimidikna rang, Pathien na ama kha irumothoi inih.
45005001	Takashawn jar a kieini hi nimidik jarkhan, Pumi Jesu Christa jar a Pathien le lungdamna kha nieniei u joi.
45005002	Ama jar a nidingna u makha numpokmirit khan takashawn jar a lutna numuk u joi. Khan Pathien lurna ngakmining khan lienrashatna nieniei u joi.
45005003	Khan kha ranga kha nimak, shawrana hai khan lienrashatna`awm nieniei uh. Ajarla shawrana kha na doiratna moshok, iti kha nejet uh.
45005004	Doiratna kha na tharingna, khan tharingna kha na ngakmining imoshok inih.
45005005	Ngakmining kha na mulung rakaina nepeh mak. Ajarla kieini dieng a inepek Ratha Riethieng jar a Pathien numpok kha numulung u shung a thong joi.
45005006	Ajarla kieini na adawk a nuruawm u lai khan, pha rutukthep a, Christa na Pathienjetna boi hai ruhut a ruthi.
45005007	Midik `khat ruhut a tukhat athi rang a kha ashokngawt boi chon inih. Miring atha `khat ruhut a tukhat na thitna rang lungar inieithiei inih.
45005008	Inia kieini na munu miring a nuruawmlaitak khan, nuruhut a Christa na ruthi a Pathien na ama numpok kha kieini dieng inumumuk inih.
45005009	Makha khea, tun Christa thishen jar a Pathien na kieini hi nimidik joi. Khajarkhan ama jar a kieini hi Pathien na lunghangna ah put ah nashan rangnih joi.
45005010	Ajarla kieini hi rahapui nurunilai khan, ashapa athi khan kieini hi Pathien le nieriengieimashak joiatu, riengieina thaw shole hin, ashapa aring jar a, kieini hi idawr a inashan rang a maw nih!
45005011	Makhate kha niboia, nupumi u Jesu Christa jar a Pathien dieng ningaina kha nieniei u joi. Ama dieng tun kieini na riengieina kha numuk joi.
45005012	Khajarkhan miring `khat jar a munu kha manmieshie shung a jong lut kha ang a, munu jar a thitna kha jong lut joi. Khatikhan thitna kha mi kholok dieng eshem joi, ajarla mi kholok na munu iruthaw inih.
45005013	Ajarla Danshe khan munu na manmieshie shung a ruawm, inia Dan awm boilai khan, munu kha rute mak.
45005014	Nitjoiawm thitna kha na Adam ah put ah Mosesshe kha, Adam shietna dungjuia, munu ruthaw boi hai chungshe khan, reng ruchang. Adam kha ajong rang a ama meloi `khat inih.
45005015	Khania manboi khutchawi kha tu shietna kha le ra`ang mak. Ajarla miring `khat shietna jar a mi tampui ruthi joiatu, makha khea, Pathien numpokmirit le miring `khat, Jesu Christa, numpokmirit jar a khutchawi kha na mi tampui dieng ruphu a ruawm.
45005016	Khan khutchawi kha miring `khat munu thaw jar a ajong kha ang mak. Ajarla miring `khat shietna ruthaw jar a ajong chawngshatna kha hengna tieng rujir. Inia shietna tampui jar a ajong manboi khutchawi kha midikna a rujir.
45005017	Miring `khat na shietna ruthaw jarkhan, makha miring `khat jar a thitna na reng ruchang joiatu, makha khea, numpokmirit le dikna khutchawi ruphu a amuh kha na, miring `khat, Jesu Christa, jar a ringkho a reng chang rangnih.
45005018	Khajarkhan miring `khat shietna jar a hengna kha mi kholok dieng ajong inih, khan miring `khat dikna chon jar a mi kholok dieng ringkho jong chawi ridikna kha a`awm inih.
45005019	Miring `khat chawngjui boi jar a mi tampui kha munu miring rumachang, kha le ra`ang a, miring `khat chawngjui jar a mi tampui kha midik rangnih.
45005020	Shietna kha pung shishitna rang a Dan kha ajong inih. Inia munu ruphu a awmna khan numpokmirit kha ruphudet a awm.
45005021	Munu kha na thitna a reng ruchangtak kha ang a, nupumi u Jesu Christa jar a, numpokmirit kha na dikna jar a kumshawt ringna khan rengchang rangnih.
45006001	Khajarkhan kieini na imaw nithaw u rang? Numpokmirit kha ruphuna rang, munu chon kha thaw a awm u rawi maw?
45006002	Makha nihet mak! Munu a ruthi kieini hi na itia maw makhan ring a awm minih?
45006003	Ninawkle, Christa Jesu dieng a baptisma niruloi u khan ama thitna a baptisma niruloi u nih joi, iti hi nangijet boi u maw nih?
45006004	Khajarkhan ama thitna baptisma loina khan Christa le inukhumchen u nih joi. Makha, Apa lurna jar a Christa kha irumothoi kha le ra`ang a, ringkho `thar shung a kieini niringna rang a inih.
45006005	Kieini hi ama thitna meloi khan nurushuimashak joiatu, thoiretna meloi khan kieini hi nurushuimashakngir rangnih.
45006006	Nimiringlui changna kha le cross ah inuruthat pe nih joi. Khan munu na ibuk nupum u kha na dawn a chon thawna boi rang le kieini na munu shok achang a nawawmna boi rang a inih, iti kha kieini na nejet joi.
45006007	Ajarla Christa le athi miring ama kha munu ah put ah imoshok nih joi.
45006008	Kieini na Christa kha le nathi joi jarkhan, kieini na ama le naring rangnih, iti kha takanishawn inih.
45006009	Christa na athi ah put ah hawng thoi joi jarkhan, thilai naw nih, iti kha nejet uh. Thitna kha na ama chung a pumi changlai naw nih.
45006010	Ajarla Christa na ruthi kha munu jar a voikhatte ruthi joi, inia ama na aring hi Pathien jarbak a aring inih.
45006011	Hitihin nangniawm munu ah put ah athihet, khan nupumi u Christa Jesu jar a Pathien dieng aring `khat a mining u roh.
45006012	Khajarkhan munu ditrekhe kha jui a athithiei nang pum u shung khan munu kha reng machang u naw roh.
45006013	Munu dieng khan nang pasha u kha dikna boi khutrak hai `khat a peh u naw roh, inia athi miring hai ah put ah aring `khat a Pathien dieng peh u roh. Khan nang pasha u kha Pathien dieng dikna khutrak `khat a peh u roh.
45006014	Ajarla munu na nang chung ua pumi chang naw nih. Ajarla Dan thoi a awm u makche, inia numpokmirit thoi a awm nangnih uh.
45006015	Khanitala imaw? Kieini hi Dan thoi a awm boi, inia numpokmirit thoi a awm ninit jarkhan, munu maw thaw rang? Makha nihet mak!
45006016	Nangni na shok hai `khat a tukhat chawng kha jui a nangrepeh joiatu, chawngnangijui pe ama dieng khan shok nangchang nih joi. Khajarkhan nangni kha thitna napeh munu ninawkle dikna napeh chawngjuina shok kha anithiei nangnih. Mahi jet u makche maw?
45006017	Pathien dieng khan mapak chang rosho. Ajarla matienglai khan munu shok hai kha nangrunih u joiawm, ruchukna `khat nangni dieng nurupek joi. Makha mulungluttak a nangrujui u joi.
45006018	Pathien na munu ah put ah nomoshok u joi jarkhan, dikna shok hai kha nangchang u joi.
45006019	Nang miringchangna u kha dawk jarkhan, miring awmchan a kiriei inih. Danishawnna boi aliendet tieng a anachawi, ronochon le danishawnboi dieng shok hai `khat a nang pasha u kha nangirupek u kha ang a, tun riethiengna tieng a anachawi dikna dieng khan nang pasha u kha shok `khat ang a peh u roh.
45006020	Ajarla munu shok hai nangrunih u phakhan, dikna ah put ah rushok miring kha nangnih uh.
45006021	Khajarkhan nangijak pui u chon hai shung khan ara ih kha maw nangruniei uh? Ajarla khahai ara kha tu thitna inih.
45006022	Inia tuntu, Pathien na munu ah put ah nomoshok a ama shok hai kha nangchang u joi. Riethiengna tieng a ara kha nangniei u joi, khan makha ara kha kumshawt ringna kha inih.
45006023	Ajarla munu thawlawh kha thitna inih, inia Pathien khutchawi kha nupumi u Christa Jesu jar a kumshawt ringna kha inih.
45007001	Ninawkle uliennai hai, miring `khat na iringlailim ama chung a Dan na pumi`ichangna inih, iti hi nangijet boi u maw nih? (Ajarla kiei na mahi dan ajet hai dieng a kiriei inih).
45007002	Ajarla inkopa awm nupang kha ama inkopa kha ringlaishe khan Dan na ikhop inih. Inia ama inkopa kha thi joiatu, inkopa dan ah put ah ama kha imoshok nih joi.
45007003	Khajarkhan inkopa ringlai khan, ama na miring `khat niei joiatu, ama kha uire athaw nupang, tia koi rangnih. Inia inkopa kha thi joiatu, ama na shik `khat niei joiawm, ama kha uire athaw nupang kha changna boi rang, dan ah put ah ningchamna kha niei joi.
45007004	Khajarkhan, kuliennai hai, nangni na shik `khat, nitila, athi hai kar ah put ah hawng thoi ama tah nachangna u rang, Christa pum jar a, nangniawm Dan ah put ah athi miring kha nangnih u joi. Makha Pathien rang ara kha nienieina u rang a inih.
45007005	Ajarla kieini na taksha a nuruawmlai khan, Dan jar a munu ditrekhena hai kha thitna ara moshokna rang, napasha dieng chon iruthaw inih.
45007006	Matieng a nurushur dieng khan nuruthi ua, tuntu kieini hi Dan ah put ah nakhek joi. Makha miejieklui khan niboia Ratha a ringna athar chon kha nawthawna u rang a inih.
45007007	Dawn a imaw kieini na niriei rang? Dan hi munu maw nih? Makha nihet mak! Makha le perawlaw a, Dan jar a runih joi nawkatu, munu kha kiei na rujet naw ning. Ajarla Dan na “Phamrai nangithaw boi rang a inih,” ruti nawkatu, phamrai iti kha rujet naw ning.
45007008	Inia chawngpek jar a munu kha na chanthatna ruloi a, phamrai chat rikip kha kushung a irumoshok inih. Ajarla Dan jaw boi a munu hi athi inih.
45007009	Pha `khat khan Dan boi a kururing, inia chawngpek jong phakhan, munu kha hawng ring a kiei ruthi kanih joi.
45007010	Ringna nurupeh rang a chawngpektak kha na kiei dieng thitna kha nurupek.
45007011	Ajarla chawngpek jar a munu na chanthatna ruloi a kiei hi nurulem, khan makha jar a munu na kiei hi inuruthat inih.
45007012	Khajarkhan Dan hi riethieng inih, khan chawngpek hi riethieng, adik, khan atha kha inih.
45007013	Khajarkhan atha kha kiei rang thitna ruchang maw nih? Makha nihet mak! Inia munu kha munu `khat a malangna rang, atha jar a kiei dieng thitna kha irumoshok inih. Makha chawngpek jar a munu kha aliendet munu changna rang a inih.
45007014	Ajarla Dan hi rathalam inih, iti kha nejet uh. Inia kiei tu balam miring kha kanih. Kiei hi munu dieng khan shok `khat a inurujor inih.
45007015	Ajarla kithaw chon kha alawtna jet mi`ing. Ajarla kithaw jawt chon kha kiei na thaw mi`ing, inia kimitir chontak kha keng kiei na kithaw.
45007016	Inia kiei na kithaw jawt boi chontak kha kawthaw joiatu, Dan kha atha, tia kijawt pui inih.
45007017	Khajarkhan makha athaw kha kiei nilai mi`ing a, kiei dieng a awm munu kha na ithaw inih.
45007018	Ajarla kushung a (makhala taksha a) atha `khatshe awm mak, iti kha kiei na kejet. Ajarla thawjawtna kha kushung a awm, inia atha thaw kha kiei ngam mi`ing.
45007019	Ajarla kithaw jawt atha kha kiei na thaw mi`ing, inia kithaw jawt boi ashie kha kithaw inih.
45007020	Kithaw jawt boi kha kiei na kawthaw joiatu, makha athaw kha kiei nilai mi`ing, inia kushung a awm munu kha na ithaw inih.
45007021	Khajarkhan atha kawthaw jawt phakhan, ashie hi na kushung a chonithaw inih, iti chawngshebe hi kiei na kumuk.
45007022	Ajarla shungmiring dungjuia Pathien Dan khan ningaina kha kieniei.
45007023	Inia kulungthim idit kha le rathaw kapasha shung hin dan shik kumuk. Khan makha na kapasha shung a awm munu dan khan kiei hi shurinonokhop a awm inih.
45007024	Kiei hi idawr a rahvanshie miring maw kanih! Mahi athi rang a pum ah put ah tu na maw kiei hi nakhek nih?
45007025	Nupumi u Jesu Christa jar a Pathien kha kamapak. Khajarkhan kumulungmining hin kiei hi Pathien Dan shok kha kanih jawt, inia kupum a tu munu dan shok kha kanih.
45008001	Khajarkhan munu balam dungjuia nih boi Ratha dungjuia aring hai Christa Jesu dieng a awm miring hai chung khan tuntu hengna awm mak.
45008002	Ajarla Christa Jesu dieng a awm ringna apeh Ratha dan kha na munu le thitna dan ah put ah kiei hi nomoshok joi.
45008003	Munu balam jar a Dan kha rudawk jarkhan, makha na chon thawna ranak kha runiei mak. Khajarkhan Pathien na ashapatak kha munu miring awmchan meloi a munu rang khan ijongtir a, pum shung khan munu kha ijongheng inih.
45008004	Makha dikna irangai Dan kha munu balam dungjuia aring boi, inia Ratha dungjuia aring kieini dieng rupumna rang a inih.
45008005	Ajarla munu balam dungjuia aring hai kha na munu balam nieinak hai chung khan mulungmining atet uh, khan Ratha dungjuia aring hai kha na Ratha nieinak hai chung khan mulungmining atet uh.
45008006	Ajarla taksha chungchanga lungthim kha thitna inih, inia Ratha lungthim kha ringna le lungdamna kha inih.
45008007	Ajarla taksha lungthim hi Pathien le re`er inih, ajarla mahi na Pathien Dan thoi a awm ngam mak, khan niawm nithiei naw nih.
45008008	Khajarkhan munu a ring amani kha na Pathien kha ningminit pe ngam mak.
45008009	Pathien Ratha kha nang shung ua awm phakhan, nangni kha munu a awm boi a Ratha a awm nangnih uh. Tukhat na Christa Ratha kha niei joi nawkatu, ama kha ama tah nimak.
45008010	Christa kha nang shung ua awm joi jarkhan, munu jar a, pum kha athi inih. Inia dikna jar a Ratha kha ringna inih.
45008011	Jesu kha athi hai kar a rumothoipa ratha kha nang shung ua awm joi jarkhan, athi hai kar a Christa rumothoi ama kha na athithiei nang pum u hai kha ringna pek rangnih. Makha nang shung ua awm aratha jar a ithaw inih.
45008012	Khajarkhan uliennai hai, kieini hi lieishieton miring hai kha nanih uh, inia taksha dungjuia ringna rang, taksha a tu nimak.
45008013	Taksha dungjuia nangring u joiatu, nangthi u rangnih. Inia Ratha jar a pum chon hai kha nangthat u joiatu, nangring u rangnih.
45008014	Ajarla Pathien Ratha na lamikai pe mi kholok Pathien shapa hai kha inih.
45008015	Ajarla chit pui rang a shok changna ratha kha ruman u makche, inia naimachangna Ratha kha niruman u nih joi. Makha jar a “Abba, Kapa,” tia ra`ai nanih uh.
45008016	Ratha amatak na naratha u kha le kieini hi Pathien nai hai kha nanih u, tia kungachang inih.
45008017	Kieini hi anai hai kha nanih u joi jarkhan, koklo hai kha nachang u joi. Makha kieiniawm lawp `khat a numulurchenna rang, kieini na ama le shawna nodoishom a tu, Pathien ah put ah koklo hai le Christa le koklo achangshom kha nanih joi.
45008018	Ajarla tun a nawshawna hi kieini dieng a imalar rang a lurna kha le rakamthiei chang naw nih, tia kimining.
45008019	Ajarla khutkon dingrakang ngak kha na Pathien shapa hai imalarna kha ngakrala a awm inih.
45008020	Ajarla khutkon kha ningrahana awnoi a itet inih. Makha ama idit dungjuia nimak a, ngakmining awnoi a atetpa jar a inih.
45008021	Ajarla khutkon kha`awm thangna shokchangna ah put ah moshokning, tia ajeng a lur Pathien nai hai ningchamna tieng khan chawi rangnih.
45008022	Ajarla khutkon kholok na vonshe hin, nupang `khat na nainiei pha a shawrieviei kha ang a, rokoilam a shawna doi a awm, iti kha kieini na nejet uh.
45008023	Amani ranga kha niboia, akhat changna Ratha ara aniei, kieinirilikawm nushung ua rokoi nanih uh. Kieini na shapa machangna, nupum u rekhekna rang a pha kha ngakrala a awm nanih uh.
45008024	Ajarla mahi ngakmining hin a kieini hi inurushan inih, inia mik a muk ngakmining kha tu ngakmining nimak. Ajarla tukhat na imuk kha ngak a awm nih maw?
45008025	Inia kieini na nimuk boi kha ngaknimining joiatu, makha doiratna kha le ningakrala inih.
45008026	Khatikhan Ratha na`awm nawdawkna u khan inashan inih. Ajarla ninik u rang a kha itia ninik u rang a maw nih iti kha kieini na jet u makme. Inia Ratha amatak na ner a riei ngam boi natrokoina kha le kieini ruhut a ininik pe inih.
45008027	Mulung hai atawk Pathien na Ratha lungthim kha imaw nih iti kha ejet. Ajarla miriethieng hai rang khan Ratha na Pathien mulungmining dungjuia nikna iniei inih.
45008028	Inia Pathien numapoh amani rang khan Pathien na kholok atha a chonmawthawshom, iti kha nejet uh. Amani kha Pathien chonmuchuk dungjuia ikoi miring hai kha inih.
45008029	Ajarla ama na matieng a irujet amani kha ashapa meloi a konchenna rang khan iruminitsha`awm inih. Makha uliennai hai tampui kar a ama kha konmasha kha nitnathiei rang a inih.
45008030	Makha khea iruminitsha hai kha irukoi inih. Irukoi amani kha irumidik inih. Irumidik amani kha irumulur inih.
45008031	Hihai dieng hin kieini na imaw niriei u rang? Pathien hi kieini rang a nitjoiala, tu na maw kieini hi nere`erpui nih?
45008032	Ashapatak kha iruhawi boi a, nokholok rang a ama kha irupek kha na nieinak kholok kha nokholok rang khan manboi a nepek boi a maw awm nih?
45008033	Pathien na imadansha amani dieng khan, tu na maw mieshiet nih? Imidik ama kha Pathien inih.
45008034	Aheng ama kha tumaw nih? Ama kha ruthi Christa kha inih. Makha khea athi hai kar a Pathien na irumothoi inih. Ama na Pathien khut chang tieng khan awm a nuruhut ua nikna iniei inih.
45008035	Christa numpok ah put ah tu na maw kieini hi nereshenmashak nih? Shawrana ninawkle mulung rakaina, ninawkle epshawna, ninawkle nekleshak tangna, ninawkle rekengverna, chiroichon, ninawkle chemjam, kha na maw kieini hi neshen nih?
45008036	Hitihin rumiejiek: “Nang rangbak khan kieini hi nishunshawt inuruthat inih. That rang a kengam `khat a kieini hi inurute inih.”
45008037	Nitjoiawm hihai kholok chung hin numnurupoh ama jar a kieini hi ramawtawr hainek khan a liendet nanih uh.
45008038	Ajarla kiei na rangamna kieniei, makhala thitna kha na`awm, ringna kha na`awm, ravantir hai kha na`awm, rampo hai kha na`awm, ranak hai kha na`awm, tun a nieinak le ajong rang a nieinak hai kha na`awm,
45008039	arashang kha na`awm, athuk kha na`awm, khan khutkon ih kha na`awm, nupumi u Christa Jesu dieng a awm Pathien numpok ah put ah kieini hi neshen ngam naw nih.
45009001	Christa maikung a adik kiriei inih. Kiei na mielieishiei kithaw nimak. Ratha Riethieng jar a kulungthim na kiei dieng kungachang inih.
45009002	Makhala, kumulung shung hin mulungshaw lientak kieniei, khan lungnatna kha chatboia awm.
45009003	Ajarla taksha dungjuia kuliennai hai le ki`inshungkhur hai rangbak khan, kiei hi pumbot kachang a Christa le nereshenmashak a la tha rangnih, tia kimining.
45009004	Amani kha Israel miring nih uh. Amani dieng shapa changna, lurna, rawjawtna hai, Dan pekna, Pathien chon, khan chawngrakham hai kha awm.
45009005	Pilepu hai kha amani ah put ah inih. Taksha dungjuia Christa kha amani ah put ah inih, ama kha kholok chung a Pathien inih. Kumshawt a ama chung a mapakna kha awm rosho. Amen.
45009006	Inia Pathien chawng kha chon a she boi kha tu nimak. Ajarla Israel ah put ah jong shok kholok kha adik Israel miring kha nimak.
45009007	Abraham chicha hai niti jarkhan, kholok kha Abraham nai hai nimak. “Inia Isaac jar a nang chicha hai kha koi rangnih.”
45009008	Makhala, taksha nai hai kha Pathien nai hai kha nimak. Inia chawngrakham nai hai kha chicha `khat a ite inih.
45009009	Ajarla chawngrakham chawng kha hi inih: “Mahi pha hin kiei ajong rang kanih, khan Sarah na shapa niei rangnih.”
45009010	Inia hi ranga hi nimak, Rebecca kha`awm napa u Isaac na naimawvawng rangnih.
45009011	Shapa hai kha niei mala, amani na atha-ashie thaw mala, Pathien na ama dieng iruriei inih. Makha Pathien chonmuchuk dungjuia madanna kha netnathiei rang a inih. Mahi chon hai ah put ah nimak a akoipa ah put ah inih.
45009012	Pathien na Rebecca dieng ruti, “Ulienchang kha na naipanglam kha chon thaw pe rangnih.”
45009013	Hitihin a miejiek hi le ra`ang inih, “Jacob kha numkurupok, inia Esau kha kurumukmak.”
45009014	Khanitala imaw niriei u rang? Pathien dieng dikna boi kha a`awm maw nih? Makha nihet nimak!
45009015	Ajarla ama na Moses dieng ieriei, “Roihoina kitetna rang a ama dieng khan roihoina kha katet, khan lainatna kitetna rang a ama dieng khan lainatna kha katet.”
45009016	Khajarkhan adit ninawkle rojo ama tah nimak, inia roihoi Pathien tah inih.
45009017	Ajarla Miejiek na Pharaoh dieng iti, “Nang chung a karanak mumukna rang le rieliei kholok a kiriming hi rophongna rang, kiei na nang kha kinomothoi inih.”
45009018	Khajarkhan ama na idit ama dieng khan roihoina kha atet, khan idit ama dieng khan mulung michimna kha ipek inih.
45009019	Dawn a kiei dieng nangnitithiei uh, “Ijar a ama na mi maran kha itawk maw nilai? Tu na maw ama chonmuchuk kha khar joi?”
45009020	Inia diktak a, Aw miring, Pathien dieng mashang rang, nang tumaw nangnih? Ikon nieinak kha na akonpa dieng khan “Ijar a hitihin a nanginokon maw nih?” tia riei nih.
45009021	Bekonpa kha na chir ah put ah be `khat hi richit a rotokna rang, khan akhat hi richit boi a rotokna rang, ikon chung khan ranak iniei boi maw nih?
45009022	Pathien na ama lunghangna kha mumuk jawt a ama ranak kha mejet jawt joiawm, lunghangna amuh rang a le thangna rang a irutukmashak amani hai kha ajeng a idoi pui,
45009023	lurna rang a masha a irukon roihoina itetna be hai chung a ama lurna rawchawngna kha mumukna rang,
45009024	Jihudi hai ranga kar ah put ah inokoi nimak a, Phungshik hai kar ah put a`awm inokoi anih boi maw nih?
45009025	Hosea behangbuk khanawm iti: “Kimiring runih boi hai dieng khan kimiring, tia koi rang kanih. Numkipok boi amani dieng khan kunumpok, tia koi rang kanih.”
45009026	“Khan ‘Nangni kimiring nih u makche,’ irutina muntak khan nangni hi aring Pathien shapa hai kha nangnih uh, ti rangnih.”
45009027	Isaiah na`awm Israel chungchanga rura`ai: “Israel nai hai jat kha tuikhanglien nge ang a rawp joiawm, arangah hai ranga kha shan rangnih.
45009028	Ajarla ama na chon kha mawtawr rangnih, khan dikna khan umushum rangnih. Ajarla PUMI na chon hai kha rieliei chung hin mushum rangnih.”
45009029	Isaiah na matieng a iruriei kha a`ang inih: “Ramiring hai PUMI kha na chicha dikhattak a`awm ruhawi joi nawkatu, Sodom kha nuruang u rangnih, khan Gomorrah kha nuruma`ang u rangnih.”
45009030	Khanitala kieini na imaw niti u rang? Dikna rurojo boi Phungshik hai na dikna, nititu, takashawn jar a dikna kha tum u joi.
45009031	Inia dikna dan rojo miring Israel hai kha na dikna dan kha muh u maklai.
45009032	Ijar a maw nih? Ajarla takashawn le makha rutawk u mak, inia Dan chon le irutawk u inih. Makha keruthuina lung chung khan keruruthui uh.
45009033	Hitihin a miejiek hi le ra`ang inih: “Enro, Zion khan keruthuina lung le bakna lungbiei `khat kirutet inih, ama dieng takashawn miring rikip na shirna niei naw nih.”
45010001	Uliennai hai, kumulung na idit le Pathien dieng kinik tu, Israel miring hai na shanna imuk rang a hi inih.
45010002	Amani na Pathien rang ditrangai kha niei uh, inia makha lungvar dungjuia nimak, iti hi kiei na kungkachang.
45010003	Ajarla Pathien dikna kha rujet u mak. Amanirilik dikna kha mothoi jawt u phakhan, Pathien dikna khan rulut u mak.
45010004	Ajarla takashawn mi rikip dieng Christa hi richichawi changna rang, Dan mawtawrna kha inih.
45010005	Ajarla Dan ah put ah jong dikna chungchanga Moses na rumiejiek, “Khahai athaw miring kha na amani jar a ring rangnih.”
45010006	Inia dikna chung a ingiei takashawn kha na hitihin ieriei, “ ‘Ravan a tu maw hawng nih?’ tia nang mulung a ti naw roh” (makha na Christa kha ijong muchum inih)
45010007	ninawkle, “ ‘Tu maw chimniei ah chum nih?’ tia riei naw roh” (makha na Christa kha athi hai kar a ihawng chawi inih).
45010008	Inia Miejiek na imaw ti? “Chawng kha nangni le ranai a awm, nang ner u le nang mulung shung ua awm joi” (makha kirophong u takashawn chawng kha inih):
45010009	nang ner kha le Pumi Jesu kha nang rophong a Pathien na ama kha athi hai kar a mothoi, iti kha nang mulung a takanangshawn a tu, Pathien na nang kha nashan rangnih.
45010010	Ajarla dikna shokna rang, tukhat na mulung le taka`ishawn inih, khan shandamna mukna rang, tukhat na ner le irophong inih.
45010011	Ajarla Miejiek na ieriei, “Ama dieng takashawn ama kha na shirna niei naw nih.”
45010012	Ajarla Jihudi le Greek kairekhena awm mak, ajarla vanoi chung a Pumi amatak kha akoi miring kholok dieng rawchawng inih.
45010013	Ajarla “tunita`awm PUMI riming aban ama kha shan rangnih.”
45010014	Khania taka`ishawn boi u ama dieng khan itia maw koi u nih? Ama chungchanga ijet boi u lai ama dieng khan itia maw takashawn u nih? Chawngshempa jaw boi a itia maw rangai u nih?
45010015	Amani kha tir u joi nawkatu, itia maw chawngshem u nih? Hitihin a irumiejiek hi le ra`ang inih: “Lungdamna athachawng rophong a atha nieinak athachawng jong chawi amani kepha hai kha idawr a metha maw nih!”
45010016	Inia amani arawplam na athachawng kha rujui u mak. Ajarla mahi Isaiah na iruti kha le ra`ang inih: “Pumi, tu na maw nawchawngriei u kha takashawn nih?”
45010017	Rangai jar a takashawn kha ajong inih, khan Pathien chawng jar a rangai kha ajong inih.
45010018	Inia kiei na kiti, irurangai boi u maw nih? Diktak a amani na rurangai uh: “Amani hesho kha rieliei pumpui a shok joi, khan amani chawng hai kha miring awmna kawdawngshe kha shok joi.”
45010019	Inia kiei na kiti, Israel miring hai na irujet boi u maw nih? Akhat changna a Moses na iti, “Phung `khat anih boi hai kha ningmaw`awna rang kanih. Phung amawng rotokna a nangni dieng lunghangna kha mothoi rang kanih.”
45010020	Isaiah na ngartak a ieriei, “Inurutawk boi amani kha na kiei hi numuk joi. Nurutawk boi amani dieng khan kinining a kurular joi.”
45010021	Inia Israel hai dieng ama na ieriei, “Chawngrangai boi le perawlaw miring hai dieng nishunshawt kukhut le kuruban.”
45011001	Khajarkhan kiei na kiti, Pathien na imiring hai kha irupai maw nih? Makha nihet mak! Kiei hiawm Israel miring `khat, Abraham chicha, Benjamin phung ah put ah jong shok kanih.
45011002	Pathien na irujetmasha imiring hai kha rupai mak. Ninawkle, Elijah chungchanga Miejiek na iruriei kha jet u makche maw? Itia maw Israel hai chung a Pathien dieng thangrukoi? Ama na ruti,
45011003	“PUMI, nang thiempulien hai kha ruthatsho u joi. Khan nang lungkheng hai kha rukhoisho u joi. Kiei ranga kerekhe joi, khan amani na kiei hi that rang natawk uh.”
45011004	Inia Pathien chawng mashang kha na ama dieng imaw ruti? “Baal dieng rukhuk shun boilai miring bawp shawmshiri kiei rang kawhawi joi.”
45011005	Khatikhan tun a pha shung hin tukchawr miring hai madanna kha numpokmirit dungjuia inih.
45011006	Numpokmirit jar a nitjoiatu, chon hai jar a nilai mak. Khanawkatu numpokmirit kha numpokmirit nih naw nih. Inia chon hai jar a nitjoiatu, numpokmirit nilai mak. Khanawkatu chon kha chon nilai mak.
45011007	Dawn a imaw awm? Israel na itawk kha muh maklai, inia madansha na man joi, inia aliemlim kha tu Pathien na mulung michimmashaklai.
45011008	Hitihin a imiejiek hi le ra`ang inih: “Pathien na amani dieng amiei ratha, mukna boi rang a mik hai le rangaina boi rang a nokor hai kha, vonshe hin, pek joi.”
45011009	David na ieriei, “Amani tebol kha chang le lim, keruthuina rang le lieichawina kha chang pe u rosho.
45011010	Muknathiei boi rang, amani mik hai kha Pathien na mijing pe rosho, khan amani kawng kha mubut pe jawnjai rosho.”
45011011	Khan kiei na kiti, purna u rang a ke`iruthui u maw nih? Makha nihet mak! Inia amani na shietna ruthaw u jarkhan, shandamna kha Phungshik hai dieng jong joi. Makha ningmaw`awna rang a ithaw inih.
45011012	Amani shietna kha manmieshie rang a rawchawngna nih joi a, amani rehena kha Phungshik hai rang a rawchawngna nitjoiala, amani rupumna kha idawr maw Phungshik hai rang rawp nih?
45011013	Kiei na Phungshik hai nangni dieng kiriei inih, makhala kiei hi Phungshik hai tirtawn kinit jarkhan, kochonthaw hi kiei na kamapak.
45011014	Ki`inshung miring hai kha ningkawmaw`aw a amani kar a shentaka`awm kashan a la, tia kochonmun hi kilawm inih.
45011015	Ajarla Jihudi hai na athachawng ipai kha na manmieshie hi Pathien le iriengieimashak nitjoiala, amani na awpawm u joiala imaw nih nih? Makha athi ah put ah ringna kha nih naw nih maw?
45011016	Akhat changna ara kha riethieng joiatu, jam kholok kha`awm riethieng rangnih. Khan rujung kha riethieng joiatu, abak hai kha`awm riethieng rangnih.
45011017	Bak eshen hai kha tuk a ram ah mawng olive thingkung nang kha olive thingkung khan kalam nawthaw a, amani le olive thingkung rujung le thai kha atumshom nangnih joiatu,
45011018	ituk bak hai dieng khan lienrasha naw roh. Inia liennangrasha joiatu, rujung kha doi makche inia rujung kha na idoi inih, iti kha mining roh.
45011019	“Kiei hi kalam nawthawnathiei rang, bak hai kha ituk inih,” tia dawn a nangti rangnih.
45011020	Makha adik inih. Takashawn boi u jarkhan, amani kha ikhiek inih, inia takashawn jar a ading nangnih. Nang nining a mapak nana naw roh, inia chitna niei roh.
45011021	Ajarla Pathien na balam bak hai kha ruhawi boi jarkhan, nangawm nawhawi naw nih.
45011022	Khajarkhan Pathien ninghoina le khawkna kha enro. Apur amani dieng khan ama hi akhawk inih. Inia ama ninghoina khan nangawm joiatu, nang dieng ama ninghoina kha nepek rangnih. Khanawkatu nangawm nutuk rangnih.
45011023	Khan Jihudi hai na amani takashawn boi khan awm joi nawkatu, amani kha kalam thaw rangnih. Ajarla kalam thawnaret rang, Pathien na ranak iniei.
45011024	Balam a ram ah awm olive thingkung ah put ah nutuk ua, balam le re`er olive atha thingkung khan kalam nawthaw u joiatu, idawr maw balam bak hai kha na amanitak kha olive thingkung khan kalam nawthaw inih?
45011025	Ajarla uliennai hai, mahi murukchawng hi nangijet boi u rang a hi kiei dit mi`ing. Khanawkatu nang nining a ashing nangrasha u rangnih. Chonrekhek khala: Phungshik hai rupumna kha hawng shok masheng, Israel miring hai mulung eshenlawk kha michimmashak joi.
45011026	Khatikhan Israel kholok kha Pathien na shan rangnih. Makha Miejiek ah iriei kha le ra`ang inih: “Zion ah put ah ashanpa kha va rangnih, khan Jacob ah put ah Pathienjetna boi kha miehiei pe rangnih.
45011027	Amani munu hai kha kiei na koloi pe phakhan, makha amani le kawrawjawtna kha nih rangnih.”
45011028	Athachawng chungchang khan tu, nangni rangbak khan, rahapui miring nih uh. Inia madanna chungchang khan tu, pilepu hai jar a, amani kha Pathien na numipok chang rangnih.
45011029	Ajarla Pathien khutchawi hai le koina kha Pathien na loitheplai naw nih.
45011030	Pha `khat khan Pathien dieng chawngjui boi kha nangruchang uh. Khania tuntu, amani chawngjui boi jar a, roihoina kha nangman u joi.
45011031	Kha le ra`ang a, tun a chawngjui boi hai hiawm, nangni dieng ninghoina kha inumumuk jar a, amani na`awm ninghoina kha man rangnih.
45011032	Mi kholok chung a roihoina awmnathiei rang, Pathien na mi kholok kha chawngjuina boi khan ithongsho inih.
45011033	Pathien varna le shingna rawchawngna kha idawr a thuk maw nih? Tute na ama chawngshatna kha tawk ngam mak, tute na ama lam hai kha thir ngam mak.
45011034	“Ajarla tu na maw PUMI mulungmining kha jet joi? Ninawkle, tu maw ama chawngrachah kha chang joi?”
45011035	“Ninawkle, tu na maw Pathien dieng rupekbak a Pathien na ama dieng mikir nih?”
45011036	Ajarla nieinak kholok hi ama ah put ah, ama jar a, khan ama dieng a`awm inih. Kumshawt a ama dieng mapak kha chang rosho. Amen.
45012001	Khajarkhan uliennai hai, Pathien roihoina jar a, nang pum u hai kha aring, riethieng, khan Pathien dieng ningnitroi rawthawina `khat a pekna rang, kinawdawi u inih. Makha orohoi Pathien chon kha inih.
45012002	Khan mahi rong hi le rokonchen u naw roh, inia nang mulungmining nimathar u khan chenkon kha chang u roh. Makha atha, ningnitroi, khan rupumping Pathien mulungmining kha imaw nih, iti kha ennangretena u rang a inih.
45012003	Ajarla kiei dieng inepek numpokmirit jar a, nang kar ua awm mi rikip dieng kiriei inih. Imining rang a shok kha niboia, tute na nining a rashang a mining naw rosho. Inia Pathien na mi rikip dieng ipek takashawn le racha dungjuia rachalim mulungmining khan mining rosho.
45012004	Ajarla pum `khat shung a pasha tampui niniei u hi ang a, pasha kholok na chonmun ra`angre kha niei mak.
45012005	Hitihin kieini hi tampui nanih joiawm, Christa jar a pum `khat chang a, kieini hi khatlekhat rang a pasha hai kha nanih uh.
45012006	Kieini dieng inepek numpokmirit dungjuia khutchawi shikshik nieniei uh: rophongchawng kha nitjoiatu, natakashawn u le rachathep khan rophong u rawi.
45012007	Chon thawna kha nitjoiatu, chon nithawna u khan rotokna u rawi. Miruchuh miring ama kha na imiruchukna khan rotokna rosho.
45012008	Lungarna chawng arieipa kha na chawngriei a, apeh miring kha na mulung lien a apeh a, lamkai ama kha na mulungluttak a, roihoi mulung aniei kha na ningailam a khutchawi kha rotokna rosho.
45012009	Numpok kha thanunchan jaw boi chang rosho. Ashie kha mitir u roh. Atha kha mukuirep u roh.
45012010	Khatlekhat numropokna kha uliennai numpok kha chang rosho. Khatlekhat dieng a richitna kha ulien machang roh.
45012011	Rathashie boi a ningawroitak a chon thaw u roh. Pumi chon nangithawna khan mulunglutna niei u roh.
45012012	Ngakmining shung khan ningai u roh. Shawrana khan adoirat chang u roh. Nikna khan mulung repeh u roh.
45012013	Miriethieng hai rangaina khan nanginiei u kha reshem pui u roh. Milak hai jinchon kha thaw u roh.
45012014	Epshawna napeh amani rang rahvan peh u roh. Amani kha rahvan peh u roh, pumboh u naw roh.
45012015	Ningai miring hai kha ningai pui u roh, achap miring hai kha chap pui u roh.
45012016	Khatlekhat le riengieishom a ring u roh. Nang nining a arashang a mining u naw roh. Kha ruhut a rede miring hai kha rawtawp pui u roh. Nang mulungminingrilik u chung khan kashing, tia loi u naw roh.
45012017	Ashie jar a ashie kha mikir u naw roh. Mi kholok mik`en a atha thaw rang khan mulung niei u roh.
45012018	Nithawngamtuk khan mi kholok le lungdam a ring u roh.
45012019	Kunumpok hai, phuhen loi u naw roh. Kha ruhut a, Pathien lunghangna rang khan mun peh u roh. Ajarla hitihin miejiek, “Phuhen loina chon kha katah inih, kiei na ruhut thung rang kanih,” tia Pumi na iti.
45012020	Khajarkhan, “Narahapui miring kha vawncham pe joiatu, nekleshak kha peh roh. Tuira pe joiatu, nek rang tui kha peh roh. Ajarla khatikhan a nangithaw kha na ama lu ah rawhawring hai kha nangirietien pe chang rangnih.”
45012021	Ashie kha na nadek naw rosho, inia ashie kha atha kha le dek roh.
45013001	Mi rikip na chamniei rashang hai dieng lut rosho, ajarla Pathien ah put ah niboia cham awm mak. A`awm chamniei hai kha Pathien na imadan inih.
45013002	Khajarkhan cham rodoi pui ama kha na Pathien chawngmocho kha irodoi pui inih. Irodoi pui miring hai kha na amanirilik chung a chawngshatna kha muk u rangnih.
45013003	Ajarla chamniei miring hai na atha athaw hai dieng khan chitna peh mak, inia ashie thaw hai dieng chitna ipek inih. Chamniei dieng khan chih boi a maw nangawm jawt? Atha kha thaw roh, chamniei ah put ah mapakna kha nangmuk rangnih.
45013004	Ajarla ama kha nang dieng a atha thaw rang a Pathien shok kha inih. Ashie kha nangthaw joiatu, chih roh, ajarla chemjam kha nemna boi a irak nimak. Ajarla ama kha ashie thaw hai dieng a lunghangna rang a phuhen aloi Pathien shok `khat inih.
45013005	Khajarkhan, lunghangna jarbak a niboia lungthim jarbak khan ama dieng lut roh.
45013006	Mahi jarhin khaichana hai kha`awm peh u roh. Ajarla amani hi mahi rangbak hin a chatboia pha apeh Pathien shok hai kha inih.
45013007	Ramshan nih le ramshan, khaichana nih le khaichana, chitna nih le chitna, khan richit nih le richit, tumphawm shok kholok kha amani dieng peh u roh.
45013008	Khatlekhat dieng a numpok ranga kha niboia, tute dieng lieishie ton u naw roh. Ajarla shik `khat dieng a numapoh ama kha na Dan kha irupummashak inih.
45013009	Ajarla “Uire nangithaw boi rang a inih,” “Mi nangithat boi rang a inih,” “Nangimuruk boi rang a inih,” “Adik boi a kungachang boi rang a nangnih,” “Ditrekhe chon nangithaw boi rang a inih,” tia Dan na ieriei. Khan chawngpek shik hai kha nangniei joiatu, kholok kha hitihin a imawtawi inih, makhala “Nang ringchangpui kha nang pumtak kha ang a numnangipok rang a inih.”
45013010	Numpok na ringchangpui kha ashie a thaw mak. Khajarkhan numpok na Dan kha irupummashak inih.
45013011	Hi le roroia, tun a pha hi aja ah put ah inshangloina pha keng joi, iti kha jet u roh. Ajarla nashandamna u hi takanurushawn u lai a phanek khan anai a nawhawngdep joi.
45013012	Janpha kha hekdeng joi, nikho kha hawng nai joi. Khajarkhan ajing chonmun hai kha pai u taia mieivar mieriem kha ko u rang rawi.
45013013	Nishun var a lawn kha ang a, lawp a shakshah rat, jukhawp, rejaikawk, taksha pawrchetna, rosho rakhana le manarshie chon khan nih boi a, riringtak a lawn u rawi.
45013014	Inia Pumi Jesu Christa kha pon ang a rieshiei u tana taksha kha na ditrekhe kha rupummashakna rang, mun peh u naw roh.
45014001	Takashawn a adawk ama kha pawm u roh. Mining ra`angna boi chung khan chawngrieshietna niei u naw roh.
45014002	Nieinak kholok hi shakthiei inih, tia tukhat na taka`awshawn, inia adawk ama kha na anshawbo hai ranga kha ishak inih.
45014003	Aneh-ashah ama kha na aneh-ashah boi ama kha mieshiet naw rosho. Khan aneh-ashah boi ama kha na aneh-ashah ama kha chawngshat pe naw rosho, ajarla Pathien na ama kha ipawm nih joi.
45014004	Shik miring `khat shok chung a chawngashat nang tumaw nangnih? Upumpatak maikung khan ading ninawkle apur inih. Inia ama kha imiding rangnih, ajarla Pathien na ama kha imiding ngam inih.
45014005	Shik `khat nikhonek a nikho `khat hi runieidet tia mi `khat na mining, shik `khat miring na ningthingkip hi ra`angre, tia mining. Mi rikip na ama mulungminingtak kha akalang shok a jet rosho.
45014006	Makha nikho arung ama kha na Pumi rang a irung inih. Makha nikho arung boi ama kha na, Pumi rang a irung boi inih. Aneh-ashah ama kha na Pumi rang a inek-ishak inih, ajarla Pathien dieng mapakna ieniei. Khan aneh-ashah boi ama kha na, Pumi rang a ishak boi inih, khan Pathien dieng khan mapakna ieniei.
45014007	Ajarla tute na amarilik rang khan ring mak, khan tute na amarilik rang khan thi mak.
45014008	Ajarla naring u joiatu, Pumi rang a aring nanih uh, nathi u joiatu, Pumi rang a athi nanih uh. Khajarkhan nithit niring u joiawm, kieini hi Pumi tah kha nanih uh.
45014009	Ajarla mahi rangbak hin a Christa na ruthi a ruthoi, khan ruringret inih. Makha athi le aring dire Pumi changna rang a inih.
45014010	Khania ijar a nang uliennai chung a chawngnishat maw nih? Ninawkle, ijar a nang uliennai kha nangida maw nih? Ajarla nokholok na Christa chawngshatna mun khan adingviek rang nanih uh.
45014011	Hitihin rumiejiek, “Kiei aringhet kha kanih, rukhuk rikip na kiei dieng bu rangnih, khan mieliei rikip na Pathien dieng rophong rangnih, tia PUMI na ieriei.”
45014012	Khajarkhan mi rikip na amama jar a mushungna kha Pathien dieng pek rangnih.
45014013	Khajarkhan kieini khatlekhat chung a dawnshe a chawngrashat nana u lai naw rawi. Makha ruhut a mahi chung a mulung miding u rawi: uliennai `khat keruthuina rang, ninawkle mupurna rang, thaw u naw roh.
45014014	Pumi Jesu jar a kejet, khan karangam pui, makhala nieinak `khatsheawm nining a pawrche awm mak, inia ih kha nita`awm pawrche, tia imining ama dieng khan a makha pawrche inih.
45014015	Inia nang nekleshak jarkhan, nang uliennai `khat kha ningshie joiatu, numpok shung khan a ring nilai makche. Christa na ama rang a ruthi pe miring kha nang nekleshak kha le mathang naw roh.
45014016	Khajarkhan nang na atha, tia nangiloi kha ashie `khat a riei naw rosho.
45014017	Ajarla Pathien rengchangna kha ninek le nishak kha nimak, inia Ratha Riethieng jar a dikna, lungdamna, khan ningaina kha inih.
45014018	Ajarla khatikhan a Christa chon athaw ama kha na Pathien kha ningiminit pe inih, khan miring hai na imenet inih.
45014019	Khajarkhan lungdamna moshok le khatlekhat imothoi nieinak hai kha kieini na rojo u rawi.
45014020	Pathien chon kha nekleshak rangbak khan mathang naw roh. Nieinak kholok diktak a riethieng inih, inia ishak kha na mi mupur joiatu, makha ashie inih.
45014021	Nang uliennai `khat keruthuimashak me ninawkle juneh ninawkle ih kha nita`awm, nishak boi kha atha inih. Makha na ama mulung shit pethiei, ninawkle keruthuimashakthiei, ninawkle adawk machangthiei.
45014022	Takashawn kha nangniei maw? Makha Pathien le nang kar a tet roh. Nining a imenet chung a reheng nana boi ama kha rahvanmuh miring kha inih.
45014023	Khania rakhana aniei ama kha na shak joiatu, ama kha iheng inih. Ajarla takashawn boi a ishak inih. Ih nita`awm, takashawn ah put ah anih boi kha tu munu inih.
45015001	Arat hai kieini na arat boi hai dawkna kha niruput pui u rang a shok. Ninining u ningnitna kha thaw u naw rawi.
45015002	Ringchangpui atha shokna rang, kieini na ama ningnitna kha nithaw perim u rang a shok. Makha na ama kha mothoi rangnih.
45015003	Ajarla Christashe na`awm amarilik rang ningnitna kha ruthaw mak, inia hitihin a miejiek hi le ra`ang inih: “Nangni jakna apeh jakna hai kha kiei dieng rucho joi.”
45015004	Ajarla ih nita`awm matienglai a irumiejiek hai kha kieini na nejetna u rang a irumiejiek inih. Makha Miejiek hai doiratna le mawshawkna jar a kieini na ngakmining kha nienieina u rang a inih.
45015005	Doiratna le mawshawkna napeh Pathien na, Christa Jesu dieng a awm kha le ra`ang a, khatlekhat dieng mulung `khat a awmna rang, nepeh u rosho.
45015006	Makha mulung `khat hesho `khat a nupumi u Jesu Christa Pathien le apa kha mulurna rang a inih.
45015007	Khajarkhan Pathien mulurna rang, Christa na`awm kieini hi inuruloi u kha ang a, khatlekhat rawpawm nana u roh.
45015008	Khan kiei na kiriei hi inih, makhala Pathien kha adik changna rang, Jesu Christa na vunep miring hai rang shok chang joi. Makha napa hai dieng a Pathien na chawngirurakham hai kha menetna rang a inih.
45015009	Makha ama roihoina rang le Phungshik hai na Pathien kha mulurna rang a inih. Hitihin miejiek hi le ra`ang inih: “Mahi jar hin Phungshik hai kar a nang kha rieirophong rang kanih, khan nang riming khan kiei na lah thaw rang kanih.”
45015010	Takthar a iti, “Aw Phungshik hai, ama miring hai kha le ningai u roh,”
45015011	Khan takthar a, “Phungshik kholok na PUMI kha mapak u roh. Mi kholok na ama kha mapak u roh.”
45015012	Takthar a Isaiah na iti, “Jesse rujung kha thoi rangnih, ama kha Phungshik hai chung a reng achang rang hawngthoi rangnih. Phungshik hai na ama chung a ngakmining kha niei rangnih.”
45015013	Khajarkhan takanishawn u le roroia, ngakmining apeh Pathien na ningaina le lungdamna kholok le nimiship u rosho. Makha Ratha Riethieng ranak jar a ngakmining a ruphu nangchangna u rang a inih.
45015014	Uliennai hai, nangni atha kha le nangship u joi. Nangni na khatlekhat dieng rachakna nangpekna ngam u rang, shingna kholok le nimiship u joi, iti hin rangamna kieniei.
45015015	Nitjoiawm, uliennai hai, chawng dikhat chungchanga nangni dieng mejetnaret rang, lungardet a kiemiejiek joi. Makha Pathien na kiei dieng a inepek numpokmirit jar a inih.
45015016	Makha kiei na Jesu Christa shepding `khat chang a Pathien athachawng kha thiempu ang a Phungshik hai dieng shemna rang a inih. Khan Phungshik hai kha Ratha Riethieng na iriethieng a Pathien maikung a loithiei rawthawina `khat changna rang a inih.
45015017	Khajarkhan kiei na Pathien dieng a kochon thawna shung khan Christa Jesu jar a lienrashatna rang a jar kha kieniei.
45015018	Ajarla chawng le chon a, Phungshik hai kha chawngmujuina rang, Christa na kajar a irurupummashak boi chon hai kha le kiei na iawm riei ngam naw ning.
45015019	Pathien Ratha ranak jar a ranakniei jetna hai le rekhekchon hai kha le hihai hi rushok inih. Hijarhin kiei na Jerusalem ah put ah Illyricum kha hieijiek a Christa athachawng kha rupumping a kururophong joi.
45015020	Khan Christa riming ibanna boi mun khan athachawng kha rophongna rang, kulungkhin kamachang joi, khanawkatu miring shik `khat keshun phunna khan kirashak chang rangnih.
45015021	Inia hitihin a imiejiek hi le ra`ang inih: “Ama chungchanga irurophongna boilai amani na muk rangnih, rangai boilai amani na jet u rangnih.”
45015022	Hijarhin nangni dieng vatna rang, kieiawm inakhar jawnjai inih.
45015023	Inia tun hihai ram shung hin kiei na mun `khatshe kiniei boi a nangni dieng vatna rang, kum shawttak ngakrala a kuruawm nitjarkhan,
45015024	Spain a kashe phakhan, nangni dieng va rang kanih. Ajarla kokhomijinna lam khan nangni kha mukna rang, ngakkimining. Rapapek a nangni le rawlawpna kha hoikiethieibawt shole, kokhomijinna khan nangni na kiei hi nangnashan u rangnih.
45015025	Inia tuntu, kiei miriethieng hai chon thaw rang Jerusalem tieng kashe joi.
45015026	Ajarla Jerusalem ah awm miriethieng hai kar a shara hai rang a roshong shier dikhat kha na Macedonia le Achaia ah awm hai kha ningruminit pe uh.
45015027	Diktak a amani kha ningiruminit pe inih, khan lieishieton miring kha runih uh. Ajarla Phungshik hai na Jihudi hai rathalam nieinak kha itum puishom kha runih u joiatu, amani na`awm taksha nieinak kha le amani chon kha ithaw pengir rang a inih.
45015028	Khajarkhan kiei na mahi kawthawsho a mahi ara hi amani dieng jetkanamsho phakhan, Spain ah keshena khan navakpa u rang kanih.
45015029	Kiei na nangni dieng kavat phakhan, Christa athachawng rahvan shipna kha le kavaklut rangnih, iti kha kiei na kejet.
45015030	Khania uliennai hai, Pumi Jesu Christa jar a le Ratha numpok jar a kinawdawi u inih: kiei rang Pathien dieng enchak a nikna nieniei pui u roh.
45015031	Makha Judea ah awm takashawn boi hai ah put ah kerekhena rang le Jerusalem ah awm miriethieng hai dieng kochonmun hi loithiei changna rang a inih.
45015032	Khan Pathien mulungmining jar a nangni dieng ningailam a kavatna rang le nangni le shawmuchumna kumukna rang a inih.
45015033	Lungdamna apeh Pathien na nang kholok le awm rosho. Amen.
45016001	Kanaipangnu u Phoebe kha nangni rang khan jawtna kepek. Ama hi Cenchrea ah awm biekrup shepding `khat inih.
45016002	Miriethieng hai rang a rutuk awmchan a Pumi riming a ama kha rupawm u roh. Inarangaina u chonmun rikip a ama kha rashap pui u roh. Ajarla ama hi mi tampui rang a le kiei rangawm narashappui `khat a awm inih.
45016003	Priscilla le Aquila kha chubai peh u roh. Christa Jesu chonmun a kochonthaw pui u miring inih.
45016004	Kiringkho rang a iring hai kha irudaw u inih. Kiei ranga na amani kha kimapak nimak a, Phungshik biekrup hai na`awm imapak u inih.
45016005	Amani in ah awm biekrup diengawm chubai peh u roh. Kunumpok Epaenetus kha chubai peh u roh. Ama kha Christa rang a Achaia ah akhat changna ara kha inih.
45016006	Mariam kha chubai peh u roh. Kieini rang a chon ranak ruthaw `khat inih.
45016007	Andronicus le Junia kha chubai peh u roh. Amani kha ki`inshungkhur miring le lungroko shung ah kiawm pui miring inih. Amani kha kamatieng a Christa takarushawn miring le tirtawn hai kar a runiei miring runih.
45016008	Amplias kha chubai peh u roh. Ama kha Pumi riming a kunumpok miring inih.
45016009	Urbanus kha chubai peh u roh. Christa chonmun a ama kha kochon thaw pui miring inih. Khan kunumpok Stachys kha`awm chubai peh u roh.
45016010	Apelles kha chubai peh u roh, ama kha Christa riming a muchuk runih joi. Aristobulus inshungkhur hai kha chubai peh u roh.
45016011	Herodion kha chubai peh u roh. Ama kha ki`inshungkhur inih. Narcissus inshungkhur hai kha chubai peh u roh. Amani kha Pumi riming a awm nih joi.
45016012	Tryphena le Tryphosa kha chubai peh u roh, amani kha Pumi riming a chon ranak ruthaw inih. Kunumpok Persis kha chubai peh u roh, ama kha Pumi riming a chon ranak ruthaw inih.
45016013	Rufus kha chubai peh u roh, ama kha Pumi riming a irumadan nih joi. Kiei rangawm kunu achang, unu kha`awm chubai peh u roh.
45016014	Asyncritus, Phlegon, Hermas, Patrobas, Hermes, khan amani le awm uliennai hai kha chubai peh u roh.
45016015	Philologus le Julia, Nereus le anaipangnu, Olympas, khan amani le awm miriethieng hai kholok kha chubai peh u roh.
45016016	Riethieng biengrutum kha le khatlekhat dieng chubai repeh u roh. Christa biekrup hai na nangni kha chubai nepek uh.
45016017	Uliennai hai, nangni dieng kinawmawshawk u inih: nangijet u ruchukna kha le kairekhe reshenna le keruthuina moshok miring hai kha jet u tana amani kha lawi u roh.
45016018	Ajarla kha`ang miring hai kha na nupumi u Jesu Christa kha chon thaw pe u mak. Inia amani vawnpui rangbak a chon ithaw u inih. Chawng rana hai le mimapakna khan amani na ariem miring hai mulung hai kha imohon pe u inih.
45016019	Ajarla nang chawngjuina u kha mi kholok na jet u joi. Khajarkhan nang jar ua kiei na ningaina kieniei. Atha chungchang khan shing u roh, khan ashie chungchang khan nang mulung u kha mieriem u roh, iti hi kidit inih.
45016020	Lungdamna apeh Pathien na Satan kha relentak a nang keshun ua rawnawi rangnih. Pumi Jesu Christa numpokmirit kha nangni le awm nih rosho. Amen.
45016021	Kochonthaw pui, Timothy le ki`inshungkhur, Lucius, Jason, khan Sosipater na chubai nepek uh.
45016022	Mahi chawngmawchawi miejiekpa Tertius kiei na Pumi riming a chubai kenepek uh.
45016023	Kiei le biekrup kholok numutungpa Gaius na nangni dieng chubai nepek uh. Khopui nieitinpa Erastus na nangni dieng chubai nepek uh. Uliennai `khat achang Quartus na`awm chubai nepek uh.
45016024	Pumi Jesu Christa numpokmirit kha nang kholok dieng awm rosho. Amen.
45016025	Tun kirophong athachawng le Jesu Christa chungchanga chawngshem dungjuia, Pathien na nangni kha nomothoi ngam u joi. Makha athachawng kha manmieshie put ah put ah Pathien na iruthe murukchawng rophongna dungjuia inih.
45016026	Inia tuntu, makha malangmashak joi, khan thiempulien hai Miejiek jar a hektiknieiboi Pathien chawngpek dungjuia menet joi. Makha phung kholok dieng, takashawn rang mejet joi.
45016027	Thiente a ashing Pathien ama dieng khan, Jesu Christa jar a kumshawt a alur kha chang rosho. Amen.
46001001	Pathien mulungmining jar a Jesu Christa tirtawn `khat rang a irukoi,
46001002	Christa Jesu jar a riethieng rang a irukoi a iruriethieng, khan mun rikip ah nupumi u Jesu Christa riming aban, Corinth ah awm Pathien biekrup dieng, uliennai Sosthenes le Paul kiei na kimiejiek u inih. Jesu Christa hi amani le kieini Pumi kha inih.
46001003	Napa u Pathien le Pumi Jesu Christa numpokmirit le lungdamna kha nangni dieng a`awm nih rosho.
46001004	Christa Jesu jar a nangni dieng inurupek Pathien numpokmirit chungchang khan kapathien kha kamapak jawnjai.
46001005	Makhala ama na chawng kholok a le varna kholok a nawrawchawngmashak uh.
46001006	Christa chungchanga kukungchangnashe kha`awm nangni dieng runet joi.
46001007	Khajarkhan nupumi u Jesu Christa larna kha nangingak u le roroia, khutchawi hai khan nangravatna u awm mak.
46001008	Nupumi u Jesu Christa Nikho khan metek boi nangnitna u rang, dawngshe khan ama na nemenet u rangnih.
46001009	Pathien hi takashawn rang a rutuk inih. Ama na ashapa nupumi u Jesu Christa rawlawpna shung khan nangni kha inurukoi inih.
46001010	Tun uliennai hai, mi kholok na khatte a nangrieina u rang le nang kar ua reshenrokhoi awmna boi rang, mulungmining khatte a nangruchunna u rang le khan chawngnangshatna u rang, nupumi u Jesu Christa riming a kinawmawshawk u inih.
46001011	Ajarla kuliennai hai, nang kar ua roshorakhana awm, tia Chloe inshungkhur ah put ah kiei dieng thangkoina vak niei uh.
46001012	“Paul tah kha kanih,” “Apollos tah kha kanih,” “Cephas tah kha kanih,” “Christa tah kha kanih,” tia nangiriei u kha kiriei inih.
46001013	Christa hi reshen maw? Nangni rang Paul na cross ling ah maw ruthi? Ninawkle, nangni na Paul riming a baptisma maw nangruloi uh?
46001014	Crispus le Gaius niboia, nangni `khatshe baptisma kunurupek boi u jarkhan, Pathien kha kamapak.
46001015	Makha tute na kiriming a tui kurumulut tina boi rang a inih.
46001016	Khanita`awm Stephanas inshungkhur kha tu baptisma kurupek. Makha niboia kiei na tute dieng baptisma kurupek, iti jet mi`ing.
46001017	Ajarla Christa na kiei hi baptisma pek rang a inojongtir nimak, inia lungvar chawng a niboia, athachawng kha rophongna rang a inih. Makha Christa cross kha ranakniei changna rang a inih.
46001018	Ajarla athang a awm hai rang tu, cross chawng hi mawngna kha inih, inia ishan a awm kieini dieng tu mahi Pathien ranak kha inih.
46001019	Ajarla hitihin rumiejiek: “Kiei na ashing miring hai lungvar kha mathang pe rang kanih. Ajet miring hai jetthieina hai kha momot pe rang kanih.”
46001020	Ashing miring kha khoshekawt ah maw awm? Danoja kha khoshekawt ah maw awm? Mahi rong a mihepa kha khoshekawt ah maw awm? Pathien na hi manmieshie lungvar kha mawngna imachangsho nimak maw?
46001021	Ajarla, Pathien lungvar shung khan manmieshie na lungvar jar a Pathien kha rujet maklai. Takashawn miring hai kha shanna rang, amawng chawngshem jar a, Pathien kha ningiruminit pe inih.
46001022	Jihudi hai na jetna inik uh, khan Greek hai na lungvar atawk uh.
46001023	Inia kieini na tu cross ling ah iruthat u Christa kha chawng a korophong uh. Jihudi hai rang mahi keruthuina inih, khan Greek hai rang mahi mawngna inih.
46001024	Inia Jihudi nit a Greek nita`awm, irukoi miring hai dieng tu, Christa hi Pathien ranak le Pathien lungvar kha inih.
46001025	Ajarla Pathien mawngna kha miring hai shingnanek a shingdet, khan Pathien dawkna kha miring hai ranaknek a ratdet.
46001026	Ajarla uliennai hai, inokoina u kha en u roh. Manmieshie ichatna dungjuia ashing tampui, ranakniei tampui, rashang a shok tampui hai kha irukoi nimak.
46001027	Inia ashing hai kha majakna rang, manmieshie a awm amawng hai kha Pathien na irumadan inih. Arat hai kha majakna rang, manmieshie a awm adawk hai kha irumadan inih.
46001028	Khan manmieshie a awm ih nih boi, inawng a awm hai, khan a`awm boi hai kha Pathien na irumadan inih. Mahi a`awm nieinak hai kha ih nih boi machangna rang a nih.
46001029	Makha tute na Pathien maikung a lienrashatna boi rang a inih.
46001030	Inia ama jar a Christa Jesu dieng nangawm u joi. Ama kha kieini rang a Pathien ah put ah jong lungvar kha inih. Christa kha kieini rang a dikna, riethiengna le rekhekna kha inih.
46001031	Makha “Lienrasha ama kha na PUMI dieng lienrashatna kha niei rosho,” tia imiejiek kha nitna rang a inih.
46002001	Khan uliennai hai, kiei na nangni dieng kavat phakhan, chawngriei thieitak a ninawkle lungvar kha le Pathien kungchangna kha rophong va mi`ing.
46002002	Ajarla Christa Jesu le cross ah thitna kha niboia, kiei na nangni dieng iawm jetna boi rang, mulung kurumiding.
46002003	Khan dawkna le chitna khan rawnawklam a nangni le kuruawm inih.
46002004	Khan kawchawng le kawchawngshem kha hawrna lungvar chawng hai kha runimak, inia Ratha na ranaknieitak a chon thaw, tia imumuk inih.
46002005	Makha nang takashawn u kha miring hai lungvar khan niboia Pathien ranak khan ngieina rang a inih.
46002006	Nitjoiawm puichang miring hai kar khan lungvar chawng kha kieriei uh. Inia mahi rong lungvar chawng kha nimak, khan athang a awm mahi rampo hai rong lungvar kha`awm nimak.
46002007	Inia rethe a awm Pathien lungvar kha kishem u inih. Makha murukchawng lungvar kha nulurna u rang, Pathien na rong hai mala a irumadansha nih joi.
46002008	Makha mahi rong rampo hai tute na rujet mak. Ajarla makha rujet u joiatu, lurna aship Pumi kha cross ling ah ruthat u naw nih.
46002009	Khania irumiejiek kha a`ang inih: “Mik na mumaklai, nokor na jet maklai, ama numapoh amani rang a Pathien na irurasham nieinak hai kha miring mulung a lut maklai.”
46002010	Inia aratha jar a amani kha kieini dieng malangmashak joi. Ajarla Ratha na nieinak kholok kha atawk, awh, Pathien nieinak hai athukshe kha`awm itawk inih.
46002011	Ajarla ih miring kha na maw, ama shung a awm ratha kha na niboia, miring `khat mulungmining hai kha jet nih? Makha ang a Pathien Ratha na niboia, tute na Pathien mulungmining hai kha jet mak.
46002012	Tun manmieshie ratha nih boi, Pathien ah put ah Ratha kha, kieini na naman u joi. Makha Pathien na kieini dieng manboi a inurupek nieinak hai kha nejetna u rang a inih.
46002013	Miring lungvar na iruchuk chawng a niboia, Ratha Riethieng na iruchuk chawng a kiriei u inih. Rathalam nieinak hai kha rathalam chawng a kimeler u inih.
46002014	Inia balam miring kha na Pathien Ratha nieinak hai kha muh mak, ajarla hihaihi ama dieng mawngna kha inih. Khan amani kha jet ngam mak, ajarla amani kha ratha le enrete rang a inih.
46002015	Inia Ratha miring kha na nieinak kholok enirete inih, khania ama chung a chawngshat pe mak.
46002016	“Ajarla ama kha chawng peknathiei rang, PUMI mulungmining ajet tumaw awm joi? Inia Christa mulungmining kha niniei u inih.”
46003001	Uliennai hai, kiei na nangni dieng rathalam miring `khat dieng a ang a chawng riei mi`ing, inia Christa dieng a naite hai taksha miring hai dieng a ang a chawng kiriei inih.
46003002	Burum le niboia runutui le kinavai u inih. Ajarla burum kha neh ngam u makchelai, khan tunshe hin mawtawr u makchelai.
46003003	Ajarla taksha a nangawm u lai. Ajarla mukmakna, roshona, khan reshenna awmlai jarkhan, nangni taksha le balam miring hai kha ang a aleng nih makche maw?
46003004	Ajarla tukhat na “Paul tah kha kanih” khan shik `khat na “Apollos tah kha kanih,” ti phakhan, nangni taksha a awm nih makche maw?
46003005	Khanitala Paul hi tumaw nih? Apollos hi tumaw nih? Pumi na amama dieng a chon ipek dungjuia, amani kha shepding hai kha nih mak maw? Amani jar a takanangirushawn u nih mak maw?
46003006	Kiei na kiruling inih, Apollos na tui`iruliei inih, inia Pathien na irumawmawng inih.
46003007	Khajarkhan alingpa le tuilieipa kha iawm nimak, inia runiei tu mawmawng Pathien kha inih.
46003008	Alingpa le tuilieipa kha akhat inih, khan amani ithawithaw dungjuia amama lawh kha tum u rangnih.
46003009	Ajarla kieini hi Pathien chon athawshom miring kha kanih uh, khan nangni kha Pathien loipuk le Pathien inrashak kha nangnih uh.
46003010	Kiei dieng a inurupek Pathien numpokmirit dungjuia, inrashak thiemtak `khat a, kiei na inmun kha kirurashamsho nih joi. Khan shik `khat na makha chung khan irashak inih. Inia mi rikip na makha chung khan itia irashak maw nih, iti kha riring pui rosho.
46003011	Iruphunsha chawpui Christa kha niboia, tute na shik `khat chawpui kha phun ngam naw nih.
46003012	Inia iphun chawpui chung hin tukhat na rangkachak, dangka, manlu lung, thing, rangai, khan shawpaw le inrashak joiatu,
46003013	amama chon hai kha malangmashak rangnih, ajarla Nikho kha na makha rophong rangnih. Ajarla miei na makha rophong rangnih. Khan miei na amama chonthaw kha ih maw nih, iti kha enrete rangnih.
46003014	Makha chung a irashak tukhatpa chonthaw kha kang pe joinawkatu, ama na lawh kha tum rangnih.
46003015	Ama chonthaw hai kha miei na kang joiatu, lawh kha thang pe rangnih, inia mieichon ah put ah rekhe `khat ang a, thiethien a tu shanna kha muk rangnih.
46003016	Pathien riethiengmun kha nangnih uh, khan Pathien Ratha kha nangni dieng awm, iti kha jet u makche maw?
46003017	Tukhat na riethiengmun kha pawrmechet joiatu, Pathien na ama kha mathang rangnih. Ajarla Pathien riethiengmun kha riethieng inih, makha nangni nangnih uh.
46003018	Tute na nining a mohon nana naw rosho. Tukhat na mahi rong hin ashingdan a awm joiatu, ashing miring kha changna rang, amawng kha chang rosho.
46003019	Ajarla mahi manmieshie varna hi tu Pathien rang a mawngna kha inih. Ajarla hitihin iemiejiek: “Amani hongthawtak khan ashing miring hai kha ishur inih.”
46003020	Khan takthar a, “PUMI na mishing hai lungthim kha nemna boi inih, iti kha jet pe.”
46003021	Khajarkhan tute na miring hai jar a lienrashatna niei naw rosho. Ajarla nieinak kholok hi nang tah u inih.
46003022	Paul ninawkle Apollos ninawkle Cephas ninawkle manmieshie ninawkle aring ninawkle thitna ninawkle a`awm nieinak ninawkle ajong rang a nieinak kholok hi nang tah u inih.
46003023	Khan nangni hi Christa tah, khan Christa hi Pathien tah kha inih.
46004001	Mi na kieini hi Christa shok hai le Pathien murukchawng inchonpo hai `khat a noloi rosho.
46004002	Makha chung a, inchonpo hai rang a kha takashawn rang a rutuk anih rang a hi rangai.
46004003	Inia nangni ninawkle miring danin ih khan nita`awm, kuchung a ennanginerete u hi, kiei rang tu ashinving inih. Kininingshe a enrete nana mi`ing.
46004004	Ajarla kuchung a ashie iti jet mi`ing, inia mahi na kiei hi inimidik tu nimak. Inia kiei enneretepa kha Pumi inih.
46004005	Khajarkhan, Pumi jong masheng, pha mala khan tute chung a iawm chawngshat u naw roh. Ama na ajing a rethe nieinak hai kha avar tieng vak chawi rangnih. Khan mulung hai chonmuchuk kha malangmashak rangnih. Khashole mi rikip na itum rang a mapakna kha Pathien ah put ah muk rangnih.
46004006	Uliennai hai, hihaihi nangni rangbak khan meloi a kiei le Apollos chung a kimocho inih. Makha nangni na imiejiek kha khea mining boi a kieini ah put ah nangruchukna u rang a inih. Khan tukhat jar a tukhat chung a liennangrashatna boi u rang a inih.
46004007	Ajarla tu na nangni kha shik miring ah put ah kai`inerekhemashak u maw nih? Khan Pathien ah put ah nangiruloi boi u imaw nangniei uh? Khan nangni na nangruloi u joiala, aloi boi ang a, ijar a lienrasha maw nangnih uh?
46004008	Nangni ashipsha kha nangnih joi! Nangni rawchawngsha kha nangnih joi! Kieini jaw boi a reng hai kha ang a rengnangchang u joi! Makha kieiniawm nangni le rengkachangna u rang, rengnangchang u rang a kha kidit inih!
46004009	Ajarla kiei na kimining, Pathien na kieini hi, athi rang a iheng ang a, inophoi u tirtawn adawkving hai kha kanih u joi. Ajarla kieini hi manmieshie, ravantir le miring hai en rang a kha namachang u joi.
46004010	Christa rangbak khan kieini hi mimawng hai kha kanih u joi, inia nangni tu Christa jar a ashing kha nangnih uh! Kieini hi kadawk uh, inia nangni tu nangrat uh! Nangni kha lurna nepek uh, inia kieini tu nepeh u mak!
46004011	Tunshe hin tuiravawncham a ka`awm uh, ponledier boi a ka`awm uh, nejem uh, khan inleloi niei boi a ka`awm uh.
46004012	Khan chon ranak kawthaw uh, khuttak le chon kawthaw uh. Narachai u phakhan, rahvan kepek uh, epshawna nepek u phakhan, kodoi uh.
46004013	Maimawk nepek u phakhan, renem a kamashang uh. Vonshe hin manmieshie arih le rieliei pawrche kha kachang u lai.
46004014	Nangni dieng jak pekna rang a hihaihi kimiejiek nimak, inia kunumpok naite hai `khat a kinarachak u inih.
46004015	Ajarla Christa chungchanga mirachah hai kha tengamboi a nangniei u joiawm, nangpa u hai kha tampui niei u makche. Ajarla athachawng jar a Jesu Christa riming a nangpa u kha achang kanih joi.
46004016	Khajarkhan kunun kha ruchuh u roh, tia kinawmawshawk u inih.
46004017	Mahi jar hin Timothy kha nangni dieng kivaktir inih. Pumi jar a ama kha kunumpok le takashawn rang a rutuk shapa kha inih. Kiei na, mun rikip ah awm biekrup rikip ah kiruchuk kha ang a, Christa dieng a kaw`awmchan hai kha nangni dieng nemejet rangnih.
46004018	Kiei na nangni dieng kava boi rang ang a eshen na liennangrasha uh.
46004019	Inia Pathien na jawt joiatu, nangni dieng kiei varelen rang kanih. Khan lienrasha miring hai chawng kha niboia, amani ranak kha kiei na jet rang kanih.
46004020	Ajarla Pathien rengchangna kha chawng kha nimak a ranak kha inih.
46004021	Rawmaw le maw ninawkle numpok le maw, khan mulung renem le maw nangni dieng kiei va ning? Ih kha maw nangdit uh?
46005001	Nang kar ua pawrche chon awm, iti thangkoina `khat hi kiei dieng jong tung. Kha`ang pawrche chon hai kha Phungshik hai diengshe riming ban boi inih, makhala miring `khat na apa inkonu le irishih hi inih!
46005002	Khan nangni na lienrashatna nangniei uh, makha chon athaw miring kha nang kar uah put ah nawtna rang, mulung shaw puidet u makche.
46005003	Ajarla taksha a ka`awm joi nawkawm ratha a ka`awm. Khan a`awm miring `khat ang a, kha`ang chon athaw miring chung khan chawngkashat joi.
46005004	Pumi Jesu Christa riming a nangni na lawp `khat a karatha le, nupumi u Jesu Christa ranak le nangruchun u phakhan,
46005005	taksha mathangna rang, kha`ang miring kha Satan dieng peh u roh. Makha Pumi Jesu Nikho khan aratha kha shannathiei rang a inih.
46005006	Nang lienrashatna u kha atha nimak. Chawh shilite kha na vaipaw kholok kha rakangmashak, iti kha jet u makche maw?
46005007	Khajarkhan vaipaw athar nangchangna u rang, chawh alui kha riethieng u roh, ajarla diktak a chawjawboi kha nangnih uh. Ajarla diktak a narakanna u Christa kha kieini rangbak khan irurawthawina inih.
46005008	Khajarkhan alui chawh kha le niboia, ashie le pawrche chawh kha leawm niboia, chawjawboi mulung riethieng le adik khan rachang kha rung u rawi.
46005009	Pawrche miring kha le nangrawtawpna boi u rang, kawchawngmawchawi khan kirumiejiek inih.
46005010	Inia hi manmieshie pawrchetna ninawkle phamrai athaw hai ninawkle mishiersho hai ninawkle rilim chubaibawk hai kha kiti nimak. Makha nitjoiatu, nangni na hi manmieshie hi nangimathan u rang a inih.
46005011	Inia tun uliennai tu iti pawrche chon thaw, phamrai athaw ninawkle rilim chubaibawk, ninawkle mi maimawk apeh, ninawkle jukhawp miring, shierliemthaw miring hai kha le rawtawpna boi rang, amani le aneh-ashashe thawna boi rang, kiei na nangni dieng kirumiejiek inih.
46005012	Ajarla biekrup vai tieng a awm miring hai kha chawngshat pe a kiei na imaw thaw ning? Biekrup shung a awm miring hai kha nangni na chawngnangishat pe boi maw nih?
46005013	Inia vai tieng a awm miring hai kha Pathien na chawngishat pe inih. Khajarkhan “pawrche miring kha nangni ah put ah nawt u roh.”
46006001	Nang kar ua tukhat na tukhat chung a chawngreperna niei phakhan, makha chawngshatna rang, miriethieng hai dieng niboia, midik boi hai dieng nangshe u maw nih?
46006002	Miriethieng hai na manmieshie hi chawngshat pe rangnih, iti kha nangijet boi u maw nih? Khan manmieshie hi chawngnangishat pe u rang a nitjoiatu, ashinving chon hai kha chawngshatna rang, rutuk boi maw nangnih uh?
46006003	Kieini na ravantir hai kha chawngnishat pe rang a inih, iti kha nangijet boi u maw nih? Khanitala hihai ringkho hi idawr a chawngnishat pe u rang a maw nih?
46006004	Mahi ringkho chon chungchanga chawngshatna kha nangniei u joiala, biekrup na ashinving a imining miring hai kha chawngshat rang madan u roh!
46006005	Mahi nang jakna u rang a kiriei inih. Uliennai hai kar a chawngshat ngam, nang kar ua ashing miring `khatshe awm boi maw nih?
46006006	Inia uliennai `khat na uliennai `khat chung a chawngreperna pui rang, danin ah ashe kha takashawn boi hai dieng ashe inih!
46006007	Khajarkhan khatlekhat chung a danin ah nangshe u hi maimawk kha nangimuksha u nih joi. Kha ruhut a erehe chang rang ithaw maw jawt u makche? Mi na inomohon u rang khan ithaw maw jawt u makche?
46006008	Inia nangnitak na adik boi kha nangthaw uh, khan mi kha nang mohon uh. Khan mahi nang uliennai dieng nangthaw uh!
46006009	Midik boi hai na Pathien rengchangna kha tum ngam naw nih, iti kha jet u makche maw? Mi na nangni kha inelem boi chang rosho. Pawrche chon thaw hai, rilim chubaibawk hai, uire thaw hai, nupangmunlo hai, palepa rishih hai,
46006010	murushah hai, rapham miring hai, jukhawp miring hai, maimawk apeh hai, khan shierliemthaw hai kha na Pathien rengchangna kha tum ngam naw nih.
46006011	Nangni eshenawm kha`ang miring hai kha nangrunih uh. Inia nangni tu Pumi Jesu riming le napathien u Ratha kha na nururushuk u joi, nururiethieng u joi, khan nurumidiksho u joi.
46006012	Ih kholok hi kiei rang dan niviek, inia ih kholok hi nemna nimak. Ih kholok hi kiei rang dan niviek, inia amani ranak thoi khan awm mi`ing.
46006013	Nekleshak hai hi vawnpui rang a inih, khan vawnpui hi nekleshak hai rang a inih, inia Pathien na adinre kha mathang rangnih. Pum hi pawrche thawna rang a nimak, inia Pumi rang a inih, khan Pumi hi pum rang a inih.
46006014	Khan Pathien na Pumi kha irumothoi inih, ama ranak khan kieiniawm nomothoi u rangnih.
46006015	Nang pum u hai kha Christa pasha hai kha inih, iti kha jet u makche maw? Christa pasha hai kha loi a nawchijor pasha hai kha machang ning maw? Makha nihet mak!
46006016	Ninawkle, nawchijor `khat le ruchun ama kha, ama kha le pum `khat chang joi, iti kha jet u makche maw? Ajarla Pathien na iti, “Idi kha taksha `khat nih joi.”
46006017	Inia Pumi le ruchun ama kha ama le ratha `khat nih joi.
46006018	Pawrche chon ah put ah tan u roh. Miring `khat na ithaw munu rikip kha pum vai tieng ah inih, inia pawrche chon athaw ama kha na upumtak chung a munu ithaw inih.
46006019	Ninawkle, nang pum u kha nangni dieng a awm, Pathien ah put ah nangimuk u, Ratha Riethieng riethiengmun kha inih, iti jet u makche maw? Nangni hi nang tah u nih u lai makche.
46006020	Ajarla nangni hi aman pek a inawrawchawk u nih joi. Khajarkhan Pathien tah nang pum u le nang ratha u khan Pathien kha mulur u roh.
46007001	Khan kiei dieng a nivakmiejiek u chungchanga kiemiejiek jawt: apa na nupang ishit boi rang a hi atha inih.
46007002	Nitjoiawm pawrche chon jar hin, apa rikip na amama inkonu niei rosho, khan nupang rikip na amama inkopa niei rosho.
46007003	Inkopa na ama inkonu dieng a thaw rang a rangai kha thaw rosho, khan inkonu kha na`awm khatikhan ama inkopa dieng khan thaw rosho.
46007004	Inkonu na upumtak chung a cham niei mak, inia inkopa na iniei. Kha le ra`ang a, inkopa na upumtak chung a cham niei mak, inia inkonu na iniei.
46007005	Chamradoina le nikna rang a pha bawng `khat rang nangrawjawtshom u niboia, khatlekhat idit kha heng u naw roh. Takshur ravat jar a Satan na nelemna boi u rang, vak ruchunret u roh.
46007006	Mahi kiei na themna `khat a kiriei inih, chawngpek `khat a kiriei nimak.
46007007	Ajarla mi kholok na kiei hi ang a a`awm rang hi kadit. Inia mi rikip na Pathien ah put ah khutchawi inieirim inih, akhat dieng hitihin, khan akhat dieng khatikhan.
46007008	Inia inniei boi hai le mieirawng hai dieng kieriei: kiei hi ang a awm u joiatu, thadet.
46007009	Inia amani na takshurna kha niei u joi nawkatu, inniei u rosho. Ajarla taksha mieisha doinek a tu inniei kha thadet.
46007010	Khan inniei miring hai dieng mahi chawngpek hi kepek (Kiei na nimak Pumi chawngpek kha inih): inkonu na inkopa le reshen boi rang a inih.
46007011	Inia reshen joiatu, ama na inniei boi a awm rosho, ninawkle ama inkopa kha le riengiei rosho. Khan inkopa na inkonu kha mele naw rosho.
46007012	Inia mienienglim dieng (Pumi na nimak, kiei na kiriei inih): uliennai `khat na takashawn boi inkonu`khat niei a, amanu kha na ama le awm jawt joiatu, ama na mele naw rosho.
46007013	Khan nupang `khat na takashawn boi inkopa `khat niei a, amapa kha na ama le awm jawt joiatu, ama na mele naw rosho.
46007014	Ajarla inkopa takashawn boi kha inkonu jar a ieriethieng joi, khan inkonu takashawn boi kha inkopa jar a ieriethieng joi. Khanawkatu naite hai kha rono rangnih, inia tuntu amani kha riethieng chang u joi.
46007015	Inia takashawn boi kha tan joiatu, tan rosho, kha`ang chonmun khan uliennai ninawkle uliennainu kha ikhop nimak. Inia Pathien na kieini hi lungdamna rang a inokoi inih.
46007016	Ajarla, Aw nupang, nanginkopa kha nangshan rangnih, iti kha itia nangijet maw nih? Ninawkle, Aw apa, nanginkonu kha nangshan rangnih, iti kha itia nangijet maw nih?
46007017	Inia Pathien na mi rikip dieng irushem pe le Pumi na mi rikip irukoi kha ang a, khatikhan ring rosho. Khatikhan biekrup kholok ah kirachak inih.
46007018	Tukhat kha vunep anuk khan irukoi maw nih? Vunep boi kha changlai naw rosho. Tukhat kha vunep mala khan irukoi maw nih? Vunep kha changlai naw rosho.
46007019	Vunep, iti hi iawm nimak, khan vunepboi, iti hi iawm nimak, inia Pathien chawngpek hai arung, iti hi runiei inih.
46007020	Mi rikip na amama irukoina awmchan khan awm rosho.
46007021	Shok nangchanglai khan a inurukoi maw nih? Makha shaw pui naw roh, inia nang kha nomoshok ngam joiatu, makha rotokna roh.
46007022	Ajarla shok ruchanglai a Pumi jar a irukoi ama kha Pumi moshok miring kha inih. Kha le ra`ang a, rukoilai a moshok ruchang ama kha Christa shok kha inih.
46007023	Nangni hi man pek a inururawchawk u nih joi, miring hai shok kha chang u lai naw roh.
46007024	Uliennai hai, mi rikip na, irukoilai a awmchantak khan, Pathien le awm rosho.
46007025	Khan nungak hai chungchanga, kiei na Pumi ah put ah chawngpek kha niei mi`ing. Inia Pumi ama roihoina thoi a takashawn rang a rutuk miring `khat a, kimining hi kipek inih.
46007026	Tuntun a rangai dungjuia miring `khat na amama awmchan a a`awm kha atha, tia kiei na kimining.
46007027	Inkonu `khat na inikhit maw nih joi? Nang na ruthutna rang, tawk naw roh. Inkonu `khat ah put ah ruthut maw nangnih joi? Nang na nungak tawk naw roh.
46007028	Inia innanginiei nitsheawm, munu thaw makchelai. Khan nungak `khat na inniei joiatu, munu thaw maklai. Inia inniei miring hai kha na ringkho shawna niei u rangnih, inia kenerekhemashak jawt uh.
46007029	Inia uliennai hai, kiei na mahi kieriei, apha hi tawi joi. Inkonu niei hai kha na aniei boi ang a awm u rosho.
46007030	Khan achap miring hai kha na, achap boi ang a awm u rosho. Khan ningai hai kha na ningai boi ang a awm u rosho. Khan nieinak rawchawh miring hai kha na aniei boi ang a awm u rosho.
46007031	Khan rieliei nieinak rotokna hai kha na irotoknahet boi ang a awm u rosho. Ajarla hi rieliei shung ah awm nieinak hi hawng hek shishit joi.
46007032	Inia mulungshaw boi a awm rang khan kanadit uh. Inniei boi ama kha na Pumi dieng a awm nieinak hai kha ishaw pui inih. Ama na itia maw Pumi kha ningkiminit pe rang, tia mining.
46007033	Inia inniei miring ama kha na manmieshie nieinak kha mulungshaw pui. Itia maw ama inkonu kha ningkiminit pe rang, tia mining.
46007034	Inniei nupang le nungak kairekhena awm. Inniei boi nupang kha na pum a le ratha dire a riethiengna rang, Pumi nieinak jar a mulungshaw ieniei. Inia inniei nupang kha na, itia maw ama inkopa kha ningkiminit pe rang, tia manmieshie nieinak jar a mulungshaw kha ieniei.
46007035	Nang maton u kharna rang a nimak, inia mahi nangnemna u rang a kiriei inih. Mahi nangni na perepet boi a Pumi chon kha nangthawna u rang, iriding kha hitihin a kiriei inih.
46007036	Inia tukhat na ama na ishot nungaknu chung a riding boi awmchan a ka`awm, tia mining a khan nungaknu kha kumletha na ilim rang a nitjoiatu, khan ama na iloingir rang a inih, tia mining joiatu, imining kha thaw rosho. Ama na munu kha thaw mak, amani na inniei u rosho.
46007037	Khanikengta tukhat na mulung a dingrep a rangai, iti niei boi a, ama mulungminingtak chung khan ranak niei a, nungaknu kha loilai naw ning, tia mulungmiding joiatu, ama na`awm atha kha ithaw inih.
46007038	Khajarkhan nungaknu aloipa kha na atha ithaw inih, khan aloi boi ama kha na athadet ithaw inih.
46007039	Inkonu `khat na ama inkopa ringlaishe khan Dan thoi a awm inih, inia ama inkopa kha thi joiatu, imining tukhat dieng in`iloh rang khan rakharna awm pe mak, nitjoiawm Pumi kha takashawn anih rang a inih.
46007040	Inia khatikhan inniei boi a awm joiatu, kimining dungjuia tu, ama kha rahvanthadet kha inih. Pathien Ratha kha kiei na kieniei, tia kimining.
46008001	Khan konrilim hai dieng a pek nieinak hai chungchanga: nokholok dieng shingna awm, iti hi nokholok na nijet u inih. Shingna na lienrashatmashak, inia numpok na rawshawnmashak.
46008002	Tukhat na kejet, tia mining a tu, ijet rang a rutuk kha iawm ijet boi inih.
46008003	Inia tukhat na Pathien kha numpok joiatu, ama kha Pathien na ejet.
46008004	Khajarkhan konrilim hai dieng a pek nieinak hai shakna chungchanga, manmieshie hin konrilim hi iawm nimak, khan Pathien shik awm mak, inia khatte awm, iti hi nijet u inih.
46008005	Ajarla pathien hai le pumi hai tampui a`awm ang hin, ravan ninawkle rieliei chung hin pathien iti u hai kha a`awm nitsheawm,
46008006	kieini rang tu napa u Pathien khatte awm. Ih kholok ama ah put ah jong shok inih. Kieini hi ama rang a ring nanih uh. Pumi Jesu Christa khatte awm. Nieinak kholok ama jar a jong shok inih. Kieini hi ama jar a ring nanih uh.
46008007	Inia mi rikip na makha shingna kha niei mak. Eshen na tu, konrilim hai kha ruriejiei pui jarkhan, tunshe hin konrilim dieng a pek nieinak ang a shak u lai. Khan amani lungthim kha dawk pe u jarkhan, amani lungthim kha pawrimechet pe u inih.
46008008	Inia nekleshak kha na Pathien dieng namathatdet mak, ajarla nashak le nemnadetawm awm mak, khan nashak nawk `le, thangnadetawm awm mak.
46008009	Inia riring u roh. Mahi ningchamna hi adawk hai keruthuina achangthiei inih.
46008010	Ajarla shingna aniei nang na konrilimin ah nangishak kha tukhat na navakmuk phakhan, lungthim dawk anieipa kha na konrilim hai dieng a pek nieinak hai kha shakna rang, lungar niei naw nih maw?
46008011	Khan adawk uliennai, Christa na ama rang a ruthi miring kha nang shingna kha na mathang naw nih maw?
46008012	Inia khatikhan uliennai chung a munu nangthaw a, amani lungthim dawkna kha nang mawpawp pe phakhan, Christa chung a munu nangithaw inih.
46008013	Khajarkhan nekleshak kha na ku`uliennai kha keruthuimashak joiatu, uliennai keruthuimashakna boi rang, kiei na me kha shukshah a shalai naw ning.
46009001	Kiei hi tirtawn `khat anih boi maw kanih? Kiei hi moshok anih boi maw kanih? Nupumi u Jesu Christa kha kimuk boi maw nih? Pumi riming a nangni hi kochonthaw ara kha nih u makche maw?
46009002	Shik miring hai dieng kiei hi tirtawn kinit joi nawkawm, rakhana niei boi a, kiei hi nangni dieng tu tirtawn `khat kanih. Ajarla Pumi riming a nangni hi kitirtawnchangna jetnam kha nangnih uh.
46009003	Ennerete hai dieng a korohonna kha tu hi inih:
46009004	Kieini na nekna rang le shakna rang cham kiniei boi maw nih?
46009005	Tirtawn shik hai, Pumi naipang hai le Cephas ang a, takashawn nupang hai kha niei a chon thawna pui rang, cham kiniei boi u maw nih?
46009006	Ninawkle, Barnabas le kadinte na chon thaw boi a ringna rang, cham kiniei boi maw nih?
46009007	Tu na maw ama cholam thaw a ramun ah ashe awm joi? Tu na maw drakha iling a ama ara kha ashah boi awm? Ninawkle, tu na maw kengam ohoi a kengam hai runu aneh boi awm?
46009008	Hihaihi miring `khat chang a kiriei nenek maw nih? Ninawkle, Dan na`awm khatak kha iriei boi maw nih?
46009009	Ajarla Moses Dan khan hitihin ieriei: “Shiecha `khat na shang achieilai khan ener nangikhop pe boi rang a inih.” Pathien na tenireh kha shiecha hai kha maw nih?
46009010	Ninawkle, nokholok jar a iriei maw nih? Rakhana boipet a, mahi kieini rangbak a iriei inih. Makhala, loikhoi miring kha na ngakmining a ikhoi inih, khan makha ngakmining a mawnawi miring kha na, ngakmining a ara kha lokna rang a ithaw inih.
46009011	Rathalam nieinak hai kha nangni rang kawvawr uala, kieini na nang rielieiniei hai kha kirawkhawm u khan rekhe chon maw nih?
46009012	Mahi cham hi shik miring hai na nangni ah put ah tum u joiala, kieini na ruphu a kitum u rang a nimak maw? Nitjoiawm kieini na mahi cham hi rotokna u mi`ing, inia Christa athachawng kha kakharna boi u rang, kholok kha kidoi u inih.
46009013	Riethiengmun ah chon thaw hai kha na riethiengmun ah put ah nekleshak hai kha ishak rang a inih. Maicham ah chon thawa hai kha na maicham ah pek nieinak hai kha itum rang a inih, iti kha jet u makche maw?
46009014	Kha le ra`ang a athachawng rophong hai kha na athachawng ah put ah ravaina kha imuk rang a inih, tia Pumi na chawng rupek joi.
46009015	Inia kiei na hihai cham hi `khatshe rotokna mi`ing. Hihaihi kiei dieng thaw rang a inih, tia kiei na nangni dieng kimiejiek nimak. Ajarla kielienrashatna hi tukhat na nemna boi imachang rangnek a tu, kiei rang tu athi kha athadet inih.
46009016	Ajarla kiei na athachawng kha korophong joiawm, makha chung a lienrashatna rang niei mi`ing, ajarla thawngir rang a chon kha kiei dieng nepek joi. Inia kiei na athachawng kha korophong joi nawkatu, kuchung a idawr a shawna a`awm rang a maw nih naw!
46009017	Ajarla mahi kupum repeh a kithaw nitjoiatu, kiei na lawh kha kieniei. Inia kimining kha le re`er a nitjoiatu, inchonpona `khat le roiruputna kha kiei dieng inepek nilai.
46009018	Khanitala kawlawh kha imaw nih joi? Makha, athachawng kha korophong phakhan, Christa athachawng kha manboi a keshemna rang le athachawng chung a cham korotokna boi rang a inih.
46009019	Ajarla mi kholok ah put ah moshok kha kanih joiawm, arawp kamanna rang, mi kholok dieng kinining a shok achang kanih.
46009020	Jihudi hai kha kamanna rang, Jihudi hai kar a Jihudi `khat ang a ka`awm, khan Dan thoi a awm hai kha kamanna rang, Dan thoi a awm hai kar a Dan thoi a awm `khat ang a ka`awm.
46009021	Danishawnboi hai kha kamanna rang, Danishawnboi hai kar a Danishawnboi `khat ang a ka`awm (Pathien maikung a danishawnboi kha nimi`ing a Christa maikung a dan thoi a awm kanih).
46009022	Adawk miring hai kha kamanna rang, adawk miring hai kar a adawk miring `khat ang a ka`awm. Mi kholok dieng ih kholok kha kanih. Makha nitthieishe a eshentak a nita`awm kashan ngamna rang a inih.
46009023	Khan athachawng rangbak a kithaw hi nangni le atumshom kachangna rang a inih.
46009024	Tanrieshiet khan mi kholok tan a miring khatte na lawh kha aman, iti kha jet u makche maw? Makha nangmannathiei u rang, tan u roh.
46009025	Khan rieshietna ajaw mi rikip na irikip a takshurna kha ieniei. Amani na athangthiei renglukhum kha manna rang, ithaw u inih, inia kieini tu athangthiei boi renglukhum kha manna rang a inih.
46009026	Khajarkhan munmangboi a kiei tan mi`ing, rithi kar a ijem kha ang a, kiei na ra thaw mi`ing.
46009027	Inia kupum kha kiei na kachep a shok kamachang, khanawkatu, shik miring hai dieng chawng tu kishem, inia kinining a rutuk boi kha kachang rangnih.
46010001	Uliennai hai, nangijet boi u rang a kha kiei dit mi`ing, makhala napa u hai kha romiei thoi ah ruawm uh, kholok na tuipui kha rurakan uh.
46010002	Kholok na romiei shung ah le tuipui shung ah Moses dieng baptisma ruloi uh.
46010003	Khan mi kholok na rathalam nekleshak kha rushak uh.
46010004	Mi kholok na amani rujui rathalam Lungpum ah put ah runek uh. Makha Lungpum kha Christa runih.
46010005	Inia arawplam dieng Pathien na ningnitna runiei mak, khajarkhan amani rok hai kha ramthim khan chaiachai a irutet pe inih.
46010006	Amani na ashie ningiruaw u kha ang a, kieini na`awm ashie kha ningnawawna boi rang, hihaihi kieini dieng endar hai kha ruchang inih.
46010007	Amani eshen kha ang a konrilim chubaibawk hai kha chang u naw roh. Hitihin rumiejiek: “Miring hai kha na nekna rang le shakna rang rushuh uh, khan rishirajam a hoiriethieina rang ruthoi uh.”
46010008	Amani eshen na iruthaw u kha ang a, kieini na taksha rono chon kha thaw u naw rawi. Khan ni `khat shung a bawp shawmdilieithum ruthi uh.
46010009	Amani eshen na iruthaw u kha ang a, kieini na Christa kha lem u naw rawi. Khan amani kha moro hai na rumathang uh.
46010010	Amani eshen na irurieishiet u kha ang a, rieishiet u naw roh. Amani kha mimathangpa kha na irumathang inih.
46010011	Hihai kholok hi endar hai `khat a amani dieng rushok inih. Rong mawtawrna jong tungna kieini dieng rachakna `khat a irumiejiek inih.
46010012	Khajarkhan kading, tia imining ama kha na riring rosho, khanawkatu ama kha apurthiei inih.
46010013	Miring dieng a tangjam a awm lemna kha niboia, ih lemna kha na nushur u maklai. Inia Pathien tu takashawn rang a rutuk inih. Nangidoi ngam boi u rang a lemna kha ama na jawt naw nih. Lemna kha nangdoina ngam u rang, ama na rekhena rang, lam mawlawng rangnih.
46010014	Khajarkhan, kunumpok uliennai hai, konrilim chubaibawk ah put ah rechen u roh.
46010015	Miningthiei miring hai dieng ang a kiriei inih, kiriei hi nang nining ua enrete u roh.
46010016	Nimapak u mapakna hai kha Christa thishen rawlawpna kha nithawshom u anih boi maw nih? Nikhoi u tan kha Christa pum rawlawpna kha anih boi maw nih?
46010017	Khajarkhan kieini hi tampui nanih joiawm, tan `khat le pum `khat kha nanih uh, ajarla tan khatte kha niloi u inih.
46010018	Israel miring hai kha miring shena dungjuia en u roh: rawthawina nieinak ashah hai kha na maicham hai ah put ah rawlawpna kha imuk u nimak maw?
46010019	Khanitala kiei na imaw kiriei? Makha konrilim kha ih kha maw nih? Ninawkle konrilim hai dieng a pek hai kha ih kha maw nih?
46010020	Inia kiei na kieriei, makhala Phungshik hai rawthawi kha Pathien dieng nimak a raikho hai dieng a rawthawi inih. Khan nangni hi raikho hai le nawrawlawpmashak jawt u mi`ing.
46010021	Nangni na Pumi hai le raikho hai hai kha neh ngam u naw tinih. Nangni na Pumi le raikho hai tebol ah nekleshak kha shathiei u naw tinih.
46010022	Ninawkle, Pumi kha ningnangimaw`aw u maw nih? Kieini hi amanek a aliendet maw nanih uh?
46010023	Kiei rang tu nieinak kholok hi thawthieibiek inih, inia nieinak kholok hi nemna nimak. Kiei rang tu nieinak kholok hi thawthieibiek inih, inia nieinak kholok na rawshawnmashak mak.
46010024	Tute na ama idit ranga kha tawk naw rosho, inia shik miring hoina rangawm tawk rosho.
46010025	Nang lungthim ah put ah rawdawnna niei boi a, me rievieithawna mun a ijor hai kha shah u roh.
46010026	Ajarla, “rieliei hi PUMI tah inih, khan makhan a awm kholokawm ama tah inih.”
46010027	Takashawn boi hai kar a akhat na nang kha nitakbu nek rang nokoi a nangshe jawt joiatu, nang lungthim rangbak khan rawdawn boi a, ih kha nita`awm nang maton ah itet hai kha shah roh.
46010028	Inia “Mahi konrilim dieng a ipek kha keng,” tia tukhat na nang dieng nieriei joiatu, anarieipa le nang lungthim rangbak khan makha shah naw roh. Ajarla, “rieliei hi PUMI tah inih, khan makhan a awm kholokawm ama tah inih.”
46010029	Kiei na kiti tu, miringpa lungthim rangbak a inih, nang lungthim rang a kiti nimak. Ajarla kiningchamna kha miring shik `khat lungthim na ijar a maw chawngshat nih?
46010030	Inia kiei na mapak le roroia kashak joiatu, kimapaksha nekleshak jarkhan, ijar a kiei hi ashie a inierieina rang a maw nih?
46010031	Khajarkhan nangishak nanginek u, ninawkle ih kha nita`awm, nangithaw u kholok kha Pathien lurna rang thaw u roh.
46010032	Jihudi hai diengawm, ninawkle Greek hai diengawm, ninawkle Pathien biekrup hai diengawm, tute kha`awm keruthuimashak naw roh.
46010033	Mahi amani kha shanna mukna rang, kenemna kha tawk boi a, vanoi nemna kha tawk a, ih kholok a, mi kholok ningkiminit pe hi ang a, thaw u roh.
46011001	Christa awmchan kiruchuk hi ang a, nangniawm kaw`awmchan hi ruchuh u roh.
46011002	Uliennai hai, irikip a kiei hi nangnimininghep ua, nangni dieng a kinuruchuk u kha nangrung u jarkhan, kanamapak uh.
46011003	Inia apa rikip lu kha Christa inih, nupang lu kha apa inih, khan Christa lu kha Pathien inih, iti hi nangni dieng kenemejet jawt uh.
46011004	Apa rikip na nik pha ninawkle chawng rophong phakhan, ulu kha mukhu joiatu, ama lu kha richit ipek boi inih.
46011005	Inia nupang rikip na nik phakhan, ninawkle chawng rophong phakhan, ulu kha mukhu nawkatu, ulu kha richit ipek boi inih, ajarla makha ama na lu iboi kha le ra`angre inih.
46011006	Ajarla nupang `khat na mukhu nawkatu, asham kha ep rosho. Inia nupang `khat na sham i`ep ninawkle lu iboi kha jaknaroi chon nitjoiatu, ulu kha mukhu rosho.
46011007	Ajarla apa na ulu kha imukhu boi rang a shok, ajarla ama kha Pathien meloi le lurna kha inih, inia nupang hi apa lurna kha inih.
46011008	Ajarla apa hi nupang ah put ah nimak, inia nupang hi apa ah put ah inih.
46011009	Khan apa hi nupang rang a ikon nimak, inia nupang hi apa rang a ikon inih.
46011010	Hijarhin, ravantir hai jar a, nupang na ama chung a chamniei akhat awm iti jetna ulu ah itet rang a inih.
46011011	Nitjoiawm, Pumi riming a apa hi nupang ah put ah, khan nupang hi apa ah put ah rechenving tu nimak.
46011012	Ajarla nupang hi apa ah put ah anih kha ang a, apa`awm nupang jar a inih. Inia nieinak kholok Pathien ah put ah inih.
46011013	Nang nining a chawngshat u roh. Nupang `khat na lu mukhu boi a Pathien dieng inik hi iriding maw nih?
46011014	Balamshe na`awm nangni kha inuruchuk boi u maw nih? Apa `khat na asham kha mieshiei a tu, ama dieng richitna boi a`awm inih.
46011015	Inia nupang `khat na sham mieshiei joiatu, makha ama lurna inih. Ajarla sham kha ama mukhu rang a ipek inih.
46011016	Inia tukhat na makha chungchang khan roshorakhana rang mining a tu, kha ang shena kha niei u makme, Pathien biekrup hai diengawm niei u mak.
46011017	Hihai chawngrachakna hi kinepek u le roroia, nangni kha namapak u mi`ing, ajarla nangni na lawp `khat a nangva u hi thatnadet rang a nimak a shienadet rang a inih.
46011018	Ajarla, rapapek a, nangni na biekrup `khat a lawp a nangva u phakhan, nang kar ua reshenna awm, iti hi kejet: makha ichanshe tu takakawshawn.
46011019	Ajarla nang kar ua lawpreshen awmngir rangnih. Makha Pathien na ijawt amani kha meh nangjetna u rang a inih.
46011020	Khajarkhan nangni na mun `khat a lawp a nangvakruchun u phakhan, nangishak u kha Pumi shakriethieng kha nilai mak.
46011021	Ajarla mi rikip na ama nitakbu kha shik hai mala a shak uh, khan akhat na vawncham phakhan, shik `khat tu jukhawp joi.
46011022	Nangnekna u rang le nangshakna u rang, in niei u makche maw? Ninawkle, Pathien biekrup kha maimawk nangipek u maw nih, khan iawm aniei boi miring hai kha jak nangipek u maw nih? Nangni dieng imaw riei ning? Mahin nangni kha namapak u ning maw? Namapak u mi`ing.
46011023	Ajarla nangni dieng a kinurupek u kha Pumi ah put ah kirumuk kha inih: Pumi Jesu kha ijorna jantak khan ama na tan kha ruloi.
46011024	Khan ama na mapakna runiei phakhan, ama na tan kha rukhoi a ruti, “Loi u roh, shah u roh. Mahi nangni rang a akoisha kupum kha inih. Nangnimininghepna u rang, mahi thaw u roh.”
46011025	Khatak kha ang a, nitakbu shole, hai kha ruloi a ruti, “Mahi hai hi kithishen jar a rawjawtna `thar kha inih. Mahi nangnek u laisheng, nangnimininghepna u rang thaw u roh.”
46011026	Ajarla mahi tan hi nangshak ua mahi hai hi nangnek u laisheng, Pumi jong masheng, ama thitna kha nangirophong u inih.
46011027	Khajarkhan tukhat na mahi tan le mahi hai hi rutuk boi awmchan a enek-ashak a tu, Pumi pum le thishen chung a shietna kha thaw rangnih.
46011028	Inia miring `khat na nining a enrete rieshie, makha tan kha shah rosho, khan hai kha loi rosho.
46011029	Urutuk boi awmchan a aneh-ashah ama kha na amatak chung a chawngshatna pe rang a inek-ishak inih. Ajarla Pumi pum chung khan mulungmining thaning a peh mak.
46011030	Mahi jar hin nang kar ua mi tampui na takshon, ana, khan athi inih.
46011031	Ajarla ninining ua ennerete nana uatu, nuchung ua chawngshat naw nih.
46011032	Inia nuchung ua chawngshat phakhan, kieini hi Pumi na inimidik inih. Makha kieini hi manmieshie le nahengchenna boi rang a inih.
46011033	Khajarkhan uliennai hai, aneh rang lawpkhat a nang vak ruchun u phakhan, khatlekhat rangak nana u roh.
46011034	Inia tukhat kha vawncham pe joiatu, i`in ah vak neh rosho. Khanawkatu chawngshatna rang a nang vak ruchun u inih. Inia shik chonmun hai rang tu, kavat phakhan, midik rang kanih.
46012001	Khan uliennai hai, rathalam khutchawi hai chungchanga nangijet boi u rang a kha kiei dit mi`ing.
46012002	Nangni hi Phungshik nangruchang u lai khan, laminurukai pe u kha ang a, chawngthieiboi konrilim tieng khan shehawng a nuruchawi u, iti kha nangjet uh.
46012003	Khajarkhan nangni dieng kinemejet u hi inih, makhala Pathien Ratha jar a achawng tute na “Jesu kha pumbot chang rosho,” ti mak, khan Ratha Riethieng jar a niboia, tute na “Jesu hi Pumi inih,” ti ngam mak.
46012004	Khutchawi hai hi shikshik awm, inia Ratha khatte inih.
46012005	Pathien chon hai kha shikshik awm, inia Pumi khatte inih.
46012006	Chonmun hai kha shikshik awm, inia Pathien khatte na mi kholok dieng chon ithaw inih.
46012007	Inia kholok nemna rang mi rikip dieng Ratha ralarna kha ipek inih.
46012008	Ajarla Ratha jar a tukhat dieng lungvar chawng kha ipek inih, shik `khat dieng makha Ratharilik jar a, shingna chawng kha ipek inih.
46012009	Shik `khat dieng makha Ratha kha na takashawn kha ipek inih, khan shik `khat dieng makha Ratha kha na madamna khutchawi kha ipek inih.
46012010	Shik `khat dieng chonrekhek thawna, shik `khat dieng chawngrophongna, shik `khat dieng ratha hai kha kairekhemashakna, shik `khat dieng chawng shikshik, shik `khat dieng chawngshik hai kha melerna khutchawi hai kha ipek inih.
46012011	Inia Ratha khatte na hihai kholok hi ithaw inih, ama idit dungjuia a mi rikip dieng ipekrim inih.
46012012	Ajarla pum hi `khat nita`awm, pasha tampui ieniei. Makha pum `khat khan pasha tampui awm joiawm, amani kha pum `khat anih kha ang a, Christa kha`awm kha inih.
46012013	Ajarla pum `khat khan Jihudi nit a, Greek nit a, shok nit a, moshok nita`awm, Ratha `khat jar a nawlawpsheng u na baptisma kha niloi u inih. Khan Ratha khatte kha inemenek u inih.
46012014	Ajarla pum kha pasha khatte nimak a tampui inih.
46012015	“Kiei hi khut kha kinit boi jarkhan, kiei hi pum khan jaw mi`ing,” tia ke kha na ti jarkhan, pum khan ajaw boi maw nih?
46012016	“Kiei hi mik kha kinit boi jarkhan, pum khan kiei jaw mi`ing,” tia nokor kha na ti jarkhan, pum khan a ajaw boi maw nih?
46012017	Pumplang kha na mik kha nit joiala, ih na maw rangai nih? Pumplang kha na rangai a la, ih na maw manam nih?
46012018	Inia tun Pathien na pasha rikip kha pum khan ama imining dungjuia itetrim inih.
46012019	Khan amani kha pasha khatte nitjoiala, pum kha ih ah maw awm nih?
46012020	Khania pasha tampui awm, inia pum kha khatte inih.
46012021	Mik kha na khut dieng “Kiei na nang kha narangai mi`ing,” khan lu kha na ke dieng “Kiei na nang kha narangai mi`ing,” tithiei naw nih.
46012022	Makha le kairekhe a, pum shung ah adawkdet a malang pasha kha runieitak `khat inih.
46012023	Khan pum shung ah runiei nimak, tia nimining pasha kha runieidet inih. Khan inishawn boi pasha kha teniredet inih.
46012024	Inia nimoroidet pasha kha tenredet rang, rangai mak. Inia Pathien na adawkdet pasha kha mieliendet a, pum kha ikon inih.
46012025	Makha pum shung ah reshenna awmna boi rang le pasha hai kha na ra`angre a khatlekhat dieng tenreh nana rang a inih.
46012026	Khan pasha `khat kha nat joiatu, pasha kholok kha ama le anashom inih. Ninawkle pasha `khat kha na lurna muk joiatu, pasha kholok na ama le ningaishom inih.
46012027	Nangni Christa pum kha nangnih u joi, khan khatkhat a makha pum pasha kha nangnih u joi.
46012028	Khan hihaihi Pathien na biekrup shung a imadan inih: akhat changna a tirtawn hai, adi changna a thiempulien hai, athum changna a oja hai, khashole chonrekhek thaw hai, khashole madamna khutchawi amuh hai, mishan miring hai, inlevaipona, chawng shikshik a chawng miring hai kha inih.
46012029	Mi rikip kha tirtawn maw nih? Mi rikip kha thiempulien hai kha maw nih? Mi kholok kha oja hai kha maw nih? Mi rikip kha chonrekhek thaw hai kha maw nih?
46012030	Mi rikip na madamna khutchawi maw niei? Mi rikip na chawngshik a maw chawng? Mi rikip na meler maw?
46012031	Khania athadet khutchawi hai kha mulungluttak a dit u roh. Khan kiei na athadet lam kha numumuk u rang kanih.
46013001	Kiei na miring hai le ravantir hai chawng a kachawng joiawm, numpok kha kieniei joi nawkatu, imiri khong ninawkle thirkhong kha le ra`ang kanih.
46013002	Khan chawng rophongna khutchawi kha kieniei joiawm, murukchawng kholok le shingna kholok kha kejet joiawm, khan mo hai kha thawtna rang, takashawn kholok kha kieniei joiawm, numpok kha kieniei joi nawkatu, kiei iawm nimi`ing.
46013003	Khan shara hai vaina rang, kienieinak kholok kha kepek joiawm, khan kupum kha ha rang kepek joiawm, numpok kha kieniei joi nawkatu, kiei dieng nemna iawm nepeh mak.
46013004	Numpok tu ashawt a odoi, khan roihoi inih, numpok na manarshie thaw mak, numpok na nining a mapak mak, khan lienrasha mak.
46013005	Numpok na rum mak, ama rangbak khan tawk mak, baitek a shang mak, ashie kha mining mak.
46013006	Dikna boi khan ningai mak, inia adik khan ningai.
46013007	Nieinak kholok kha odoi, nieinak kholok kha takashawn, nieinak kholok kha ngakmining, nieinak kholok kha ruput.
46013008	Numpok tu shukcho a cho mak. Inia chawngrophong hai kha mawngawh rangnih, chawngshik hai kha rangatna awm rangnih, khan shingna kha mathang rangnih.
46013009	Ajarla khoite kha nijet u inih, khan khoite a nirophong u inih.
46013010	Inia rupumping kha jong phakhan, rupumpingna kha mathang rangnih.
46013011	Kiei na naite kuruchanglai, naite ang a kuruchawng, naite ang a kurujet, naite ang a kurumining. Inia kawhawngchang phakhan, naite awmchan hai kha kapai joi.
46013012	Ajarla tun mengsheng a varjinglam a nimuk u inih, inia makha nimiktak na riethienghiei a numuk u rangnih, tun khoite kha kijet inih, inia nuk a Pathien na inejet hi ang a, urupum a kejet rangnih.
46013013	Khan takashawn, ngakmining, numpok, hihai `thum hi, awm. Khania hihai kar a alienving tu numpok hi inih.
46014001	Numpok kha rojo u roh, rathalam khutchawi hai kha ningaw u roh. Aliendet a rophongna rang ratha khutchawi kha ningaw u roh.
46014002	Ajarla chawngshik a chawng miring kha na miring hai dieng a chawngiriei nimak a, Pathien dieng a chawngiriei inih, ajarla tute na ama chawngriei kha jet pe mak. Nitjoiawm ratha jar a murukchawng kha iriei inih.
46014003	Inia chawngirophong ama kha na rawshawnna le mawshawkna chawng, khan mulung renemna chawng kha iriei inih.
46014004	Chawngshik a achawng ama kha nining a rawshawn inih, inia chawngirophong ama kha na biekrup kha irawshawnmashak inih.
46014005	Nang kholok na chawngshik a achawng rang kadit, inia chawngnangirophong u rang kha kaditdet. Ajarla biekrup rawshawnna rang, ama na meler joi nawkatu, chawngirophong ama kha chawngshik a achawng amanek khan liendet.
46014006	Inia tun, uliennai hai, chawngshik a chawnglam a nangni dieng kava a, chawngrophong ninawkle varna ninawkle rophongchawng ninawkle miruchukna a kieriei nawkala, imaw nenemna u rawng?
46014007	Phukniei boi thieikhang ninawkle shalangdar kha na he moshok. Hesho hai khan kairekhena awm joi nawkatu, idai kha thieikhang maw nih, ninawkle shalangdar maw nih, iti kha itia maw jet nih?
46014008	Ajarla tekawlawi kha na munmangboi hesho kha moshok joiala, tu na maw rathaw rang rasham nih?
46014009	Nangniawm kha inih, mieliei kha le baitek a jetna rang chawngnangriei u nawkatu, nangiriei u kha itia maw jet nih? Rithi kar a chawngniriei u kha chang rangnih.
46014010	Manmieshie shung hin chawng tampui a`awm inih. Amani kha tina niei boi `khatshe awm mak.
46014011	Khajarkhan kiei na chawng kha tina kejet nawkala, chawngrieipa dieng kiei hi mejet boi kachang rangnih, khan chawng arieipa kha kiei dieng mejet boi chang rangnih.
46014012	Nangni diengawm khatak kha inih, nangni na ratha khutchawi kha ningnangaw u jarkhan, makha biekrup rawshawnna rang a athadet kha tawk u roh.
46014013	Khajarkhan chawngshik a achawng ama kha na melerna rang, Pathien dieng nikna niei rosho.
46014014	Ajarla kiei na chawngshik a nikna kieniei a tu, karatha na inik inih, inia kijetna kha ara boi inih.
46014015	Khanitala imaw nih? Kiei na ratha le nikna niei rang kanih, khan kiei na kijet chawng a`awm nikna niei rang kanih. Kiei na ratha le lah thaw rang kanih, khan kijet chawng a`awm kiei na lah thaw rang kanih.
46014016	Khanawkatu, ratha le mapakna nangniei phakhan, itia maw arangaithiei boi miring kha na nangiriei kha jet boi jarkhan nimapak na chawng khan “Amen,” tinih?
46014017	Ajarla nang na mapakna chawng kha thaning a nangriei, inia shik miring kha na rawshawnna niei mak.
46014018	Nang kholok nek a chawngshik a kachawng jarkhan, kapathien kha kamapak.
46014019	Jetthiei boi chawngrama bawp shawm kirieinek khan, biekrup shung a mi kuruchukna rang, kiei na jetthiei chawngrama rahngabak kha riei rawng.
46014020	Uliennai hai, jetnathiei khan naite hai chang u naw roh, inia ashie chon khan naishen hai kha chang u roh. Inia jetnathiei khan puichang kha nih u roh.
46014021	Dan ah hitihin miejiek: “Miring chawngshik le milak hai ner a, hi miring dieng hin chawngriei rang kanih. Khashe khan amani na kawchawng kha rangai u naw nih,” tia Pumi na ieriei.
46014022	Khajarkhan chawngshik hai hi jetna `khat inih, takashawn hai dieng a nimak a takashawn boi hai dieng a inih. Inia rophongchawng hi takashawn boi hai rang a nimak a takashawn miring hai rang a inih.
46014023	Khajarkhan biekrup miring kholok na mun `khat ah vak ruchun a mi rikip na chawngshik a chawng u joiala, makha mun ah ajet boi ninawkle takashawn boi miring vak lut hai kha na nangvet u joi, niti u naw nih maw?
46014024	Inia mi rikip na chawngrophong a, takashawn boi `khat ninawkle ajet boi miring `khat va joiatu, kholok na ama kha mawjawthet, khan kholok na ama chung a enretena kha ieniei.
46014025	Khatikhan umulung irawt kha mawlawng pe a ama na bawklap a Pathien kha chubai abawk rangnih, khan Pathien hi nangni kar a awmhet, tia rophong rangnih.
46014026	Khanitala mahi imaw nih, uliennai hai? Nangni na nang vak ruchun u phakhan, lah kha nangnieirim uh, ruchukna kha nangniei uh, chawngshik kha nangniei uh, chawngrophong kha nangniei uh, melerna kha nangniei uh. Hihai kholok hi rawshawnna rang a thaw chang rosho.
46014027	Tukhat na chawngshik a chawng a tu, idi ninawkle rawptak a uthum, dawna chawng riei rosho, khan akhat na meler rosho.
46014028	Inia meler miring awm nawkatu, biekin khan awmchien rieshie ibing dieng le Pathien dieng khan chawng riei rosho.
46014029	Thiempulien idi ninawkle uthum na chawng riei rosho, khan shik miring hai kha na mushung rosho.
46014030	Inia rophongchawng kha iedieng ah ashuh ama dieng khan jong joiatu, akhat changna miring kha na awmchien rosho.
46014031	Mi kholok na jetna rang le lungar pekna rang, nang kholok na dawna chawng nangrophongthiei uh.
46014032	Khan thiempulien hai ratha kha thiempulien hai awnoi a awm inih.
46014033	Ajarla Pathien hi reheshuna Pathien kha nimak a, miriethieng hai biekrup kholok shung a kha ang a, ama hi lungdamna apeh Pathien kha inih.
46014034	Nang nupang hai kha na biekrup khan awmchien u rosho, ajarla amani dieng chawngrieina rang jawt pe mak. Inia Dan na iriei dungjuia amani na luraw thaw a a`awm u rang a inih.
46014035	Khan amani na ih `khat kha ruchuk jawt u joiatu, i`inkopa hai dieng in ah rawdawn u rosho. Ajarla nupang `khat na biekin ah chawngiriei rang kha jaknaroi `khat inih.
46014036	Ninawkle, Pathien chawng kha nangni ah put ah hawng put maw nih? Ninawkle nangni dieng ranga vak tung maw nih?
46014037	Tukhat na nining a thiempulien ninawkle rathalam miring kha kanih ti joiatu, kiei na kimiejiek chawng hai hi Pumi chawngpek hai kha inih, tia loi rosho.
46014038	Inia tukhat na jet nawkatu, ajet boi kha chang rosho.
46014039	Khajarkhan uliennai hai, chawngrophong rang a kha ditmer u roh, khan chawngshik a chawngriei kha makha u naw roh.
46014040	Ih kholok kha imirit niei a le rieshieihiem a thaw chang rosho.
46015001	Uliennai hai, nangni dieng a kirophong athachawng kha tun nangni dieng kenemejet jawt uh. Makha nangni na niruloi ua, nirudingna u kha inih.
46015002	Kiei na nangni dieng kirurophong chawng kha nangrurakrep u joiatu, makha jar a shanna kha nangimuk u inih. Khanawkatu nemna boi a takanangrushawn u joi.
46015003	Ajarla kiei na`awm kirumuk kha rapapek a nangni dieng kinurupek u inih. Makhala, miejiek dungjuia Christa na numunu u jar a ruthi inih.
46015004	Khan miejiek dungjuia, ama kha rukhum ua, ni `thum changna khan hawng thoiret inih.
46015005	Khan ama kha Cephas na rumuk, khashole khaichawi shawmlieidi na rumuk uh.
46015006	Makha shole ama kha uliennai rajarahnga chung a na pha khatte a rumuk uh. Amani kar khan eshen ruthi u joiawm, arawpdet ring a awm u lai.
46015007	Makha shole ama kha James na rumuk, khashole tirtawn kholok na rumuk uh.
46015008	Khan dawngkhit a, pha niboia shok, kiei diengawm rular.
46015009	Ajarla kiei hi tirtawn tia koi rang a rutuk boi, tirtawn hai kar a ashinving kha kanih, ajarla Pathien biekrup kha kiei na shawna kirupek inih.
46015010	Inia Pathien numpokmirit jar a kiei hi hi kanih joi, kiei dieng a ama numpokmirit kha nemna boi ruchang mak. Ajarla kiei na amani kholoknek a chon kuruthawdet, nitjoiawm makha kiei na kiruthaw nimak a, Pathien numpokmirit kha na kiei dieng a iruthawna inih.
46015011	Khajarkhan kiei na ninawkle amani na nita`awm, hitihin a kirurophong ua khatikhan a takanangirushawn u inih.
46015012	Khan ama kha athi ah put ah hawng thoi joi, tia Christa kha rophong u joiala, itia nang kar ua eshen na athi ah put ah thoiretna awm mak, iti u maw nih?
46015013	Inia athi ah put ah thoiretna kha awm nawkatu, Christa kha rumothoi mak.
46015014	Khan Christa kha ruthoi joi nawkatu, kawchawngrophong u kha nemna boi inih, khan nang takashawn u kha`awm nemna boi inih.
46015015	Khan athi hai kha hawng thoihet boi nitjoiatu, kieini hi Pathien kungchang jok hai `khat a numuk u joi, ajarla kieini na ama na irumothoi boi Christa kha ama na rumothoi, tia Pathien kungchang kha kanih u joi.
46015016	Ajarla athi hai kha thoi joi nawkatu, Christa kha thoi mak.
46015017	Christa kha thoi joi nawkatu, nang takashawn u kha nemna boi inih, nang munu u hai khan nangawm u lai!
46015018	Khajarkhan Christa riming a ruthi miring hai kha thang u joi.
46015019	Mahi ringkho shung ranga hin Christa dieng ngakmining aniei kha nanih u joiatu, mi kholok hai kar a minek a numpokroi kha nanih u joi.
46015020	Inia Christa kha athi ah put ah thoi joi, khan athi miring hai akhat changna ara kha chang joi.
46015021	Miring `khat jar a thitna kha jong jarkhan, miring `khat jar a thitna ah put ah thoiretna kha`awm ajong inih.
46015022	Ajarla Adam jar a mi kholok ruthi kha ang a, Christa jar a mi kholokawm khatikhan miring rangnih.
46015023	Inia mi rikip na amama pha khan nih rangnih: Christa kha akhat changna ara kha inih, khashole ama jong phakhan, Christa tah achang miring hai kha thoi rangnih.
46015024	Rampona kholok, cham kholok khan ranak kholok kha dawng minit a, rengchangna kha Apa Pathien dieng pek phakhan, dawng kha jong rangnih joi.
46015025	Ajarla irahapui kholok kha eke thoi ah atet masheng, ama na rengchangngir rang a inih.
46015026	Imathang rang a irahapui dawngkhit kha tu thitna kha inih.
46015027	Ajarla “Ama na ih kholok kha eke thoi ah atet joi.” Inia “ih kholok kha eke thoi ah atet joi,” tia ama na ti phakhan, ih kholok ama thoi ah atet Pathien kha ajaw boi inih.
46015028	Khan nieinak kholok Christa thoi ah atet phakhan,shapa kha`awm, nieinak kholok ama thoi ah atet Pathien thoi ah awm rangnih. Makha Pathien kha kholok chung a Pumi changna rang a inih.
46015029	Athi hai ruhut a baptisma aloi hai kha na imaw thaw u nih? Athi hai kha na hawng thoihet nawkatu, ijar a amani rang a baptisma iloi u maw nih?
46015030	Ijar a nidan rikip a chitroina dingmun a awm maw nanih uh?
46015031	Nang jar ua nupumi u Christa Jesu dieng a kiniei lienrashatna kha jar a, ningthingkip kathi, tia kiriei inih.
46015032	Kiei na miring awmchan a, Ephesus ah ramsha hai kha le rakawthaw joiatu, kiei rang a nemna kha imaw nih? Athi hai kha na hawng thoi joi nawkatu, “Neh u rawi, khan shah u rawi, ajarla kieini jing a athi rang a nanih uh!”
46015033	Mi na inomohon u kha chang u naw roh. “Lawm tha boi kha na awmchan atha kha me`imieshiet inih.”
46015034	Mining ridiktak khan hawng kir u tana, munu thaw u naw roh, ajarla eshen na Pathien jetna lungvarshe kha niei mak. Mahi nang jakna u rang a kiriei inih.
46015035	Inia tukhat na ti rangnih, “Itia maw athi hai kha na hawng thoi nih? Khan ih pum kha le maw amani na hawng lar nih?
46015036	Aw amawng miring, nangivawr kha thi joi nawkatu miring naw nih.
46015037	Khan nangvawr phakhan, hawng mawng rang a kung kha vawr makche, inia rumomoi, gehu ninawkle tieitang ru kha nangivawr inih.
46015038	Inia Pathien na idit le roroia, muchi khan kung ipek inih; khan muchi rikip dieng ama na kung kha ipek inih.
46015039	Taksha kholok kha ra`angre nimak, inia miring hai taksha `khat, sha hai taksha `khat, nga hai taksha `khat, khan va hai taksha `khat a`awm inih.
46015040	Ravan pum hai le rieliei pum hai kha`awm awm, inia ravan lurna kha akhat inih, khan rieliei lurna kha shik inih.
46015041	Ni na lurna `khat ieniei, tha na lurna shik ieniei, khan arshi hai na lurna shik ieniei, ajarla arshi `khat lurna hi arshi `khat le kairekhe inih.
46015042	Athi ah put ah thoiretna kha`awm kha le ra`ang inih. Athangthiei a ivawr kha athangthiei boi a imothoi inih.
46015043	Richit boi a ivawr kha lurna khan imothoi inih. Dawkshamna a ivawr kha ranak khan imothoi inih.
46015044	Balam pum ivawr kha, rathalam pum khan imothoi inih. Balam pum kha a`awm inih, khan rathalam pum kha`awm a`awm inih.
46015045	Ajarla hitihin miejiek, “Akhat changna miring Adam kha aring miring hawng chang inih.” Dawngkhit Adam kha ringkho apeh ratha kha hawng chang.
46015046	Nitjoiawm rathalam kha masha nimak a balam kha masha inih, khashole rathalam kha inih.
46015047	Akhat changna miring kha rieliei tah inih, pieipak ah put ah ikon inih. Adi changna miring kha ravan ah put ah Pumi kha inih.
46015048	Pieipak ah put ah ikon miring kha, pieipak ah put ah ikon amani le ra`ang inih. Ravan ah put ah anih miring kha, ravan ah put ah anih amani kha le ra`ang inih.
46015049	Khan pieipak miring rilim kha kieini na niloi u hi le ra`ang a, kieini na ravan miring rilim kha`awm noloi u rangnih.
46015050	Uliennai hai, taksha le thishen kha na Pathien Rengchangna kha tum ngam naw nih, khan athangthiei nieinak kha na athangthiei boi nieinak kha tum ngam naw nih, tia kiriei inih.
46015051	En u roh, kiei na nangni dieng murukchawng kha kiriei inih: nokholok na miei naw minih, inia kieini hi menotho pe rangnih.
46015052	Makha pha bawngte shung a, mikmichim `khat shung a, dawngkhit tekawlawi kha miri phakhan, nih rangnih. Ajarla tekawlawi miri phakhan, athi hai kha athangthiei boi rang khan thoi rangnih, khan kieini hi menotho pe rangnih.
46015053	Ajarla mahi athangthiei hi na athangthiei boi kha irieshieingir rang a inih, khan mahi athithiei hi na athithiei boi kha irieshieingir rang a inih.
46015054	Khajarkhan mahi athangthiei hi na athangthiei boi kha irieshiei, khan mahi athithiei hi na athithiei boi hi rieshiei phakhan, mahi chawngriei hi hawng shok rangnih. Hitihin rumiejiek, “Ramawtawr kha na athi kha ava joi.”
46015055	“Aw thitna, nang tur kha khoshekawt ah maw awm joi? Aw Thikho, nang ramawtawr kha khoshekawt ah maw awm joi?”
46015056	Thitna tur kha tu munu kha inih, khan munu ranak kha tu dan kha inih.
46015057	Inia nupumi u Jesu Christa jar a ramawtawr napeh Pathien dieng mapak chang rosho.
46015058	Khajarkhan kunumpok uliennai hai, dingrep u roh, meperthiei boi kha chang u roh. Pumi rang khan nang chonthaw u kha nemna boi chang mak, iti kha jet u tana Pumi chon kha mulungluttak a thaw jawnjai u roh.
46016001	Khan miriethieng hai rang a thawlawm chungchanga, Galatia biekrup hai dieng a chawngkirupek kha ang a, nangniawm khatikhan thaw u roh:
46016002	Hapta a akhat changna nikho khan nangni khatkhat na ih kha nita`awm nangimadan u rang a shok. Nanginieidan u dungjuia makha thaw u roh. Makha kiei na nangni dieng kavat phakhan, thawlawm thawna rangaina boi rang a inih.
46016003	Kiei na kavat phakhan, nangmulung ua achu miring hai kha chawngmawchawi le khutchawi hai kha achawi rang, Jerusalem ah tir rang kanih.
46016004	Kieiawm kashe rang a kha iriding nitjoiatu, kiei le she u rangnih.
46016005	Khan Macedonia kha kavaklut shole, nangni dieng va rang kanih, ajarla Macedonia khan she rang kanih.
46016006	Nangni le ka`awmbawt jawt, ninawkle phabishawt khan nangni le ka`awmawm jawt. Makha kokhomijin shena ih mun khan nita`awm nangnashanna u rang a inih.
46016007	Ajarla lampapawt nawthaw jawt u mi`ing, inia Pumi na jawt joiatu, nangni le phabawng `khat awmna rang kimining.
46016008	Inia Ephesus khan Pentecostshe awm rang kanih.
46016009	Ajarla kiei rang hin ranak moshok a chon thawna rang, mawkawt `khat hi rajaitak a mawlawng joi, inia nere`erpui tampui awm.
46016010	Timothy kha nangni dieng va joiatu, chih boi a awmna rang, tinta u roh. Ajarla ama na`awm kithaw hi ang a, Pumi chon kha ithaw inih.
46016011	Khajarkhan tute na ama kha maimawk peh naw rosho. Inia kiei dieng vatna rang, lungdamtak a vak tir u roh, ajarla ama kha uliennai hai le ngak a ka`awm inih.
46016012	Khan nu`uliennai u Apollos chungchanga tu, uliennai hai kha le nangni dieng vatna rang hin enchak a kimawshawk inih, inia vatna rang hin tun hin mulungmining niei mak, inia chanthatna muk phakhan, va rangnih.
46016013	Riring u roh, takashawn khan dingrep u roh, rang u roh, khan ranak niei u roh.
46016014	Nangithaw u kholok kha numpok le roroi rosho.
46016015	Uliennai hai, kinawmawshawk u inih. Stephanas inshungkhur kha nangjet uh. Makha Achaia ah akhat changna ara kha inih. Amani kha miriethieng hai chon thawna khan mulunglut `khat nih uh.
46016016	Makha nangni na kha`ang miring, kieini le chon thaw kholok dieng, nangbutna u rang a inih.
46016017	Stephanas, Fortunatus le Achaicus na nangni dieng va jarkhan, kiningai, ajarla nang ravatna u khan amani na imiship inih.
46016018	Ajarla karatha le nang ratha u kha inamathar pe u inih. Khajarkhan kha ang miring hai runiei changna kha jet pe u roh.
46016019	Asia biekrup hai na chubai nepek uh. Pumi riming a Aquila le Priscilla, khan amani in ah awm biekrup kholok na chubai rothom nepek uh.
46016020	Uliennai kholok na chubai nepek uh. Biengrutum riethieng kha le khatlekhat chubai repeh u roh.
46016021	Chubai pekna hi Paul, kiei na kukhuttak le kimiejiek inih.
46016022	Tukhat na Pumi Jesu Christa kha numpok joi nawkatu, ama dieng pumbotna kha chang rosho. Maranatha!
46016023	Nupumi u Jesu Christa numpokmirit kha nangni le awm rosho.
46016024	Christa Jesu riming a nang kholok chung a kunumpok hi a`awm nih rosho. Amen.
47001001	Pathien mulungmining jar a Jesu Christa tirtawn, Paul kiei le uliennai Timothy na Corinth ah awm Pathien biekrup dieng le Achaia kholok a awm miriethieng hai dieng kiemiejiek uh.
47001002	Napa u Pathien le Pumi Jesu Christa ah put ah numpokmirit le lungdamna kha nangni dieng a`awm nih rosho.
47001003	Nupumi u Jesu Christa apa le Pathien kha mapak chang rosho. Ama hi roihoina apa le lam rikip a lungar apeh Pathien kha inih.
47001004	Kieini na shawrana kholok a acho amani kha, Pathien na kieini dieng a inurupek lungar kha pekna rang, nawshawrana kholok khan ama na lungar nepek uh.
47001005	Ajarla Christa shawna hai kha kieini dieng ruphu a awm kha ang a, Christa jar a lungar kha kieini dieng ruphu a awm.
47001006	Kieini na shawna kodoi uatu, makha nang lungarna u le nang shandamna u rang a inih. Kieini na maw`awina kha kieniei uatu, makha nangni rang maw`awina kha nitna rang a inih. Makha kieini na kidoi u doiratna kha le ra`ang shawna kha nangdoina u rang a inih.
47001007	Khan nangni rang a kangakmining u hi rephet boi inih. Ajarla shawna hai khan atumshom nangnitak u kha ang a, lungarna kha`awm atumshom rang nangnih u, iti kha kieini na kejet uh. 2
47001008	Ajarla uliennai hai, Asia ah ashok kawshawna u kha nangni na nangijet boi u rang kha dit u mi`ing. Kidoi ngam boi rang a kha le ajeng a nachep uh. Khajarkhan aring rangshe rumining u mi`ing.
47001009	Diktak a thitna rang a chawngshatna kha kieniei u joi, tia kurumining uh. Makha kieinirilik dieng niboia, athi miring hai mothoipa Pathien dieng takashawnna rang a inih.
47001010	Ama na khadawr a chitroi thitna ah put ah inurukhek ua, kieini hi inakhek inih. Ama na nakhek rangnilai, tia`awm ama dieng ngakmining kha kieniei uh.
47001011	Nangni na`awm kieini rang nikna a nangnarashap pui uh. Makha vanoi nikna jar a kieini dieng inurupek u khutchawi chungchanga kuruhut ua mi tampui na mapakna nieina rang a inih.
47001012	Ajarla kielienrashatna u kha hi inih: kulungthim u kungchangna kha tu manmieshie shung a, khan aliendet a nang maikung ua mulungriem le Pathien ah put ah mulung riethieng a karing u hi inih. Makha rieliei lungvar jar a nimak a Pathien numpokmirit jar a inih.
47001013	Ajarla nangite u le nangijet u kha niboia, shik iawm miejiek u mi`ing.
47001014	Kieini hi khoi `khat a nanginejet u hi ang a, kholok a nangjet u rangnih, tia ngakkimining. Makha Pumi Jesu Nikho khan nangni jar a lienkarashah u hi ang a, nangni na`awm kieini jar a liennangrashatna u rang a inih.
47001015	Khan mahi rangamna hi le nangni dieng matieng vatna rang kirudit inih. Makha nangni na voidi changna nemna kha nangnieina u rang a inih.
47001016	Makhala Macedonia ah keshena khan nangni kha vak pa a, Macedonia ah put ah nangni dieng kavakkir, khan Judea ah keshena khan nangnashan u rangnih.
47001017	Khajarkhan kiei na hitihin a kirashak hin, kiei na baitek a kithaw maw nih? Ninawkle, kirashak chon hi “Awh” kha “Awh,” khan “Nang” kha “Nang,” tina rang, taksha dungjuia kirashak maw nih?
47001018	Pathien tu takashawn rang a rutuk anih le roroia, nangni dieng kawchawngriei u kha “Awh” le “Nang” tina rang a nimak.
47001019	Ajarla nangni dieng a kirurophong u Pathien Shapa Jesu Christa kha kiei kinit a, Silvanus nit a, khan Timothy nita`awm, “Awh” le “Nang” tina rang a nimak, inia “Awh” iti kha ama jar a inih.
47001020	Ajarla ama jar a Pathien chawngrakham kholok kha “Awh” inih, khan ama jar a “Amen” inih. Hitihin Pathien lurna kha miring hai na kieini dieng inurupekna u inih.
47001021	Khan Christa jar a nangni le kieini ranak nurupek a thaonurunawt ama kha Pathien inih.
47001022	Ama na`awm kieini hi jetnanamna u joi, khan numulung u shung a Ratha kha rentukna `khat a kieini dieng nurupek joi.
47001023	Corinth ah kavakkirnaret boi kha kawnawmawshawna boi u rang a inih, iti hin Pathien kha kukungchang rang, kokoi uh.
47001024	Makha nang takashawn u kha dekna rang nimak, inia nang ningaina u rang, nangni le chonkithawshom u inih. Ajarla takashawn jar a ading nangnih uh.
47002001	Inia nangni kha mulungshaw apeh valai naw ning, tia kinining a mulung kirumiding inih.
47002002	Ajarla kiei na nang mulung kawnawmawshaw pe u joiala, kiei na mulung kimawshawmashak nangni na niboia, tu na maw kiei dieng ningaina kha nepeh nih?
47002003	Khan kiei na kavat phakhan, ningai kimukna rang a amani dieng mulungshaw kumukna boi rang, makhatak kha nangni dieng kirumiejiek inih. Khan kiningaina hi nang kholok ningaina kha inih, iti hi nang kholok dieng rangamna pui kieniei.
47002004	Ajarla shawrana kha mulungkoina le roroia mikrithi tampui cholam a, nangni dieng kimiejiek inih. Makha nangni kha lungshawna pek boi a kiei na ajeng a numkonopok u, iti kha nangjetna u rang a inih.
47002005	Inia tukhat na mulungshaw kha nepek u joiatu, kiei dieng tu mulungshaw kha nepeh maklai. Inia idawrshe tu, nang kholok dieng ithaw nih joi. Mahi kiei na mopoi boi a kiriei inih
47002006	Tampui na ama dieng a ipek shawna kha, kha ang miring rang tu, ahun nih joi.
47002007	Shir `khat tieng, mulungshaw na adona boi rang, ama kha rangaidam a maw`awi u roh.
47002008	Khajarkhan ama dieng numpok kha menetna rang, kinawmawshawk u inih.
47002009	Ajarla nangni na irikip a chawng maw nangjui u, iti kha kejetna rang, danenna `khat a kirumiejiek inih.
47002010	Nangni na tukhat kha rangaidam nangpek u joiatu, kiei na`awm kepek. Ajarla kiei na`awm tukhat dieng rangaidam kawthaw joiatu, nangni rangbak a Christa maikung a kithaw inih.
47002011	Makha Satan na chanthatna kha loina boi rang a inih, ajarla ama chonrashak hai kha kijet boi u nimak.
47002012	Khan Troas ah Christa athachawng rophongna rang, kavat phakhan, Pumi na kiei rang mawkawt `khat nurumawlawng pe joi.
47002013	Ku`uliennai Titus kha kumuk boi jarkhan, karatha a shawmuchumna kha rumuh mi`ing. Khajarkhan amani kha mathan a Macedonia ah kurushe joi.
47002014	Inia Christa riming a ra nawmawtawrmashak jawnjai le kieini jar a ama varna manamhoi kha mun rikip a moshok Pathien dieng khan mapak chang rosho.
47002015	Ajarla Pathien dieng kieini hi ishan a awm hai le athang hai dieng Christa manamhoi kha nanih uh.
47002016	Khan tukhat dieng kieini hi thitna rang a thitna manam kha nanih uh, khan shik `khat dieng kieini hi ringna rang a ringna manam kha nanih uh. Hihai rang hin tumaw rutuk awm?
47002017	Ajarla mi tampui hai kha ang a, Pathien chawng khan rievieithaw kha nih u makme, inia mulung riethieng a chon thaw `khat a le Pathien ah put ah kha ang a, Christa riming a Pathien maikung a chawng kha niriei u inih.
47003001	Kieini le kieini hi takthar a tharieiret nana rang maw nanih uh? Ninawkle, mi eshen hai ang a, nangni dieng ninawkle nangni ah put ah thariei chawngmawchawi hai kha kirangai u maw nih?
47003002	Nangni hi kholok na ijet le ite kumulung shung ua miejiek kawchawngchawi u kha nangnih uh.
47003003	Nangni kha kieini na chon kithaw pe u, Christa chawngmawchawi kha nangnih u, tia Pathien na namalar u joi. Muktui le imiejiek nimak a aring Pathien Ratha le imiejiek kha inih. Lungpek hai chung ah imiejiek nimak a miring mulung hai lungpek chung ah imiejiek inih.
47003004	Christa jar a Pathien dieng kha ang rangamna pui kha kieini na kieniei uh.
47003005	Ih kha nita`awm kajar ua hawng put inih, tia miningna rang, kibingte ua rupum nih u mi`ing, inia kurupumna u hi Pathien ah put ah ajong inih.
47003006	Ama na`awm rawjawtna athar chon thaw hai `khat a inurutukmashak inih. Kieini na dan miejiek khan chonnithaw u nimak a Ratha chon kha nithaw u inih, ajarla dan miejiek kha na athat, inia Ratha kha na ringna ipek inih.
47003007	Inia lung hai chung ah ikhet a miejieksho thitna chonthaw kha alur ruchang a Moses maisho kha ahek dedet lurna jarkhan, Israel nai hai na ama mai kha ridingpip a ruen ngam u nawkatu,
47003008	itia Ratha chon thawna kha alurdet boi rang a maw nih?
47003009	Ajarla hengna chonthaw kha na lurna niei joiala, dikna chonthaw kha na akhedet a lurna iniei inih.
47003010	Mahin ajeng a lur hi na jar chang a alur a ruawm kha na lurna nieilai mak.
47003011	Ajarla ruheksha kha na rulur joiala, tuntun a awm hi na lurna nieidet.
47003012	Kha`ang ngakmining kha kieniei u jarkhan, rangamer a chawngkiriei u inih.
47003013	Jong hek dedet lurna kha Israel nai hai na ridingpip a enna boi rang, ama maisho a maikhar akawp, Moses kha a`ang nih u makme.
47003014	Inia amani mulungmining kha rumichimmashak pe uh. Ajarla vonshe hin Rawjawtna Lui kha rute u phakhan, makha maikhartak kha lik boi a awmlai. Ajarla Christa dieng a takashawn ranga kha na makha ilik ngam rang a inih.
47003015	Inia vonshe hin Moses behangbuk kha te u phakhan, maikhar kha amani mulung a awm pe uh.
47003016	Inia tukhat na Pumi dieng mai miehiei phakhan, maikhar kha loi pe joi.
47003017	Pumi hi Ratha inih, khan Ratha awmna khan ningchamna kha awm.
47003018	Mengsheng ah muk ang a Pumi lurna kha, maikhar jaw boi mai kha le, nokholok na ne`en phakhan, lurna ah put ah lurna khan, makha rilimtak khan nechenkon u lai. Mahi lurna hi Pumi Ratha ah put ah ajong inih.
47004001	Khajarkhan kieini na roihoina kirumuk u kha ang a, mahi chonmun hi kaman u jarkhan, mulung rakaina kha niei u mi`ing.
47004002	Inia kieini na jakna nieinak rethe hai kha kurumiei u joi. Mohonna khan lawn u mi`ing khan Pathien chawng kha`awm pawrmechet u mi`ing, Inia adik kha malar a Pathien maikung a miring hai lungthim rikip khan mathat nana kieniei uh.
47004003	Inia ka`athachawng u kha mukhu joiawm, athang miring hai dieng a imukhu pe inih.
47004004	Takashawn boi hai amani mulungmining kha mahi rong pathien na mik mawchawmashak joi. Makha, Pathien rilim, Christa lurna athachawng mieivar kha amani chung a varna boi rang a inih.
47004005	Ajarla kieinirilik kha rophong u mi`ing, inia Pumi Jesu Christa kha kirophong u inih. Khan Jesu jar a kieini hi nang shok u kha kanih uh.
47004006	Ajarla ajing ah put ah mieivar kha var rosho ati Pathien momoi kha na mieivar pekna rang, numulung u shung a nurueh joi. Makha mieivar kha Jesu Christa maikung a Pathien lurna ijet kha inih.
47004007	Inia mahi bawmniei hi lieibe hai shung khan kieini na niniei u inih. Rakamthoiboi ranak kha kieini ah put ah niboia, Pathien ah put ah nitna rang a inih.
47004008	Irikip a kieini hi ine`ep u inih, inia rawnawinek u mi`ing. Awkchak a natet uh, inia mulung rakaina niei u mi`ing.
47004009	Epshawna nepek uh, inia napai u mak. Nawvawr uh, inia namathangvieng u mak.
47004010	Pum shung a Pumi Jesu athi kha kichawi jawnjai u inih. Makha kupum u shung a Jesu ringna kha ralarna rang a inih.
47004011	Ajarla aring a awm kieini hi Christa jar a thitna dieng nepek jawnjai uh. Makha athithiei kupum ua Jesu ringna kha`awm ralarna rang a inih.
47004012	Khajarkhan thitna kha na kieini dieng chonithaw inih, inia ringna kha na nangni dieng chonithaw inih.
47004013	Inia takashawn rathatak kha kieniei u jarkhan, imiejiek dungjuia, “Takakurushawn jar a kiruriei inih,” kieini na`awm takakurushawn u jarkhan, kiriei u inih.
47004014	Ajarla Pumi Jesu rumothoipa kha na kieiniawm Jesu le nomothoi rangnih, khan nangni le kieini hi Pathien dieng nepek rangnih, iti kha kejet uh.
47004015	Ajarla nieinak kholok hi nangni jarbak a inih. Makha mi tampui jar a hawng pung numpokmirit kha na mapakna kha Pathien lurna khan mupungna rang a inih.
47004016	Khajarkhan mulung rakaina kha niei u mi`ing. Inia vai tieng a kimiring u kha kiem joiawm, kushung ua awm miring kha nikhonikho a imathar inih.
47004017	Ajarla ajong nawshawna u richinkhat le iniboi kha na rakamthoiboi kumshawt lurna khan kieini rang imoshok inih.
47004018	Mukthiei nieinak hai khan a ni`en u nimak a mukthiei boi nieinak hai khan a ni`en u inih. Ajarla mukthiei nieinak hai kha pha bawngte rang a inih, inia mukthiei boi nieinak hai kha kumshawt rang a inih.
47005001	Ajarla ni`in u achang taksha thamber hi mathang a`awm, khut le kon boi in, kumshawt a ravan a awm, Pathien ah put ah awmna, kha nieniei u, iti hi kieini na nejet uh.
47005002	Ajarla taksha thamber hin kieini hi nuruphuher u inih. Ajarla ravan ah put ah ni`in u kha rieshieina rang, kieini na niditmer u inih.
47005003	Makha nirieshieihet u nitjoiatu, kieini hi rekengver u naw minih.
47005004	Ajarla mahi thamber shung a awm kieini hi nuruphuher ua pokrik kha niruniei u inih. Ajarla, makha kieini na rieshiei boi a awm kha nidit u nimak a inierieshieimashak u rang a kha nadit u jar a inih. Makha thitna kha ringna kha na avana rang a inih.
47005005	Khan hihaitak hi kieini rang a inarasham pe ama kha Pathien inih. Ama na`awm rentukna `khat a Ratha kha kieini dieng inurupek inih.
47005006	Khajarkhan rangam jawnjai a na`awm uh. Makha kieini na taksha a na`awm u lai hin, Pumi ah put ah arala a awm nanih uh, iti hi nejet u jar a inih.
47005007	Ajarla kieini hi mikmuk jar a nimak a, takashawn jar a ring nanih uh.
47005008	Kieini na rangamna nieniei uh. Pumi le rala a awmnek khan Pumi le ranai a awm kha kiditdet u inih.
47005009	Khajarkhan arala a awm nit a anai a awm nita`awm, nikhinmun u tu ama rang ningnitroi nachangna u rang a inih.
47005010	Ajarla nokholok u na Christa chawngshatna shutna khan naleng u rangnih. Makha mi rikip na pum a atha nit a ashie nita`awm, amama ithaw dungjuia mukna rang a inih.
47005011	Khajarkhan Pumi chitna kha kejet ua, kieini na miring hai kha kidawi u inih, inia Pathien na thatak a inejet u inih. Khan mahiawm kiei na ngakkimining, makhala nang lungthim u hai khan kholok a nejet u, tia takakawshawn.
47005012	Ajarla nangni dieng takthar a kinining ua tharieina kha niei u mi`ing, inia kuruhut ua lienrashatna rang mun kinepek u inih. Makha na mulung shung a niboia mailang a lienrashatna aniei nangni chung a nangmashang ngamna u rang a inih.
47005013	Ajarla kieini hi avet kha kanih u joiawm, makha Pathien rang a inih. Kavet u nawkatu makha nangni rang a inih.
47005014	Ajarla Christa numpok kha na kieini hi inawmawthawngir u inih. Mahi kieini na nathirsho u joi jarkhan, mi kholok rang Mi khat hi ruthi inih. Makha dungjuia mi kholok ruthi inih.
47005015	Khan ama na mi kholok rang ruthi. Makha aring a awm amani kha na amani rangbak niboia, amani rang a ruthi a irumothoi, ama rang ringna rang a inih.
47005016	Khajarkhan tun ah put ah tute hi taksha dungjuia jet u makme. Christa kha taksha dungjuia nurujet u joiawm, tuntu ama kha khatikhan jet u lai makme.
47005017	Khajarkhan tukhat na Christa dieng awm joiatu, ama kha khutkon `thar kha nih joi. Alui nieinak kholok kha rupaisho a, enro, nieinak kholok hawng thar joi.
47005018	Nieinak kholok hi Pathien ah put ah ajong inih. Christa jar a Pathien na amarilik dieng khan nieriengieimashak joi. Ama na kieini dieng hin riengieina chonmun hi nepek joi.
47005019	Makhala, Christa jar a Pathien na manmieshie hi amarilik dieng riengieimashak joi. Ama na amani shietna hai kha te pe boi a, riengieina chawng kha kieini dieng khutnorothona joi.
47005020	Khajarkhan kieini hi Christa ruhuttir kha nanih joi. Makha Pathien na kieini dieng inawmaw`awina u a`ang inih. Pathien dieng riengiei u roh, tia kieini na Christa ruhut a kinawmawshawk u inih.
47005021	Munu rujet boi ama kha kieini rang munu irumachang inih. Makha ama jar a Pathien dikna kha ninitna u rang a inih.
47006001	Kieini hi Pathien le chonthawshom ang a, Pathien numpokmirit kha nemna boi a nangloina boi u rang, kinawmawshawk u inih.
47006002	Ajarla ama na ieriei, “Chanthatna pha `khat khan kiei na nang chawng kha karangai joi, khan shandamna nikho khan kunurushan joi.” Enro, tun hi chanthatna pha kha inih. Enro, tun hi shandamna nikho kha inih.
47006003	Pathien chon kithaw u kha biena boi rang, tute dieng bakna peh u mi`ing.
47006004	Kieini hi Pathien chon thaw hai kha nanih, iti hi chon rikip a kimalar u inih: doiratna tampui khan, shawrana khan, ravatna khan, phairavaina khan,
47006005	inejemna u hai khan, lungroko shung khan, mipui na inahokna u khan, chon thawna hai khan, jana pha mukna boi khan, vawnchamtuira doina khan,
47006006	riethieng khan, shingna khan, ashawt a shawna khan, ninghoina khan, Ratha Riethieng khan, miri`ir numpok khan,
47006007	adik chawng khan, Pathien ranak khan, viei le chang a dikna mieriem khan,
47006008	richit le maimieshietna khan, thangshietna le thanghoina khan, mimohon hai `khat a inoloi a adik `khat a,
47006009	meh jet boi inia meh jet `khat a, athi miring hai `khat a inia, enro, karing uh. Inachep u miring hai `khat a, inia nathat u mak,
47006010	mulungshaw miring hai `khat a kiningai jawnjai uh, sharachang’ khat a inia mi tampui kawrawchawngmashak uh. Ih niei boi `khat a inia nieinak kholok kieniei uh.
47006011	Aw Corinth miring hai, nangni dieng madangsheng a chawngkiriei u hi inih, nangni rang kumulung u hi rawlawnghawng a awm.
47006012	Nangni rang kunumpok u hi khar u mi`ing, inia kieini rang nang numpok u kha nangkhar u joi.
47006013	Kunumpoktak u kha ruhutthung `khat a kieini dieng hawng mutung u roh. Kiei na nangni dieng naite hai dieng a ang a kiriei inih.
47006014	Takashawn boi hai le rachan boi ringkaw rupushom kha chang u naw roh. Ajarla dikna le danishawnboi ruirakaina imaw awm? Khan mieivar le ajing ruirakaina imaw awm?
47006015	Khan Christa le Belial rawjawtna imaw awm? Ninawkle, takashawn le takashawn boi ruirakaina imaw awm?
47006016	Khan riethiengmun le rilim hai rawjawtna imaw awm? Ajarla nangni hi aring Pathien riethiengmun kha nangnih uh. Hitihin Pathien na ruti, “Kiei na amani dieng awm rang kanih, khan amani kar a lawn rang kanih. Kiei hi amani Pathien kha nih rang kanih, khan amani hi kimiring kha nih u rangnih.”
47006017	Khajarkhan “Amani ah put ah vak shok u tana rechen kha chang u roh. Orono kha shih u naw roh, khan nangni kha kiei na noloi u rang kanih,” tia Pumi na iti.
47006018	“Kiei hi nangpa u kha chang rang kanih, khan nangni hi kashapa hai le kashanu hai kha nangchang u rangnih,” tia Chungchon a ranakniei PUMI na iti.
47007001	Khajarkhan kunumpok hai, hihai chawngrakham hi nieniei u jarkhan, pum le ratha pawrchetna kholok ah put ah riethieng u taia Pathien chitna le riethiengna kha rupummashak u rawi.
47007002	Kieini hi nawpawm u roh. Tute dieng rehe u mi`ing, tute kha pawrmechet u mi`ing, tute kha mohon u mi`ing.
47007003	Nawngna rang kiriei nimak, ajarla thitnashom rang le ringnashom rang, nangni hi kumulung shung ua nangawm u joi, tia matieng kieriei joi.
47007004	Nangni dieng rangamer a chawngrieina kiniei hi ielien. Nang ruhut ua lienrashatna kiniei hi ielien. Mawshawkna hi kiei dieng ship a awm. Kawshawna u kholok chung a ajeng a ningaina kieniei.
47007005	Ajarla diktak a Macedonia ah kava u lai khan, pum a shawmuchumna niei u mi`ing, inia irikip a, vai tieng a roshona hai le khan shung a chitna hai kha kodoi uh.
47007006	Inia Titus na kieini dieng vat phakhan, mulungkoi hai dieng lungar apeh Pathien na lungarna kha nurupek uh.
47007007	Ama ava ranga kha niboia, ama dieng a nangirupek maw`awina jar a`awm inih. Kiei hi nangna`awi uh, mulung nangnumukurna uh, khan mulung nangnepekna u, iti kha ama ah put ah kurujet `le, lieklawr a kiningai.
47007008	Chawngmawchawi a nang mulung kanamanat pe u joiawm, shirna kieniei a`awm, kiei shir mi`ing. Ajarla makha chawngmawchawitak kha na phabawngte tu nang mulung inawmawshaw pe u kha kejet.
47007009	Tun kiningai, ajarla nang lungnatna u khan niboia a, mulung lekna kha nurupek u jar a inih. Ajarla Pathien na idit dungjuia mulungshaw kha nangnih uh. Makha kieini ah put ah thangna iawm nangnieina boi u rang a inih.
47007010	Ajarla Pathien idit dungjuia lungnatna kha na shandamna rang mulung lekna kha imoshok inih. Mahin shirna rang awm mak. Khania manmieshie dungjuia lungnatna kha na thitna kha imoshok inih.
47007011	Ajarla Pathien idit dungjuia, lungnatna kha na ara imaw moshok, iti kha en u roh: adik boi chung a chonthawrat, jar niei boi, ashang, chitna, ditrangai, mulunglut, adik boi kha ichep! Hihai kholok chung hin nang riethieng u, iti kha nangimumuk u inih.
47007012	Khajarkhan kiei na nangni dieng kiemiejiek joiawm, chon shie athawpa le makha ithawnapa chung a kithaw nimak, inia Pathien maikung a kinarena u kha nangni dieng larna rang a inih.
47007013	Khajarkhan Pathien na nawmawshawk u phakhan, kieini hi inawmawshawk inih. Titus ningaina khan kieini na ningaina liendet kieniei uh, ajarla nang kholok na ama mulung kha dawnthar nangimoloi u inih.
47007014	Ajarla ih khan nita`awm, nang jar ua Titus maikung a lienrashatna kha kieniei a kiei jakna niei mi`ing. Inia adik a nangni dieng ih kholok kiriei u hi ang a, Titus dieng a kielienrashatna u kha adik ruchang.
47007015	Ama kha lamjawng nangruthaw u lai khan, khadawr khan chitna le rawnawklam a nangruloi uh. Nang kholok chawngjuina kha mining a nangni dieng ama numpok kha ajeng a rashang pe.
47007016	Khajarkhan irikip a nangni dieng rangamna kieniei a kiningai.
47008001	Uliennai hai, Macedonia biekrup hai dieng irupek Pathien numpokmirit kha nangni dieng kenemejet uh.
47008002	Makhala, shawrana chungchanga enretena lientak kha runiei u joiawm, amani na ajeng a ningrungai pui uh. Amani kha ajeng a shararuchang u joiawm, rawchawng ang a, pekjawtna nieitak a rupek uh.
47008003	Ajarla imawtawrtuk ua le amani ranak na iphak ngam boishe khan amani na mulunglientak a pek jawt u, iti kha kungachang kanih.
47008004	Macedonia biekrup hai na khutchawi le khan miriethieng hai rachang puina rang a kha koloina u rang, ajeng a kieini hi nawdawi uh.
47008005	Khan kirumining u kha ang a niboia, Pathien mulungmining dungjuia, arapa a Pumi dieng le kieini dieng rurepeh u inih.
47008006	Khajarkhan, matieng a iruput kha ang a, nangni diengawm mahi numpokmirit hi rupummashakna rang, Titus kha kirumawshawk u inih.
47008007	Inia takashawn a, chawng a, shingna a, lunglutna a, kieini rang a nang numpok u khan irikip a nangruphu u kha ang a, mahi numpokmirit hinawm ruphu kha chang u roh.
47008008	Mahi chawngpek ang a kiriei nimak, inia shik miring hai mulunglut kha le enrete a nangnumpok u kha idawr maw riethieng, iti kha enkirete inih.
47008009	Ajarla Pumi Jesu Christa numpokmirit kha nangjet uh. Ama kha rawchawng joiawm, nangni rangbak khan, sharachang inih. Makha ama sharachangna khan rawchawng nangnitna u rang a inih.
47008010	Kawchawngpek tu hi inih: nikum a nangiruput u le nangiruthaw jawt u thawna khan mahi nangni rang a chanthatna ranga kha niboia,
47008011	tun awm nangiruthaw u kha rupummashak u roh. Thaw rang khan nangirudit ua nangrurasham u kha ang a, nanginiei dungjuia put ah makha rupummashak u roh.
47008012	Ajarla thawjawtna mulung kha arapa a awm joiatu, iniei boi dungjuia nimak a, iniei dungjuia Pathien na khutchawi iloi rang a kha rutuk inih.
47008013	Ajarla shik miring hai kha maw`aw a nangni kha shawna pek rang, tia kimining nimak.
47008014	Kha ruhut a, irikip rachanmashak rang hin kidit inih. Makha tun a nang ruphu u kha na amani ravatna kha mishipna rang le amani ruphu u kha na nang ravatna u kha miship a rachanshom a tetna rang a inih.
47008015	Hitihin miejiek, “Arawp a rawkhawm ama kha na rothom a iawm niei mak, atawm a rawkhawm ama kha na ravatna niei mak.”
47008016	Inia nangni rang a kiniei ra`angre tenretna Titus mulung a atet Pathien kha mapak chang rosho.
47008017	Ajarla ama na rachakna kha iruloi ranga niboia, mulung irulek a, ama idittak a, nangni dieng ava inih.
47008018	Khan athachawng chung a chonthaw jar a biekrup kholok na imapak uliennai kha ama le kivaktirshom u inih.
47008019	Inia kha ranga kha niboia, mahi numpokmirit hi le kijin puishom u rang a biekrup hai na imadan inih. Makha Pumi amatak kha mulurna rang le nangishan jawtna u kha mumukna rang a kithaw u chon inih.
47008020	Khutchawi rothom chung a chonkithaw u hin, mi na iniemieshiet u rang a kha kiriring pui uh.
47008021	Ajarla Pumi maikung ranga a atha kha niboia, miring hai maikung a`awm atha kha thawna rang a inih.
47008022	Khan kuliennai u hi amani le kavaktir uh. Chon arawplam a kieini na ama kha mulunglut miring inih, iti kha kejet uh. Khan tun ama hi mulunglutdet joi. Ajarla ama na nangni dieng takashawn kha ajeng a niei joi.
47008023	Titus kha tu, nangni rang a kirawtawp pui le chon kithaw pui miring `khat inih. Uliennai hai kha tu, biekrup hai tirtawn hai kha inih. Amani kha Christa lurna kha inih.
47008024	Khajarkhan biekrup hai dieng nang numpok u le nang chungchang ua kielienrashatna u jetna kha amani dieng mumuk u roh.
47009001	Khan miriethieng hai rang a chon thawna chungchang khan nangni dieng kimiejiek rang a kha rangai mak.
47009002	Ajarla nangithaw jawt u kha kiei na kijet. Makha chung khan Macedonia miring hai dieng lienkinarashatna u inih, makhala Achaia ah miring hai kha tu, nikum khan a rasham u nih joi. Khan nang mulunglutna kha na amani arawplam kha muchunmashak joi.
47009003	Khanikengta nang chung ua kielienrashatna u kha mahin arok changna boi rang, uliennai hai kha kivaktir nih joi. Makhala, kiriei kha ang a nangrashamna u rang a inih.
47009004	Kha nitnawkatu, Macedonia miring hai kha na kiei le va a arasham boi a navakmuk uatu, nangni kha te boi a, rangamer a kielienrashatna u chung hin jak kumuk u rangnih.
47009005	Khajarkhan arapa a chawngnangrurakham u khutchawi hai kha masha a rashamna rang, nangni dieng matieng vatna rang, uliennai hai kha mawshawkna `khat hi rangai, tia kimining. Makha manarshie a pek niboia pekjawttak a pekna rang, khutchawi `khat a nangrashamjer a nangrutetna u rang a inih.
47009006	Inia mahi adik inih, chikchelam a avawr ama kha na chikche kha le rawkhawm rangnih, rahvan peklam a avawr ama kha na rahvan kha le rawkhawm rangnih.
47009007	Mi rikip na ningshietlam a ninawkle thawboithaboi `khat a niboia, mulung a imuchuk kha peh rosho. Ajarla mulung parlam a apeh miring kha Pathien na numipok inih.
47009008	Pathien na numpokmirit kholok kha nangni dieng iruphumashak ngam inih. Makha ih kholok a ahun a nieina rang le atha chon kholok a ruphu changna rang a inih.
47009009	Hitihin a imiejiek hi inih: “Ama na athe a rajaimashak joi, ama na shara hai dieng pek joi. Ama dikna kha kumshawt a awm.”
47009010	Khan avawrpa dieng a muchi le khan nek rang nekleshak mawjawnpa Pathien kha na nangivawrna rang, ara kha nawmawjawn pe a numupung pe rangnih, khan nang dikna ara hai kha imupung chang rosho.
47009011	Pekjawtna kholok chung khan irikip a nawrawchawngmashak u joi. Makha na Pathien namapakmashak u rangnih.
47009012	Ajarla mahi Pathien chon thawna hi na miriethieng hai ravatna kha imawjawn pe ranga niboia, amani kha ruphu a Pathien imapakmashak inih.
47009013	Mahi pekna chon hin tumaw nangni u, iti kha mi hai na muk ua, Pathien kha mapakna rang a inih. Makha Christa rieirophongna rawtawp pui chawngjuina, khan amani le mi kholok dieng nang khutjangna u jar a inih.
47009014	Khan nangni dieng a awm danlakngam boi Pathien numpokmirit jar a, nangni rang nikna niei u phakhan, ajeng a anarangai uh.
47009015	Angrieingam boi ama khutchawi jar a Pathien kha mapak chang rosho.
47010001	Christa mulung renem le raw`awina jar a, nangni le mailemai a ka`awm phakhan, mulung rede, inia nangni le ka`awm boi phakhan, mulung ngarna aniei, Paul kiei na kinawmawshawk u inih.
47010002	Kieini hi manmieshie ichatna dungjuia aring `khat a nimining amani dieng kavat phakhan, kirumining rangamna hi amani dieng mumukna boi rang, kinawdawi u inih.
47010003	Ajarla kieini na dawkshamna le karing u joiawm, miring awmchan dungjuia rakithaw u nimak.
47010004	Ajarla karathawna u mieriem hai kha rieliei mieriem nimak, inia ashie ranakbuk kha mathangna rang, Pathien ranakniei mieriem kha inih.
47010005	Chawngrieshietna le khan Pathien jetna le rodoi rashang lungthim kholok kha kimathang inih. Khan Christa chawngjui rang khan mulungmining kholok kha shurkhop `khat a kichawi u inih.
47010006	Khan nang chawngjuina u kha rupum phakhan, chawngjuina boi kholok kha chepna rang, rasham a awm kanih uh.
47010007	Me malang dungjuia nieinak hai kha nangi`en u maw nih? Tukhat na Christa tah kha kanih, tia rangam nana joiatu, takthar a mahi nining a mining rosho, makhala ama na Christa tah anih kha ang a, kieiniawm Christa tah kha kanih uh.
47010008	Ajarla nangthangna u rang a nimak a, nangni kha nomothoina u rang, Pumi na inepek u kachamnieina u hi chungchanga lienkarashah u joiawm, jakna niei u naw ning.
47010009	Makha chawngmawchawi hai kha le nangni kha kinimichit u kha angna boi rang a inih.
47010010	Ajarla amani na ti uh, “Ama chawngmawchawi hai kha irik, khan ranak niei pe, inia upum jawna khan dawkshamna ieniei, khan ama chawngriei kha mieshietthiei a awm pe.”
47010011	Kha ang miring kha na mahi mining rosho, makhala kieini na kaw`awm boi u phakhan, chawngmawchawi a kivakmawchawi ua, kiriei u kha ang a ka`awm u phakhan, khatak kha chon a kanih u rangnih.
47010012	Ajarla nining a mathat nana hai amani kha le rachan a ninawkle rapana rang, ngam u mi`ing. Inia nining a manilemani kha retena uh, khan nining a rietiet nana ua ashing kha chang u mak.
47010013	Pathien na kieini dieng a inepek rietietna kha khea lienrashatna niei u naw ning. Inia kha`ang lienrashatna Pathien na inumutumsha rikaina rietietna shung khan a inih. Makha rikaina kha nangnishe iphak inih.
47010014	Nangnishe kavakshok ngam boi u ang a, kielienrashatna khan rekhe u mi`ing, ajarla Christa athachawng kha le nangni dieng vak shok kanih uh.
47010015	Shik miring hai chon thawna khan rekhe a lienrashatna kha niei u mi`ing, inia mahi ngakmining hi kieniei uh, makhala nang takashawn u kha hawng lien shishit le roroia, nang jar ua kirikaina u kha Pathien na narajai pe u rangnih.
47010016	Makha nangni rang a kha khea athachawng kha rophongna rang le, shik miring chonthawnasha rikaina khan lienrashatna boi rang a inih.
47010017	Inia “lienrashah ama kha na PUMI riming a lienrashah rosho.”
47010018	Ajarla nining a rieimielien ama kha muchuk mak a, Pumi na irieimielien ama kha imuchuk inih.
47011001	Kawmawngna shilite hin nangnodoi pui uala naw! Diktak a nangnodoi pui uh.
47011002	Ajarla Pathien ah put ah kimuk ningawna kha le ningkawnawaw uh. Ajarla inkopa `khat dieng nangni inniei rang khan chawngkururakham joi. Makha Christa dieng nangni kha shimnu taklak `khat a pekna rang a inih.
47011003	Inia moro na ama mimohonna le Eve irumohon kha ang a, makha na Christa dieng nang mulungmining u ariem kha memieshietthiei, tia chitna kieniei.
47011004	Ajarla tukhat na nangni dieng va a kieini na kirophong boi u Jesu shik kha ivakrophong rang a, ninawkle nangirumuk boi u ratha shik nangiloi u rang a, ninawkle nangiruloi boi u athachawng shik nangiloi u rang a, hihaihi nangrodoi puithiei u, tia chitna kieniei.
47011005	Rashangving tirtawn hai dieng kiei hi noirede mi`ing, tia kimining.
47011006	Khan chawngriei hin miriem kinitjoiawm, shingna a tu nih mi`ing, iti hi ih kholok a kieini hi nangni dieng kirumalar u inih.
47011007	Manboi a athachawng kirurophong a kinining a kururede khan kiei na munu kithaw maw nih?
47011008	Nang chon u kawthawna rang, biekrup shik hai ah put ah shawlawh kha ranak a kiruloi inih.
47011009	Nangni le kaw`awmlai khan kiei ravat a kuruawm, inia tute dieng kiei na pokrik peh mi`ing. Karavatna hai kholok kha Macedonia ah put ah ajong uliennai hai kha na nimiship pe uh. Khan nangni dieng irikip a pokrik kachangna boi rang, kirurung inih, khan rung rang kanih.
47011010	Christa adik kha kiei dieng a`awm le roroia, Achaia ah mahi kielienrashatna hin tute na namakha ngam naw nih.
47011011	Ijar a maw? Numkonopok boi u jar a maw nih? Numkonopok uh, iti hi Pathien na ejet.
47011012	Inia miring hai na kieini ang a lienrashatna rang a chanthatna adit hai chanthatna kha shatna pe rang, kithaw kha kiei na thaw rang kanih.
47011013	Ajarla kha ang miring hai kha tirtawn jok, mimohon chonthaw hai kha nih uh. Nining ua Christa tirtawn rang a rasha nih uh.
47011014	Mahin shindawngna rang awm mak, ajarla Satan amatak na mieivar ravantir `khat rurashah inih.
47011015	Ama shepding hai kha na dikna shepding hai kha rasha u joiawm, mahi rekhekchon nimak. Amani dawng kha ochonthaw u dungjuia nih rangnih.
47011016	Kiei na kirieiret inih, tute na kiei hi avet `khat a noloi naw rosho. Noloi joiatu, lektetak a nita`awm, lienkarashatna rang, kiei hi avet `khat a noloi u roh.
47011017	Mahi rangamna chung a lienrashatak a chawngkiriei hi Pumi na iriei ang a tu kiriei nimak, inia avet miring `khat a kiriei inih.
47011018	Rieliei ichatna dungjuia, mi tampui na lienrashatna niei uh. Khatikhan kieiawm lienrashah rang kanih.
47011019	Nangni hi nang shing u jarkhan, amawng hai le ningaitak a nangawm ngam uh.
47011020	Tukhat na shok namachang u joiawm, tukhat na nawkhawver u joiawm, tukhat na ama nemna rang norotokna u joiawm, tukhat na nining a rawlawm joiawm, khan tukhat na nang mai uah naben u joiawm, nangdoi uh.
47011021	Kajakna u rang, nangni le enkerete ua, kieini hi kadawk u, tia kiriei inih. Ih khan nita`awm tukhat na lienrasha joiatu, kieiawm lienrasha kanih. Avet `khat ang a achawng kanih.
47011022	Amani kha Hebrew miring maw nih uh? Kieiawm kanih. Amani kha Israel miring maw nih uh? Kieiawm kanih. Amani kha Abraham chicha hai kha maw nih uh? Kieiawm kanih.
47011023	Amani kha Christa shepding kha maw nih uh? Kiei kanidet. Avet miring ang a achawng kanih. Chonthaw khan kiei na kawthawdet, rawmawtawng khan kiei na kawtawngdet, lungroko shung khan rawnaw a kiei ka`awmdet, thitna le ranai khan kiei rawnaw a ka`awmdet.
47011024	Jihudi hai ah put ah shawm mili a khatte ta rawmaw voirahngahet kurutawng.
47011025	Voithumhet thirpum le nurujem uh, voikhat lung le nurudeng uh, voithum korokong kha rukoi, jan `khat le ni `khat tuipui chung ah shawtak a kuruawm.
47011026	Khomijin she kururawnaw, tuidung hai chitroina khan kurocho. Shiersho miring hai chitroina khan kurocho, kimiringtak hai chitroina khan kurocho, Phungshik hai chitroina a kurocho, khopui chitroina khan kurucho, ramthim chitroina khan kurocho, tuikhanglien chitroina khan kurocho, khan uliennai jok hai chitroina khan kurocho.
47011027	Shawrieviei a chon kuruthaw, rawnaw a ja boi a kuruawm, vawnchamtuira a kuruawm, rawnaw a bukuruhien, ponledier boi a dai kururieviei.
47011028	Tieitang kha te boi a, biekrup kholok rang a kumulungkham hi na ningthingkip inachep inih.
47011029	Mi eshen na dawkshamna niei phakhan, kieiawm dawkshamna kiniei boi maw kanih? Amani na mi eshen keruthuimashak phakhan, kupum rieirit a natna kiniei boi maw nih?
47011030	Kiei na lienkarashangir rang a shok nitjoiatu, kawdawkshamna khan lienrashatna niei rang kanih.
47011031	Kumshawt a kimapak u, kupumi u Jesu Christa Pathien le apa kha na mielieishiei kithaw nimak, iti hi ejet.
47011032	Damascus khan kiei hi nurushur jawt jarkhan, reng Aratas thoi a rampo kha na Damascus miring hai khopui kha irurung inih.
47011033	Inia bangpui tukber khan kiei hi tiengkum ah nurumuchum ua ama khut ah put ah rurekhe kanih.
47012001	Diktak a kielienrashatna hi nemna mi`ing, inia Pumi ah put ah mulungmik hai le chawngrophong hai kha dawna riei rang kanih:
47012002	kum shawmlieimili mala khan Christa takashawn miring `khat kejet. Ama kha athum changna ravan khan iruchawi inih. Taksha pum a maw nih, ninawkle taksha pum boi a maw nih, kiei jet mi`ing, Pathien na ejet.
47012003	Kha ang miring kha kurujet: taksha pum a maw nih, ninawkle taksha pum boi a maw nih, kiei jet mi`ing, Pathien na ejet.
47012004	Ama kha itia paradise khan iruchawi maw nih, khan ama na rieingam boi chawngriei hai kha irujet maw nih, iti kha miring `khat na iriei rang khan dan nih boi inih.
47012005	Kha ang miring chungchang khan kiei lienrashatna niei rang kanih. Inia kuchungchanga tu, kawdawkshamna chungchanga niboia, lienrashatna niei naw ning.
47012006	Lienrashatna rang khan kidit rang a nitjoiawm, avet kha nih naw ning, ajarla adik kha riei rang kanih. Inia tukhat na kiei dieng a imuk ninawkle ijet kha khea niminingna boi rang, arakai kanih.
47012007	Khan rekhek a lien chawngrophong jar a kiei na kawrawlawmna boi rang, kataksha shung a riling hi inurupek inih. Makha riling kha kiei hi analo rang a Satan ah put ah palai kha inih.
47012008	Mahi na kiei hi namathanna rang, hi chungchang hin Pumi dieng voithum kirudawi inih.
47012009	Khan ama na kiei dieng nuruti, “Kunumpokmirit hi nang rang ahun inih, ajarla dawkshamna khan karanak hi irupummashak inih.” Khajarkhan kawdawkshamna khan kiei ningaitak a lienrashatna niei rang kanih. Mahi Christa ranak kha kuchung a awmna rang a inih.
47012010	Khajarkhan Christa jarbak a kawdawkshamna khan, engshiet thawna khan, karavatna hai khan, epshie a inawthawna u hai khan, kaphairavaina hai khan ningnitna kieniei. Ajarla dawkshamna kieniei phakhan, arat kha kanih.
47012011	Lienrashatna kieniei phakhan, kiei avet kha kachang. Thawboithaboi `khat a ninawmawthaw u inih. Ajarla nangni na rieininurumielien u rang a shok inih. Ajarla kiei hi ih kinit joi nawkawm, rashangving tirtawn hai anuk a awm mi`ing.
47012012	Diktak a tirtawn `khat kinitna kha na, nang kar ua doiratna kholok le jetna hai khan, rekhekchon hai le chonrekhek hai khan chon ruthaw joi.
47012013	Nangni dieng pokrik kurunitna boi ranga kha niboia, ih khan maw biekrup shik hainek a adawk kha nangrunih uh? Mahi dikna boi hin rangaidam nepeh u roh!
47012014	Nangni dieng vatna rang, voithum karasham joi. Khan nangni rang pokrik chang naw ning, ajarla nang tah u hai kha kidit nimak a nangni kha kinadit u inih. Ajarla naite hai na nulepa hai rang niei vawm pe naw nih, nulepa hai na naite hai rang a ibawm pengir rang a inih.
47012015	Khan nang ratha u rang ningaitak a kiei na sheng rang kanih, khan resheng rang kanih. Kiei na ruphu a numkonopok u joiawm, ravat a kiei hi numnangnopok uh.
47012016	Inia nih rosho, nangni kha kiei na pokrik nepeh u mi`ing. Khanikengta hong kiethiei jarkhan, hong a kinushur u inih!
47012017	Nangni dieng kivaktir hai kha nemna kinoloina u maw nih?
47012018	Titus kha kirumawshawk inih, ku`uliennai kha ama le kivaktir inih. Titus na nangni dieng nemna iloi maw nih? Ra`angre Ratha a aringshom nih u mi`ing maw? Ra`angre kethawt a lawn nih u mi`ing maw?
47012019	Takthar a, nang maikung ua karapha u keng, tia nangimining u maw nih? Christa jar a Pathien maikung a kiriei u inih. Inia kunumpok hai, ih kholok hi nang lienna u rang a kithaw u inih.
47012020	Ajarla kavat phakhan, kimining ang a kinavakmuk boi u rang a le nangimining u ang a nanginumuk boi rang a tak khan kiei kachi: roshorakhana awmthiei, manarshie awmthiei, mulung hang mawshawkna awmthiei, bing a raphamna awmthiei, ashie chawngrieina awmthiei, mi mieshietna awmthiei, lienrashatna awmthiei, khan reshenna awmthiei.
47012021	Khan takthar a, kavat phakhan, kapathien na nang kar ua jak nepekthiei. Mi tampui na matieng a iruthaw u munu hai: rono chon, rejaichon, rejaikawk chon ithaw u ah put ah mulung lekna inieina boi u chung a kumulung kurthiei.
47013001	Nangni dieng kava hi voithum changna inih. “Miring idi ninawkle uthum na kungichangna rikip kha chawngcho nih rangnih.”
47013002	Matieng khan voidi changna a nangni le kuruawmlai khan kirieimasha inih. Khan tun ka`awm joi nawkawm, matieng a munu ruthaw hai le aliemlim kholok dieng kimiejiek inih: kavaret joiatu, amani kha kiei na hawi naw ning.
47013003	Ajarla Christa na kiei dieng chawngirieina rentukna kha nangni na nangtawk uh. Ama kha nangni dieng adawk nimak a nangni dieng arat inih.
47013004	Ajarla dawkna khan ama kha cross ling ah ruthat u joiawm, Pathien ranak jar a aring inih. Ajarla kieiniawm ama le adawk kanih uh. Inia Pathien ranak jar a chonkithaw pe u hin ama le aring rang kanih uh.
47013005	Takashawn a nangawm u maw nih, iti kha nang nining ua enrete u roh. Nang nining ua rentukna niei u roh. Enretena khan nangcho u nawkatu, Jesu Christa kha nangni dieng awm, iti kha nangijet boi u maw nih?
47013006	Inia kieini hi enretena khan cho u mi`ing, iti kha nangjet u rangnih, tia takakawshawn.
47013007	Khania nangni na ashie nangthawna boi u rang, Pathien dieng nikna kieniei. Rentuk ang a namalang u rangnih, iti nimak a, nemna boi `khat ang a namalang u joiawm, atha kha nangthawna u rang a inih.
47013008	Ajarla adik le re`er a kieini na iawm thaw u mi`ing, inia adik jarbak a kithaw u inih.
47013009	Ajarla kieini kadawk ua nangni nangrat u phakhan, ningai kanih uh. Inia nangni nurupummashakna rangawm, kieini na nikna kieniei u inih.
47013010	Ajarla rieshietna rang niboia konna rang, Pumi na kiei dieng a inepek cham hi kavat phakhan, herum a korotokna boi rang, a`awm boi `khat a hihaihi nangni dieng a kimiejiek inih.
47013011	Mawtawrna a, kuliennai hai, chubai. Rupum u roh, mulungar repeh nana u roh, mulung `khat a awm u roh, lungdamtak a ring u roh, khan numpok le lungdamna apeh Pathien na nangni le awm rangnih.
47013012	Riethieng biengrutum kha le khatlekhat chubairawthaw nana u roh.
47013013	Miriethieng kholok na chubai nawthaw uh.
47013014	Pumi Jesu Christa numpokmirit le Pathien numpok, khan Ratha Riethieng rawlawpna kha nang kholok le awm rosho. Amen.
48001001	Miring hai ah put ah le miring jar a niboia, Jesu Christa jar a le athi ah put ah ama rumothoi, apa Pathien jar a tirtawn,
48001002	khan kiei le rawtawp uliennai hai kholok le, Galatia Biekrup hai nangni dieng, Paul kiei na kimiejiek inih.
48001003	Apa Pathien le kupumi u Jesu Christa ah put ah numpokmirit le lungdamna kha nangni dieng a`awm nih rosho.
48001004	Napathien u le napa u mulungmining dungjuia, tun a ashie rong ah put ah nakhek rang, numunu u jar a rurepeh,
48001005	ama dieng kumshawt a alur jawnjai nih rosho. Amen.
48001006	Christa numpokmirit jar a nangni anakoipa ah put ah hidawrtak relen a athachawng shik `khat a nangrurawthawt u jarkhan, shindawngna kieniei.
48001007	Athachawng shik awm mak, inia miring eshen na nangni kha reheshu a natet jawt uh, khan Christa Athachawng kha rawpawrmashak jawt uh.
48001008	Inia kieini kanih ua, ninawkle ravan a ravantirshe nita`awm, kirophong u athachawng le re`er athachawng shik rophong joiatu, pumbawtna nih rosho.
48001009	Matieng a kiruriei u kha ang a, tunshe hinawm kirieithep inih, makhala tukhat na niruloisha u kha le re`er athachawng shik norophong pe u joiatu, pumbawtna nih rosho.
48001010	Ajarla miring kha maw ninawkle Pathien kha maw tun kiei na kimawkawi? Ninawkle, miring hai dieng a ningnitna kha maw kitawk? Miring hai ningnitna kha kidit nitlai a tu, kiei Christa shok runithiei naw ning.
48001011	Khania uliennai hai, nangni dieng mejet jawtna kieniei, makhala kirophong athachawng hi miring ah put ah nimak.
48001012	Ajarla miring ah put ah mahi kimuk nimak, khan mi na mahi inuruchukawm nimak, inia Jesu Christa chawngrophong jar a inih.
48001013	Ajarla arapalai a Jihudi hai richi a kaw`awmchan kha nangrujet uh, ajeng a Pathien Biekrup kha shawna kurupek, khan makha mathangna rang, kururai.
48001014	Khan kuphung shung a koro hai tampui kar a Jihudi hai richi a kururashangmasha inih, khan rekhe a pilepu hai shena dan khan kumulung kururepeh inih.
48001015	Inia kunu vawn shung ah nurumadanpa le ama numpokmirit jar a nurukoi Pathien kha ningrunit phakhan,
48001016	Phungshik hai dieng athachawng rophongna rang, ashapa kha kiei dieng jong malar. Inia relentak a miring dieng rurawdawn mi`ing.
48001017	Khan Jerusalem ah awm kamatieng a tirtawn hai diengawm ruhawng mi`ing. Inia Arabia ah kurushe, khan Damascus ah kurukirret.
48001018	Khan kum `thum shole, Jerusalem ah Peter aphah kuruhawng a ama le ni shawmlieirahnga kuruawm.
48001019	Inia, Pumi naipangpa James niboia, tirtawn shik rumuh mi`ing.
48001020	Khania nangni dieng a kimiejiek hai hi, Pathien maikung a mielieishiei thaw mi`ing.
48001021	Khashole Syria le Cilicia ah kurushe.
48001022	Inia Judea Biekrup shung a awm Christa takashawn hai kha na kemeh nurujet u mak.
48001023	Khania irujet u khatte tu awm, makhala “Arapalai a shawna nurupepa kha na tuntu pha `khat a mathangna rang a irurai takashawnna kha eshem joi.”
48001024	Khajarkhan kajar a amani na Pathien kha rumapak uh.
48002001	Khan kum shawmlieimili shole, Barnabas le Jerusalem ah kuruhawngret. Titusawm kuruhawng pui.
48002002	Chawngrophong jar a kuruhawng, khan Phungshik hai dieng a kirurophong athachawng chungchanga thangkoina kuruniei. Khania nemna boi a atan ninawkle rutansha kha kinitna boi rang, rimingniei hai dieng shikving a thangkoina kuruniei.
48002003	Inia kiei le rurawtawp Titus kha Greek nitjoiawm, vunrume`epngir u mak.
48002004	Inia kieini hi shok kachangna u rang, uliennai jok hai kha na Christa Jesu jar a ningchamna kiniei u kha tinta rang, muruk a hawng lut uh.
48002005	Nangni le athachawng adik kha awmnathiei rang, amani dieng apha bawngteshe rulut u mi`ing.
48002006	Inia rimingniei rasha jawt miring hai dieng tu, ikha nita`awm, kiei dieng kairekhena nepeh mak. Ajarla rimingniei miring hai na kiei dieng inurubo pe iawm awm mak. Pathien na miring mai en a chon thaw mak.
48002007	Kha le kairekhe a, vunep hai dieng athachawng riei rang, Peter dieng irurotho pui kha ang a, vunep boi hai dieng athachawng riei rang, kiei dieng nurorotho pui joi. Makha amani na rumuk uh.
48002008	Ajarla vunep hai dieng a tirtawn rang a Peter chung a chon ruthaw Pathien na kiei diengawm Phungshik hai rang chon iruthaw inih.
48002009	Khan rimingniei chawpui hai James, Cephas, khan John, amani na kiei dieng a inurupek numpokmirit kha rujet u `le, kiei le Barnabas Phungshik hai dieng, khan amani vunep hai dieng shena rang, rawlawpna khutchang kha nurupek uh.
48002010	Amani chawngben khatte kha tu shara hai kha miningna rang a inih. Kieiawm makhatak kha thawna rang, ngakrala a kuruawm inih.
48002011	Khan Peter na Antioch ah vat phakhan, amaikungtak ah kirurodoi pui inih. Ajarla ama kha metek phawm shok inih.
48002012	Ajarla James na ijongtir miring eshen vat mala khan, ama na Phungshik hai le shak rushakshom, inia amani vat phakhan, vunep hai kha ruchih a nining a rurakai a rurechen joi.
48002013	Khan Jihudi hai eshenawm ama le thanunchan ruthaw uh. Khan Barnabasshe kha amani thanunchan kha na lamrurehemashak.
48002014	Inia amani athachawng adik dungjuia awmrachan boi u kha kurumuk phakhan, amani kholok maikung a Peter dieng kuruti, “Nang Jihudi nangnih a Jihudi hai ringdan a ring boi a Phungshik hai ringdan a nangring. Inia ijar a Phungshik hai kha Jihudi hai ringdan a ringna rang, niruep maw nih?
48002015	“Kieini hi balamtak a Jihudi kha nanih uh, Phungshik hai kar ah put ah munu miring hai kha nih u makme.
48002016	Dan na ikhin chonthaw kha na miring hi imidik ngam nimak, iti kha nejet uh. Khajarkhan Christa dieng takashawn jar a kieini hi nimidikna rang, Jesu Christa kha takanishawn u inih. Makha Dan na ikhin chonthaw jar a nimak a, Christa dieng takanawshawn u jar a inih. Ajarla miring `khatsheawm Dan na ikhin chonthaw kha na midik ngam naw nih.
48002017	“Inia Christa jar a nimidikna rang, kieini na natawk phakhan, kieinirilik munu miring hai `khat a nurumuh uh. Christa hi munu thoithaw miring kha maw nih joi? Makha nihet mak!
48002018	Kishiet hai kha kiei na karashakthep joiala, kinining a shiet miring kha achang kanih.
48002019	Ajarla Pathien dieng kiringnathiei rang, Dan jar a Dan khan kuruthi joi.
48002020	Khan Christa le cross ah kuruthichen joi. Aring hi kiei nilai mi`ing, inia Christa na kiei dieng aring kha nih joi. Tun pum a karing hi kiei hi numnurupoh a upumtak rurepeh Pathien Shapa dieng takashawn jar a aring kanih joi.
48002021	Pathien numpokmirit kha kiei ishawn boi a thaw mi`ing. Ajarla dikna hi Dan jar a nitjoiatu, Christa kha nemna boi a ruthi inih.”
48003001	Aw amawng Galatia miring hai! Adik nangijui boi u hi, tu na inama`am u maw nih? Jesu Christa na Cross ah thitna kha nangmukna u rang, nang kar ua irutar nimak maw?
48003002	Dan na ikhin chon hai jar a ninawkle nangirangai u kha takanangshawn u jar a Ratha kha nangimuk u maw nih? Hi ranga hi nangni dieng kejet jawt.
48003003	Ijar a mawnghai maw nangnih uh? Ratha a nangruput ua taksha dieng maw mutumna u rawng?
48003004	Nemnahet boi nitjoiatu, nemna boi a shawna tampui maw nangdoi uh?
48003005	Khajarkhan nangni dieng Ratha napeh ama le nang kar ua chonrekhek athaw ama kha na Dan chonthaw jar a iruthaw maw nih, ninawkle nangirurangai u kha takashawn jar a iruthaw maw nih?
48003006	Khatikhan Abraham na “Pathien kha takarushawn jar a midik `khat a irute nih joi.”
48003007	Khajarkhan jet u roh, makhala takashawn amani ranga kha Abraham nai hai kha nih uh.
48003008	Takashawn ah put ah Pathien na Phungshik hai kha midik rangnih, iti hi Miejiek na rumukmasha jarkhan, Abraham dieng matieng athachawng kha hitihin rurophongmasha, “Nang ah put ah phung kholok na rahvan muk rangnih.”
48003009	Khajarkhan takashawn miring hai kha na takarushawn Abraham kha le rahvan muk rangnih.
48003010	Dan na ikhin chonthaw kholok pumbotna thoi a awm. Ajarla hitihin miejiek, “Dan behangbuk shung ah thaw rang a irumiejiek athaw boi kholok chung a pumbotna awm.”
48003011	Khajarkhan Dan na tuteawm Pathien maikung a midik ngam naw nih, iti hi malangsheng inih, ajarla “takashawn jar a adik miring kha ring rangnih.”
48003012	Dan kha takashawn ah put ah nimak, inia “amani na ikhin athaw miring kha na amani jar a ring rangnih.”
48003013	Kieini nuruhut rang pumbot kha ruchang a, Christa na Dan pumbotna ah put ah nurukhek joi. Ajarla hitihin miejiek, “Thing ah imakhai miring rikip pumbotna thoi a awm inih.”
48003014	Makha Christa Jesu jar a Abraham rahvan kha Phungshik hai dieng jongna rang le takashawn jar a kieini na Ratha a chawngrakham kha mukna rang a inih.
48003015	Uliennai hai, miring shedan kha kiriei inih: miring rawjawtnashe kha`awm menet shole, tute na ipai boi ninawkle ibo boi inih.
48003016	Chawngrakham hai kha Abraham dieng le ama Chicha dieng a ipek inih. Ama na tampui jetna, “Chicha hai dieng,” ti mak, inia `khatte jetna, “Nang Chicha dieng,” iti. Makha Christa inih.
48003017	Mahi kiti inih, Pathien na Christa jar a irumenetsha rawjawtna kha kum rajamili shawm `thum shole, ahawng Dan kha na chawngrakham kha chon thaw boi minitna rang, mathang ngam mak.
48003018	Ajarla inkoklo kha Dan jar a nitatu, makha chawngrakham jar a nilai mak, inia makha Abraham dieng tu Pathien na chawngrakham jar a irupek inih.
48003019	Ijar a Dan kha a`awm maw nih? Chawngirurakhamna amani dieng Chicha kha na va masheng, mahi shietna jar a irubo inih. Mahi ravantir hai jar a palai khut ah chon na irumenet inih.
48003020	Palai kha khatte rang a nimak, inia Pathien tu khatte inih.
48003021	Khanitala Dan hi Pathien chawngrakham hai kha le re`er maw nih? Makha nihet mak! Ajarla irupek dan `khat hi na ringna pek ngam joiala, dikna kha Dan jar a nihet joi.
48003022	Jesu Christa dieng takashawn jar a chawngrakham kha takashawn amani dieng pekna rang, Miejiek na nieinak kholok kha munu thoi a rukhar joi.
48003023	Inia takashawn kha jong mala khan kieini hi Dan na nurukhop uh. Takashawn kha Pathien na rophongphit `le, dan kha rurakhar joi.
48003024	Khajarkhan takashawn ah put ah niridikmashakna rang, Dan hi Christa tieng nomoroi lamkai kha runih.
48003025	Inia takashawn jong joi jarkhan, kieini nomoroipa thoi a awm u lai makme.
48003026	Ajarla Christa Jesu dieng nang takashawn u jar a Pathien nai hai kha nangniviek u joi.
48003027	Christa dieng baptisma aloi nang kholok na Christa kha pon a nangrieshiei u joi.
48003028	Jihudi le Greek awmlai mak, shok le moshok awmlai mak, nupang le apa awmlai mak. Ajarla Christa Jesu jar a nang kholok khatte nangnih u joi.
48003029	Khan nangni Christa tah kha nangnih u joi jarkhan, Abraham chicha hai kha nangnih u joi, khan chawngrakham dungjuia koklo hai kha nangnih u joi.
48004001	Khan kiei na kieriei makhala koklo kha naite nit lailim, ama kha kholok pumi nitjoiawm, shok le kairekhena awm mak.
48004002	Inia apa na irutukmashak apha kha hawng shun malalim, ama kha aenajawn hai le inchonpo hai thoi a awm.
48004003	Kieiniawm kha nanih: nanaite changlai khan manmieshie balam khopna khan nuruawm u inih.
48004004	Inia apha kha hawng rupum phakhan, nupang ah put ah le Dan thoi a rumoshok a, Pathien na ashapa kha jong tir.
48004005	Makha Dan thoi a awm hai kha khekna rang le naimachang kha numukna u rang a inih.
48004006	Shapa nangnih u jarkhan, Pathien na ashapa Ratha kha nang mulung ua jong tir a Ratha na “Abba, Kapa,” tia ra`ai.
48004007	Khatikhan shok kha nih u lai makche, inia shapa kha nangnih u joi. Shapa kha nangnih u joiatu, Christa jar a Pathien koklo kha nangnih u joi.
48004008	Khania Pathien nangrujet boi u lai khan, balam a pathien nih boi hai chon kha nangiruthaw pe u inih.
48004009	Inia tun Pathien kha nangjet u shole, shirkhat tieng, Pathien na inurujet u nih joi, itia takthar a adawk, akip boi ruchukna khan kirna rang le amani dieng shok changna rang, nangiminingthep u maw nih?
48004010	Nikho le tha, khan pha le kum hai kha nangsher pui uh.
48004011	Nangni rang chon kithawsha hi nemna boi maw nih joi, iti hin kachi.
48004012	Uliennai hai, kiei hi angna rang, kawnawmawshawk uh, ajarla kieiawm nangni kha a ang kanih. Kiei dieng rehena chonawm nawthaw pe u makche.
48004013	Akhat changna a nangni dieng athachawng kururophonglai khan, katak rudam mak, iti kha nangrujet uh.
48004014	Kupum shung a lemna hi mitir a napai u makche. Inia Pathien ravantir le Christa Jesu kha ang a nangnuruloi uh.
48004015	Nang rahvanmuk u kha imaw nih joi? Initthiei rang a tu, nang mik u kha kaw a amani kha nangnurupek ngam u, iti hi kiei na kungkachang.
48004016	Nangni dieng adik kieriei jarkhan, nang rahapui u achang maw kanih joi?
48004017	Nangni kha atha a inahawr u nimak, inia naralatmashakna rang, amani kha ninginawmaw`aw u inih.
48004018	Kiei na nangni le ka`awm pha ranga hin niboia, pha rikip a atha a ningaw hi atha inih.
48004019	Kanai hai, nangni dieng Christa kha moshon malalim, nairo`oi shawna kha kidoithep inih.
48004020	Tun hin nangni dieng awm a kehesho tho rang hin kadit, ajarla nang chungchang ua kiei awkchak a ka`awmlai.
48004021	Dan thoi a awm jawt miring hai, kiei dieng nieriei u roh, dan kha rangai u makche maw?
48004022	Ajarla hitihin miejiek, “Abraham na shapa `di runiei: shoknu le akhat, khan ningchamnu le akhat.
48004023	Inia shoknu ah put ah ama kha taksha dungjuia ashok inih, khan ningchamnu ah put ah ama kha chawngrakham jar a inih.
48004024	Mahi chawngmeloi inih, ajarla nupang idi kha chawngrepekna idi kha inih. Chawngrepekna `khat kha Sinai Mo ah put ah inih, khan shok achang rang a nai hai kha ieniei. Ama kha Hagar inih.
48004025	Ajarla Hagar hi Arabia ah awm Sinai Mo kha inih. Khan mahi tun a Jerusalem hi itina nih joi. Ajarla Jerusalem hi anai hai kha le shok a awm nih joi.
48004026	Inia chung a awm Jerusalem kha tu ningcham a awm inih, ama hi nawlawpsheng u nunu u inih.
48004027	Ajarla hitihin miejiek: “Ningai roh, nairong, nai bawng boi nu! Ra`ai tana riei roh, Aw rieviei adoi boi nu! Ajarla inkopa nieinu nai hainek a idanu nai hai kha rawpdet.”
48004028	Khajarkhan uliennai hai, Isaac kha ang a, kieini hi chawngrakham dungjuia nai hai kha nanih uh.
48004029	Inia tunshe hin, khalaia kha ang a taksha dungjuia ashok ama na Ratha a ashok ama kha epshie a thawlai.
48004030	Inia Miejiek na imaw ieriei? “Shoknu le ashapa kha nawt roh, ajarla shoknu shapa kha na ningchamnu shapa kha le koklo changthiei naw nih.”
48004031	Hijarhin uliennai hai, kieini hi shoknu nai hai kha nih u makme, inia ningchamnu nai hai kha nanih uh.
48005001	Khajarkhan Christa na nomoshok ua ningchamna kha nepek joi, makhan dingrep u roh. Shok ringkaw kha na inokhopthep kha nih u lai naw roh.
48005002	Enro, nangni dieng Paul kiei na kieriei makhala nangni na vunnangep u joiatu, Christa kha nangni rang iawm nemna awm naw nih.
48005003	Khajarkhan takthar a nangni dieng kungkachang makhala vunep miring rikip na Dan kholok jui rang a itonchip nih joi.
48005004	Dan a ridik hai nangni kha Christa na chon ithawna boi le numpokmirit ah put ah acho miring kha nangnih u joi.
48005005	Ajarla Ratha jar a takashawn a dikna ngakmining kha kieini na ningak u inih.
48005006	Ajarla Christa Jesu dieng vunep vunep boi na chonithaw nimak a, numpok jar a takashawn chon athaw kha na chonithaw inih.
48005007	Thatak a nangrutan u joi. Adik kha juina boi rang, tu na inurukhar u maw nih?
48005008	Makha mawkawina kha anakoipa ama ah put ah nimak.
48005009	Chawh lekte na jam kholok rakangmashakviek.
48005010	Pumi riming a kanarangam pui uh, nangni na shik mining u naw tinih. Tunitjoiawm nawmawshaw u hai kha na chawngshatna kha ruput rangnih.
48005011	Inia uliennai hai, vunepna chawng kha kishem nilai a la, ijar a kiei hi shawrieviei inepek u maw nilai? Khajarkhan cross jar a keruthuina kha imathang nih joi.
48005012	Awi e, nangni nerehemashak hai kha nining ua rurechenving uala naw!
48005013	Ajarla, uliennai hai, ningchamna mun khan nurukoi u joi, makha taksha chanthatna rang tu rotokna u naw roh, inia numpok jar a khatlekhat rang chon thaw u roh.
48005014	Ajarla Dan kholok kha chawng `khat a ruchun, “Nang ringchangpui kha nang pumtak kha ang a numnangipok rang a inih.”
48005015	Inia nangni khatlekhat nangreke nana ua, khan nang rashah nana uatu, riring u roh, khanawkatu nangni khatlekhat nangmathang nanaviek u rangnih!
48005016	Inia kieriei, Ratha a ring u roh, khan taksha ditrekhe a rupummashak u naw roh.
48005017	Ajarla taksha na Ratha chung a, khan Ratha na taksha chung a ama ditrekhena kha ieniei. Ajarla hihaihi khatlekhat chung a re`er inih. Mahi na nangidit u kha nawmawthaw u mak.
48005018	Inia Ratha na lamnakai pe u joiatu, Dan thoi khan awm u lai makche.
48005019	Khan taksha chon hai kha amalar, makhala: uire, rejai, riethieng boi, rejaikawk,
48005020	rilim chubaibawk, dawileai chon thaw, mukmakna, rahana, vanhatna, mulung hang rekhe, bingriei mulung niei, reshenrokhoi, lawpreshen hai,
48005021	manarshie, mithat, jukhawp, lawp a shakshah rat miring, khan hi ang chonthaw hai, hihaihi inih. Matieng a kinieriei u kha ang a tunawm kirieimasha u inih, kha ang athaw miring hai kha na Pathien rengchangna kha tum ngam naw nih.
48005022	Inia Ratha ara kha tu numpok, mulungparna, lungdamna, adoirat, numpokthiei, nunrenem, atha, takashawn,
48005023	pum khop ngam: hihai chung a dan awm mak.
48005024	Christa dieng a awm miring hai kha na tu taksha kha ditrekhe chon le takjatna kholok le cross ah iruthat nih joi.
48005025	Kieini na Ratha a naring jarkhan, Ratha a aring rang a nanih uh.
48005026	Nining a mapak nana kha nih u naw rawi, khan akhat chung a rahana pek le khatlekhat chung a manarshie miring kha nih u naw rawi.
48006001	Uliennai hai, miring `khat na shietna ithaw nangshur u joiatu, rathalam miring nangni na renem a vak mikir u roh. Nang nining ua`awm riring u roh, khanawkatu nangniawm nelemthiei uh.
48006002	Khatlekhat pokrik khan rashan u roh. Khatikhan Christa dan kha rupummashak u roh.
48006003	Iawm nih boi miring `khat na mi `khat kanih, tia imining joiatu, nining a mohon nana inih.
48006004	Inia mi rikip na ama chontak kha enrete rosho. Tukhat chon kha le rakam boi a, ama chon ranga khan lienrasha rosho.
48006005	Ajarla mi rikip na ama pokrik ranga kha phung rangnih.
48006006	Chawng chungchanga ruchuh ama kha na miruchuh ama kha le nieinak atha kholok kha ireshem pui rang a inih.
48006007	Inomohon u kha chang u naw roh. Pathien hi eshethiei nimak. Ajarla ivawrivawr kha rawkhawm rangnih.
48006008	Ama munuphung awmchantak a avawr ama kha na munuphung awmchan ah put ah thangna kha rawkhawm rangnih, khan Ratha a avawr ama kha na Ratha ah put ah kumshawt ringna kha rawkhawm rangnih.
48006009	Atha thaw khan ngawk u naw rawi, ajarla nawrawngawi u nawkatu, pha rutukthep a nawrawkhawm u rangnih.
48006010	Apha ahoi nimuk u le roroia, mi kholok dieng le, khinniei a takashawn inshungkhur a awm hai dieng atha thaw u rawi.
48006011	Khan kukhuttak na khutjem lienpui le nangni dieng kimiejiek hi en u roh!
48006012	Christa cross jar a epshawna nangrawtawng puina boi rang, vailar a alar jawt mi hai kha na nangni kha vunep rang inuruep u inih.
48006013	Ajarla vunep haishe na`awm Dan kha jui u mak. Inia nang pum ua lienrashatnathiei rang, nangni kha vunineme`ep jawt u inih.
48006014	Nupumi u Jesu Christa cross ranga khan niboia, kiei lienrashatna nieihet mi`ing. Mahi jar a manmieshie hi kiei dieng, khan kiei hi manmieshie dieng athi nih joi.
48006015	Ajarla Christa jar a vunep vunep boi kha na nemna niei mak a, khutkon athar ranga kha na nemna iniei inih.
48006016	Khana mahi shena dungjuia aring kholok chung a le Pathien Israel chung a lungdamna le roihoina kha awm rosho.
48006017	Tun ah put ah tute na kiei hi nawmawshawlai naw rosho, ajarla kupum ah Pumi Jesu phaitar kha kawchawi joi.
48006018	Uliennai hai, nupumi Jesu Christa numpokmirit kha nang ratha u le a`awm nih rosho. Amen.
49001001	Pathien mulungmining jar a Jesu Christa tirtawn, Paul kiei na Ephesus ah awm miriethieng hai le Jesu Christa maikung a takashawn rang a rutuk miring hai dieng kiemiejiek.
49001002	Napa u Pathien le Pumi Jesu Christa ah put ah numpokmirit le lungdamna kha nangni dieng awm rosho.
49001003	Christa jar a ravan mun a rathalam rahvan kholok le rahvan napeh nupumi Jesu Christa Apa Pathien kha mapak chang rosho.
49001004	Mahi manmieshie phun mala a kieini hi Christa jar a inurumadan u dungjuia inih. Mahi numpok jar a ama maikung a riethieng le mieshietna awm boi miring ninitna u rang a inih.
49001005	Jesu Christa jar a ama dieng shapa inamachangna shung khan, kieini hi inurumuchuksha inih. Mahi ningnitna mulungmining dungjuia iruthaw inih.
49001006	Mahi ama numpokmirit lurna mapakna rang a inih. Ama na mahi numpokmirit hi Numipok ama jar a kieini dieng manboi a nurupek joi.
49001007	Ama thishen jar a rekhekna kha ama dieng nieniei u joi. Makha ama numpokmirit rawchawngna dungjuia shietna rangaidamna kha inih.
49001008	Makha numpokmirit kha kieini rang a imupung inih. Shingna le thieina kholok le
49001009	Ama mulungmining murukchawng kha kieini dieng nemejet joi. Makha Christa dieng ama na masha a irumuchuk ama ningnitna dungjuia inih.
49001010	Khan rong kha hawng rupum a ama na ravan le rieliei a awm nieinak kholok kha Christa dieng khatte a ruchunmashakna rang a chonrashak inih.
49001011	Nieinak kholok kha ama mulungmining a renirutuk dungjuia iruthaw ama chonmuchuk dungjuia muchuksha jar a inkoklo kha kieini na ama ah put ah nutum u joi.
49001012	Christa dieng ngakmining runieisha kieini na ama lurna kha mapakna rang, hihai kholok hi iruthaw inih.
49001013	Adik chawng, makhala nang shandamna u athachawng kha nangrurangai u shole, takanangrushawn ua, chawngirurakham Ratha Riethieng kha le Christa jar a nangni dieng jetrunam joi.
49001014	Pathien na iniei miring hai kha khekna niei malalim, Ratha Riethieng hi nokoklo u rang a rentukna kha inih. Mahi ama lurna kha mapakna rang a inih.
49001015	Pumi Jesu dieng nang takashawn u le miriethieng hai kholok chung a nang numpok u kha kurujet joi.
49001016	Khajarkhan kinikna rikip a kanaban u phakhan, nangni rang Pathien kha amapak chat mi`ing.
49001017	Nupumi Jesu Christa Pathien, lurna apa kha na varna le chawngrophong Ratha kha inepek u nih rosho. Ama kha nangjetna u rang nikna kieniei.
49001018	Nang mulung u mik kha var rosho. Makha Pathien na inokoina u ngakmining khan miriethieng hai kar a koklo alur rawchawngna kha nangjetna u rang a inih.
49001019	Makha ama takashawn hai kieini dieng a awm danlakngam boi ama ranak kha nangjetna u rang a inih. Mahi ranak hi Pathien ranak alien chonthaw dungjuia inih.
49001020	Pathien na Christa dieng iruthaw khala, ama kha athi ah put ah irumothoi, khan ravan mun ah ama khutchang tieng irumushut kha inih.
49001021	Pathien na ama kha rampokna kholok, cham kholok, ranak kholok, Pumi changna kholok, khan ipho riming kholok riming chung a hi rongte hin niboia, ajong rang a rong rangshe hin rashangtak a rumushut joi.
49001022	Nieinak kholok ama ke thoi ah rutet, khan biekrup rang a nieinak kholok lu changna kha ama dieng rupek joi.
49001023	Biekrup hi Christa pum kha inih, khan lam rikip a le irikip a miship ama rupumna kha inih.
49002001	Matienglai khan nangni shietna le munu jar a ruthi nangnih uh.
49002002	Khalai khan nangni mahi manmieshie shena dungjuia le muntawng a awm ranak rampopa dungjuia nangruring uh. Ama kha tun a chawngrangai boi shapa hai dieng a chonthaw ratha kha inih.
49002003	Pha `khat khan kieiniawm taksha ditrekhe a amani le nuruawm uh. Taksha khan mining ditrekhena kha nurujui uh. Khan eshen hai kha ang a, balam a lunghangna amungir rang a nai hai kha nuruchang uh.
49002004	Inia Pathien hi roihoi a rawchawng inih, ajarla numpok alien kha le kieini hi numinurupok inih.
49002005	Kieini hi shietna jar a nuruthi u laitak khan, Christa le nurumiringchen u joi. Numpokmirit jar a nangni kha nashan joi.
49002006	Khajarkhan Pathien na kieini hi nurumothoichen a Christa Jesu le ravan mun hai khan nurumushutchen joi.
49002007	Makha Christa Jesu jar a, ajong rang a rong hin, ama numpokmirit danlakngam boi rawchawngna kha ninghoina le nuchung ua malarna rang a inih.
49002008	Ajarla Pathien ah put ah numpokmirit jar a nang takashawn kha le shandamna kha nangmuk u joi. Makha nangni ah put ah nimak a Pathien khutchawi kha inih.
49002009	Makha chon hai jar a nimak a tute na lienrashatna boi rang a inih.
49002010	Ajarla kieini hi Pathien khutkon kha nanih. Christa Jesu jar a, ama na irurashamsha chon atha hai kha thawna rang, inurukon u inih. Makha amani dieng khan niringna u rang a inih.
49002011	Khajarkhan pha `khat a nang ringchangna u kha Phungshik kha nangrunih u, iti kha mininghep u roh. Vunep miring kanih ati hai kha na nangni kha vunep boi miring nuruti uh. Vunep, iti kha miring khut hai kha na pum chung a iruthaw chon inih.
49002012	Ajarla khalai khan Christa aniei boi, Israel khomi changna a mejet boi, chawngrakham chawngrepekna hai khan milak, ngakmining niei boi le manmieshie shung a Pathien niei boi miring kha nangrunih uh.
49002013	Inia tuntu Christa Jesu tah kha nangchang u joi. Pha `khat a arala a nangruawm u kha Christa thishen jar a Pathien na ama le naranaimashak joi.
49002014	Ajarla amatak kha nulungdamna u kha inih. Ama na alai a awm reshenna bang kha leklek a khoi a idi kha khatte machang joi.
49002015	Ama taksha khan rahana kha rumathang joi. Makha chawngchona hai shung a awm Dan chawngpek hai kha inih. Makha nining a idi kha miring `thar niminitna rang a inih. Khatikhan ama na riengieina kha kon joi.
49002016	Makha dire kha Pathien dieng pum `khat a cross jar a riengieimashak a makha rahana kha thatna rang a inih.
49002017	Khan ala le anai a ruawm nangni dieng lungdamna chawng kha ashem va joi.
49002018	Ajarla ama jar a kieini dire hi napa dieng Ratha `khatte a lutna kha nieniei u joi.
49002019	Khajarkhan tuntu nangni milak le khotang kha nih u lai makche, inia miriethieng hai le khoshung miring, khan Pathien inshung kha nangnih u joi.
49002020	Jesu Christatak kha runiei lung kha nit jarkhan, nangni tirtawn hai le thiempulien hai na iphun chung khan innangirashak u nih joi.
49002021	Ama dieng iruchunlap in kholok kha Pumi jar a riethiengmun riethieng kha hawng chang inih.
49002022	Ratha jar a Pathien awmna rang nangni kha ama dieng inarashakchen u nih joi. Phungshik hai dieng
49003001	Hijarhin Paul kiei hi Phungshik nangni rangbak a Jesu Christa surkhop miring kha kanih joi.
49003002	Nangni rang kiei dieng a inepek Pathien numpokmirit reshepna kha nangjethet u joi.
49003003	Matienglai a shampeng a kirumiejiek kha ang a, murukchawng kha kiei dieng chawngrophong a nemejet joi, iti kha nangrujet uh.
49003004	Makha nangte u phakhan, Christa murukchawng kijetna kha nangjet ngam u rangnih.
49003005	Makha tun a ama tirtawn le thiempulien riethieng hai dieng Ratha jar a irophong hi ang a, rong `shik shapa hai dieng rumejet mak.
49003006	Makhala Phungshik hai hi Christa jar a le athachawng jar a kokloshom, pum `khat a ruchunshom, khan ama chawngrakham kha reshemshom kha nih u joi.
49003007	Athachawng jar a, Pathien numpokmirit khutchawi dungjuia shepding kanih joi. Mahi numpokmirit hi Pathien ranak chonthaw dungjuia kiei dieng a inurupek inih.
49003008	Miriethieng hai kholok kar a adawkving kiei dieng hin mahi numpokmirit hi nepek joi. Makha thirngam boi Christa rawchawngna kha Phungshik hai dieng rophongna rang a inih.
49003009	Makha Christa jar a nieinak kholok akon Pathien dieng a rongrong a rethe murukchawng ruchunna kha mi kholok na mukna rang a inih.
49003010	Biekrup jar a, thotho a awm Pathien shingna kha, ravan mun a awm rampo hai le chamniei hai dieng tun mejetna rang a inih.
49003011	Mahi nupumi Jesu Christa jar a kumshawt chonmuchuk dungjuia iruthawna inih.
49003012	Christa jar a le ama dieng natakashawn u jar a rangamna le lungartak a Pathien dieng lutna niniei u inih.
49003013	Khajarkhan nangni rang kawshawna khan mulung rakaimashak u naw roh, tia kenengen uh. Amani kha nangni rang a lurna kha inih.
49003014	Hijarhin nupumi Jesu Christa Apa dieng rukhuk shun a kabu.
49003015	Pathien dieng hin ravan le rieliei a inloh rikip riming phona awm.
49003016	Makha ama rawchawng lurna dungjuia nangni dieng nepeknathiei rang le aratha jar a ranak le nang miring rieirit kha maratna rang a inih.
49003017	Khan Christa na takashawn jar a nang mulung shung ua awmnathiei rang le numpok shung khan rujung nangmeshena u rang a inih.
49003018	Makha na miriethieng hai kholok le Christa numpok dung le khang, rashang le athuk chungchanga nangjetna ngam u rang a inih.
49003019	Khan jetna kholok akhe Christa numpok kha nangjetnathiei u rang, Pathien shingna kholok le nangni kha nimishipna u rang a inih.
49003020	Kieini dieng chon thaw ama ranak dungjuia kieini na nirawdawn u ninawkle nimining u nek a ruphu a Pathien na chonthaw ngam.
49003021	Christa Jesu jar a biekrup hin kumshawt a rongrong dieng ama lurna kha awm nih rosho. Amen.
49004001	Khajarkhan Pumi jar a shurkhop a awm kiei na inokoina rutukthep khan ringna rang, kenengen uh, ajarla Pathien na makha le inurukoi u inih.
49004002	Nunrenem, mulung raw`awi, khan doiratna kholok le numpok jar a khatlekhat rashan nana u roh.
49004003	Inumushuina u lungdamna khan Ratha jar a mulung rushukna kha tetna rang, enchak a thaw u roh.
49004004	Pathien na ngakmining `khat khan inurukoi u tak kha ang a, pum `khat le Ratha `khat awm.
49004005	Pumi `khat, takashawn `khat khan baptisma loina `khat awm.
49004006	Pathien `khat hi kholok apa inih. Ama hi kholok chung a le kholok jar a nang kholok dieng a`awm inih.
49004007	Christa khutchawi danlak dungjuia numpokmirit kha mi rikip dieng nurupek joi.
49004008	Khajarkhan ama na ruti, “Arashang a rurawlawm phakhan, lungroko kha lungroko shung ah ruthong a miring hai dieng khutchawi rupek joi.”
49004009	Rapapek a rieliei thoi a rurede ama kha, rurawlawm ama kha keng, iti hi nithiei nih maw?
49004010	Nieinak kholok mishipnathiei rang, rurede ama kha, ravan kholok chung a rurawlawm ama kha inih.
49004011	Irupek khutchawi hai khala, eshen dieng tirtawn hai nitna rang, eshen dieng thiempulien hai nitna rang, eshen dieng chawngshem hai nitna rang, eshen dieng kengamroi hai le oja chonthaw hai nitna rang, hihaihi inih.
49004012	Makha Pathien chon rang le Christa pum kha mothoina rang, miriethieng hai kha rupummashakna rang a inih.
49004013	Makha nokholok na takashawn ruchunna le Pathien Shapa jetna khan nashok masheng irupek inih. Khan nokholok na Christa rupumna danlak shipmer khan pashalak miring minit masheng irupek inih.
49004014	Kieini hi ruchukna rithi rikip na miring radaina khan mohonna chonrashak hai kha na shehawng a inawng naite hai kha nih u lai makche.
49004015	Inia numpok jar a adik kha kawrep a, lam rikip a ama dieng rawshawnna rang a nih rosho. Mahi ulu hi Christa hi inih.
49004016	Ama ah put ah pum kholok ruchun a arang rikip kha rushuichip a imenet inih. Lek rikip na thatak a chonithaw le roroia nining a irashak a upum kha numpok a irawshawnmashak inih.
49004017	Khajarkhan Pumi riming a mahi kiriei a kungachang kanih. Makhala Phungshik hai, amani arok nunchan a aring ang a, nangni aring boi rang a nangnih u joi.
49004018	Amani dieng jetna boi a`awm le amani mulung michim jar a jetna kha rumijing pe uh, khan Pathien na ipek ringkho ah put ah riephiei ruchang uh.
49004019	Amani na jak jet boi a rejaikawk chon khan rurepeh uh, khan rono chon rikip thawna rang khan rurapham uh.
49004020	Inia Christa kha khatikhan rutawk u makche.
49004021	Jesu dieng adik a`awm kha ang a, ama kha nangruloi ua ama rishim kha nururuchuk u joi.
49004022	Milem ditrekhe dungjuia matieng a pawrche ringkholui awmchan kha pai u roh.
49004023	Khan nang mulungmining u ratha khan athar kha chang u roh.
49004024	Khan adik dikna le riethieng a Pathien na emeh dungjuitak a ikon miring `thar kha rieshiei u roh.
49004025	Makha rang khan dikboina kha pai u tana “Miring rikip na ringchangpui le adik kha riei u roh,” ajarla kieini hi aringshom nanih u inih.
49004026	“Munu thaw boi a shang u roh.” Nang mulung hangna u khan ni tah naw rosho.
49004027	Raikho rang khan mun peh u naw roh.
49004028	Murushah hai kha na murulai naw rosho. Kha ruhut a chon thaw rieshie rangai miring le reshem rang, atha kha thaw rosho.
49004029	Turniei chawng kha nang ner uah put ah vak shok naw rosho, inia mothoina rang a nemna kha, rangai dungjuia riei u roh. Makha rangai hai dieng khan numpokmirit kha peknathiei rang a inih.
49004030	Khan Pathien Ratha Riethieng kha mawshaw u naw roh. Ama kha Pathien na inakhekna rang a Nikho rang khan nangni dieng jetirunam kha inih.
49004031	Mulung akha, ashang, lunghang, hareshawng khan mieshietna kholok kha ashie rikip kha le nangni ah put ah pai u roh.
49004032	Inia Pathien na Christa jar a inarangaidam u kha ang a, khatlekhat dieng ninghoi, mulung renem, khan khatlekhat chung a rangaidam repethiei kha chang u roh.
49005001	Khajarkhan numipok naite hai kha ang a, Pathien nunchan ruchuh miring kha nih u roh.
49005002	Christa na kieini hi numinopok a kieini rang nining a rurepeh kha ang a, numpok aship ringkho khan ring u roh. Makha Pathien dieng a pek rawthawina manamhoi kha inih.
49005003	Inia rejai le riethieng boi kholok ninawkle raphamna kha tute na nang kar ua irimingshe ban naw rosho. Makha miriethieng hai rang a awmchan rohoi kha inih.
49005004	Khan chawngtar le vetchawng ninawkle aracha boi chawngmejer ruhut a mapakna chawng kha riei u roh.
49005005	Hijarhin nangjet uh, makhala rejai ninawkle mirono ninawkle phamrai athaw miring, rilim abieh miring hihaihi na Christa le Pathien rengchangna shung a inkoklo kha tum ngam naw nih.
49005006	Tute na nangni kha hongchawng le nelem u naw rosho. Ajarla hijarhin Pathien lunghangna kha chawng rangai boi hai dieng ajong inih.
49005007	Khajarkhan amani le chonthawshom hai kha chang u naw roh.
49005008	Ajarla matienglai khan ajing kha nangrunih uh. Inia tuntu Pumi jar a mieivar kha nangnih u joi. Mieivar kha ang a ring u roh.
49005009	Ajarla Ratha ara kha tu atha, dikna le adik rikip kha inih.
49005010	Pumi maikung a ningnitroi chon kha mumuk u roh.
49005011	Khan ara boi ajing chonthaw miring hai kha ringruchun pui u naw roh. Kha ruhut a rawkawk u roh.
49005012	Amani na muruk a ithaw u hai kha riei rangshe jaknaroi inih.
49005013	Inia rawkawkna kholok kha mieivar na imalar inih, ajarla imalar rikip kha mieivar inih.
49005014	Khajarkhan ama na iti, “Che u rang roh, aja miring hai! Athi ah put ah thoi u rang roh, khan Christa na anaeh u rangnih.”
49005015	Khajarkhan mimawng hai kha ang a niboia, ashing miring hai kha ang a, riringtak a ring u roh.
49005016	Apha kha thatak a rotokna u roh, ajarla nikho hai hi thalai mak.
49005017	Hijarhin amawng kha nih u naw roh, inia Pumi mulungmining kha imaw nih, iti kha jet u roh.
49005018	Ju khawp u naw roh, makha mitiroi inih. Inia Ratha kha le nimiship u rosho.
49005019	Pathien lah le, Biekrup lah le khan Rathalam lah le nangni khatlekhat rashai u tana, nang mulung ua Pumi kha mapakna lah le awi u roh.
49005020	Nupumi u Jesu Christa riming a pha rikip a irikip rang Apa Pathien dieng mapakna niei u roh.
49005021	Pathien kha chih a khatlekhat awnoi a awm u roh.
49005022	Nupui hai, Pumi awnoi a nangawm u kha ang a, nang param hai awnoi a awm u roh.
49005023	Ajarla Christa hi Biekrup lu anih hi ang a, param hai hi nupui hai lu inih. Khan Christa hi pum Shandampa kha inih.
49005024	Khajarkhan biekrup na Christa dieng thoirede kha ang a, nupui hai na`awm amani paramtak hai dieng thoirede u rosho.
49005025	Param hai, Christa na`awm biekrup numipok a nining a ama ruhut a rurepeh kha ang a, nang nupui hai kha numpoh u roh.
49005026	Makha chawng jar a tui le rushuk shole, ama kha riethiengmashak a machaina rang a inih.
49005027	Khan biekrup alur `khat, shebe boi, ninawkle irikin boi, ninawkle kha le ra`ang, inia riethieng le mieshiet boi amatak dieng malarna rang a inih.
49005028	Khatikhan param hai na unupui hai kha amani pumtak ang a, numipok u rang a shok. Khajarkhan unupuitak numapoh kha nining a numropoh inih.
49005029	Ajarla upumtak amumak tute awm mak, inia Pumi na Biekrup dieng iruthaw kha ang a, makha ivai a irielien inih.
49005030	Ajarla kieini hi ama pum, ama taksha, ama ru hai pasha hai kha nanih uh.
49005031	“Hijarhin miring kha na unulepa kha mak rangnih, khan ama inkonu dieng ruchun rangnih, khan idi kha taksha `khat chang rangnih.”
49005032	Mahi murukchawng alientak inih, inia Christa le biekrup jar a kiti inih.
49005033	Khanikengta mi rikip na ama inkonutak kha amatak kha ang a khatikhan numpoh rosho. Khan inkonu na`awm inkopa kha richit peh rosho.
49006001	Naite hai, Pumi jar a nang nulepa chawng kha rangai u roh, ajarla mahi dikna kha inih.
49006002	“Nangnu le nangpa kha richit peh u roh,” makha chawngrakham le roroia, akhat changna chawngpek kha inih.
49006003	“Makha nangni rang hoina le rieliei chung a ringshawtna kha nih rangnih.”
49006004	Khan apa hai, nang nai hai kha ningmieshiet pe u naw roh, khania Pumi chawngrachakna kha le riji u roh.
49006005	Shok hai, rieliei ichatna dungjuia, Christa dieng a nangithaw u kha ang a, mulungkiptak a le chitnieitak a rieliei a nang pumi hai chawng kha jui u roh.
49006006	Miring hai mik`en a ningnitna ang boi a, Christa shok hai, mulung rieirit ah put ah Pathien mulungmining athaw kha nih u roh.
49006007	Miring hai dieng a nangithaw u kha ang boi a, Pumi dieng a nangithaw u kha ang a, mulungluttak a chon thaw u roh.
49006008	Ajarla ih kha nita`awm atha kha nangithaw u nitjoiatu, shok nit a moshok nita`awm, Pumi ah put ah makhatak kha man rangnih.
49006009	Khan pumpa hai, nang Pumi u takawm ravan a awm, khan ama dieng engshietenlar awm mak, iti kha jet u tana, makhatak kha, amani dieng michit boi a thaw u roh.
49006010	Dawngkhit a, kuliennai hai, Pumi jar a le ama ratna ranak a arat kha nih u roh.
49006011	Diabol mohonna maton a nangdingna ngam u rang, Pathien rapon kha mawkawp u roh.
49006012	Ajarla kieini hi taksha, khan thishen le robon nih u makme, inia ranakniei hai le chamniei hai, mahi ajing manmieshie apoh hai, ravan mun a rathalam ashie hai le inih.
49006013	Khajarkhan ashie nikho hai hin nang dingna ngam u rang le kholok mawtawrviek a dingna rang, Pathien rapon kha mawkawp u roh.
49006014	Khajarkhan adik kha kawngkhit a nangikhit u le roroia, dikna phaw kha mawkawp u tana nettak a ding u roh.
49006015	Nangrashamna u rang, lungdamna apeh athachawng kha le nangke u kha thawp u roh.
49006016	Chungchon a takashawn phaw kha loi u tana makhan ashie miring ah put ah ivakkap mieichong tharu kholok kha nangthat ngam u rangnih.
49006017	Khan shandamna ralukhum kha rukhu u roh. Khan ratha chemjam kha`awm rak u roh, makha Pathien chawng inih.
49006018	Mahin Ratha jar a pha rikip a nikna le irikip chung a rieina niei u roh. Doiratna le rieina kholok le, miriethieng hai kholok ruhut a, riring u roh.
49006019	Khan athachawng murukchawng kha mulung ngar`er a rophongna rang, chawngrieina nepeknathiei rang, kiei rangawm ninik pe u roh.
49006020	Mahi rang hin khoplam a ruhuttir kha kanih. Kiei na kirieingir rang a kha mulung ngar`er a kierieina rang, ninik pe u roh.
49006021	Inia kiei dieng a ashok chon hi nangni na`awm nangjetna u rang, kunumpok kanaipangpa le Pumi dieng a mulung repeh shepding, Tychicus ama na irikip kha nangni dieng nemejet u rangnih.
49006022	Kieini dieng ashok chon nangjetna u rang le nang mulung u kha numuchumna pe rangbak khan a, nangni dieng kivaktir inih.
49006023	Pathien le Pumi Jesu Christa ah put ah lungdamna le khan numpok le rawtawp takashawn kha uliennai hai dieng a`awm nih rosho.
49006024	Mulunglut a nupumi Jesu Christa numapoh mi kholok dieng numpokmirit kha na chatboi a nawawm pui u rosho. Amen.
50001001	Jesu Christa jar a Philippi ah awm miriethieng hai, kengamroi hai le deacon hai kholok dieng Jesu Christa shok hai, Timothy le Paul kieini na kimiejiek u inih.
50001002	Napa u Pathien le Pumi Jesu Christa numpokmirit le lungdamna kha nangni dieng inepek u nih rosho.
50001003	Kinimininghepna u pha rikip a Pathien kha kamapak.
50001004	Nang kholok rang kinikna rikip a mulung parlamrok a kinik.
50001005	Athachawng jar a nangringruchun u putna ah put ah tunshe hin mapakna kieniei.
50001006	Nangni dieng chon atha ruput mi kha na Jesu Christa Nikhoshe khan rupummashak rangnih. Mahitak hin kirangam pui kha awm.
50001007	Nangni kumulung shung ua nangawm u jarkhan, hitihin a nang lawpsheng u jar a kimining hi kidikna inih. Ajarla kurukhumna le kirodoipuina dire a le athachawng kimuchukna khan numpokmirit kha kiei le nangitumshom u inih.
50001008	Ajarla Pathien hi kiei rang a kungchang kha inih, makhala Jesu Christa lainatna kha le khadawrshe khan kanarangai uh.
50001009	Khajarkhan nang numpok u kha jetna le thieina kholok a liekliek a lien shishitna rang, nikna kha kieniei.
50001010	Khajarkhan makha Christa nikho rang khan minek a athadet nieinak hai kha nangmumukna u rang, metek boi le atha kha nangnitna u rang a inih.
50001011	Ajarla Pathien na Jesu Christa jar a dikna ara hai kha le nimiship u joi. Khajarkhan miring hai na Pathien kha mulur a mapak uh.
50001012	Inia uliennai hai, kiei dieng a ashok chon hai kholok hi na athachawng kha irurajarmashak inih, iti hi nangni dieng kinemejet jawt u inih.
50001013	Khajarkhan lungroko ah kurukhum hi Christa jar a inih, iti hi Praetorium kholok ah le mun tieitang kholok ah hawng malang joi.
50001014	Khan Pumi jar a uliennai hai arawplam na kurukhumna khan rangamna niei uh, khan chih boi a chawngriei rang, mulung ngar shishitna niei uh.
50001015	Eshen na Christa kha mukmakna le rahana jar a rophong uh, khan eshen na mulung dik jar a rophong uh.
50001016	Matieng a hai kha na mulung dik a nih boi, inia bingrieina jar a Christa kha rophong uh. Amani na kurukhumna khan shawna kobo ngam u, tia rumining uh.
50001017	Anuk a hai kha na athachawng kodoi pui jar a inih, iti jet u jarkhan, numpok jar a eshem uh.
50001018	Khanitala imaw nih? Ih khan nitjoiawm, hong a nit a adik a nitjoiawm, Christa kha eshem uh. Makhan kiningai, awh, kiei na ningai rang kanih.
50001019	Ajarla nangininikna pe u le Christa Jesu Ratha vaina jar a mahi kashandamna kha chang rangnih joi, iti hi kejet.
50001020	Kingakrala le kangakmining dungjuia, makhan jakna lekshe niei naw ning, inia mulungar`er a pha rikip a, khan tunawm, aring a nit a athi a nita`awm, Christa kha kupum shung hin mielien rangnih.
50001021	Ajarla kiei rang tu aring hi Christa kha inih, khan athi hi nemna kha inih.
50001022	Inia pum a karing joiatu, makha kochonthaw ara rawpna rang a inih, nitjoiawm imaw kimadan rang, kiei jet mi`ing.
50001023	Kiei hi idi na nachep joi: rechen a Christa le ka`awm jawtdet joi, makha inekinek a athadet inih.
50001024	Inia aring a ka`awm rang a hi nangni rang rangai detlai.
50001025	Mahi na narangammashak, ajarla nang mashena u rang le takashawn a nang ningaina u rang, nang kholok le awm a dawn she rang kanilai, iti hi kejet.
50001026	Khajarkhan nangni dieng kavaret rang a hi, Jesu Christa jar a, kiei dieng nang lienrashatna u kha liendet rangnih.
50001027	Jesu Christa athachawng kha le rutukthep a ring u roh. Nangni aen kava ninawkle karangah joiawm, nang jar u jet rang kanih. Khajarkhan mulung `khat a athachawng a takashawn khan rojo shomna rang, Ratha `khat a ding u roh.
50001028	Khan nangni norodoi pui hai kha chih u naw roh. Mahi na athangna u rang a jetna kha inih. Inia nangni rang tu makha Pathien ah put ah shandamna kha nih rangnih.
50001029	Ajarla nangni Christa ruhut rang Pathien na nepek u joi, makhala Christa dieng takashawn ranga kha niboia, ama rangawm ashaw rang a nangnih u joi.
50001030	Kiei dieng a nangimuk u shawnatak kha doi u roh. Tunawm shawna kidoi a ka`awm nangijet u hi inih.
50002001	Khajarkhan Christa jar a mawshawkna kha awm jarkhan, numpok ah put ah jong maw`awina kha awm jarkhan, Ratha le ringruchunna kha awm jarkhan, mulungshitna le roihoina kha awm jarkhan,
50002002	makha mulungminingtak kha le, makha numpoktak kha le, makha Ratha ruchunna kha le mulung `khat niei u tana kiningaina kha nimikip pe u roh.
50002003	Bingrieina ninawkle nemna boi mapakna dungjuia chon kha thaw u naw roh, inia mining rede a shik miring hai kha nangninek a thadet, tia mining u roh.
50002004	Nangidit u ranga khan mulungrepeh u naw roh, inia shik hai idit rangawm mulungrepeh u roh.
50002005	Mahi mulungmining hi nangni dieng awm rosho, ajarla mahi Christa diengawm a`awm inih.
50002006	Ama hi Pathien meh ah ruawm nitjoiawm, Pathien le ra`angna kha shurna rang, rumining mak.
50002007	Inia nining a rurorok a shok meh ruloi, khan miring meh a jong shok.
50002008	Khan miring nitna khan ama na nining a rurede, khan cross ah thitnashe khan chawngjui a ruthi.
50002009	Khajarkhan Pathien na ama kha rashangtak a rulawm a riming rikip chung a riming kha ama dieng rupek.
50002010	Makha Jesu riming khan ravan le rieliei, khan rieliei thoi a awm kholok na rukhuk shun a buna rang a inih.
50002011	Khan mieliei rikip na Apa Pathien lurna rang, Jesu Christa hi Pumi inih, tia rophongna rang a inih.
50002012	Khajarkhan kunumpok hai, kaw`awmlaite hin niboia, arawplam a koboriethieishe khanawm, pha rikip a kawchawng kha nangrujui uh. Kha ang a nang shandamna u kha chon a shena rang, chit le rawnawklam a chon thaw u roh.
50002013	Ajarla ama ningnitna rangbak mining a chon thawna rang a nang kar ua chonathaw kha Pathien inih.
50002014	Rieishiet boi a le chawngrieshiet boi a chon kholok thaw u roh.
50002015	Makha nangni nawng boi le ariempeng nangnitna u rang a inih. Khan mahi hongthaw, pawrche rong kar hin, metek boi Pathien nai hai kha nangnitna u rang a inih. Khan amani kar khan manmieshie shung a arshi hai ang a nangvarna u rang a inih.
50002016	Khan ringna chawng kha mukuirep u roh. Makha kiei hi nemna boi a tanrieshiet rutan le nemna boi a chon thaw ruchang mi`ing, tia Christa Nikho khan lienrashatna kienieina rang a inih.
50002017	Inia Pathien na kiei hi rawthawina le nang takashawn u chonmun khan tuinapaina joiawm kiningai, khan nangni le kiningaishom.
50002018	Makha chonmuntak khan ningai u tana kiei le ningaishom u roh.
50002019	Timothy kha nangni dieng kavaktirrelenna rang, Pumi Jesu jar a ngakkimining. Makha nang jar u kejet `le, lungar nepekna rang a inih.
50002020	Mulungluttak a nangni kha tennareh rang ama le ra`ang miring shik niei mi`ing.
50002021	Ajarla Jesu Christa rang tawk boi a kholok na amani ranga rang atawk uh.
50002022	Shapa `khat na apa dieng chonithaw kha ang a, kiei le athachawng rang chonthawshom inih. Timothy na khatikhan awmchan kha mumuk, iti kha nangjet uh.
50002023	Kiei dieng imaw shok nih, iti ke`en shole, nawtshun a jong tirna rang, ngakkimining.
50002024	Khan kieiawm shawt boi a kajong rangnih, tia Pumi kha karangam pui.
50002025	Kha khea nangni dieng Epaphroditus kijongtir rang a hi thawboithaboi `khat a kimining. Ama hi uliennai `khat inih, kochonthaw pui le ramiring kichangpui, nang chawngchawipa u, khan kirangaina mun ah chon thaw miring kha inih.
50002026	Nangni kha anarangai uh, inia natlam a awm kha nangjet u jarkhan, mulung shawtak a awm.
50002027	Ajarla ama hi ana a athideng runih, inia Pathien na ama chung a roihoina kha irutetna inih. Ama ranga niboia kieiawm, makha mulungshaw chung a mulungshaw kha kienieina boi rang a inih.
50002028	Khajarkhan ngakrala a kijongtir inih. Makha nangni na ama kha nangrumuk u phakhan, nang ningaina u rang, khan kieiawm kumulungshaw kha rakaina rang a inih.
50002029	Khajarkhan Pumi riming a ningai kholok le rujawng u roh, khan kha ang miring hai kha richit peh u roh.
50002030	Ajarla Christa chon jar a athideng inih. Kiei dieng a nang chonthaw u arabat mishipna rang, iringkho manar boi inih.
50003001	Dawngkhit a, uliennai hai, Pumi riming a ningai u roh. Nangni dieng ra`angre miejiek rang hin amatatna awm mak, inia nangni rang mahi rodongna `khat inih.
50003002	Ui a`ang miring hai kha riring pui u roh. Ashie thaw hai kha riring pui u roh, khan mawr`ep hai kha riring pui u roh.
50003003	Ajarla kieini hi Ratha a Pathien chubaibawk, Christa Jesu jar a lienrasha le taksha a rangamna niei kha kinita`awm, vailar a rangamna niei boi miring kha nanih uh. Khajarkhan kieini hi adik vunep miring kha nanih uh.
50003004	Khan shik miring na vailar a rangamna kieniei, ti joiatu, kiei na kienieidet.
50003005	Kiei hi Benjamin vawnchawi Israel phung, ni riet changna a vunep, Hebrew riethiengbeng, Dan dungjuia Pharisee,
50003006	mulungrepeh dungjuia biekrup shawna rupeh, Dan shung ah awm dikna dungjuia, kiei metek boi kha kurunih.
50003007	Inia kiei dieng a nemna nieinak hai kha Christa jar a thangna, tia kimining joi.
50003008	Diktak a danlakngam boi kupumi Jesu Christa jetna jar a ih kholok hi thangna, tia koloi joi. Ama jar a nieinak kholok kamathang joi. Christa kha manna rang ih kholok mitiroi `khat a koloi joi.
50003009	Khan ama jar a Pathien na inumuk kinitna rang, Dan ah put ah kidikna kha nieilai mi`ing. Inia Christa jar a kiniei takashawn le Pathien ah put ah dikna chung a takashawn jar a nih joi.
50003010	Ama le ama thoiretna ranak kha le ama shawna ringruchunna kha kejet jar a, ama thitna khan nokonchen rangnih.
50003011	Makha, nitthieitukshe, thoiretna kha koshokna rang a inih.
50003012	Atumsha ninawkle rupumsha kha nimi`inglai, inia Christa na inushurna makhatak kha shurna rang, kirojo nilai.
50003013	Uliennai hai, kushur joi, tia mining mi`ing, inia kithaw `khat tu: kanuk a awm hai kha kiemieniei a, kamaton a awm hai kha kiban a awm kanilai.
50003014	Lawh kha mukna rang, khinmun tieng khan korojo joi. Makha lawh kha tu Christa jar a chung tieng a koina kha inih.
50003015	Khajarkhan rupumping miring kholok na mining ra`angna kha niei u rawi. Ih khan shik nangmining u joiatu, makha`awm Pathien na nangni dieng malar rangnih.
50003016	Nitjoiawm noshoknasho u shedan khan ring u rawi, khan makha lamtak kha mining u rawi.
50003017	Uliennai hai, kununruchuh u roh. Nangni rang endar `khat a ka`awm u hi ang a, khatikhan a aring miring hai kha enrep u roh.
50003018	Christa cross kha araha pui hai kha ang a, mi tampui ring uh. Amani jar a chatboia nangni dieng kunururiei u joi, inia tun chaplam a kinieriei u hi inih.
50003019	Rieliei nieinak a mulungrepeh hai maton khan thangna awm. Amani pathien kha tu vawnpui kha inih, khan amani jakna khan amani lurna kha awm pe uh.
50003020	Inia naw`awmna u rang a kha tu ravan a awm. Makha mun khan Shandampa, Pumi Jesu Christa kha ningakrala u inih.
50003021	Ama pum alur kha le ra`angmashakna rang, nupum u rede hi tho rangnih. Makha ranak kha na nieinak kholok ama thoi a itet ngam inih.
50004001	Khajarkhan uliennai hai, nangni hi numkipok le kirangai, khan kiningaina le kerenglukhum kha nangnih uh. Khajarkhan Pumi riming a dingrep u roh.
50004002	Euodia le Syntyche kha Pumi riming a mulungmining `khat a awmna rang, kidawi inih.
50004003	Inih, nangniawm kawnawdawi uh, Aw ringkaw adik kiruput pui miring hai, mahi nupang hai hi shan u roh. Ajarla amani hi athachawng rang khan kiei, Clement, khan kochonthaw pui tieitang le chon ranak thaw runih uh. Amani riming hai kha ringna behangbuk khan awm joi.
50004004	Pumi jar a pha rikip a ningai u roh. Takthar a kitiret, ningai u roh.
50004005	Nang mulung u renem kha miring rikip na jet rosho. Pumi jongna rang pha kha nai joi.
50004006	Ih rang khan mulung shaw u naw roh, inia irikip a anih le ariei a mapak le roroia nanginik u kha Pathien dieng mejet u roh.
50004007	Khan jetna kholok akhe Pathien lungdamna kha na nang mulung u le nang mulungmining u kha Christa Jesu jar a nurung pe u rangnih.
50004008	Dawngkhit a, uliennai hai, adik chon kha nit a, richitna kha nit a, dikna kha nit a, riethieng kha nit a, ningnitna kha nit a, rieihoina kha nit a, tharingna le mapak rang a rutuk kha awm joiatu, hihaihi mining u roh.
50004009	Kiei dieng nangiruruchuk u, nangiruman u, nangirurangai u, khan nangirumuk u kha thaw u roh, khanitatu lungdamna apeh Pathien na nangni le awm rangnih.
50004010	Pumi riming a lientak a ningaina kieniei, ajarla kaishiei a kiei dieng a nang mulung ninatetna u kha nang matharret ua kiei hi tennangnareh u joiawm, chanthatna kha niei u makche.
50004011	Ravatna chawng kiriei nimak, ajarla ih awmchan khan ka`awm joiawm, ningnitna rang, kururuchuk joi.
50004012	Arokpet a awm, khan ruphulam a awm, iti hi imaw nih iti kejet: vawnshiplam a awm, khan vawnchamlam a awm, ruphu le ravatlam a awm, ih khan nita`awm, kururuchuksho joi.
50004013	Ranak napeh Christa jar a chon kholok kawthaw ngam.
50004014	Ih kha nitjoiawm, kawshawna hin nangnarachang pui u jarkhan, mapak nangawm uh.
50004015	Khajarkhan Philippi miring hai, nangni na`awm jet u roh, makhala athachawng putpek a Macedonia ah put ah kakuruchawilai khan, Biekrup `khatshe na shumleshier a nururachang pui mak, nangni ranga nangnih uh.
50004016	Khan Thessalonica ah kuruawmlaishe khan, karavat phakhan, voikhatvoidi nangnawhawng-mawchawithiei uh.
50004017	Khutchawi kha kitawk nimak a, Pathien na nang nieimun ua ara imupung kha kitawk inih.
50004018	Nivakmawchawi u nieinak hai kha Epaphroditus ah put ah kurumuk a ih kholok ruphu a kieniei a kaship joi. Amani kha manam hoi, loithiei le Pathien ningminit rawthawina kha inih.
50004019	Inia kapathien na Christa Jesu jar a ama rawchawngna lurna dungjuia, nang ravatna u khan nimiship pe u rangnih.
50004020	Khan napa u Pathien dieng kumshawtkumshawt a alur kha nih rosho. Amen.
50004021	Christa Jesu riming a awm miriethieng rikip kha chubai thaw pui u roh. Kirawtawp pui uliennai hai na chubai navakmawchawi uh.
50004022	Miriethieng hai kholok na, khinniei a Caesar inshungkhur na, nangni dieng chubai navakmawchawi uh.
50004023	Nupumi Jesu Christa numpokmirit kha nang kholok dieng a`awm nih rosho. Amen.
51001001	Pathien mulungmining jar a Christa tirtawn, Paul le uliennai Timothy, kieini na Christa jar a Colossae ah awm miriethieng hai le takashawn uliennai hai dieng kiemiejiek uh.
51001002	Napa u Pathien le Pumi Jesu Christa ah put ah numpokmirit le lungdamna kha nangni dieng awm rosho.
51001003	Nangni rang ningthingkip nikna kieniei u phakhan, nupumi u Jesu Christa Apa Pathien dieng mapakna kieniei uh.
51001004	Ajarla Jesu Christa dieng nang takashawn u le miriethieng hai kholok rang a nanginiei u numpok kha kejet uh.
51001005	Makha Pathien na nangni rang ravan a ibawm ngakmining jar a inih. Mahi jar hin adik chawng chungchanga athachawng shung khan nangirurangaisha u nih joi.
51001006	Khan manmieshie kholok shung a ajong kha ang a, nangni na Pathien numpokmirit kha adik a nangirurangai u le nangirujet uah put ah nangni dieng ashok kha ang a, ara moshok a manmieshie shung a mupung joi.
51001007	Kunumpok koshok chang pui u Epaphras ah put ah nangirujet u kha le ra`angre inih. Ama hi nang ruhut ua rangam pui rang rutuk Christa shepding `khat inih.
51001008	Ama hi Ratha jar a nang numpok u kha kieini dieng nemejetpa kha`awm inih.
51001009	Khajarkhan nang chungchang ua kirujet u nikho ah put ah nangni rang anih chat u mi`ing. Rathalam shingna le thieina kholok jar a, ama mulungmining jetna kha nangshipna u rang, nikna kieniei uh.
51001010	Makha Pumi kha richit pek a, rupumping a ningminit pe a, atha chon rikip rang ara moshok a Pathien lungvar khan nanglien shishitna u rang a inih.
51001011	Ama ranak lurna dungjuia, ningai le roroia doiratna rang le shawtshawdoina rang, Pathien na ranak le namaratna u rang,
51001012	avar a miriethieng hai inkoklo kha amani le atum rang a nurutukmashak Apa dieng khan kamapak uh.
51001013	Ama na cham ajing ah put ah noroshoh a ama numpok shapa rengchangna shung khan nawthawt u joi.
51001014	Jesu dieng khan ama thishen jar a Pathien na kieini hi nurukhekna joi. Makha munu rangaidamna kha inih.
51001015	Ashapa kha malang boi Pathien rilim le khutkon rikip chung a ruawm konmasha kha inih.
51001016	Ajarla ravan le rieliei a awm kholok ama na irukon inih. Ravan le rieliei a awm kholok ama na rukon. Malang le malang boi, rengmun nit a, pumichangna nit a, rampo hai nit a, khan chamniei hai nit a, kholok ama na ama rang a irukon inih.
51001017	Khan ama hi kholok mala a awm inih, khan ama na kholok lawp `khat a irak inih.
51001018	Biekrup hi Christa pum kha inih, khan Christa hi biekrup lu kha inih. Ama kha putna le athi ah put ah ruthoi masha kha inih. Makha ama na nieinak kholok maton a awmna rang a inih.
51001019	Ajarla shipna kholok ama dieng a`awm rang a kha na Apa kha ningruminit pe.
51001020	Khan nieinak kholok kha amatak dieng riengieimashak. Ama cross thishen jar a, rieliei a le ravan a awm nieinak nitjoiawm, lungdamna kha rukon joi.
51001021	Nangni hi pha `khat khan ashie chon kha na inamachai u, khan nang mulung ua Pathien le re`er kha nangrunih uh,
51001022	inia tuntu ama maikung a riethieng, metek boi le rawkawk boi `khat a nurupekna u rang, Pathien na ama taksha pum thitna kha le nieriengieimashak u joi.
51001023	Nangni na khur choi a phunsha takashawn khan nangawm ua, athachawng ngakmining ah put ah nangrephet u joi nawkatu, Pathien na hitihin nurupek u rangnih. Makha athachawng kha nangrurangai u joi. Makha athachawng kha ravan noi a juleva kholok dieng irushemsha inih. Khan makha athachawng khan Paul kiei na shok kuruchang.
51001024	Khan nang ruhut ua kawshawna hai khan kiningai. Christa shawna a ravat kha kupum a kiei na kimiship joi. Makha ama pumtak kha biekrup inih. Makha rangbak khan a kithaw inih.
51001025	Pathien na kiei dieng a inurupek roiruputna khan kiei shok kachang joi. Makha Pathien chawng kha nangni dieng rupumping a pekna rang a inih.
51001026	Kum khatuk shawt ah put ah le rongrong ah put ah murukchawng kha tun miriethieng hai dieng malarmashak joi.
51001027	Mahi murukchawng hi rawchawng lurna kha Phungshik hai kar a mulurna rang, Pathien na madangmashak joi. Makha nangni dieng a awm Christa alur ngakmining kha inih.
51001028	Makha lungvar kholok le mi rikip dieng kieini na Christa kha michitlam a le ruchulam a korophong uh. Makha mi rikip kha rutukthep Jesu Christa miring `khat a pekna rang a inih.
51001029	Hi rang hin ama na kiei dieng a ranaktak a chon ithaw dungjuia, rojolam a, chon kithaw inih.
51002001	Ajarla nangni rang le Laodicea ah awm miring hai, khan pum a kemeh amuh boi hai rangbak kawshawna kha kenemejet jawt uh.
51002002	Makha Pathien na amani mulung kha mangar pe a numpok jar a ruchunna u rang a inih. Makhan amani na madanghet a jet u phakhan, ajong rawchawngna kha man u ning, tia Apa Pathien le Christa murukchawng kha jetna u rang a inih.
51002003	Christa dieng varna le jetna kholok niei hai kha rethe a awm.
51002004	Mahi kirieina hi tu nangni kha tute na dawina chawng le nomohonna boi u rang a inih.
51002005	Ajarla kiei na pum a nangni le ka`awm nawkawm, nangni le Ratha a ka`awm. Christa dieng a nang takashawn u kha rieshieihiem le nettak a awm kha kumuk `le, kiningai.
51002006	Khajarkhan Christa Jesu kha Pumi `khat a nangiloi u le roroia, ama chawng khan ring u roh.
51002007	Ama dieng khan rujung meshe u tana mawng u roh, khan nettak a ding u roh. Khatikhan nuruchuk u jarkhan, nangni leklawr a makhan ningai u roh.
51002008	Riring u roh. Tukhat na nangni kha lungthim le nemna boi mohonna chawng a nimikhit u nih. Makha miring shena le manmieshie miruchukna dungjuia inih, inia Christa miruchukna dungjuia nimak.
51002009	Christa dieng khan Pathien changna shipna kholok kha na miring pumtak a awm.
51002010	Ama dieng rupum kha nangnih u joi. Ama kha rampo changna le cham kholok lu inih.
51002011	Ama jar a khut jaw boi vunepna kha le nangniawm vunnuruep pe u joi. Inia Christa ah put ah ajong vunepna khan munuphung balam pumtak kha Pathien na chen joi.
51002012	Baptisma loina khan Christa le nukhumchen u joi. Pathien chonthawna khan takashawn jar a ama le nurumothoichen u joi. Pathien na ama kha athi hai kar a rumothoi joi.
51002013	Nieshietna u kholok chung a rangaidamna nepek u shole, Pathien na Christa le inimiringchen joi. Mahi nang munuphung u balam a nangruthi u lai a le vunnangruep boi u lai a iruthaw inih.
51002014	Pathien na kieini le re`er a ukhut le irumiejiek chawngmocho kha nurumomot pe joi. Ama na Cross khan rumakhai a kieini ah put ah ruloi joi.
51002015	Ama na rampo hai le chamniei hai mieriem kha rumetet a ranak niei boi rumachang. Khan vanoi dieng malangsheng a rumumuk a cross jar a amani chung a ra rumawtawr joi.
51002016	Tute na nangni kha nekleshak a ninawkle rohoi a ninawkle thathar a, khan Sabbath nikho chungchanga naheng u naw rosho.
51002017	Hihaihi ajong rang a irilip ranga inih, inia atak kha tu Christa kha inih.
51002018	Lawh muk rang khan tute na nangni kha rutuk boi namachang u naw rosho. Makha rang khan anih boi a noi rede jawt le ravantir chubaibawk miring hai kha na imuk boi nieinak hai rukukriekiek kha riei uh. Makha munuphung balam mulungmining kha na nemna boi a ama kha iphuk inih.
51002019	Kha ang miring kha na Lu kha mukuirep mak. Ama dieng khan upum kholok kha ru le rang na irushuimashak kha na ranak ipek a Pathien na imielien shishit inih.
51002020	Khajarkhan manmieshie miruchukna ah put ah Christa kha le nangruthi u joiala, manmieshie a awmngai ang a, ijar a miruchukna awnoi khan a awm maw nangnih u lai?
51002021	“Shih u naw roh, tuidan en u naw roh, khan rak u naw roh.”
51002022	Kha hai kha miring hai chawngpek le miruchukna dungjuia awm nit jarkhan, irotokna khan kholok athang rang a nimak maw?
51002023	Kha hai kha lungvar ang a malang. Amani hai kha nining a kon richi, mulungrede rasha, khan pumtak kha imawshaw inih. Inia taksha re`erna pui ranak kha tu niei mak.
51003001	Khajarkhan nangni Christa le nurumothoishom u jarkhan, chung a awm nieinak kha rojo u roh. Makha mun khan Christa na Pathien chang tieng shuh a awm.
51003002	Chung a awm nieinak hai khan nang mulung peh u roh, inia rieliei nieinak hai khan nang mulung peh u naw roh.
51003003	Ajarla nangruthi ua, nang ringna u kha Pathien dieng Christa le rethe joi.
51003004	Niringna u anih Christa kha rumalar phakhan, nangniawm ama le alur a namalar u rangnih.
51003005	Khajarkhan nang rieliei pasha hai: riethieng boi, takjatna, ashie ditrekhe kha that u roh. Rapham iti hi rilim chubaibawk inih.
51003006	Hihai jar hin Pathien lunghangna kha chawngrangai boi hai dieng jong rangnih.
51003007	Amani dieng nangruring u lai khan, hihaihinawm nangruring u inih.
51003008	Inia tuntu kha hai kholok kha`awm nangithut u rang a shok joi. Khahaikha la: ashang, lunghang, ashie, mimieshiet, khan nang ner uah put ah chawngtar kha inih.
51003009	Khatlekhat dieng mielieshiei thaw u naw roh. Ajarla nang miring changna u alui kha ama chonthaw hai kha le nangruthat u joi.
51003010	Khan ama akonpa rilim dungjuia jetna khan Pathien na irumathar miring changna athar kha nangruko u joi.
51003011	Mahi ringkho `thar hin Greek, Jihudi, vunep, vunep boi, Greek nih boi, Scythia miring, shok le moshok kairekhena awm mak. Inia mi kholok rang Christa hi ih kholok kha inih.
51003012	Khajarkhan, Pathien na imadan miring hai kha ang a, riethieng le numipok miring hai, numpokthiei, ninghoi, rede, renem, khan doiratna, hihaihi ko u roh.
51003013	Akhat na akhat chung a rieishiet niei joiatu, khatlekhat rangaithiei u tana rangaidam nana u roh. Christa na inarangaidam u kha ang a, nangniawm rangaidam u roh.
51003014	Hihai kholok chung hin numpok kha ko u roh. Mahi na rupumping a inurushuimashak u inih.
51003015	Pathien lungdamna kha na nang mulung ua lamkai rosho. Kha rang khanawm nangni kha pum `khat a inurukoi u inih. Khan mapakthiei miring kha chang u roh.
51003016	Varna kholok le Christa chawng kha nangni dieng rawchawngtak a awm rosho. Lah le biekna lah le khan rathalam lah hai kha le khatlekhat ruchuh le rachak nana u tana numpokmirit kha le nang mulung shung ua Pumi dieng lah thaw u roh.
51003017	Chawng a ninawkle chon a, ih kha nitjoiawm, irikip a Pumi Jesu riming a thaw u roh. Ama jar a Apa Pathien kha mapak u roh.
51003018	Nupui hai, Pumi mik`en a rutuk kha ang a, nang paramtak hai awnoi a awm u roh.
51003019	Param hai nang nupui hai kha numpoh u roh. Amani dieng khan rum u naw roh.
51003020	Naite hai, irikip a nang nulepa hai chawng kha rangai u roh, ajarla mahi na Pumi kha ningiminit pe inih.
51003021	Apa hai, nang nai hai kha ningmieshiet pe u naw roh. Makha na amani mulung kha irakaimashak chang rangnih.
51003022	Shok hai, rieliei a nang pumi hai kha irikip a chawng rangai pe u roh. Miring ningminit miring hai kha ang a, imuk ranga khan chon thaw u naw roh. Inia Pathien kha chih u tana mulungluttak a chon thaw pe u roh.
51003023	Ih kha nangithaw u nitjoiawm ningaihiei a thaw u roh. Makha miring dieng a nimak a Pumi dieng a nangithaw u inih.
51003024	Inkoklo kha lawh `khat a nangimuk u kha nangjet u jarkhan, khatikhan chon thaw u roh. Ajartu Christa Pumi chon kha nangithaw u inih.
51003025	Ajarla adik boi athaw ama dieng khan adik boi ithaw kha le Pathien na athung rangnih. Khan Pathien dieng tu enshietenlar, iti awm mak.
51004001	Pumi hai, ravan a Pumi nanginiei u kha jet u tana shok hai kha nunchan adik le nunchan ra`ang a tawn u roh.
51004002	Nikna khan repeh u roh, makhan mapak le roroia riring u roh.
51004003	Chawng rang le Pathien na mawkawt mawlawngna rang, kieini rangawm nik shomna niei u roh. Christa murukchawng rieinathiei rangawm kiei hi hitihin a rukhum kanih.
51004004	Kiriei rang a kha madangsheng a kierieinathiei rang, nikna niei u roh.
51004005	Vai tieng ah awm miring hai dieng khan lungvar le ring u roh. Apha kha thatak a rotokna u roh.
51004006	Nang chawngriei u khan numpokmirit kha awmchak rosho, khan michi le mechek nih rosho. Makha nangni na mi rikip dieng nangimashangngir u rang a kha nangjetna u rang a inih
51004007	Tychicus na kajar kholok nangni dieng nemejet u rangnih. Ama hi nunumpok u uliennai `khat inih. Khan takashawn rang a rutuk shepding le Pumi jar a koshok chang pui `khat inih.
51004008	Nang jar u ajet rang le nang mulung u nemenemna pe rang, nangni dieng kivaktir nih joi.
51004009	Ama le, nang kar ua akhat, Onesimus hi kivaktir inih. Ama kha takashawn rang a rutuk le numkipok uliennai `khat inih. Hin ah ashok kholok amani na nieriei u rangnih.
51004010	Shurkhop miring kichang pui Aristarchus na nangni kha chubai nepek uh. Barnabas ulienpa shapa Mark na`awm nangni kha chubai nepek uh. Ama chungchanga chawng kenepek u joi. Ama na vak shok phakhan, lamjawng ruthaw u roh.
51004011	Justus, tia ikoi u Jesu na`awm nangni kha chubai nepek uh. Amani ranga hi Pathien rengchangna rang chon kithaw pui Jihudi miring nih uh. Amani hi kiei rang mulung ngamna nih uh.
51004012	Epaphras na nangni kha chubai nepek uh. Amani hi nang kar ua Christa shok `khat inih. Nangni na Pathien mulungmining kholok a rupum le aship nangnitna u rang, mulung shawtak a nikna rikip a niminingchak uh.
51004013	Nangni rang le Laodicea le Hierapolis ah awm hai rang a ama mulunglutna kha kiei na kungkachang inih.
51004014	Numnipok u loipu Luke le Demas amani na chubai nepek uh.
51004015	Laodicea ah awm uliennai hai kha chubai peh u roh. Khan Nymphas le ama in ah awm biekrup dieng khan chubai peh u roh.
51004016	Mahi chawngmawchawi hi nang kar ua nangtesho u le, Laodicea miring hai biekrup diengawm mete u roh. Khan Laodicea ah put ah chawngmawchawi kha`awm te u roh.
51004017	Archippus dieng khan “Pumi jar a nangimuk u chonthawna kha rupummashakngir u roh,” tia riei u roh.
51004018	Paul kiei na kukhuttak le chubai thawna hi kimiejiek inih. Lungroko shung ah korokhop hi mining u roh. Numpokmirit kha nangni le a`awm nih rosho. Amen.
52001001	Apa Pathien le khan Pumi Jesu Christa takashawn, Thessalonica miring hai biekrup dieng Paul, Silvanus khan Timothy kieini na kimiejiek u inih. Napa u Pathien le Pumi Jesu Christa ah put ah numpokmirit le lungdamna kha nangni dieng a`awm nih rosho. Pathien dieng Ningai Malarna
52001002	Kinikna rikip a kinaban u le roroia, nang kholok rang Pathien kamapakchak uh.
52001003	Kapathien le kapa u maikung khan nang takashawn u chon, nang numpok chonthawna le kupumi u dieng a ngakmining doiratna kha kiminingchak uh.
52001004	Pathien na numipok uliennai hai, nangni Pathien na namadan u joi, iti kha kejet uh.
52001005	Ajarla ka`athachawng u kha nangni dieng chawng ranga a ajong nimak a, ranak a, Ratha Riethieng a le minitna lientak a awm ajong inih. Nangni rangbak a kieini hi nang kar ua ih miring maw kurunih u, iti kha nangirujet u kha inih.
52001006	Nangni na shawdoitak a Ratha Riethieng ningaina kha le chawng kha nangruloi u jarkhan, nangni kha kunun u le Pumi nun ruchuh kha nangnih uh.
52001007	Makha Macedonia le Achaia ah awm takashawn miring kholok dieng endar changna rang a inih.
52001008	Ajarla nangni ah put ah Pumi chawng kha Macedonia le Achaia ranga khan rehemmashak a, Pathien dieng nang takashawn u kha na mun rikip ah athe joi. Makha kieini na rieinadet rangaina boi rang a inih.
52001009	Ajarla amanitak na lamnanginurujawngna u chungchang le nangni na aring le adik Pathien chon thawna rang, Pathien na athi ah put ah irumothoi,
52001010	khan ajong rang a mulung hangna ah put ah nakhekpa ravan ah put ah ajong shapa Jesu kha ngakna rang, rilim chubaibawk ah put ah Pathien dieng nangruhieina u dan kha nieriei uh.
52002001	Ajarla uliennai hai, kavatna u kha nemna boi runimak iti kha nangnitak na nangjet uh.
52002002	Inia Philippi khan shawna kirudoi ua, maimawktak a inurutawn nitjoiawm, Pathien athachawng kha nangni dieng rophongna rang, kapathien u dieng lungar kuruniei u, iti kha nangjet uh.
52002003	Ajarla kinawmawshawkna u kha lamrehena ninawkle rono mulung ninawkle mohonna ah put ah nimak.
52002004	Inia athachawng kha kieini dieng nganshiena rang, Pathien na kieini hi nawjawt pe u joi. Makha dungjuitak khan miring hai ningminitna rang niboia, kumulung u enretepa Pathien ningnitna rang, chawng kiriei u inih.
52002005	Ajarla nangijet u kha ang a, itikte nita`awm nieiman boi kha ruriei u mi`ing, khan phamraiawm ruthaw u mi`ing. Mahin Pathien na kungachang inih.
52002006	Christa tirtawn hai `khat a nangni dieng niknathiei ranak kha kuruniei u joiawm, miring hai ah put ah, ninawkle nangni ah put ah, ninawkle shik miring hai ah put ah mapakna kha kieini na rutawk u mi`ing.
52002007	Inia nu `khat na anai haitak kha tenretak a itawn kha ang a, nang kar ua renem kha kuruchang uh.
52002008	Ajarla numkipoktak u miring kha nangruchang u joi jarkhan, nangni kha kanarangaimer uh. Khajarkhan Pathien athachawngte kha niboia, kiringkho u takshe kha`awm nangni le kunurureshem pui jawt uh.
52002009	Ajarla uliennai hai, kochonthaw u le kawshawna u kha mininghep u roh. Pathien athachawng kururiei u lai khan, nangni kha pokrik pekna boi rang, shunlejan a chon kiruthaw u inih.
52002010	Takashawn hai nangni dieng a kaw`awmchan u kha khadawrshe a riethieng, adik, khan metek boi inih, iti kha nangni na kungachang nangnih uh, khan Pathien na`awm kungachang inih.
52002011	Apa `khat na anai hai dieng a iriei kha ang a, nang kholok dieng kawnawmawshawk uh, lungar kenepek uh, khan kawnawdawi uh, iti kha nangjet uh.
52002012	Makha ama rengchangna le ama lurnatak khan anakoi Pathien dieng rutuk a nangringna u rang a inih.
52002013	Mahi jarhin kieini na`awm chatboia Pathien kha kamapak uh, makhala, kieini dieng a nangijet u Pathien chawng kha nangloi u phakhan, miring hai chawng ang a loi u makche, inia mahi adik`het anih le roroia, Pathien chawng kha inih, tia nangruloi uh. Mahi na takashawn miring hai nangni dieng rutukthep a chon ithaw inih.
52002014	Ajarla uliennai hai, Judea ah awm Christa Jesu takashawn Pathien biekrup hai nunruchuh kha nangnih u joi. Ajarla amani na Jihudi hai ah put ah irudoi u shawna kha le ra`angre kha nangni na`awm nang khomiring hai ah put ah nangirudoi u inih.
52002015	Amani na Pumi Jesu le amani thiempulien haitak kha ruthat uh, khan shawna nurupek uh. Pathien kha ningrumieshiet pe uh, khan mi kholok kha rurodoi pui uh.
52002016	Phungshik hai na ringnathiei u rang, chawngkiruriei u kha, Jihudi hai na rukhar uh. Hitihin amani munu kha mishipna jawnjai uh. Khan dawngkhit a Pathien lunghangna kha amani dieng jongshok pe u joi.
52002017	Inia uliennai hai, pha bawngte rang hin, mulung a niboia melemeh a, nangni le nereshenmashak ua mailemai a rumukna rang hin kanarangairiei u joi.
52002018	Khajarkhan kieini na nangni dieng kava jawt uh. Paul kieitak na`awm tharthar a kirumining inih, inia Satan na kalam u kha nurukhar pe uh.
52002019	Pumi Jesu Christa jong phakhan, ama maikung a kangakmining u ninawkle kiningaina u ninawkle kielienrashatna u rang, renglukhum kha imaw nih? Nangni hi nih u makche maw?
52002020	Ajarla nangni hi kulurna u le kiningaina u kha nangnih uh.
52003001	Khajarkhan kieini na kodoi ngam boi u phakhan, Athen ah kawlawpte u inamak u rang khan kurudit uh.
52003002	Nang takashawn u chungchanga ranak napeh le nawmawshawk u rang, Timothy kha kivaktir u inih. Khan ama kha kuliennai u le Pathien shepding, khan Christa athachawng rang a kochon thaw pui u `khat inih.
52003003	Hihai epshawna hi na tuteawm rawnawkmashakna boi rang, kivaktir u inih. Ajarla mahi rang hin kieini hi inurumadan u nih joi, iti hi nangnitak na nangrujet u joi.
52003004	Diktak a, nangni le kuruawm u lai khan, shawna nidoingir u rang a inih, iti hi kieini na masha a kinururiei u nih joi. Makhatak kha ang a, ashok kha nangijet u kha inih.
52003005	Hijarhin ashawt a kodoi ngam boi phakhan, nang takashawn u kha jetna rang, kivaktir inih. Khanawkatu milempa kha na nelem u ning, tia kochonthaw u kha nemna boi chang rangnih.
52003006	Khania tun Timothy kha nangni ah put ah kieini dieng vak shok joi. Khan nang takashawn u le nang numpok u athachawng kha vak chawi joi. Nangni kha rumukna pui rang, kinarangai u kha ang a, mirittak a nangniminingchak uh, khan rumukna pui rang nangnarangai u, iti chawng hi vak chawi joi.
52003007	Hijarhin uliennai hai, ke`epshawna u le kumulungkoina u kholok shung khan nang takashawn u kha na mulung chumna nepek uh.
52003008	Ajarla Pumi riming a nangdingrep u joiatu, tun kieini karingthiei uh.
52003009	Napathien u maikung a nangni rangbak a ningai kimoshokna u ningaina kholok jarkhan, nangni rang ih mapakna kha maw Pathien dieng chawi u ning?
52003010	Nang meh u kha mukna rang le nang takashawn u shung a ravat kha rupummashakna rang, shunlejan a mulungluttak a nikna kieniei uh.
52003011	Tun kapathien u le kapa u amatak na, khan kupumi u Jesu na nangni dieng kavatna u rang, lam inawmawlawng pe u nih rosho.
52003012	Kieini na nangni dieng kithaw u kha ang a, Pumi na nang numpok u kha khatlekhat dieng le mi rikip dieng iniemielien pe u, khan inumupung pe u nih rosho.
52003013	Makha nupumi u na ama miriethieng hai kholok le jong phakhan, kapathien u le kapa u maikung a nang mulung u hai kha riethieng a metek boi `khat a mothoina rang a inih.
52004001	Khajarkhan dawngkhit a uliennai hai, Pumi Jesu riming a kinawdawi u, khan kinawmawshawk u inih, makhala nang ringna dan u rang le Pathien ningminitna rang a kieini dieng a nangirumuk u kha liekliek a nangithaw u rang a shok.
52004002	Ajarla Pumi Jesu jar a ih chawngpek kha maw nangni dieng kinurupek u, iti kha nangjet uh.
52004003	Nangni riethiengngir rang nangnih uh, khan rejai, iti hi nangidep boi u rang a shok, iti hi Pathien mulungmining kha inih.
52004004	Makhala, mi rikip na itia nang pum u kha riethieng a le richit a nangitet u rang a maw nih, iti kha nangijet u rang a shok.
52004005	Pathien ajet boi Phungshik hai kha ang a, tute na ditrekhe ruhu a aring boi rang a shok.
52004006	Tute na uliennai chung a hitihin rehe ninawkle mohon naw rosho. Ajarla hihai kholok chung hin Pumi hi ruhutloipa kha inih. Mahi nangni dieng kienierieisha u le kungkuruchangsha u nih joi.
52004007	Ajarla Pathien na kieini hi rono a niboia riethieng a ringna rang inurukoi u inih.
52004008	Kha dungjui khan hihaihi aheng miring kha na miring kha iheng nimak a kieini dieng ama Ratha Riethieng napeh Pathien kha iheng inih.
52004009	Khania uliennai hai numpokna rang a chungchang khan tu nangni dieng miejiek rang kha rangai u lai makche, ajarla khatlekhat numropokna rang khan Pathien na inuruchuksha u nih joi.
52004010	Khan Macedonia ram ah awm uliennai kholok hai kha numnangpokrep uh. Inia liekliek a makha nangthawna u rang, uliennai hai, nangni dieng kinawmawshawk u inih.
52004011	Khan chawng kinepek u kha ang a, miri`ir a awmna rang rojo u roh. Nang chon u ranga kha mining u roh, khan nang khuttak u le chon kha thaw u roh.
52004012	Makha vai tieng a awm miring hai dieng khan thatak a nangawmna u rang le irikip a ravatna boi rang a inih.
52004013	Uliennai hai, aja hai chung khan ajet kha kanamachang jawt uh. Ajartu ngakmining niei boi shik miring hai kha ang a mulungshaw miring kha namachang jawt u mi`ing.
52004014	Ajarla Jesu na ruthi a hawng thoi kha takanawshawn u jarkhan, khatak kha ang a, Jesu riming a ruja miring hai kha Pathien na ama le hawng chawichen rangnih, iti kha takanishawn u inih.
52004015	Khajarkhan Pumi chawng jar a mahi kiriei u inih. Aring a awm le Pumi jong masheng rang a inamak kieini hi na itikte nita`awm ruja miring hai kha khe u naw minih.
52004016	Ajarla Pumi amatak na, chawngpekna hesho `khat le, ravantir ulienchang `khat hesho le khan Pathien tekawlawi kha le ravan ah put ah jong chum rangnih. Khan Christa riming a athi miring hai kha na masha a thoi rangnih.
52004017	Khashole dawn a aring a awm imak miring hai kieini hi na Pumi kha rithi kar a rumukna pui rang, romiei shung khan amani le nushurchen u rangnih. Khatikhan kieini na Pumi le kumshawt a na`awm u rangnih.
52004018	Khajarkhan hihai chawng hi le khatlekhat maw`awi nana u roh.
52005001	Khania uliennai hai, nikho le tha chungchanga kiei na nangni dieng kimiejiek rang khan rangai mak.
52005002	Ajarla Pumi Nikho kha murushah na jan a ava ang a, jong rangnih, iti kha madanghet a nangjet uh.
52005003	Ajarla amani na “Lungdamna le rekhena awm!” ti u phakhan, jetboithieiboi a naivawng nupang `khat na natrieviei kha ang a, amani chung a thangna kha jong shok. Makhan amani rekhe u naw nih.
52005004	Uliennai hai, nangni tu ajing a awm nih u makche. Khajarkhan murushah na ithaw kha ang a, makha Nikho kha na nawrawthawkmashak u naw nih.
52005005	Ajarla nang kholok a mieivar a ring shapa hai le nishun a lawn shapa hai kha nangnih uh. Kieini hi jan ninawkle ajing tah kha nih u makme.
52005006	Khajarkhan shik miring hai ithaw kha ang a, kieini ja u naw rawi, inia chelam a pashalak a awm u rawi.
52005007	Ajarla aja miring hai kha na jan a aja uh, khan jukhawp miring hai kha na jan a khawp uh.
52005008	Inia kieini hi nishun a awm nanih u jarkhan, pashalak a awm u rawi. Takashawn le numpok a phaw kha rak u roh. Khan shandamna ngakmining, ralukhum kha ang a rukhu u rawi.
52005009	Ajarla lunghangna rang Pathien na kieini hi inamadan u nimak, inia nupumi u Jesu Christa jar a shandamna kha manna rang a inih.
52005010	Ama kha kieini rang a ruthi inih. Khajarkhan kieini na amiei a ninawkle ache a na`awm u nitjoiawm, ama le aringshom rang nanih uh.
52005011	Khajarkhan nangni na nangithawtak u kha ang a, khatlekhat mawshawk nana u roh, khan khatlekhat mothoi nana u roh.
52005012	Uliennai hai, nang kar ua enchak a chon thaw miring hai kha richit pekna rang le Pumi riming a laminakai pe a anarachak miring hai kha richit pekna rang, kawnawdawi uh.
52005013	Numpok riming a amani chon jarkhan, rashangtak a loi u roh. Khatlekhat lungdam a awm u roh.
52005014	Uliennai hai, nangni dieng mawshawkna kieniei uh, makhala rathashie miring hai kha rachah u roh, mulungkur hai kha lungar peh u roh, adawk hai kha shan u roh, khan mi rikip le doiratna niei u roh.
52005015	Ashie kha ashie le ruhut thungna boi rang, riring u roh. Inia khatlekhat dieng le mi kholok dieng atha thawna rang, rojo jawnjai u roh.
52005016	Ningai jawnjai u roh.
52005017	Nikna niei jawnjai u roh.
52005018	Chonmun rikip a mapakna niei u roh, ajarla Christa Jesu jar a mahi nangni rang Pathien mulungmining kha inih.
52005019	Ratha kha miechiem u naw roh.
52005020	Chawngrophong hai kha metek u naw roh.
52005021	Irikip kha enrete u roh. Atha kha rakrep u roh.
52005022	Ashie awmchan rikip kha dep u naw roh.
52005023	Lungdam apeh Pathien amatak na nangni kha rupumping a inieriethieng u nih rosho. Nupumi u Jesu Christa jong phakhan, nang ratha, nang ringphuk, khan nang pum u kha metek boi a itet nih rosho.
52005024	Nangni anakoipa kha takashawn rang a rutuk inih. Ama na mahi thaw rangnih.
52005025	Uliennai hai, kieini rang nikna nieniei pe u roh.
52005026	Uliennai kholok kha biengrutum riethieng le chubai thaw pui u roh.
52005027	Mahi chawngmawchawi hi riethieng uliennai kholok dieng mete mashakna rang, Pumi riming a chawng kinepek u inih.
52005028	Pumi Jesu Christa numpokmirit kha nangni dieng a`awm nih rosho. Amen.
53001001	Napa u Pathien le khan Pumi Jesu Christa takashawn, Thessalonica miring hai biekrup dieng Paul, Silvanus le Timothy kieini na kimiejiek u inih.
53001002	Napa u Pathien le Pumi Jesu Christa ah put ah numpokmirit le lungdamna kha nangni dieng a`awm nih rosho.
53001003	Uliennai hai, nang kholok rang hin Pathien kha kimapak jawnjai u rang a shok. Mahi rutuk inih, ajarla nang takashawn u kha lien shishit joi, khan khatlekhat rang a mi rikip numropokna kha ra`ar shishit joi.
53001004	Khatikhan nang jar ua Pathien biekrup hai dieng lienrashatna kha kieini na kieniei uh, ajarla epshawna le shawrievieina kholok kha nangdoi u phakhan, takashawn le doiratna kha nangniei uh.
53001005	Hihai kholok hi na Pathien chawngshat dikna kha imadangmashak inih. Makha Pathien rengchangna khan nangni hi rutuk `khat a loinathiei rang a inih. Khajarkhan a nangniawm ashaw nangnih uh.
53001006	Nangni nawmawshaw hai kha Pathien na shawrievieina pek phakhan, Pathien rang tu, makha dikna inih.
53001007	Makha Pumi na ravan ah put ah ranakniei ama ravantir hai le lar phakhan, shawrieviei rudoi miring hai nangni kha kieini le shawmenemna kha nangnieina u rang a inih.
53001008	Pathien ajet boi hai le nupumi u Jesu Christa athachawng ajui boi miring hai dieng khan mieichonshok miei le ruhut jong loi rangnih.
53001009	Amani na kumshawt thangna chepna kha muk u rangnih. Mahi Pumi awmna vai tieng le ama lurna ranak vai tieng a ashok rang a chon inih.
53001010	Ajarla nangni dieng kukungchangna u kha takanangshawn u jarkhan, miriethieng hai jar a lurna rang le takashawn hai kholok jar a amani kha shinmawdawngna rang, makha Nikho khan jong rangnih.
53001011	Hi rang hin nangni rang nikna kieniei jawnjai uh. Makha napathien u na inokoina u khan rutuk namachangna u rang a inih. Khan atha ningawna kholok le khan takashawn chon kha, ama ranak kha le rupummashakna rang a inih.
53001012	Makha nangni jar a nupumi Jesu riming kha mulurna rang le ama jar a nangni kha mulurna rang a inih. Makha napathien u le Pumi Jesu Christa numpokmirit dungjuia inih.
53002001	Uliennai hai, nupumi Jesu Christa jongna rang le kieini na ama dieng nuruchunna u rang khan kawnawdawi uh.
53002002	Christa Nikho kha jong joi, tia ratha a ninawkle chawng a ninawkle kieini ah put ah chawngmawchawi `khat ang a, ih kha na nita`awm nang mulungmining u kha irawnawkmashak, ninawkle imuchunrelen chang naw rosho.
53002003	Ih khan nita`awm tute na nangni kha nomohon u naw rosho. Ajarla akhat changna richimathanna kha jong masheng, khan munubukpa kha rophong masheng, makha Nikho kha jong naw nih. Ama kha imathang rang a miring kha inih.
53002004	Ama na re`erpui ning, tia Pathien iti rikip ninawkle biekna iti rikip chung a nining a rawlawm rangnih. Khatikhan ama na Pathien riethiengmun khan Pathien ang a shuh a nining a Pathien kanih, tia irophong inih.
53002005	Kiei na nangni le kuruawmlai khan hihaihi nangni dieng kururiei joi, iti kha mininghep u makche maw?
53002006	Tun a rakhar hi imaw nih, iti kha nangjet u joi, makha ama phatak khan rophongna rang a inih.
53002007	Ajarla danishawnboi murukchawng kha na chon thaw joi. Akharpa kha vai moshok masheng ama na khatikhan thaw rangnih.
53002008	Danishawnboipa kha rophongning, tia khan Pumi na abairuhu kha le miechiem rangnih, khan ama jongna malang kha le mathang rangnih.
53002009	Danishawnboipa kha jong phakhan, Satan na ranak kholok le, jetna kholok le, khan mohonna rekhekchon kholok le ama dieng chon thawna rangnih.
53002010	Athang rang a miring hai dieng khan adik boi kholok le mohonna chon kha thaw rangnih. Ajarla amani ringna rang a numpok adik kha tum jawt u mak.
53002011	Khajarkhan Pathien na amani dieng reheshuna ranaknieitak `khat jong tir pe rangnih. Makha amani na adik boi kha takashawnna u rang a inih.
53002012	Makha adik kha takashawn boi a dikna boi a hoiriethieina runiei hai kha hengna rang a inih.
53002013	Inia Pumi na numipok uliennai hai, nangni rang Pathien kimapakchak u rang a shok. Ajarla Ratha jar a riethiengna chon le adik shung a takashawn jar a putna ah put ah Pathien na nangni kha shandamna rang inurumadan u nih joi.
53002014	Kishem u athachawng jar a nangni kha makha rang khan nokoi u joi. Makha nupumi u Jesu Christa lurna kha manna rang a inih.
53002015	Khajarkhan uliennai hai kawchawng jar a nit a, ninawkle kawchawngmawchawi jar a nita`awm, kinuruchuk u shena hai kha mukui u tana nettak a ding u roh.
53002016	Numpokmirit jar a ngakmining atha kha le kumshawt maw`awina nurupeh, kieini numnoropoh Pumi Jesu Christa amatak le,
53002017	khan napathien u le napa u kha na nang mulung u kha inemenem pe ua, chon atha kha le chawng adik rikip shung khan inomothoi u nih rosho.
53003001	Dawngkhit a, uliennai hai, kieini rang nikna nieniei pe u roh. Makha, nangni dieng a kha ang a, Pumi chawng kha ma relenmashakna rang le mun rikip a mulurna rang a inih.
53003002	Khan makha pawrche le mi shie ah put ah kieini hi nashannathiei rang a inih, ajarla mi kholok na takashawn kha niei mak.
53003003	Inia Pumi tu takashawn rang a rutuk miring kha inih. Mitha boi ah put ah ama na nangni kha namarat u rangnih, khan nurung u rangnih.
53003004	Kieini na chawng kinepek u kha nangthaw u, khan nangthaw u rangnih, tia nang jar ua Pumi kha karangam pui uh.
53003005	Pumi na Pathien numpok le Christa doiratna shung khan nang mulung u kha lamikhin pe nih rosho.
53003006	Khania uliennai hai, Pumi Jesu Christa riming a chawngkenepek uh. Kieini dieng a irumuk shena dungjuia aring niboia, lule a aring uliennai rikip ah put ah rechen u roh.
53003007	Kunun u nangiruchuk u rang a kha nangnitak na nangjet uh. Nang kar ua kuruawm u lai khan, lule a ruring u mi`ing.
53003008	Kieini na tute dieng manboi a nekleshak rushak u mi`ing. Inia nangni kha pokrik pekna boi rang, shunlejan a shawrana doilam a chon enchak a kiruthaw u inih.
53003009	Cham kha kiniei boi u tu nimak, inia nangni na itia kunun u kha nangijui u rang a maw nih, iti endar kha kinepek u inih.
53003010	Ajarla nangni le kuruawm u laishe khan, mahi chawngpek hi nangni dieng kinurupek u inih. Tunita`awm chon thaw jawt boi miring kha na nekleshakawm shah naw rosho.
53003011	Ajarla nang kar ua lule a ring, chon thaw jawt boi, inia chon mawrawp miring nangawm uh, iti kha kejet uh.
53003012	Tun, kha hai miring dieng khan, kupumi Jesu Christa riming a chawng kepek uh, khan kawmawshawk uh. Amani na muruk a chon thaw u rieshie amani nekleshaktak kha shah u rosho.
53003013	Khania uliennai hai, nangni na atha nangithaw u khan mohot u naw roh.
53003014	Mahi chawngmawchawi hin ah kiriei u hi ajui boi ama kha khin u roh. Ama na jak mukna rang, rawtawp pui u naw roh.
53003015	Rahapui miring `khat a loi u naw roh, inia uliennai `khat a rachah u roh.
53003016	Tun lungdamna apeh Pumi amatak kha na nangni dieng lam rikip a lungdamna kha inepek u jawnjai nih rosho. Pumi na nang kholok dieng a`awm nih rosho.
53003017	Kukhuttak le Paul kiei na mahi chubai hi kimiejiek inih. Kimiejiek chawngmawchawi rikip khan mahi jetna hi awm.
53003018	Nupumi u Jesu Christa numpokmirit kha nang kholok dieng a`awm nih rosho. Amen.
54001001	Nashandampa u Pathien le na`ngakmining u Pumi Jesu Christa chawngpek dungjuia, Jesu Christa tirtawn,
54001002	Paul kiei na takashawn jar a kashapa diktak, Timothy nang dieng kimiejiek inih. Napa u Pathien le nupumi u Christa Jesu ah put ah numpokmirit, roihoina, khan lungdamna kha nang dieng a`awm nih rosho.
54001003	Macedonia ah kurushelam a Ephesus ah awmna rang kunurudawi. Makha tukhat na ruchukna shik ruchukna boi rang, chawngnangbiena rang a inih.
54001004	Khan jokrishim le dawngawmboi thoinakeina khan mulung repena boi rang a inih. Ajarla Pathien dieng takashawn a rawshawnnek khan chawngrieshietna kha imothoi inih.
54001005	Khati chawngbie kha na ikhin kha tu, mulung riethieng, lungthim atha, khan thanunchan jaw boi takashawn ah put ah ajong, numpok kha inih.
54001006	Khania miring eshen na tu chawngbiena ah put ah riephiei ua, chawngshok boi chawngrieina tieng ruhiei u joi.
54001007	Dan oja hai kha chang jawt uh, inia iriei u kha imaw nih iti rujet u mak, khan ngartak a dingna u kha imaw nih, iti rujet u mak.
54001008	Inia tukhat na Dan kha dantak a rotokna joiatu, makha atha inih, iti nejet uh.
54001009	Dan hi midik rang a imushung nimak, inia danishawnboi le danjui boi, pathienjet boi le munu miring, riethieng boi le richi boi, nupa athat hai le mithat hai,
54001010	rejai hai, palepa rishih hai, mimuruh hai, mielieishiei thaw hai, khan chawngrakham akhoi hai rang a inih, iti kha nejet uh. Khan ih kha nita`awm atha ruchukna le kairekhe hai rang a dan hi ikon inih, iti hi nejet uh.
54001011	Makha ruchukna atha kha le rahvantha Pathien lurna athachawng dungjuia inih. Makha le kiei hi inanganshie inih.
54001012	Anamaratpa nupumi u Christa Jesu kha kamapak, ajarla ama na kiei hi ngamna `khat a nuruloi a, ama chon thaw rang nurumadan joi.
54001013	Matienglai khan kiei hi Pathien mieshiet miring, shawnapek miring, khan miphing `khat kurunih. Khania jet boi a le takashawn boi a kiruthaw nit jarkhan, numpokmirit kha kurumuk joi.
54001014	Christa Jesu dieng a awm takashawn le numpok kha le nupumi numpokmirit kha kiei dieng ship a awm joi.
54001015	Mahi takashawn rang a rutuk, vanoi na pawm rang a rutuk chawng kha inih. Makhala rieliei a Christa Jesu ajong kha munu miring hai shanna rang a inih. Makha kar khan kiei hi lutu kuruchang.
54001016	Nitjoiawm kiei dieng Jesu Christa na dawngkhit doiratna kha malarna rang, kumshawt ringna rang, takashawn a ama dieng ava hai dieng endar niminitna rang a inih. Makha jarbak khan kiei na numpokmirit kha kirumuk inih.
54001017	Rongrong rang a Reng, athi boi, malang boi, ashing Pathien khatte ama dieng richit le lurna kha kumshawt a awm nih rosho.
54001018	Kashapa Timothy, pha mala a nang chungchanga rophongchawng hai dungjuia, mahi chawngpek hi nang dieng kinepek inih. Hihai nangijui hi na ra atha kha inawmawthaw rang a inih.
54001019	Takashawn le atha lungthim nangnieilai khan ra thaw roh. Mi eshen na makha ruheng u jarkhan, amani takashawn u kha rokong ang a koi pe u joi.
54001020	Amani hai kar a Hymenaeus le Alexander jaw uh. Amani na Pathien mieshietna chawng kha ruchukna boi rang, amani kha Satan khut ah kepek joi.
54002001	Khajarkhan mi kholok rang anih le ariei a, mi rang ninikna a, mapakna rang akhat changna a kawnawmawshawk uh.
54002002	Reng hai le chamniei hai kholok rang nikna niei pe u roh. Makha kieini na Pathienjet a le richittak a rithip le lungdam ring a niringna u rang a inih.
54002003	Mahi nashandampa u Pathien maikung a atha le ijawt kha inih.
54002004	Pathien na mi rikip hi shan a adik jetna khan mavatna rang adit.
54002005	Ajarla Pathien `khat awm, khan Pathien le miring kar a palai `khat awm, makha miring kha Christa Jesu kha inih.
54002006	Ama na mi kholok khekman rang amatak kha rurepeh joi. Mahi pha rutukthep a irupek kungchangna kha inih.
54002007	Mahi kungchangna rang hin, Pathien chawngriei le tirtawn `khat a, takashawn le adik chungchanga, Phungshik hai oja `khat a, kiei hi nurumadan joi (Christa maikung a adik kiriei inih, kiei na mielieishiei thaw mi`ing).
54002008	Khajarkhan mun rikip ah apa hai na inik rang a kha kadit. Lunghangna le chawngrieshietna jaw boi a khut riethieng hai kha lawm u rieshie nikna niei u rosho.
54002009	Khan nupang hai na`awm ponledier kha miri`ir a le riemhiei a rielienna rang, mulung niei u rosho. Sham rikinmashak a ninawkle rangkachak ninawkle kongkeplung ninawkle manrawp ponledier le rielien u naw rosho.
54002010	Kha ruhut a Pathien achih kanih ati nupang hai rang a rohoi atha chon hai kha le rielien u rosho.
54002011	Nupang `khat na rede kholok le miri`ir a ruchuh rosho.
54002012	Nupang `khat na miruchuh rang a ninawkle apa `khat chung a chamniei rang hin kiei jawt mi`ing, a`awmchien rang a inih.
54002013	Ajarla Adam kha akhat changna a rumijir shole, Eve kha irumijir inih.
54002014	Khan Adam kha rumohon mak, inia nupangnu kha rumohon a, shietna miring `khat ruchang inih.
54002015	Khania takashawn a, numpok a, takshur le riethieng a awm joiatu, shanai mawshawmna shung khan Pathien na shan rangnih.
54003001	Tukhat na bieklamkai rang khan aditmer joiatu, atha chon kha idit inih. Mahi takashawn rang a rutuk chawng kha inih.
54003002	Bieklamkai `khat hi rawkawkna chung a awm rang a inih. Nungak `khat inko, acheveng, ariemhiei, richit pekthiei, jinchonthiei, ruchuthiei miring anih rang a shok.
54003003	Juneh boi, arang boi, nieinak a vanhat boi, mulung renem, lungdamna numapoh, shier a rapham boi,
54003004	inlothiei, nai hai kha lam rikip a richit ipek a chawngijui pe miring kha anih rang a inih.
54003005	Ajarla tukhat na ama intak kha lothiei nawkala, itia maw Pathien biekrup kha tinta ngam nih?
54003006	Lienrashatna khan ruphuk a diabol chawngshatna khan chona boi rang, ama kha takashawn `thar anih boi rang a shok.
54003007	Vai a awm mi hai na kungichangna aningir rang a shok. Khanitnawkatu mimieshietna le diabol lim khan cho rangnih.
54003008	Kha ang a deacon hai kha richitpekthiei, mulung ra`ak boi, juneh boi, khan shumleshier a rapham boi miring kha aningir rang a shok.
54003009	Amani na takashawn murukchawng kha lungthim riethieng le irakrep u rang a shok.
54003010	Rapapek a amani kha enrete rang a shok. Khashole eshebe awm nawkatu deacon a jaw rosho.
54003011	Kha ang a amani nupang hai kha richitpekthiei, mimieshiet boi, takshur ngam, irikip a takashawn rang a rutuk kha anih rang a shok.
54003012	Deacon hai kha nupang `khat inkopa nih rosho. Inshung le nai hai kha thaning a chon thaw pe rosho.
54003013	Ajarla deacon `khat a thaning a chon thaw hai kha na amani rangbak dingna atha kha iman inih. Khan Christa Jesu dieng a awm takashawn khan mulung ngarna tampui iman inih.
54003014	Nang dieng avarelen rang kanih, iti ngakmining jar a hihaihi kimiejiek inih.
54003015	Inia kavakshumawm jawt. Khajarkhan nang na Pathien inshung a itia aring rang a maw kanih, iti kha nangjetna rang a kimiejiek inih. Makha aring Pathien biekrup khan adik chawkier le chawkhur kha inih.
54003016	Pathienjet chungchanga murukchawng adik hi ielien, iti hi najawtviek uh: Pathien kha pum a rumalang, makha Ratha kha na idik, tia rurophong. Ama kha ravantir hai na rumuk, ama kha Phungshik hai kar a chawng a irushem inih. Manmieshie kholok na ama kha takarushawn, alur a Pathien na ruloi joi.
54004001	Nikhothang anuk a mi eshen na takashawn ah put ah hiei a milem-midawi ratha hai chawng le raikho hai miruchukna kha jui u rangnih, tia Ratha na madanghet a ieriei.
54004002	Anih boi chawngriei hai na thanunchan khan amani lungthimrilik kha imawmaw u inih.
54004003	Amani na inniei le nekleshak eshen ah put ah amakha uh. Khahaikha takashawn hai le adik ajet miring hai na mapaklam a loi rang a Pathien na irukon inih.
54004004	Pathien na irukon rikip kha atha inih. Amani kha mapaklam a noloi joiatu, `khatshe pai rang awm mak.
54004005	Ajarla mahi Pathien chawng le nikna jar a iriethiengmashak inih.
54004006	Hihai chawngbiena hi uliennai hai maikung a nangte pe joiatu, Jesu Christa deacon atha `khat kha nangchang rangnih. Ajarla nangirujuirep takashawn chawng hai kha le miruchukna atha kha le inuruvai inih.
54004007	Inia richiniei boi le tarshevet jokrishim kha jawt naw roh. Kha ruhut a nang nining a Pathienjetna rang ruchuh roh.
54004008	Ajarla pum takmajangna khan nemna dikhat awm, inia Pathienjet tu irikip a nemna awm. Mahi na tun a ringkho le ajong rang a ringkho rang chawngrakham kha iniei inih.
54004009	Mahi takashawnthiei le mi kholok na pawm rang a rutuk chawng kha inih.
54004010	Aring Pathien dieng khan ngakmining kha niniei u inih. Pathien hi mi kholok, khinniei a takashawn hai, Shandampa kha inih. Mahi rang hin chon nithaw u, khan rachainiphung u hi inih.
54004011	Hihaihi chawngpek le roroia ruchuh roh.
54004012	Nang khangdawng kha tute na mitir naw rosho. Khania chawng a, awmchan a, ratha a, riethieng a, takashawn hai rang a endar kha chang roh.
54004013	Kiei na nang dieng kavat masheng ate a, arachah a, khan miruchuh a mulung repeh roh.
54004014	Nang dieng a awm khutchawi kha enda naw roh. Makha chawngrophong jar a bieklamkai hai khut donglai a Pathien na nang dieng inurupek inih.
54004015	Hihaihin nang mulung mulut tana awm roh. Khanitatu mi hai kar a nang mameshe kha lar rangnih.
54004016	Nang pumtak chungchanga le nangiruchuk kha rung tana awm roh. Makha nangithaw kha na nang pumtak le khan nang chawng rangai hai kha nangshan rangnih.
54005001	Patar `khat dieng hare a rawkawk naw roh. Khania nangpa `khat ang a, rothar hai kha nang naipangpa hai `khat ang a dawi roh.
54005002	Nutar hai kha nangnu hai `khat ang a, nungak hai kha nang naipangnu hai `khat ang a riethieng kholok le dawi roh.
54005003	Mieirawng hai kha, aliendet a mieirawng jielak hai kha, richit peh roh.
54005004	Mieirawng tukhat na nai hai ninawkle tu hai niei joiatu, ama inshung a naite hai kha na richichawi nitna u rang, akhat changna a ruchuh u rosho. Khan unulepa hai kha ruhutthung rosho. Ajarla mahi Pathien maikung a atha le ningnitroi kha inih.
54005005	Thien a awm mieirawng adik kha na Pathien dieng ngakmining niei rosho. Khan shunlejan a anih le ariei chat naw rosho.
54005006	Inia hoiriethiei a awm ama kha iringlam a athi inih.
54005007	Amani na mieshiet nieina boi rang, hihai chawng hi peh roh.
54005008	Tukhat na amatak, khinniei a, ama inshung mi hai kha avai nawkatu, ama takashawn kha ijawt boi inih, khan takashawn boi miringnek khan ashiedet miring kha inih.
54005009	Kum shawm `ruk thoi a awm boi kha mieirawng a tethiei inih. Ama kha pa khatte inkonu anih rang a shok.
54005010	Amani kha chon atha a rimingniei, shanai rumawshawm, jinchon ruthaw, miriethieng hai ke rushuk, shawdoi hai rurachang pui, khan atha chon kholok a mulung rurepeh miring anih rang a shok.
54005011	Inia mieirawng noi hai kha te naw roh. Ajarla amani takjatna kha na Christa kha re`erpui ning, tia inniei jawt uh.
54005012	Amani na arapa a atakashawn u kha rupai u jarkhan, chawngshatna kha muk uh.
54005013	Kha le roroia adaw ruchuk a inin ah she ua, adaw ranga kha niboia, michawk a chonchin uh, khan riei boi rang a kha ieriei uh.
54005014	Khajarkhan mieirawng noi hai na in`iniei uh, nai`iniei uh, khan inshungkhur kha i`en ua mirahapui ama na mieshietna rang a mun kha ipek boi rang a kha kadit.
54005015	Ajarla mieirawng eshen na Satan anu juina rang, hieisho u joi.
54005016	Takashawn apa ninawkle nupang `khat na mieirawng hai kha awm pui joiatu, amani kha rachang pui u rosho. Khan biekrup pokrik machang u naw rosho. Makha mieirawng jielak hai kha biekrup na rachangna pui rang a inih.
54005017	Thatak a makai bieklamkai hai, khinniei a Pathien chawng ariei le miruchuh a chon ranak athaw hai kha na richit rothom imuk rang kha rutuk inih.
54005018	Ajarla Miejiek na ieriei, “Shiecha `khat na shang achieilai khan ener nangikhop pe boi rang a inih,” khan “Chon thaw miring kha na ama nilawh imuk rang a kha rutuk inih.”
54005019	Miring idi ninawkle uthum na kungchang joi nawkatu, bieklamkai akhat chung a jar peh u naw roh.
54005020	Eshen hai na`awm chitna nieina rang, munu thaw hai kha vanoi maikung a rawkawk u roh.
54005021	Hihaihi nangrungna rang, ningsha boi a le enshietenlar boi a nangthawna rang, Pathien le nupumi Jesu Christa, khan madan ravantir maikung a kungachang kanih.
54005022	Tute chung ah nawtshun a nang khut dong naw roh. Khan munu hai khan jaw naw roh. Nang pumtak kha riethieng a tet roh.
54005023	Tui neh roh, khania nang bukawk le khan phapha a nangnatna jarkhan, ju lekte neh roh.
54005024	Miring eshen hai munu kha malangsheng a awm a chawngshatna mun khan amani maton ah rushe pe uh. Khan mi eshen hai munu kha na unuk ah ujui uh.
54005025	Kha ang khan, chon atha hai kha malangsheng a awm, khan ashie chon hai kha`awm the ngam chat nimak.
54006001	Ringkaw rupu shok kholok na upumpa hai kha richit ipek rang khan urutuk inih, tia imining u rang a shok. Makhan Pathien riming le miruchukna kha mieshiet naw nih.
54006002	Takashawn pumpa aniei hai na amani kha uliennai nit jar a noishie a mining u naw rosho. Khania inemna hai kha takashawn miring le amani na numipok nit jarkhan, thadet a chon ithaw pe u rang a shok. Amani dieng hihaihi ruchuh le roroia rachah u roh.
54006003	Tukhat na shik miruchukna kha loi a nupumi Jesu Christa le Pathienjet ruchukna aracha chawng hai kha ijawt boi nitatu,
54006004	ama kha lienrasha le ih jet boi miring kha inih. Inia ama kha chawngreper le chawngrishietna khan ditrekhe iniei inih. Makhan ah put ah mukmakna, roshona, mieshietna, riringna boi khan ashie vak shok inih.
54006005	Makhan ah put ah mulung tha boi miring hai kar a chawng rekherna tampui vak shok inih. Amani ah put ah adik kha imuruk pe u inih. Amani na Pathienjet hi shumleshier mukna `khat inih, tia imining hai kha nih uh. Kha ang miring hai kha le rawtawp u naw roh.
54006006	Inia ninghien le roroia Pathienjet hi nemna lientak `khat inih.
54006007	Ajarla kieini na manmieshie shung hin iawm jong chawi u makme, khan hin ah put ah iawm chawi ngam makme, iti hi madangsheng inih.
54006008	Nekleshak le ponledier nieniei uh, hihaihi le ninghienna nieniei u rangnih.
54006009	Inia rawchawng jawt miring hai na lemna le lim, khan mawngna le mawpawpthiei ditrekhe tampui khan acho u inih, makha na thitna le thangna khan imulut inih.
54006010	Ajarla shumleshier numpoh hi ashie kholok rujung inih. Mi eshen na makha ahotna khan takashawn ah put ah iehiei a nining a mulungshaw tampui kha le rushun inih.
54006011	Aw Pathien miringpa, hihai ah put ah tan rang roh. Dikna, Pathienjet, takashawn, numpok doiratna le mulung renem hi rojo rang roh.
54006012	Takashawn ra atha kha thaw rang roh, kumshawt ringna kha mukui rang roh. Makha rang khan a inurukoi inih. Khan makha rang khan a nang na kungachang mi tampui maikung a rieirophongna atha kha nangirurophong inih.
54006013	Nieinak kholok chung a ringkho apeh Pathien maikung a, khan Pontius Pilate maton a kungruchang, khan thatak a rieirophongna rupeh Christa Jesu maikung a, nang dieng chawngkenepek.
54006014	Makha nupumi Jesu Christa na jong lar masheng, mahi chawngpek hi mawk boi a le metek boi a rungna rang a inih.
54006015	Pathien na Christa kha pha rutukthep a numumuk rangnih. Pathien hi nimapak u rang a ranakniei khatte, reng hai Reng, khan pumi hai Pumi kha inih.
54006016	Ama ranga na thitniei boi iniei, khan banngam boi varna mun ah awm, tute na imuk boilai, ninawkle imuk boi inih. Ama dieng richit le kumshawt ratna kha nih rosho. Amen.
54006017	Tun a rong a rawchawng miring hai kha mining rashang mashakna boi rang, ninawkle madang boi rawchawngna khan ngakmining nieina boi rang, rachah u roh. Khania nohoina u rang a nieinak kholok rawchawngtak a napeh, aring Pathien dieng khan ngakmining kha itet u rang a shok.
54006018	Khan atha thawna rang, atha chon hai khan rawchawng nitna rang, khutjang le mi hai le reshem jawt nitna rang, amani kha chawngbie roh.
54006019	Nuk rang a keshun atha kha amani rangbak khan ibawm u rang a shok. Makha kumshawt ringna kha mukuina rang a inih.
54006020	Timothy, nang dieng a kinanganshie kha rungrep roh. Anih boi a shingnavarna iti richiboi, chawngnawk le mining kairekhe hai kha lawi roh.
54006021	Mi eshen na makha varna kha kieniei, ti ua takashawn kha imahien u inih. Numpokmirit kha nang dieng a`awm nih rosho. Amen.
55001001	Jesu Christa dieng a awm ringkho chawngrakham dungjuia, Pathien mulungmining a Jesu Christa tirtawn,
55001002	Paul kiei na kashapa numpok Timothy nang dieng kimiejiek inih. Napa Pathien le nupumi u Jesu Christa ah put ah numpokmirit, roihoina le lungdamna kha nang dieng a`awm nih rosho.
55001003	Shunlejan a chatboia kinikna hai khan, nang kha kinimininghep le roroia, kapa hai na iruthaw kha ang a, lungthim diktak a kiei na chubaikirubawk Pathien kha kamapak.
55001004	Nang mikrithi hai kha kimininghep jarkhan, nang kha ajeng a kunumuk jawt. Makha kiei dieng ningaina kha shipna rang a inih.
55001005	Nang takashawn riethieng kha niminingmashak. Makha nangpi Lois le nangnu Eunice dieng a ruawmmasha inih. Makha nang diengawm awm rangnih, tia karangam pui.
55001006	Khajarkhan nang chung ah kukhut kodong jar a nang dieng a awm Pathien khutchawi hai kha mieichon moshokmashakna rang hin a kinemejetret inih.
55001007	Ajarla Pathien na chitna ratha kha kieini dieng nepeh mak, inia ranak, numpok le mulungmining atha kha inepek inih.
55001008	Khajarkhan nupumi chungchanga kungachang rang khan jak naw roh, khan ama shurkhop kajar a jak naw roh. Inia Pathien ranak kha biei tana athachawng jar a kawshawna hai hin narashap pui roh.
55001009	Pathien na kieini hi inurushan a koina riethieng kha le inurukoi u inih. Makha nochonthaw u dungjuia nimak, inia ama chonmuchuk le numpokmirit dungjuia inih. Makha numpokmirit kha pha put mala a Christa Jesu jar a kieini dieng inurupek u inih.
55001010	Makha, nashandampa u Jesu Christa rular jar a, irumalangmashak inih. Jesu Christa na thitna kha irumathang a ringna le thitniei boi kha athachawng jar a malangsheng a ijongchawi inih.
55001011	Mahi athachawng rang hin kiei hi Pathien chawngriei `khat a, tirtawn `khat a, khan Phungshik hai dieng a oja `khat a inurumadan inih.
55001012	Hijarhin a inih kieiawm shawna kidoi hi. Inia kiei jak mi`ing, ajarla takakishawn ama kha kiei na kejet. Khan ama dieng kinganshie kha, kha Nikhoshe khan ama na nurung pe ngam rangnih, tia karangam pui.
55001013	Kiei dieng a nangirurangai, Christa Jesu dieng a awm takashawn le numpok jar a, miruchukna atha endar kha mukuirep roh.
55001014	Kieini dieng a awm Ratha Riethieng shanna jar a, nang dieng a inanganshie atha nieinak hai kha rung roh.
55001015	Asia ah awm kholok kha kiei ah put ah hieisho u joi, iti kha nangjet. Amani hai kar a khala, Phygellus le Hermogenes nih uh.
55001016	Pumi na Onesiphorus inshungkhur dieng khan numpokmirit kha ipek nih rosho. Ama na kiei hi ringjin a natet jawnjai. Khan kurukhumna chungchanga ama na jakna runiei mak.
55001017	Ama na Rome hawng shok phakhan, ama na mulung luttak a natawk a navak muk.
55001018	Makha Nikho khan Pumi na ama dieng Pumi ah put ah roihoina kha ipek chang rosho. Khan Ephesus khan idawr maw kochon nawthaw pe, iti kha thatak a nangjet.
55002001	Khajarkhan kashapa nang na Christa Jesu dieng a awm numpokmirit khan ranak niei miring kha chang roh.
55002002	Kungchang hai tampui kar a kiei dieng a nangirujet hai kha, shik miring hai kha`awm ruchuh ngam rang a takashawn rang a rutuk miring hai dieng khan nganshie roh.
55002003	Khajarkhan, Christa Jesu ramiring atha `khat ang a, shawna kha nangidoi rang a shok.
55002004	Rachon a chonthaw miring tute na mahi ringkho chon le robon naw nih. Makha ramiring `khat a chon apepa kha ningminit pena rang a inih.
55002005	Khan tukhat na radai rieshietna a jaw joiatu, shena dungjuia rieshietna khan jaw masheng renglukhum kha mukhu naw nih.
55002006	Chon ranaktak a athaw loithaw ama kha ara hai kha atum akhat changna miring anih rang a inih.
55002007	Kiriei hi mining roh, ajarla Pumi na nieinak kholok chung a jetnathiei kha nepek rangnih.
55002008	David chicha ah put ah jong shok, athi ah put ah hawng thoi, Jesu Christa kha mininghep roh. Makha kiei rang a athachawng kha inih.
55002009	Makha jar a ashie thaw miring `khat ang a, rukhumnashe khan, shawna kodoi. Inia Pathien chawng kha tu khopthiei nimak.
55002010	Khajarkhan madansha hai rangbak a kiei na ih kholok hi kidoi inih. Makha Christa Jesu dieng a kumshawt lurna le a`awm shandamna kha amani na tumna rang a inih.
55002011	Mahi takashawn rang a rutuk rieina `khat inih: kieini na ama le nathishom u joiatu, kieiniawm ama le naringshom u rangnih.
55002012	Kieini na adoi narat u joiatu, kieiniawm ama le rengchangshom rang nanih uh. Ama kha naraphat pui u joiatu, ama na`awm naraphat pui u rangnih.
55002013	Takashawn rang a rutuk boi ninit u phakhan, ama tu takashawn rang a rutuk kha nih jawnjai, ajarla nining a rapha ngam naw nih.
55002014	Amani dieng hihaihi mejetret roh, khan Pumi maikung a chawng hai chungchanga roshona boi rang, masha a riei pe roh. Mahi nemna boi inih, khan makha na rangai hai kha imathang inih.
55002015	Pathien maikung a imuchuk kha nangnitna rang, ningamtuk kha thaw roh. Ajak boi le adik chawng kha diktak a meler chonthaw miring kha chang roh.
55002016	Chawngmejer rono kha thaw naw roh, ajarla Pathienjet boi tieng khan amani kha pung shishit rangnih.
55002017	Khan amani chawng kha cancer ang a rawjawh rangnih. Hymenaeus le Philetus kha, kha ang kha nih uh.
55002018	Amani na adik ah put ah lamrurehe uh. Thoiretna hi ashesho keng joi ruti uh. Amani na mi eshen hai takashawn kha shukthala a rutet pe uh.
55002019	Nitjoiawm mahi jetnam akawp Pathien chawkhur kha rudinger inih: “Pumi na ama tah hai kha ejet,” khan “Pumi riming aban rikip na shietna ah put ah hiei rosho.”
55002020	Inia in alien khan dangka rangkachak be ranga awm mak a, thing le lieibeawm awm: eshen kha richit a, khan eshen kha chochawp a rotokna rang a inih.
55002021	Khajarkhan tukhat na hihaihi ah put ah rechenving a riethieng rang a nitjoiatu, richitpekthiei be kha inih. Ama kha riethiengsha, Pumpa dieng a rotoknathiei, khan chon atha kholok rang a irashak kha inih.
55002022	Inia khangdawng ditrekhe ah put ah tan roh. Mulung riethieng ah put ah Pumi akoi hai kha le dikna, takashawn, numpok, lungdamna kha rojo roh.
55002023	Inia mimawng le mining awm boi chawngrieshietna hai kha lawi roh, amani kha na roshona metemashak, iti jet roh.
55002024	Khan Pumi shok kha na mi le rosho boi rang a inih, inia mi kholok dieng erenem, ruchuthiei miring, khan adoirat rang a shok.
55002025	Ama rodoi pui hai kha renem a midik rosho. Pathien na mulung lekna pek a adik jetna khan hawng kirthiei inih.
55002026	Khan amani na hawng jet ua, diabol lim ah put ah rekhethiei u inih. Ajarla ama mulungmining mawthaw rang a irushur a irukhum u inih.
55003001	Inia mahi jet roh: nikho dawng hai khan chichairoi pha kha awm rangnih.
55003002	Ajarla amani ranga numapoh, shumleshier numapoh, aphing, lienrasha, mimieshiet hai, nulepa chawng rangai boi, thawlawh jet boi, pawrche,
55003003	minumpok awm boi, dawi tha boi, chawng adik boi ariei, takshur boi, chichairoi, atha ditna niei boi,
55003004	mijor hai, ashak, ratrasha, Pathiennek a hoina numapoh miring,
55003005	Pathienjet rasha a ama ranak ajawt boi hai kha hawng awm rangnih. Khahai miring ah put ah nang mai miehiei roh.
55003006	Ajarla kha ang miring hai kha na adawk nupang hai inin ah rawraw ua, amani kha amani dieng rumawjawt uh. Khahai nupang hai kha munu hai kha na pokrik ipek ua, ditrekhe shikshik na ichawi miring hai kha inih uh.
55003007	Ruchuk jawnjai uh, inia hihai nupang hai hi na dikna jetthieina tieng khan va ngam u mak.
55003008	Khatak kha ang a, Jannes le Jambres na Moses kha rurodoi pui uh. Khatikhan hihaihi na`awm adik kha irodoi pui u inih. Amani hi mining pawrche, takashawn chungchanga iheng miring hai kha inih uh.
55003009	Inia amani na dawn a she ngam u naw nih. Ajarla, amani tah iruthaw u kha ang a, amani mawngna kha rupumping a malar pe u rangnih.
55003010	Inia kinuruchuk awmdan, chonmuchuk, takashawn, numpok, doiratna,
55003011	epshawna, shawrana hai khan mulung nangrurepeh joi. Khan Antioch ah, Iconium ah, khan Lystra ah kiei dieng a ashok shawna kholok ah put ah Pumi na inurukhek inih, iti kha`awm nangrujet joi.
55003012	Diktak a Christa Jesu jar a Pathienjet a aring jawt kholok na epshawna kha rawtawng pui rangnih.
55003013	Inia mi shie le milem-midawi hai kha na tha shishit naw nih. Amani na mi hai kha elem u rangnih, khan lemna khan cho u rangnih.
55003014	Inia nang tu nangiruchuk, nangijawtnahet nieinak hai khan dawn a she roh. Nangiruchuknapa kha eme jet roh.
55003015	Khan makha nang naite chang ah put ah Miejiek Riethieng kha nangrujet joi. Makha, Christa Jesu dieng a takashawn jar a shandamna rang a, shingna napeh ngam kha inih.
55003016	Miejiek kholok hi Pathien phuk na inepek inih, khan mahi miruchukna rang, rawkawkna rang, midikna rang, dikna khan rijina rang, nemna inih.
55003017	Makha Pathien miring kha na rutuk a awmna rang le atha chon rikip rang rupumpingna rang a inih.
55004001	Aring le athi chawngshat rang a Pathien le nupumi Jesu Christa maikung a, khan ama larna le ama rengchangna dungjuia, mirittak a mawshawkna kienieniei.
55004002	Chawng kha shem roh. Pha kha rutuk a rutuk joi nawkawm, rashamjer roh. Doiratna le ruchukna kholok le mawjawt roh, rawkawk roh, khan mawshawk roh.
55004003	Ajarla miruchukna atha kha rawkawna boi rang a pha kha jong rangnih. Inia amanirilik ditrekhe dungjuia, amani nokor mathak nemna rang, oja hai kha bawm u rangnih.
55004004	Khan adik ah put ah onokor u kha miehiei u ning, tia jokrishim tieng khan nokor miding u rangnih.
55004005	Inia hihai kholok hin riring tana shawna kha doi roh, khan Pathien chawngshemna chon kha thaw roh. Nang chonmun kha rupummashak roh.
55004006	Ajarla Pathien na kiei hi tuipaina `khat a nielieina a ka`awm joi, khan kakichawina rang a pha kha jong nai joi.
55004007	Ra atha kha kawthaw joi, tanrieshiet kha kawmawtawr joi, khan takashawn kha kurung joi.
55004008	Tun ah put ah, dikna renglukhum kha kiei rang bawm a awm joi. Makha, kha Nikho khan dikna a chawngashat Pumi na kiei dieng a inepek rang a kha inih. Makha kiei dieng ranga nimak a ama jong kirnaret numapoh kholok diengawm ipek rang a inih.
55004009	Kiei dieng relentak a vatna rang, rakangchak a awm roh.
55004010	Ajarla Demas tu, tun a pha hi numpok jarkhan, kiei hi namathan a Thessalonica ah she joi. Crescens na Galatia ah, Titus na Dalmatia ah she joi.
55004011	Luke ranga hi kiei le awm joi. Mark kha rumuk pui tana vat pui roh. Ajarla kochonthawna hin ama kha nemna awm.
55004012	Inia Tychicus kha Ephesus ah kurutir joi.
55004013	Troas ah Carpus dieng a kimak kotai kha nangvat phakhan, navakchawi roh. Khan behangbuk hai, khinniei a mevun behangbuk kha, navakchawi roh.
55004014	Thirchonthawpa Alexander kha na kiei dieng ashie chon tampui ruthaw. Ama chonthaw dungjuia Pumi na pek rangnih.
55004015	Nangawm ama maikung a riring rang a nangshok. Ajarla nawchawng u hai kha ama na ajeng a rure`erpui.
55004016	Akhat changna a korodoi puilai khan, tute na narachang pui mak, inia mi kholok na kiei hi namathan uh. Amani dieng chona boi rang, kiei na Pathien dieng kinik.
55004017	Inia Pathien na kiei le ding a ruawm, khan ama na ranak nurupek. Makha kajar a, chawng kha rupumping a rophong a Phungshik hai na`awm arangaina rang a inih. Khan kieipui bai ah put ah Pathien na nurukhek joi.
55004018	Khan Pumi na ashie chon rikip a nakhek ning, tia ama ravan rengchangna khan nashan rangnih. Ama dieng khan kumshawt a lurna kha chang rosho. Amen.
55004019	Priscilla le Aquila khan Onesiphorus inshungkhur hai kha chubai peh roh.
55004020	Erastus hi Corinth ah awm joi, khan Trophimus hi Miletus ah natlam a kamak joi.
55004021	Phabi mala hin vak shokna rang, rakangchak a awm roh. Eubulus, Pudens, Linus, Claudia khan uliennai kholok na chubai nepek uh.
55004022	Nang ratha kha le Pumi Jesu Christa kha a`awm nih rosho. Numpokmirit kha nangni le a`awm nih rosho. Amen.
56001001	Pathien na imadansha hai takashawn dungjuia le Pathienjet le adik jetna `khat a, Pathien shok le Jesu Christa tirtawn, Paul kiei na nang dieng kimiejiek inih.
56001002	Kiei hi rong put mala a mielieishiei boi Pathien na chawngirurakham kumshawt ringna ngakmining khan a`awm kanih.
56001003	Apha rutukthep a chawngshem jar a ama chawng kha amalar joi. Makha le, nashandampa u Pathien chawngpek dungjuia, kiei hi inurunganshie nih joi.
56001004	Takashawn nuruchun dungjuia kashapa dik, Titus nang dieng napa u Pathien le nashandampa u nupumi u Jesu Christa ah put ah numpokmirit, roihoina le lungdamna kha a`awm nih rosho.
56001005	Hijarhin a inih, kiei na nang kha Crete tuikawram ah kinurumakna kha. Makha thaw rang a ravat hai kha dawna nangtetna rang le, chawng kinepek kha ang a, khopui rikip ah bieklamkai hai kha nangmadanna rang a inih.
56001006	Ama kha metek boi, nungak `khat inkopa aningir rang a inih. Anai hai kha takashawn rang a rutuk, chonrekhe thaw a ninawkle chawngjui boi a nawng boi aningir rang a inih.
56001007	Bieklamkai rang tu, Pathien inchonpo `khat a, bieniei boi, iminingrok a she boi, ashangrat boi, ju a vanhat boi, chichairoi boi, shier a rapham boi,
56001008	inia jinchonthiei, atha kha numapoh miring, mirachan, midik, miriethieng, takshur ngam anih rang a inih.
56001009	Ama kha miruchukna dungjuia takashawn rang a rutuk, chawng arakrep miring anih rang a inih. Makha miruchukna atha kha shemna rang le makha le perawlaw miring hai kha rachak a demna rang a inih.
56001010	Ajarla chungrasha miring tampui awm uh, khinniei a vunep hai kar a rathashie methena a mohon a chawngriei hai kha inih uh.
56001011	Amani kha maw`awmchien rang a shok. Amani na mulung riethieng boi nemna rangbak a ruchuk rang adik boi kha le miruchuk ua, inshung kholok kha pawrimechet u inih.
56001012	Amanitak thiempulien `khat na ruti, “Crete miring hai kha mielieishiei, ramsha mulung apoh, rathashie, shak a rapham miring kha nih jawnjai uh.”
56001013	Mahi kungchangna hi adik inih. Khajarkhan takashawn khan atha changna u rang, khawktak a amani kha rawkawk roh.
56001014	Jihudi hai jokrishim hai le adik ah put ah ahiei miring hai chawngpek kha rangai naw roh.
56001015	Riethieng hai dieng tu ih kholok riethieng inih. Inia rono hai dieng tu iawm riethieng awm mak. Amani mining le lungthimshe kha pawrche chang pe uh.
56001016	Amani na Pathien jet miring kha kanih ti uh, inia amani chonthaw a ama kha jawt u mak. Amani na mipawrche, chawng rangai boi miring chang u jarkhan, atha chon rikip rang khan rutuk boi chang uh.
56002001	Khania nang tu miruchukna atha kha le aracha kha riei roh.
56002002	Patar hai kha mulung renem a awmna rang, ningsha a, mulungnet a, takashawn a riethieng le numpok a adoirat kha changna rang, riei pe roh.
56002003	Nutar hai kha khatikhan richit a awmna rang, ashie mulung pokna boi rang, juneh khan shok changna boi rang, atha ruchuh oja nitna rang, riei pe roh.
56002004	Makha nainu noi hai na amani inkopa hai kha numpokna rang le amani nai hai kha numpokna rang, mawshawkna `khat nitna rang a inih.
56002005	Khan makha mulung menetna rang, riethieng, inshung kha thatak a ishinna rang, amani inkopa haitak dieng khan redena rang a inih. Makha na Pathien chawng kha mieshietna boi rang a nih.
56002006	Khatikhan mieila noi hai kha`awm mulung menet ngamna rang, rachah roh.
56002007	Ih kholok a atha chon endar `khat nitna rang, nang nining a mumuk roh. Nang miruchukna khan ningsha le a`am boi kha machang roh.
56002008	Nang chawngriei khan atha le heng boi kha machang roh. Makha na nang norodoi pui ama kha majak rangnih. Khan nang dieng ashie rieina kha niei naw nih.
56002009	Shok hai na amani pumpa hai awnoi a awmna rang le irikip a ningminit pe a amani le perawlawna boi rang, riei pe roh.
56002010	Amani na rawt boi a rutukthep takashawn kha mumuk rosho. Makha na ih kholok a nashandampa u Pathien miruchukna kha rohoimashak rangnih.
56002011	Ajarla mi kholok rang a shandamna jong chawi Pathien numpokmirit kha jong lar joi.
56002012	Pathienjet boi le manmieshie ditrekhena kha jawtna boi rang kieini hi nuruchuk u joi. Khajarkhan mahi tun a pha hin tu mulungnet a, adik a, Pathien jet a aring rang nashok uh.
56002013	Khan ngakmining rahvanmukna, khan rashang napathien u le nashandampa u Jesu Christa na lurtak a larna kha kieini na ngaklam a na`awm u inih.
56002014	Christa kha na nining a kieini rang khan rurepeh joi. Makha danishawnboi kholok ah put ah nakhekna rang le, atha chon hai rang a ningaw, ama miring `khat a riethiengmashakna rang a inih.
56002015	Hihaihi riei tana mawshawk roh. Chawngpek kholok kha le rachah roh. Tute na nang kha adawk `khat a numuh naw rosho.
56003001	Amani kha rampo hai le chamniei hai awnoi a awmna rang, chawng juina rang, atha chon rikip a rashamna rang,
56003002	tute dieng chawng shie rieina boi rang, lungdam a awmna rang, mulung renem a awmna rang le mi kholok dieng redena kha mumukna rang, amani kha miningmashakret roh.
56003003	Ajarla kieiniawm pha `khat khan mimawng, chawngrangai boi, mi na imohon, ditrekhe hai le hoina shikshik chon ruthaw, ashie awmchan le manarshie khan a ruring, mi na imukmak le khatlekhat chung a mukmakna aniei nuruchang uh.
56003004	Inia nashandampa u Pathien miritna le numpok kha miring hai dieng lar phakhan,
56003005	tharmoshok rushukna le Ratha Riethieng matharna jar a, ama na kieini hi inurushan inih. Makha kieini na niruthaw u dikna chon hai jar a nimak a, ama ninghoina jar a inih.
56003006	Nashandampa u Jesu Christa jar a Ratha Riethieng kha nuchung ua rothom a ama na inojongliei pe u inih.
56003007	Makha, ama numpokmirit jar a kieini hi nimidiksho u le, kumshawt ringkho ngakmining dungjuia, koklo hai kha nachangna rang a inih.
56003008	Mahi takashawn rang a rutuk chawng inih. Khan hihaihi nangni na rawnaw a nimenet u rang a hi kidit inih. Makha Pathien takarushawn miring hai kha na atha chon hai kha riringtak a tawnna u rang a inih. Khahaikha miring hai rang a atha le nemna nieinak kha inih.
56003009	Inia chawngrieshiet amawng hai, thoinakeina hai, roshona hai, Dan chungchanga rieshietna hai kha lawi u roh. Ajarla amani kha nemna boi le arok nieinak kha inih.
56003010	Akhat changna le adi changna khan mi reshenmashak chonthaw miring kha riei pe roh. Khashole ama kha lawi roh.
56003011	Kha`ang miring kha ashawi le munu ithaw khan nining a reheng nana inih, iti kha jet roh.
56003012	Artemas ninawkle Tychicus kha nang dieng kavaktir phakhan, Nicopolis ah kiei dieng vatnangir rang thaw roh. Ajarla makhawn kiei na phabi kemehek jawt.
56003013	Danthieipa Zenas le Apollos amani khomijinna khan ravatna boi rang, nang ngamtukshe a shan roh.
56003014	Khan nimiring hai na`awm atha chon khan mulung repena rang le rangai akhawk niei miring hai kha mumuknathiei rang, ruchuh u rosho. Makha amani na ara boi changna boi rang a inih.
56003015	Kiei le awm miring kholok na nangni kha chubai nepek uh. Takashawn a kieini numnapoh miring hai kha chubai peh u roh. Nang kholok chung a numpokmirit kha a`awm nih rosho. Amen.
57001001	Christa Jesu shurkhop Paul kiei le uliennai Timothy na kunumpok le kochonthaw puishom u Philemon nang dieng le
57001002	kunumpok Apphia, khan karamiring chang pui Archippus, khan nang in ah biekrup dieng kiemiejiek.
57001003	Napa u Pathien le Pumi Jesu Christa na numpokmirit le lungdamna kha nangni dieng nepeh u rosho.
57001004	Nang rang kapathien kha kamapak. Kiei na nikna kieniei phakhan, nang riming kaban jawnjai.
57001005	Ajarla Pumi Jesu le miriethieng hai kholok dieng a nanginiei nang numpok le nang takashawn kha kejet joi.
57001006	Nang takashawn ringruchunna kha nangni dieng a awm atha kholok nangijetna jar a takimachang inih, tia kinik inih. Mahi atha nieinak hai hi Christa jar a inih.
57001007	Ajarla nang numpok kha na ajeng a ningaina le lungar nepek uh. Ajarla uliennai, miriethieng hai mulung kha nang na nangmathar u joi.
57001008	Khajarkhan thaw rang a rohoi thawna rang a Christa riming a chawng pekna rang, lungar kha kieniei.
57001009	Khanikengta numpok dungjuia Paul kiei na, tar `khat a le tun Jesu Christa shurkhop `khat a, kinengen inih.
57001010	Khoplam a kaw`awmlai a kimoshok, kashapa Onesimus rang, nang dieng nikna kiniei inih.
57001011	Ama kha matienglai tu nang rang nemna boi runih, inia tuntu nang le kiei rang nemna kha chang joi.
57001012	Ama hi nang dieng kivaktirret inih. Khajarkhan kumulungtak `khat ang a, nurupawm pe roh.
57001013	Athachawng rang a shurkhop a kaw`awm shung hin, nang ruhut a, kochon nawthawna pe rang, ama hi kiei dieng kirutet jawt inih.
57001014	Inia nang jawtna awm boi a kiei na iawm ruthaw jawt mi`ing. Makha nang chonthaw atha kha thawboithaboi `khat a niboia, ningrepeh a nitna rang a inih.
57001015	Ama kha kumshawt a nangruloina rang, pha bawngte ama na nang le rureshen nithiei.
57001016	Ama kha shok `khat a niboia, shok chung a awm, khinniei a numkipok uliennai kha nih joi. Nang na numpodet roh, ajarla ama hi miring le Pumi maikung a uliennai kha inih.
57001017	Khajarkhan kiei hi nang le chonthawshom `khat a nangnoloi joiatu, kiei nanginoloi rang a kha ang a, ama kha ruloi roh.
57001018	Khania ama na nang dieng irehena ninawkle lieishie niei joiatu, makha kieshiermushung khan tet roh.
57001019	Hihai chawng hi Paul kiei na kukhuttak le kimiejiek inih. Kiei na thung rang kanih. Nang pumtak kha kiei dieng a lieishie `khat inih, ti jar a kiei na kiriei nimak.
57001020	Inih, Aw uliennai, Pumi riming a nang ah put ah mahi nemna hi kiei na niei rawng. Pumi riming a kumulung hi namapar pe roh.
57001021	Nang chawngjuina khan rangamna kieniei jar a, nang dieng kimiejiek inih. Kirieinek hin khedet a nangthaw rangnih, iti hi kejet.
57001022	`Khatret tu, kiei rang tungna nururasham pe roh. Ajarla nangnik jar a Pathien na kiei hi nang dieng navakpek rangnih, iti hi takakawshawn.
57001023	Christa Jesu jar a koshurkhop chang pui, Epaphras na chubai nepek.
57001024	Kochonthaw pui hai: Mark, Aristarchus, Demas le Luke na chubai nepek uh.
57001025	Nupumi Jesu Christa numpokmirit kha na nang ratha u le a`awm nih rosho. Amen.
58001001	Tolai khan Pathien na pilepu hai dieng rawnawrawnaw a le awmchan shikshik a thiempulien hai dieng irurieina inih.
58001002	Mahi nikho dawng hai hin Pathien na kieini dieng hin ashapa dieng irurieina inih. Irikip koklona kha ama dieng pek inih. Khan ama jar a manmieshie hiawm Pathien na irukon inih.
58001003	Shapa kha lurna engvar le ama ringchangna rilim kha inih. Ama chawng hai ranak jar a, nieinak kholok ama na irumukui inih. Khan amani munu hai riethiengmashakna kha thaw shole, Renglur chang tieng khan rashangtak a rushuh inih.
58001004	Ravantir hainek khan athadet chang jarkhan, irurawh riming kha amani rimingnek a alur inih.
58001005	Ajarla ravantir tu dieng maw “Nang hi kashapa kha nangnih, Von hin konomoshok joi.” Khan takthar a, “Ama dieng hin kiei Apa nih rang kanih, khan kiei dieng hin ama hi Shapa nih rangnih,” tia irieina pha awm joi?
58001006	Khan takthar a, ama sharapa kha rieliei chung a jong chawi phakhan, ama na ieriei, “Pathien ravantir kholok na ama dieng chubai ibawk nih rosho.”
58001007	Khan ravantir hai chungchanga ieriei, “Ama ravantir hai kha ratha hai machang joi, khan ama richichonthaw hai kha mieichon machang joi.”
58001008	Inia Shapa chungchang khan ieriei, “Aw Pathien, nangrengmun kha kumshawtkumshawt a awm inih. Khan dikna rawmaw kha nang rengchangna rawmaw kha inih.
58001009	Dikna kha numnangpok, khan danishawnboi kha nangmukmak. Khajarkhan Pathien, nang Pathien na nangrawtawp pui hainek a rawshawna thao kha le thaonanawt joi.”
58001010	Khan “Nang, Aw PUMI, putna khan rieliei hi kungnangphun, khan ravan hai hi nang khutkon kha inih.
58001011	Amani hi thang rangnih, inia nang tu nangawm. Ih kholok ponledier ang a lui rangnih.
58001012	Khan ponpha ang a amani kha nangjo a amani kha rotho rangnih, inia nang tu angangai a nangawm. Khan nang kum hai kha dawng, iti awm naw nih.”
58001013	Khan ravantir tu hai dieng khan maw “Nang rahapui hai kha nangke hai kekhawng kamachang masheng, kukhut chang tieng hin shuh roh,” tia irieina pha awm joi?
58001014	Ravantir hai kha shandamna arawh rang a hai chonthaw rang a ijongtir, chon thaw ratha hai kholok kha anih boi u maw nih?
58002001	Mahi jarhin kieini na lamrekhe thawna boi rang, nirangai u hai dieng khan mulunglutdet rang nashok uh.
58002002	Ajarla ravantir hai dieng a irurieina chawng kha anet inih, khan shietna rikip le chawngjuina boi kha na rutukthep lawh kha rumuk joi.
58002003	Mahi adik nitjarkhan, khadawr a alien shandamna kha ne`enda uala, itia maw rekhe u minih? Mahi shandamna hi putna a Pumi dieng a irurieina rangai hai na kieini dieng a irumenet inih.
58002004	Jetna le shindawngna, shikshik chonrekhek, khan Ratha Riethieng shemna khan, ama idit dungjuia, Pathien na`awm kungichang puishom inih.
58002005	Jong shok rang a rieliei kha ama na ravantir hai thoi a rutet mak. Makha chungchang khan kieini na niriei u inih.
58002006	Inia tukhat na kungchang a ieriei: “Nangimining miring ama kha imaw nih? Ninawkle, nangtenret miring shapa kha tumaw nih?
58002007	Ama kha ravantir hainek a pha bawngte rang khan nangrenemmashak. Lurna le richit a ama kha nang renglukhum kha nangmukhu joi. Khan nang khut hai chonthaw hai aen rang nangtet joi.
58002008	Irikip kha ama kepha thoi ah nangtet joi.” Ama kepha thoi ah nangitetna khan, ama kepha thoi ah itet boi `khatshe awm mak. Inia ih kholok ama thoi ah itet kha kieini na muh u makmelai.
58002009	Inia shawna thitna rang a, ravantir hainek a pha bawngte imawdawk a lurna le richit a renglukhum imukhu, Jesu kha numuk u joi. Makha Pathien numpokmirit jar a, Jesu na mi kholok rang thitna tuidan ru`enna rang a inih.
58002010	Pathien rang mahi rutuk inih, ajarla irikip hi ama rang le ama jar a aring inih. Ama na shapa tampui hi lurna khan ihawngchawi a, amani shandamna thoina, Jesu kha shawna jar a rupummashakna rang a inih.
58002011	Ajarla riethiengmashakpa le iriethiengmashak hai kholok kha akhat inih. Makha jarkhan amani kha uliennai, tia koi phakhan, ama na jakna niei mak.
58002012	Ama na iti, “Nang riming kha ku`uliennai hai dieng rophong rang kanih, biekrup kar khan nang mapakna lah kha thaw rang kanih.”
58002013	Khan takthar a, “Kiei na ama chung a karangam pui.” Khan takthar a, “Enro, Pathien na inurupek naite hai kha kiei le hin awm uh.”
58002014	Khajarkhan naite hai na athithiei balam itumshom u kha le ra`ang a, Jesutak na`awm amani kha irutum inih. Makha Jesu na athi a, thitna ranak aniei, diabol ama kha mathangna rang a inih.
58002015	Makha thitna kha chit jar a iringkho shungshe a shok a a`awm rang a amani kha moshoknathiei rang a inih.
58002016	Ajarla diktak a ravantir hai kha ishan nimak, inia Abraham chicha hai kha ishan inih.
58002017	Lam rikip a ama kha uliennai hai kha le ra`angngir rang a shok. Makha Pathien chon a numpokthiei le takashawnthiei Thiempu Rashang chang a miring hai munu jar a ringnikna konna rang a inih.
58002018	Ajarla amatakawm rulem a shawna kha irudoi inih. Makha na irulem miring hai kha ishan ngam inih.
58003001	Khajarkhan ravan koina atumshom uliennai riethieng hai, nierieirophongna u Tirtawn le Thiempu Rashang achang, Christa Jesu kha mining u roh.
58003002	Moses na Pathien inshung kholok a takashawn rang a rutuk kha ang a, rumadanpa ama dieng khan Christa kha takashawn rang a rutuk runih.
58003003	Ajarla ama kha Moses nek a lurna aliendet a rutuk `khat a ruloi. Khatak kha ang a, inrashakpa kha na innek khan lurna aliendet kha ieniei.
58003004	Ajarla in rikip kha tukhat na irashak inih, khanita`awm ih kholok rurashakpa kha Pathien inih.
58003005	Shok `khat a Moses na ama inshung kholok a takashawn rang a rutuk ruchang. Mahi kungchangna hi nuk a riei rang a inih.
58003006	Inia Shapa `khat a Christa na ama inshung a takashawn rang a rutuk ruchang. Khan narangamna u le nangakmining u shung a awm ningaina kha dawngshe khan numukuirep u joiatu, kieini hi Pathien inshung kha nanih uh.
58003007	Khajarkhan Ratha Riethieng na ieriei kha le ra`ang inih: “Von nikho hin ama hesho kha nangrangai u joiatu,
58003008	ramthim a enirete u nikho khan ra`irumothoi u kha ang a, nang mulung michimmashak u naw roh.
58003009	Makha enretena khan nang pilepu hai kha na kiei hi nuruthir uh. Khan kum shawm mili khan kochonthaw hai kha rumuk uh.
58003010	Khajarkhan makha rong dieng khan mulung hang a kuruti, ‘Amani mulung a lamrehemashak jawnjai uh, amani na kalam hai kha rujet u mak.’
58003011	Khajarkhan kumulung hangna khan chawng kururakham, ‘Kawshawmuchumna khan lut u naw nih.’ ”
58003012	Uliennai hai, aring Pathien ah put ah vai shokna rang, takashawn boi mulung shie kha tu diengawm awmna boi rang, riring u roh.
58003013	Inia “Von nikho,” iti awmlai hin khatlekhat dieng mulung ngarna kha ningthingkip repeh u roh. Makha munu mimohonna kha na nang mulung u kha michimmashakna boi rang a inih.
58003014	Ajartu kieini na kung putna a nirangam pui u kha dawngshe a diktak a numukuirep u joiatu, kieini hi Christa le atumshom miring kha nanih u joi.
58003015	Hitihin ieriei, “Von nikho hin, ama hesho kha nangrangai u joiatu, ra`irumothoi u kha ang a, nang mulung michimmashak u naw roh.”
58003016	Rangai chuchung a rosho mothoi kha, tu hai maw nih? Moses na Egypt ah put ah lamivakkai pe kholok kha runih boi maw nih?
58003017	Tu hai dieng a kum shawm mili mulung ruhang pe maw nih? Ramthim ah amani rok acho munu ruthaw hai kha runih boi maw nih?
58003018	Ama shawmuchumna khan amani lut naw nih, tia chawngirurakham kha, tu hai dieng a maw nih? Makha chawngrangai boi miring hai dieng a nih boi maw nih?
58003019	Khajarkhan amani takashawn boi jar a rulut ngam boi u inih, iti kha kieini na numuk u joi.
58004001	Khajarkhan shawmuchumna khan lutnathiei rang, chawngrakham kha ringjin a awmlai hin nichit pui u rang a shok. Khania tukhat na, makha mun khan nang hawng ngam boiawm jawt.
58004002	Ajarla amani dieng a kha le ra`ang a, kieini diengawm athachawng kha irurophong nih joi. Khania irurangai u chawng kha amani na runemna u mak, khan takashawn kha le makha rurechemashak u mak.
58004003	Ajarla shawmuchumna khan takarushawn hai kieini nalut u joi. Pathien na iriei hi le ra`ang inih, “Khajarkhan kumulung hangna khan chawngkururakham, ‘Kawshawmuchumna khan lut u naw nih.’ ” Nitjoiawm manmieshie phun ah put ah chon hai kha irumawtawrsho nih joi.
58004004	Ajarla ishiri changna chungchanga mun `khat a hitihin ieriei joi, “Ni shiri changna khan ama chon kholok ah put ah Pathien na shawrumuchum.”
58004005	Khan mahin takthar a, “Kawshawmuchumna khan lut u naw nih.”
58004006	Makha shawmuchumna khan eshen tu lut rangnih, iti kha ding a awm. Khan arapa a athachawng rurangai miring hai kha na chawngjui boi jar a rulut u mak.
58004007	Takthar a nikho `khat rumadan a, Pathien na “Von,” ruti. Iruti kha ang a, kum shawttak shole, Pathien na mahi David kam a iruti inih: “Von hin, ama hesho kha nangrangai u joiatu, nang mulung michimmashak u naw roh.”
58004008	Ajarla Joshua na amani dieng shawmuchumna kha rupek joiala, nikho shik `khat chungchanga Pathien na nuk a iruriei boi rang a inih.
58004009	Khashole Pathien miring rang shawmuchumna kha ringjin a awmlai.
58004010	Ajarla ama shawmuchumna ah put ah alut ama kha na, Pathien na amatak chon hai ah put ah iruthaw kha ang a, ama`awm ochon ah put ah shawirumuchum inih.
58004011	Khajarkhan makha chawngjuina boi endartak khan lutna boi rang, makha shawmuchumna khan lutna rang, ningamtuk a rojo u rawi.
58004012	Ajarla Pathien chawng hi aring le ranakniei, khan bediniei chemjam rikipnek a angai, ringphuk le ratha, rawlawh le rithing idi reshenshe ichi, khan mining le chonmuchuk kha ithir ngam inih.
58004013	Khan Pathien maikung a rethe khutkon awm mak, inia kieini na mushungna nipeknangir u rang a ama dieng ih kholok hi imukhu boi a rophoiviek inih.
58004014	Khajarkhan ravan kholok rurakan, Thiempu Rashang alien, Pathien Shapa Jesu kha nieniei u joi jarkhan, nirieirophong u kha mukuirep u rawi.
58004015	Ajarla nawdawkna u chungchanga nashaw pui ngam boi Thiempu Rashang kha niei u makme. Inia kieini ang a ih kholok a lemna kha irurawtawng pui inih, nitjoiawm munu runiei mak.
58004016	Khajarkhan numpokmirit aship rengmun kha rangamna nieitak a jawng u rawi. Makha rangai pha a nashan rang, roihoina nienieina rang le numpokmirit kha numukna u rang a inih.
58005001	Ajarla miring hai kar a iloi thiempu rashang rikip miring hai ruhut a Pathien chon aboi pui rang a irumadan inih. Makha munu rangbak a khutchawi hai le rawthawina hai kha pekna rang a inih.
58005002	Ama`awm dawkna kha na irubuk nit jarkhan, amawng hai le lamrehe miring hai dieng khan mulung raw`awi a ruthaw ngam.
58005003	Mahi jarhin miring hai munu chungchanga rawthawina khan amatak munu rangawm rawthawi rang a shok inih.
58005004	Khan tute na mahi richit kha ama idit dungjuia iman nimak a, Aaron kha ang a, Pathien na ikoi ama kha na iman inih.
58005005	Hitihin Christa na`awm Thiempu Rashang changna rang khan nining a rurulur mak, inia “Nang kashapa kha nangnih, von hin konomoshok joi,” atipa ama na irumulur inih.
58005006	Mun `khat khanawm ama na iti, “Nang hi Melchizedek awmchan a awm kumshawt thiempu kha nangnih.”
58005007	Ama na rieliei ringkho a ruringlai khan, mikrithi cho a ra`ai a, thitna ah put ah ashan ngam ama dieng nikna le rieina runiei. Ama na Pathien kha ruchih jarkhan, Pathien na inikna kha rurangai pe.
58005008	Ama na Shapa `khat runih joiawm, ama shawdoina hai ah put ah, chawngjuina kha iruruchuk inih.
58005009	Ama kha rupummashak a, ama chawngjui kholok dieng kumshawt shandamna tuinar kha ruchang.
58005010	“Melchizedek awmchan a awm,” Thiempu Rashang `khat inih, tia Pathien na ama kha riming irupek inih.
58005011	Ama chungchanga chawngriei rang tampui nieniei uh, rangai nangthiei boi u jarkhan, meler rang matat.
58005012	Ajarla tun a pha hin tu nangni kha miruchuh hai anih rang a tu nangnih u joi, inia takthar a, mi na Pathien chawngriei chawngrukung inuruchuk u rang a kha rangai. Khan burum kha niboia, runutui kha nangrangai u joi.
58005013	Ajarla runutui aneh mi rikip na dikna chawng kha, naite nit jarkhan, jet ngam mak.
58005014	Inia burum kha achang miring hai rang a inih. Atha-ashie reshenmashakna rang, thawshieina kha na imining a ijetna u kha imawjawng u inih.
58006001	Khajarkhan Christa chungchanga chawngriei putna kha mak u taia rupumping tieng she u rawi. Khan athi chon hai ah put ah mulung lekna le Pathien tieng a takashawn chungchanga chawkier kha phun u lai naw rawi.
58006002	Baptisma pekna hai miruchukna, khut dong a rahvan pekna, athi miring hai na hawng thoiretna, khan kumshawt a chawngshatna chawkier kha phun u lai naw rawi.
58006003	Khan mahi Pathien na jawt joiatu, nawthaw u rangnih.
58006004	Ajarla matieng a varna runiei hai, ravan khutchawi tuidan ruen hai, khan Ratha Riethieng atumshom ruchang hai,
58006005	khan Pathien chawng atha le ajong rang a rong ranak hai tuidan ruensha hai kha na cho u joiatu,
58006006	mulung lekna a matharnaret rang, anithiei boi inih. Ajarla Pathien Shapa kha amani rangbak khan cross ah ithatthep ua, ama kha mipui maikung a jakna kha ipek u inih.
58006007	Ajarla rieliei na ama chung ah phapha a jong cho rotui kha inek inih. Khan ama chung ah chon thaw hai rang khan nemna choicha mawmawng pe a rieliei na Pathien ah put ah rahvan imuk inih.
58006008	Inia riling le rampa mawmawng rieliei kha tu nemna boi inih, khan pumbot mukna rang a kha nai pe joi. Khan ama dawng kha tu miei a ha rang a inih.
58006009	Inia kunumpok hai, kieini na hitihin chawng kieriei u joiawm, nang chungchang uatu athadet, shandamna rawtawp pui chon hai kha, shok rangnih, tia karangam pui uh.
58006010	Nangni na miriethieng hai chon nangiruthaw u, khan thaw a nang awm ua, ama riming a nangimumuk u nang chonthaw u le numpok jar a, nang chonthaw ratna u kha mieniei rang a Pathien kha adik boi nimak.
58006011	Nang ngakmining u kha dawngshe khan minitna rang, nangni khatkhat na makha lunglutna kha nangimumuk u rang a kha kadit uh.
58006012	Makha rathashie boi, inia chawngrakham hai kha doirat a le takashawn a atum hai nunruchuh miring hai kha nangnitna u rang a inih.
58006013	Ajarla Pathien na Abraham dieng chawngrurakhamlai khan, ama chawngrakhamna rang tuawm aliendet awm boi jarkhan, amatak dieng chawngrurakham.
58006014	Ama na ruti, “Kiei na rahvan nepekngir rang kanih, khan nang chicha tampui numupung pengir rang kanih.”
58006015	Khatikhan, doirattak a irungak anuk a, ama na chawngrakham kha irumuk inih.
58006016	Ajarla miring hai na aliendet tukhat dieng chawngirakham inih. Khan chawngrieshietna rikip mawtawrna kha chawngrakham na imenet inih.
58006017	Chawngrakham atum hai dieng ama chonmuchuk kha thothieiboi runih, iti kha mumuknadet rang, Pathien na chawngrakham le irumenet inih.
58006018	Inurupek u ngakmining kha manna rang a rutan nanih uh. Khan lungar lientak nienieina u rang, Pathien na thothieiboi idi hi mahi iruthaw inih. Ajarla Pathien na mielieishiei ithaw rang a hi anithiei boi inih.
58006019	Makha ringphuk chuk `khat a niniei u, aningir le anettak, maikhar shung rieirit a alut, ngakmining kha inih.
58006020	Malamkai Jesu na, Melchizedek awmchan a awm kumshawt Thiempu Rashang ruchang a, nuruhut ua makhan rulut joi.
58007001	Ajarla Rashang Chungchon Pathien thiempu, Salem reng, Melchizedek hi na, reng hai that shole a vak kir, Abraham kha rumuk pui a rahvan rupek.
58007002	Abraham na raniei kholok kar a shawm a `khat hi ama dieng rupek. Akhat changna a iriming kha nemele le “Dikna aniei reng,” itina inih, khashole Salem rengawm inih. Makha “Lungdamna aniei reng,” tina inih.
58007003	Ama na apa runiei mak, unu runiei mak, thoinakeina runiei mak, ama nikho hai putna le ama ringkho mawtawrna runiei mak. Inia Pathien Shapa kha ruang, khan chatboia thiempu `khat a ruawm.
58007004	En u ro, ama hi idawr a rulien maw nih, phungpa Abraham na ama raniei hai shemshawm kha ama dieng irupek inih.
58007005	Khan thiempumun aloh Levi naitak hai na, Abraham chicha kha runishom u joiawm, miring hai, nititu uliennai hai dieng, shemshawm loina rang, Dan shung ah chawngpek runiei uh.
58007006	Inia amani rui a jong shok nih boi ama na Abraham ah put ah shemshawm rumuk a, chawngrakham hai runiei ama kha rahvan irupek inih.
58007007	Aliendet na adawkdet dieng rahvan ipek, iti hi perawlaw boi `khat inih.
58007008	Khan mahin athithiei miring hai na shemshawm ruloi uh, inia makhan amani na ring a awmlai, tia kungichangna ama na shemshawm iruloi inih.
58007009	Chawnga khan ti rawi, makhala shemshawm aloi Levishe na shemshawm kha Abraham dieng irupekna inih.
58007010	Ajarla Melchizedek na Abraham rurumuk puilai khan, Levi kha ipipu chirui a ruawmlai.
58007011	Khajarkhan rupumpingna kha Levi thiempumun jar a nitjoiala (ajarla mahi noi a miring hai na Dan kha imuk u inih), Aaron rui dungjuia niboia, Melchizedek rui dungjuia thiempu shik athoingir rang a hi irangai rang a maw nilai?
58007012	Ajarla thiempumun kha tho joi jarkhan, Dan kha`awm tho rang khan irangai`er nih joi.
58007013	Ajarla hihaihi chungchanga irieina ama hi phung `shik ah put ah inih. Makha phung ah put ah tute na lungkheng ah chon thaw maklai.
58007014	Ajarla nupumi u hi Judah phung a hawng thoi inih, iti hi madanghet inih. Moses na thiempumun chungchanga rieina khan makha phung kha ruban mak.
58007015	Thiempu shik hawng thoi kha Melchizedek le ra`ang nitjoiatu, akalang madanghet joi.
58007016	Jesu kha miring chawngpek dan dungjuia nimak a, dawngawmboi ringkho `khat ranak dungjuia inih.
58007017	Ajarla ama na kungruchang, “Melchizedek awmchan a awm dungjuia kumshawt thiempu kha nangnih.”
58007018	Ajarla matieng a chawngpek kha na dawkna le nemna boi niei jarkhan, chon a meshe boi nih joi.
58007019	Ajarla Dan na ih kha`awm rupummashak mak, inia shir `khat tieng, ngakmining athadet kha vak chawi joi. Makha jar a Pathien dieng naranai u joi.
58007020	Mahi chawngrakham jaw boi a runimak.
58007021	Ajarla thiempu shik hai tu, chawngrakham boi a, thiempumun kha iruloh u inih. Inia chawngrakham aniei ama na ruti, “PUMI na chawngrakham a mulung lek naw nih, ‘Melchizedek awmchan a awm dungjuia kumshawt thiempu kha nangnih.’ ”
58007022	Makha chawngrakham khan Jesu na athadet rawjawtna rentukna kha ruchang inih.
58007023	Dawn shena rang khan thitna na rukhar jarkhan, thiempu hai tampui ruawm joi.
58007024	Inia ama tu, kumshawt a dawn she jarkhan, rotho boi thiempumun `khat kha ieniei joi.
58007025	Khajarkhan ama jar a Pathien dieng ava miring hai kha rupumping a ishan ngam inih. Ajarla amani ruhut a nikna rang khan aring jawnjai inih.
58007026	Ajarla kha`ang Thiempu Rashang kha kieini rang a rutuk inih. Ama kha riethieng, metek boi, pawrche boi, munu miring hai ah put ah rechen, khan ravan hainek a rashang kha ruchang joi.
58007027	Khahai thiempu rashang hai kha ang a, ama rang khan ningthingkip rawthawi rang kha rangai mak. Amani na rapapek a amani munu hai rangbak khan rawthawi shole, miring hai rang khan rawthawina runiei uh. Ajarla ama na upumtak a rurawthawi phakhan, pha kholok rang voikhatte ruthaw joi.
58007028	Ajarla Dan na dawkna aniei miring hai kha thiempu rashang hai `khat a amadan, inia Dan shole a ajong chawngrakham chawng kha na kumshawt a rupum Shapa kha madan joi.
58008001	Tun niriei u hai kar a runiei kha hi inih: ravan a Renglur rengmun chang tieng ah rushuh, kha ang Thiempu Rashang kha niniei u inih.
58008002	Ama kha miring na nih boi, Pumi na ikon inriethieng, khan adik thamber ah richichonthaw `khat runih.
58008003	Ajarla thiempu rashang rikip kha, khutchawi hai le rawthawina hai kha pekna rang, irumadan inih. Khajarkhan ama na ih `khat irupek rang a shok inih.
58008004	Ajarla rieliei a ruawm joiatu, ama kha thiempu runih naw nih. Ajarla Dan dungjuia khutchawi hai rupeh, thiempu hai kha ruawm uh.
58008005	Amani na ravan a awm nieinak hai endar le rilim chon kha iruthaw u inih. Makha Moses na thamber rurashak diengtak a Pathien na ama dieng chawngirupek kha a`ang inih. Ama na hitihin ruti, “Enro, lawn ah nang dieng inurumumuk thawdan dungjuia irikip kha kon roh.”
58008006	Inia tuntu ama na athaving richichon kha man joi. Ama hi athadet rawjawtna, ranaknieidet Palai kha inih. Mahi rawjawtna hi athadet chawngrakham chung a imothoi inih.
58008007	Ajarla arapa rawjawtna kha metek boi runih joiatu, makha atho rang, adi changna rawjawtna tawkna rang, rangai mak.
58008008	Metekna kha muk pe a, ama na iti: “PUMI na iti, enro, Israel inshung le Judah inshung a rawjawtna `thar kikonna rang a nikho hai kha jong nai joi.
58008009	Amani khut mukui pe a, Egypt ah put ah kavakmoroilai a, amani pa hai dieng a kirukon rawjawtna kha le ra`anglai naw nih. Ajarla kawrawjawtna kon kha amani na rujui u mak. Khajarkhan amani kha ke`enda joi, tia PUMI na ieriei.
58008010	Ajarla kha hai nikho shole Israel inshung dieng a kikon rang a rawjawtna kha hi inih: amani mulungmining khan kadan hai hi thong rang kanih, amani mulung hai khan amani kha miejiek pe rang kanih, amani Pathien kha kiei nih rang kanih, khan amani kha kimiring nih u rangnih, tia PUMI na ieriei.
58008011	Tute na amani ringchangpui le uliennai hai dieng ‘PUMI kha jet roh,’ tia ruchuh naw nih. Ajarla mi kholok, ashinving ah put ah alienving, na kiei hi nejet rangnih.
58008012	Amani dikna boi khan koroihoina kha tetna rang kanih, khan amani munu hai kha le danishawnboi chon thaw hai kha mining pelai naw ning.”
58008013	“Rawjawtna `thar,” itina khan akhat changna kha rotoknathiei boi machang a rotoknathiei boi le alui kha athang rang rasham nih joi.
58009001	Diktak a akhat changna rawjawtna khan Pathien biekna le rieliei inriethieng shedan kha ieniei.
58009002	Ajarla hitihin thamber hi ikon inih: akhat changna indan kha inriethieng iti. Makhan thaomeishutna tebol khan rawthawina tan itet inih.
58009003	Khan adi changna maikhar anuk khan riethieng chungchon a Riethieng iti thamber `khat awm.
58009004	Makhan berawh hana rangkachak lungkheng le rangkachak le itoprep rawjawtna tapu `khat awm. Makha shung khan manna a`awm rangkachak be, achawr shok Aaron shunshawraw le rawjawtna lungpek hai kha awm.
58009005	Khan makha chung khan alur cherubim hai kha na irilip ringnikna mun `khat awm. Hihai chungchang hin tun kieini na thirviek ngam u naw minih.
58009006	Khatikhan irikip kha rashamsho u le, thiempu hai na akhat changna thamber khan richichon thawna rang, rulut uh.
58009007	Khania adi changna indan khan tu kumkhat shung a voikhatte thiempu rashang na thishen ichawingir a, iethien a alut inih. Makhan ama rangbak le miring hai na jet boi a ithaw munu hai rang khan Pathien dieng ipek inih.
58009008	Akhat changna thamber kha dinglaisheng, Riethiengving lutna lam kha tu imalangmashak boi nilai. Hitihin a Ratha Riethieng na imumuk inih.
58009009	Makha tun a pha chawngmeloi kha runih. Ipek khutchawi hai le rawthawina hai kha na rubiekpa lungthim kha rurupummashak ngam mak.
58009010	Thona pha kha jong shok masheng, shakna le nekna khan shikshik rushukna le taksha shedan hai kha she rangnih.
58009011	Inia khut le kon boi, aliendet le rupumdet thamber jar a, Christa na ajong nieinak atha hai Thiempu Rashang kha ruchang joi. Makha thamber kha hi khutkon rieliei ah put ah nimak.
58009012	Kumshawt rekhekna kha rumuk shole, kecha hai le shiecha remet hai thishen le niboia, ama thishentak le Riethiengving khan voikhatte rulut joi.
58009013	Ajarla shiecha hai le ke hai thishen le shiero ruvut hai kha na orono kha athing a pum riethiengmashakna khan riethiengmashak joiala,
58009014	idawrshe maw hektiknieiboi Ratha jar a Pathien dieng nining a rurepeh, Christa thishen kha na athi chon hai ah put ah aring Pathien chon thawna rang, nang lungthim u kha nieriethieng pe u nih?
58009015	Makha jarkhan ama hi rawjawtna `thar Palai kha inih. Akhat changna rawjawtna thoi a shietna rekhekna hai rang khan thitna runiei. Makha ikoi miring hai kha na kumshawt inkoklo chawngrakham kha manna rang a inih.
58009016	Ajarla rawjawtna `khat chon a meshena rang, amah miring athi rang a kha irangaingir inih.
58009017	Ajarla miring hai thit shole, chawngmah kha anet inih, inia chawngmah miring kha ringlai khan tu, makha na ranak niei mak.
58009018	Ajarla akhat changna rawjawtnashe kha`awm, thishen le iloh boi nimak.
58009019	Dan dungjuia Moses na chawngpek kholok kha miring hai dieng ruriei phakhan, ama na shiecha remet le kecha hai thishen kha tui le rumeche, khan moniei ponshen le hyssop kha rotokna a, behangjo le miring hai dire kha iruphen inih.
58009020	Ama na ruti, “Mahi Pathien na nangni dieng chawnginepek u rawjawtna thishen kha inih.”
58009021	Kha le ra`ang a, thamber le richichon thawna be kholok kha, thishen le iruphen inih.
58009022	Khan Dan dungjuia irikip kha thishen na iruriethiengsho inih. Thishen moshok boi a munu rangaidamna awm mak.
58009023	Khajarkhan ravan a nieinak endar hai hi, hihai rawthawina hi le riethiengmashakna rang, irangai inih. Inia hihainek hin a athadet rawthawina hai kha ravan nieinak hai rang khan irangai inih.
58009024	Ajarla Christa na khut le kon Riethiengving khan rulut mak. Hihaihi adik mera`ang kha inih. Inia tun Pathien maikung a larna rang, nuruhut ua ravantak khan a rulut inih.
58009025	Thiempu rashang hai na Riethiengving khan kumkip shik thishen le alut kha ang a, Christa na nining a repeh jawnjai rang a kha rangai mak.
58009026	Khanitjoiatu rieliei phun ah put ah ama na rawnawrawnaw a shawna irudoi rang a inih. Inia tun, voikhatte, rong mawtawr tieng hin, munu hai paina rang, ama rawthawina jar a rular joi.
58009027	Khatikhan miring hi voikhat tu athi rang a imadansha inih, makha shole chawngshatna kha inih.
58009028	Khajarkhan Christa na mi tampui munu hai kha ruputna rang, voikhatte rurepeh joi. Ngakrala a ruawm miring hai dieng shandamna apeh rang, voidi changna a jong lar rangnih. Mahi pha hin tu munu chungchanga boi puilai naw nih.
58010001	Ajarla Dan hi ajong rang a atha nieinak hai rilip kha inih. Khan mahi nieinak hai rilimtak kha tu nimak. Kumkip a rawthawina ipek makha rawthawina kha na chubaibawk rang a ajawng miring hai kha rupummashak ngamhet mak.
58010002	Rupummashak joiatu, amani na apeh kha bang u naw nih maw? Ajarla voikhat a iriethiengmashaksha biekmiring hai kha na amani munu hai miningnaret kha nieilai naw nih.
58010003	Inia khahai rawthawina kha na munu hai kha kumkip iminingmashak inih.
58010004	Ajarla shiecha hai le kecha hai thishen kha na munu hai kha ipai ngam rang a hi adikthieiboi inih.
58010005	Khajarkhan rieliei shung a jong phakhan, ama na ruti, “Rawthawina le pekna kha nang na rudit makche, inia pum `khat hi kiei rang nangnarasham pe joi.
58010006	Munu chungchanga havieng a pek le rawthawina khan ningnitna runiei makche.
58010007	Khashole kiei na kuruti, ‘Enro, Aw Pathien, nang mulungmining thaw rang khan kajong joi. Kuchungchanga imiejiek behangjo khan miejiek joi.’ ”
58010008	(Amani kha Dan dungjuia pek nitjoiawm), maton khan ruti, “Rawthawina hai le pekna hai, havieng a pek le munu jar a pek hai kha nang na rudit makche, khan amani chung khan ningnitna`awm runiei makche.”
58010009	Khashole ama na ruti, “Enro, Aw Pathien, nang mulungmining thaw rang khan kiei kajong joi.” Adi changna kha mothoinathiei rang, akhat changna kha loi joi.
58010010	Makha mining kha thaw a, Jesu Christa na voikhatte rang khan a ipek pum jar a, kieini hi nieriethiengmashak joi.
58010011	Khan thiempu rikip na ningthingkip ding a richichon thaw a ruawm, khan munu hai shukpai a apai ngam boi rawthawina hai momoi kha chatboi a pek a ruawm uh.
58010012	Inia mahi miring hi na, munu hai jar a kumshawt rang rawthawina `khatte kha rupek shole, Pathien khutchang khan rushuh joi.
58010013	Kha pha ah put ah ama rahapui hai kha ekekhawng machangna rang ngak a ruawm.
58010014	Ajarla makha rawthawina `khatte kha le riethiengmashak a awm hai kha kumshawt a irupummashak inih.
58010015	Khan Ratha Riethieng na`awm kieini dieng kungruchang a hitihin arapa khan ruti,
58010016	“PUMI na ruti, amani le kithaw rang a rawjawtna kha hi inih. Makha nikho hai kha shole, amani mulung shung khan kadan hai kha tet pe rang kanih, khan amani mulungmining hai khan miejiek pe rang kanih.”
58010017	Khan “Amani munu hai le amani danishawnboi chon hai kha kiei na miningthep pelai naw ning.”
58010018	Tun hihai munu rangaidamna awm joi jarkhan, munu chungchanga pekna kha awmlai naw nih.
58010019	Khajarkhan uliennai hai, Jesu thishen jar a, Riethiengving lutna rang rangamna kha nieniei u joi.
58010020	Mahi athar le aring lam hi maikhar, nitila ama pum kha le kieini rang iruloh nih joi.
58010021	Pathien inshung hai apoh rang, Thiempu Alien `khat nieniei u joi.
58010022	Khajarkhan takashawn nihetna rupumna shung a adik mulung kha le kieini na jawng u rawi. Ashie lungthim ah put ah numulung u kha aphen a tui riethieng kha le nupum u hai kha Pathien na rurushuk joi.
58010023	Nangakmining u rophongna khan kieini na rawnawk boi a mukuirep u rawi, ajarla chawngrakhampa kha takashawn rang a rutuk inih.
58010024	Khan numpok le atha chon hai khan khatlekhat mawphawkna rang, mining u rawi.
58010025	Mi eshen hai awmchan kha ang a, nuruchunna u kha pai u naw rawi, inia makha Nikho jong nai nangimuk u tukthep khan kieini khatlekhat mawshawk nana u rawi.
58010026	Ajarla adik kha nejet u shole, chana a munu kha kieini na nawthaw u joiatu, munu chungchanga rawthawina rang, mun awmlai mak.
58010027	Inia chiroi chawngshatna le akhawk miei ranga kha mukshashang a awm nih joi. Mahi na Pathien rahapui miring hai kha kang rangnih.
58010028	Tunita`awm Moses Dan ajawt boi ama kha, idi ninawkle uthum kungchangna khan, roihoina awm boipet a, athi inih.
58010029	Inia Pathien Shapa kha eke le ater, ieriethiengna rawjawtna thishen kha riethieng boi `khat a iloi nenek, khan numpokmirit apeh Ratha kha maimawk apeh ama rang khan chepna kha idawr ashie rang a kha nangmining u maw?
58010030	Ajarla ruriei ama kha nejet uh, “Phuhen aloi rang a kha kiei kanih, kiei na ruhutthung rang kanih,” tia Pumi na ieriei. Khan takthar a, “PUMI na ama miring hai chung a chawngshat rangnih.”
58010031	Aring Pathien khut ah acho, iti hi chiroi `khat inih.
58010032	Khan matienglai nangni nangruvar u shole, shawna apeh chawngreherna kha ajeng a nangirudoi u nikho hai kha miningret u roh.
58010033	Shir `khat a nangni kha mipui maikung a maimawk le shawna kha nepek uh, khan shir `khat khan khatikhan hi ang amuh amani kha le adingshom nangruchang uh.
58010034	Ajarla kiei na lungroko shung ah kuruawmlai khan nangnurushaw pui uh. Nang niei u hai kha ranak a nasho u phakhan, ningaitak a nangruloi uh. Ajarla ravan a athadet le ashawtshe niei kha nangni rang awm, iti kha nangrujet uh.
58010035	Khajarkhan nang ngarna u kha pai u naw roh. Mahi na lawh alien kha iniei inih.
58010036	Ajarla doiratna kha nangrangai uh. Makha Pathien mulungmining kha nangthaw u shole, chawngrakham kha nangtumna u rang a inih.
58010037	“Ajarla pha bawngte shung hin ajong rang a ama kha jong rangnih joi, khan jong shum naw nih.
58010038	Khan midik kha na takashawn a ring rangnih, inia tukhat na nukkir thaw joiatu, ama chung a kiringphuk ningnitna kha awm naw nih.”
58010039	Inia kieini tu nukkir thaw a amathang hai kha nih u makme a, ratha shannashe a takashawn rang a hai kha nanih uh.
58011001	Takashawn hi ningakmining u nieinak hai kha rangampuina le nimuk boi u nieinak hai rentukna kha inih.
58011002	Mahi jarhin pipu hai na kungruchang u inih.
58011003	Takashawn jar a rong hai hi Pathien chawng na irashak inih, iti nejet uh. Makha kieini na nimuk u nieinak hai hi mukthiei nieinak ah put ah ikon nitna boi rang a inih.
58011004	Takashawn jar a Abel na Cain nek a athadet khutchawi kha Pathien dieng rupek jarkhan, midik inih, tia Pathien na kungruchang a, ama khutchawi kha ruloi pe. Abel kha ruthi joiawm, ama takashawn jar a, kieini dieng chawng rieilai.
58011005	Takashawn jar a Enoch kha ringlam a ravan a iruchawi inih, “khan Pathien na ruchawi joi jarkhan, ama kha muk boi runih joi”; ajarla ama kha ruchawi mala khan ama na Pathien ningnitna chon ruthaw, tia kungchangna kha irumuk inih.
58011006	Inia takashawn jaw boi a ama ningminit pe, iti hi anithiei boi inih. Ajarla Pathien dieng ava ama kha na ama hi awm, khan mulungluttak a ama atawk hai lawh apepa kha inih, iti kha taka`ishawnngir rang a inih.
58011007	Takashawn jar a Noah na ama inshungkhur shanna rang, muk boilai nieinak hai chungchanga Pathien na irurieimasha chawng kha rujui a, chitnieitak a rokongpui `khat rukon. Makha takashawn kha le manmieshie kha ruheng a, takashawn jar a ajong dikna koklo kha ruchang.
58011008	Inkoklo `khat a itum rang a mun khan shena rang, ama kha rukoi phakhan, takashawn jar a Abraham na chawng kha rujui. Khan khoshekawt ah ashe rang a maw nih, iti jet boi a ama na karuchawi.
58011009	Takashawn jar a Pathien na chawngirurakham pe ram khan Abraham na chawngrakham chung a koklo itum puishom Isaac, khan Jacob le, milak ram a awm milak ang a, thamber in hai khan ruawm.
58011010	Ajarla keshun niei khopui `khat kha irungak inih. Makha khopui rashak le akonpa kha Pathien inih.
58011011	Takashawn jar a Sarah na`awm naivawngna rang, ranak rumuk. Ama dieng chawngrurakhampa kha takashawn rang a rutuk inih, tia ruloi jarkhan, kumletha na rulim joiawm, nai runiei.
58011012	Khajarkhan athi dawr miring `khat ah put ah, ravan a arshi arawp ang a le tuipui kawmchang ah tengamboi nge ang a, chicha hai kha runiei.
58011013	Chawngrakham kha man boi a takashawnlam a amani kha ruthi u joi. Inia ralatak ah put ah irumuk u le chawngrakham hai kha rurangam pui ua, rupawm uh. Khan rieliei a milak le khomijin miring nih uh, tia amani na ruruphong uh.
58011014	Ajarla kha`ang ati miring hai kha na nuram itawk u inih, iti kha imalar u inih.
58011015	Khan amani na vak shokna u ram kha irumining u nitjoiatu, kirna rang a chanthatna kha runiei u rangnih.
58011016	Inia tuntu ravan a awm athadet ram kha iawi u inih. Khajarkhan amani Pathien, tia koi rang khan Pathien na jak mak, ajarla ama na khopui `khat amani rang irurasham pe inih.
58011017	Takashawn jar a Abraham na, ama kha enrurete phakhan, Isaac kha rupek, khan chawngrakham hai amanpa kha na ashapa khatte kha irupek inih.
58011018	Abraham dieng ruti, “Isaac jar a nang chicha hai kha koi rangnih.”
58011019	Isaac kha athi miring hai kar a Pathien na`awm mothoi ngam rangnih, tia Abraham na rumining. Chawngmeloi `khat a, Isaac kha athi miring hai ah put ah irumanret inih.
58011020	Takashawn jar a ajong rang a chungchanga Isaac na Jacob le Esau kha rahvan rupek.
58011021	Takashawn jar a Jacob na thit dieng Joseph shapa rikip kha rahvan rupek. Ama na ushunshawraw chung khan angiei a, Pathien kha chubairubawk.
58011022	Takashawn jar a Israel nai hai na Egypt kha mathan rangnih, tia ama na iruban inih. Joseph na thit dieng uru hai khumna rang a chungchanga chawng rupek.
58011023	Takashawn jar a Moses shok phakhan, unulepa na tha `thum ruthe uh. Ama kha metha jarkhan, rengpa chawngmocho kha ruchih u mak.
58011024	Takashawn jar a Moses na hawng chang phakhan, Pharaoh shanu shapa, tia koi rang khan rujawt mak.
58011025	Pha bawngte rang a munu ningaina hoiriethieinek a, Pathien miring hai le shawna doi rang khan, ama na rumadan.
58011026	Egypt ah niei hainek khan Christa rangbak a jakmuh kha aliendet niei inih, tia ruloi. Ajarla nuk a lawh rang khan iruen inih.
58011027	Takashawn jar a rengpa lunghangna kha chih boi a, Egypt kha irumathan inih. Ajarla ama na mik a muk boi ama kha, imuktak ang a, shawna kha irudoi inih.
58011028	Takashawn jar a ama na Rakanna le thishen phenna kha rurung. Makha akhat changna shapa athat ama kha na Israel nai hai kha shitna boi rang a inih.
58011029	Takashawn jar a Israel nai hai na, ramho a lawn ang a, Thampui Shen kha rurakan uh. Khania khatikhan a athaw Egypt miring hai kha tuirah a ruthi uh.
58011030	Takashawn jar a Jericho bang hai kha, ni shiri ahieisho u le, ruchim.
58011031	Takashawn jar a Rahab na, mitinta hai kha lungdam a ruloi jarkhan, takashawn boi hai kha le ruthang mak.
58011032	Kiei na imaw rieiu ning? Ajarla Gideon, Barak, Samson, Jephthah, David le Samuelawm, khan thiempulien hai chungchanga rieina rang, pha nieilai mi`ing.
58011033	Ajarla amani na takashawn jar a rengchangna hai kha ra rumawtawr uh, dikna chon hai kha ruthaw uh, chawngrakham hai kha ruman uh, khan kieipui hai ner kha ruhup pe uh.
58011034	Amani na miei ranak kha ruthat uh, chemjam mawr ah put ah rurekhe uh, dawkna ah put ah ranak rumuk uh, ra shung khan arat chang a milak hai ramiring hai kha runawt uh.
58011035	Nupang hai kha na athi hai kha hawng ring jar a rumuk u joi. Amani na athadet thoiretna mukna rang, moshok rang khan eshen na rujawt u mak a, rekhek a epshawna kha rudoi uh.
58011036	Eshen na engmejer kha rumuk ua, ajeng a vunrawmaw rutawng uh. Khan thirakarui le khop a lungroko shung ah rukhum uh.
58011037	Amani kha lung le rudeng uh, her `di a thingat le ruat uh, amani kha rulem uh, chemjam le ruthat uh. Amani na kengam vun hai le kevun hai kha rieshiei a ruchai uh, khan amani kha ruravat uh, ruchep uh, khan engshiet a rutawn uh.
58011038	Manmieshie kha amani rang rurutuk mak. Amani na ramthim ah, lawn ah, koh le rieliei khur a ruawm uh.
58011039	Amani kholok na, takashawn jar a, kungchangna atha kha ruman uh, inia chawngrakham kha ruman u mak.
58011040	Pathien na athadet kha kieini rang rasham a atet joi. Makha, kieini jaw boi a, amani kha rupummashakna boi rang a inih.
58012001	Kieini hi romiei dawrthep a rawp kungchang miring hawi `khat na inoroko u inih. Khajarkhan kieini na arik irikip le khan inakherrep munu kha pai u taia, namaton ua irutet tanrieshiet kha doiratnieitak a tan u rang rawi.
58012002	Natakashawn u thoina le rupummashak Jesu kha en a awm u rawi. Amaton a awm ningaina jarkhan, ama na cross kha irudoi inih. Ama na jakna kha irushawn mak a Pathien rengmun khutchang khan rushuh joi.
58012003	Nang rawngawina u boi rang le nang mulung rakaina u boi rang, ama kha mining u roh. Ama chung a munu miring hai na amaikung a rodoi pui phakhan, ama na ajeng a shawna kha irudoi inih.
58012004	Munu chung a ranangithawna u khan thishenshe shok a dong u makchelai.
58012005	Khan ashapa hai dieng iriei ang a, nangni dieng iriei mawshawkna chawng kha nangmieniei u joi: “Kashapa, PUMI na nang kha nachep phakhan, ishawn boi a thaw naw roh. Khan nang kha nawrawkawk phakhan, mulung rakaimashak naw roh.
58012006	Ajarla PUMI na numipok ama kha achep, khan iman shapa rikip kha ama na ejem.”
58012007	Chepna kha nangdoi u joiatu, shapa hai dieng itawn ang a, Pathien na nawtawn u rangnih. Ajarla apa na ichep boi shapa tumaw awm?
58012008	Khania mi kholok na imanshom chepna khan nangjaw u joi nawkatu, adik shapa hai kha niboia, rejai nai hai kha nangnih u joi.
58012009	Khakhea kieini nachep rang rieliei a awm napa u hai kha nuruniei ua, amani kha richit nepek uh. Kieini na naratha u hai Apa dieng khan rawdawdet a aring boi rang maw nanih uh?
58012010	Ajarla napa u hai kha na athadet inih, tia imining khan pha bawngte shung rang khan kieini hi inuruchep u inih. Inia nenemna u rang, ama Riethiengna kha atumshom changna rang, kieini hi inachep u inih.
58012011	Tuntun hin tu chepna hi ahoi nimak, mahi ana inih. Inia chepna adoisha hai amani rang khan nuk a dikna moshok lungdamna ara kha moshok rangnih.
58012012	Khajarkhan nang khut u atalap le nang rukhuk u adawk kha ranak peh u roh.
58012013	Kekhawr miring kha na eke nawh ruhut a damna rang, nangke u hai rang khan lam atonpeng kha kon u roh.
58012014	Miring kholok le lungdam a ringna rang le khan riethieng a ringna rang, rojo u roh. Makha jaw boi a, tute na Pumi kha muh naw nih.
58012015	Tukhat na Pathien numpokmirit kha mathangna boi rang le mulung akha kha na rujung moshok a nawmawshawna u boi rang, riring u roh. Makha na mi tampui pawrimechet inih.
58012016	Tute na rejaichon ninawkle richiniei boi miring Esau kha ang a awmna boi rang, riring u roh. Ajarla nekleshak le ama shungshokpui kha ijor inih.
58012017	Ajarla nuk a ashok chon kha nangjet uh: rahvan kha arawh jawt phakhan, ama kha rujawt pelai mak. Ama na rahvan kha mikrithi le rutawk joiawm, mulung rulek ngamlai mak.
58012018	Ajarla shitthiei mo khan hawng u makche. Mieichong, ahang, ajing, khan rithikhopui awmna mun khan hawng u makche.
58012019	Tekawlawi miri le chawngriei hesho awmna khan hawng u makche. Ajet miring hai kha na chawng kha amani dieng rieina boi rang, rudawi uh.
58012020	Ajarla ipek chawngpek kha amani na rudoi ngam u mak: “Khan sha kha na`awm mo kha shit joiatu, ama kha lung le deng rang a inih, ninawkle tha le kap rang a inih.”
58012021	Ajarla mukchon kha chichairoi inih. Moses na ruti, “Kiei kachihai a kururawnawk.”
58012022	Khania Zion mo le aring Pathien khopui, ravan Jerusalem, khan ravantir tengamthoiboi hai dieng khan nang hawng u joi.
58012023	Khan ravan a riming imiejiek pe sharapa hai ruchunna le biekrup khan nang hawng u joi. Khan kholok Chawngshatpa Pathien, khan irupummashak midik hai ratha hai dieng nanghawng u joi.
58012024	Rawjawtna `thar Palai Jesu dieng nanghawng u joi. Abel thishennek a athadet a iriei, iruphen thishen dieng nanghawng u joi.
58012025	Nangni dieng chawngiriei mashapa kha jawt boi nangthawna boi u rang, riring u roh. Ajarla rieliei a chawnginieriei mashapa jawt boi hai kha na rekhe u joi nawkala, ravan ah put ah chawnginieriei masha ama ah put ah nahiei u phakhan, idawr a rekhedet boi rang a maw nanih uh?
58012026	Pha `khat khan ama hesho a rieliei hi rurawnawk. Khania tuntu ama na chawngrurakham a iti, “Voikhat tu rielieite hi niboia, ravan hai hiawm rawnawkmashak rang kanih.”
58012027	“Voikhat tu,” iti hi ama na ikonsha hai kholok hi rawnawkmashak a loi rangnih. Makha jartu rawnawkthiei boi nieinak hai kha khatikhan rangah rangnih.
58012028	Rawnawk ngam boi rengchangna kha kieini na naman u joi jarkhan, Pathien kha mapak u rawi. Mahi le richit le chitnieitak a Pathien chon kha loithiei `khat a thaw u rawi.
58012029	Ajarla napathien u hi iemiechiem miei kha inih.
58013001	Uliennai numropokna kha chatboia awm rosho.
58013002	Jinchonthaw kha mieniei u naw roh. Ajarla khatikhan a thaw kha na jet boi a ravantir hai kha imutung inih.
58013003	Shurkhop achangshom `khat ang a, shurkhop miring hai kha mining u roh. Amani le pum `khat anishom `khat ang a, engshiet a itawn miring hai kha nih u roh.
58013004	Inniei hi richit a mi kholok kar a shok rosho. Riethieng a ruchun nih rosho. Inia rejai le uire chon thaw miring hai kha Pathien na chawngshat pe rangnih.
58013005	Nang ringdan u kha shiernumpoh boi kha chang rosho. Nanginiei nieinak kha le ningnitna niei u roh. Ajarla amatak na iti, “Kiei na nang kha namathan naw ning, kiei na nang kha napai naw ning.”
58013006	Khajarkhan mulungartak a nitithiei: “PUMI hi kiei narachang pui kha inih, kiei na chitna niei naw ning. Mi na kiei dieng imaw thaw ngam nih?”
58013007	Pathien chawng nariei pe hai, nang lamkai hai kha mininghep u roh. Amani awmchan kha tinta u tana, amani takashawn nunjui kha chang u roh.
58013008	Jesu Christa hi majan, von, khan kumshawt a ra`angre inih.
58013009	Erekhek shikshik miruchukna kha na nawchawi u naw rosho. Ajarla nekleshak le niboia numpokmirit na nang mulung u imenet kha atha inih. Nekleshak a alut miring hai tute dieng makha na nemna peh mak.
58013010	Kieini na maicham `khat nieniei u inih. Thamber a chon thaw hai na makha maicham ah put ah shakna rang, cham niei mak.
58013011	Ajarla munu chungchanga pek rang a sha hai thishen kha thiempu rashang na inriethieng hai khan ilut pui inih. Inia sha hai pum hai kha tu ngakmun vai tieng iha inih.
58013012	Khajarkhan miring hai kha ama thishentak le riethiengmashakna rang, Jesu na`awm pakawt vai tieng shawna irudoi inih.
58013013	Khajarkhan ngakmun vai tieng ah awm ama dieng khan she u taia, ama jakmukna kha vak doi u rawi.
58013014	Mahin ashawt a awm rang a khopui kha nieniei boi u jarkhan, ajong rang a khopui `khat kha nitawk u inih.
58013015	Khajarkhan ama jar a mapakna moshok rawthawina kha Pathien dieng chatboi a peh u rawi. Nawrawthawina u hi ama riming rophong ner hai ara kha inih.
58013016	Inia atha thaw le nieinak reshem kha mieniei u naw roh. Kha ang rawthawina hai kha na Pathien kha ningiminit pe inih.
58013017	Nang lamkai hai chawng kha rangai u roh, khan amani cham khan lut u roh. Ajarla mushungna apengir rang a akhat ang a, amani na nang ratha u kha tenireh u inih. Ningshietlam a niboia, ningailam a amani na khatikhan thaw u rosho, ajarla amani ningshietna kha nangni rang nemna naw nih.
58013018	Kieini rang nikna nieniei pe u roh. Ajarla lungthim atha `khat kieniei uh, iti hi karangam pui uh. Irikip a richit a aring rang hi kadit uh.
58013019	Nangni dieng kawhawngkirrelen ngamna rang, aliendet a mahi nangthawna u rang’ kawnawmawshawk uh.
58013020	Tun kumshawt a ashe rang a rawjawtna thishen jar a, kengam hai Kengamroi alien, nupumi u Jesu kha athi ah put ah ihawng chawi, lungdamna apeh Pathien kha na
58013021	atha kholok a ama mulungmining thawna rang, inurupummashak u nih rosho. Jesu Christa jar a ama mik`en a ningnitroi kha nangni dieng ithaw nih rosho. Ama dieng kumshawt a alur kha chang rosho. Amen.
58013022	Uliennai hai, mahi chawngmawchawi hi atawitek nitjoiawm, mawshawkna chawng hai hi ashawt a doi u roh, tia kinawmawshawk u inih.
58013023	Uliennai Timothy kha moshok joi, iti hi jet u roh. Ama na kiei dieng varelen joiatu, nangni apha vat pui rang kanih.
58013024	Nang lamkai hai le miriethieng hai kholok kha chubai peh u roh. Italy ah awm hai na chubai navakmawchawi uh.
58013025	Numpokmirit kha nang kholok chung a a`awm nih rosho. Amen.
59001001	Pathien le Pumi Jesu Christa shok, James kiei na retherak ah a awm phung shawmlieidi dieng chubai pekna kieniei.
59001002	Kuliennai hai, danenna shikshik nangrawtawng pui u phakhan, ningaina tieng loi u roh.
59001003	Ajarla nang takashawn u enrete hi na doiratna moshok, iti kha nangjet uh.
59001004	Khan doiratna hi na ama chon rupumping kha rupumping a imoshok inih. Makha rupum le ahun, khan ih khanawm ravat boi nangnitna u rang a inih.
59001005	Nang kar ua tukhat na varna ravat joiatu, Pathien dieng nih rosho. Ama na ruphu a le rawkawk boi a ama dieng kholok pek rangnih.
59001006	Inia rakhana niei boi a, takashawn le roroia nih rosho. Ajarla rakhana aniei ama kha tu thampui hawng let a rithi na shehawng a ijap a ichawi kha le ra`ang inih.
59001007	Kha ang miring kha na tu Pumi dieng ih nita`awm kumuk rangnih, tia mining naw rosho.
59001008	Ama kha tu mulungding boi le lam rikip a anet boi miring kha inih.
59001009	Khania rede uliennai kha na, mi na ilawmna khan ningai rosho.
59001010	Inia rawchawng ama kha na mi na iredemashakna khan ningai rosho. Ajarla champi par achoi kha ang a ama`awm choi rangnih.
59001011	Ajarla ni na ama asha kha le hawng shok a champi kha rovoimashak. Ama apar kha cho a emethatna kholok kha thang pe. Kha ang a rawchawng miring ama kha`awm, ama niei rojona khan thang rangnih.
59001012	Lemna adoi ngam miring kha rahvanmuh miring kha inih. Makha enretena khan ding ngam jarkhan, Pumi na ama numapoh hai dieng a chawngirurakhamsha ringna renglukhum kha ama na tum rangnih.
59001013	Tute na lemna rawtawng pui phakhan, “Pathien na inelem keng,” ti naw rosho. Ajarla Pathien hi ashie kha na ilem ngam nimak, khan ama na tu kha`awm lem mak.
59001014	Inia mi rikip kha ama ditrekhe hai rikip kha na ipawt a ima`am inih.
59001015	Khan ditrekhe kha marai phakhan, munu a mete inih, khan munu kha hawng chang phakhan, thitna a mete inih.
59001016	Kunumpok uliennai hai, nangni kha mi na nomohon u naw rosho.
59001017	Atha khutchawi rikip le rupum khutchawi rikip hi chung ah put ah ajong inih, khan mieivar hai Apa ah put ah ajongrok inih. Ama dieng rotho, iti awm mak, khan rilip rawthawt hi ang a rawthawt mak.
59001018	Adik apeh chawng jar a ama idittak khan a kieini hi inieniei u inih. Makha ama khutkon hai ara arapa hai kha ninitna u rang a inih.
59001019	Khajarkhan kunumpok kuliennai hai, mi rikip na arangai khan relen, achong khan ashum, khan lunghangna khan ashum kha nih rosho.
59001020	Ajarla miring lunghangna kha na Pathien dikna kha thaw mak.
59001021	Khajarkhan rono rikip le ashie a hawng pung rikip kha heng u tana nang ratha ashan ngam phunsha chawng kha renem le roroia loi u roh.
59001022	Khania chawng ranga rangai nih boi a chon a`awm meshe miring hai kha nih u roh. Rangai ranga kha nangnit uatu, nang nining a mohon nana kha nangnih uh.
59001023	Ajarla tukhat na chawng kha irangai a, chon a imeshe boi nitjoiatu, ama balam maisho kha mengsheng ah i`en a, tinita kha le ra`ang inih.
59001024	Ajarla nining a tinrata a rushe joi, khan relentak a ichat miring runih maw nih, iti kha iemieniei.
59001025	Inia tunita`awm ningchamna apeh rupumping dan kha i`en a makhan a a`awm, ama kha ningmieniei miring kha nimak. Inia irangai chawng kha chon a meshe miring kha inih. Ithaw chon rikip khan ama na rahvan muk rangnih.
59001026	Nang kar ua tukhat na richichawi miring tu kanih iti, inia ener tu imakha ngam boi a umulungrilik kha imohon, amapa richichawi kha nemna boi inih.
59001027	Pathien le Apa maikung a riethieng le pawrche boi richi kha tu: nupaboi hai le mieirawng hai renrorieviei pha a, tenrena le rieliei mawkna ah put ah rechen kha inih.
59002001	Kuliennai hai, alur Pumi Jesu Christa dieng a nang takashawn u kha enshietenlar thawna u naw roh.
59002002	Ajarla nang ruchunna u khan miring `khat na rangkachak shumkieviek vak mawrawn a ponledier lurtak le rielien, khan shara miring `khat na ponledier rambieng a ava.
59002003	Nangni na ponledier atha vak thawpa dieng khan richit nangpekdet ua, “Hin hoining a nushut pe roh,” nangti uh. Khan sharapa dieng khan “Khan ruding roh, ninawkle kekekhawngna hin shuh roh,” nangti uh.
59002004	Makhan nangnirilik kar a enshietenlar nangithaw ua, mulungmining ashie aniei chawngshat hai kha anih boi maw nangnih uh?
59002005	Rangai u roh, kunumpok uliennai hai, mahi manmieshie shung a shara hai hi takashawn a rawchawng rang a le ama na numipok hai dieng chawngirurakham rengchangna koklo hai kha changna rang, Pathien na irumadan boi maw nih?
59002006	Inia nangni na tu shara hai kha richit peh u makche. Nangni epshie a nathaw hai kha rawchawng hai kha anih boi maw nih? Khan danin ah napawt hai kha rawchawng hai kha anih boi maw nih?
59002007	Inokoina u riming atha kha amani na imieshiet boi u maw nih?
59002008	Miejiek dungjuia rengdan, “Nang ringchangpui kha nang pumtak kha ang a numnangipok rang a inih,” iti hi diktak a nangmushun uatu, atha kha nangithaw u inih.
59002009	Nangni na enshietenlar nangthaw uatu, munu kha nangithaw u inih. Khan Dan kha na dankhoi miring hai `khat a inamalar u inih.
59002010	Ajarla Dan kholok arung tu kha nita`awm, nieinak `khat a keruthui joiatu, kholok chung a shiet aniei kha inih.
59002011	Ajarla “Uire thaw naw roh,” atipa kha na “Mithat naw roh,” awm iti inih. Tun uire kha nangthaw nawkawm, mi nangthat a tu, Dan akhoi miring kha nangnih joi.
59002012	Ningchamna napeh rang a dan jar a chawngishat rang a nitjarkhan, nangiriei u rang a shok kha riei u roh, khan nangithaw u rang a shok kha thaw u roh.
59002013	Ajarla roihoina mumuk boi ama dieng khan roihoina jaw boi a chawngshat rangnih. Ajarla roihoina kha na chawngshatna kha imawtawr inih.
59002014	Kuliennai hai, chon jaw boi a tukhat na takashawn kha kieniei iti kha na imaw nemna pe nih? Takashawn kha na shan ngam nih maw?
59002015	Shokpuipa ninawkle shokpuinu `khat hi rekengver a awm a ningthingkip nekleshak niei boi a awm phakhan,
59002016	amani pum na irangai kha pek boi a, nang kar ua tukhat na amani dieng “Damveng a she rang roh, lumping rang roh, khan nang vawn ship rang rosho,” ti joiala, imaw nemna nih?
59002017	Makha le ra`angre a takashawn kha`awm, chon jaw nawkatu, nining a athi inih.
59002018	Inia mi `khat na iti rangnih, “Nang na takashawn kha nangniei, inia kiei tu chon a kithaw inih.” Nang takashawn kha chon jaw boi a numumuk roh, khan katakashawn hi kochonthaw hai hin numumuk rang kanih.
59002019	Pathien hi khatte inih, iti kha takanangshawn ua atha joi. Raikho haishe na`awm takashawn ua, rawnawk uh!
59002020	Aw amawng miring, chon jaw boi a takashawn kha tu athi inih, iti hi nangjet jawt maw?
59002021	Napa u Abraham na ashapa Isaac kha lungkheng ah rupek phakhan, ama chonthaw kha na irumidik boi maw nih?
59002022	Ama takashawn kha chon le roroia rumeshe, khan takashawn kha ochonthaw hai kha na rupummashak pe, iti kha nang muk uh.
59002023	Miejiek na “Abraham na Pathien kha takarushawn a midik `khat a irute nih joi,” iti kha rurupum inih. Khan ama kha Pathien lawmpa, tia irukoi inih.
59002024	Chon na mi kha imidik inih, khan takashawn ranga kha na nimak, iti hi nang muk uh.
59002025	Kha le ra`angre a nawchijor Rahab na palai hai kha ama in ah rumutung a lam shik `khat tieng rumeshe phakhan, chon hai kha na irumidik boi maw nih?
59002026	Khajarkhan ratha jaw boi taksha kha athi inih, kha le ra`angre a, chon jaw boi takashawn kha`awm athi inih.
59003001	Kuliennai hai, akhawkdet chawngshatna nutum u rangnih, iti jet u tana arawplam na miruchuh hai kha nih u naw roh.
59003002	Ajarla nokholok na irikip a nirehena u arawp inih. Tukhat na chawngriei a rehelak nawkatu, ama kha rupumping miring kha inih, khan atak kholok akhop ngam kha`awm inih.
59003003	Enro, nawchawng u rangaina rang, shakawr bai ah jachan nimawrawn pe ua, upum kholok kha nimiehiei pe u inih.
59003004	Enro, rokonglien hi khadawr khan lien a rithi arat na enchak a nawng a`awm, rokong ahang shilite na imiehiei a ahangmeherpa iditna khan imeshe inih.
59003005	Kha le ra`ang a mieliei hiawm pasha shilite inih, inia lienrashatak a chawng. Enro, miei`ek shilite na mangpui lien ikang ngam hi!
59003006	Khan mieliei hi miei inih. Napasha u kar hin manmieshie dikna boi `khat a mieliei hi itet inih. Mahi na natak pumplang hi imawmawk inih. Mahi na balam ahiei hi ikang inih. Khan Gehenna ah put ah miei kha na ikang inih.
59003007	Ajarla ram ah juleva, vawn a rawshawn, khan thampui ranring rikip hi miring hai na imangam le irumangam a awm inih.
59003008	Inia mieliei hi tute na mangam ngam mak. Ajarla ama hi alak ngam boi a ashie kha inih, khan thitnathiei tur ashipmer kha inih.
59003009	Mahi le napathien u le khan napa u kha imapak inih, khan mahi le Pathien meloi a ikon miring hai kha pumibot inih.
59003010	Makha bai khatte shung ah put khan rahvan le pumbotna dire vak shok inih. Kuliennai hai, mahi anih boi rang a shok.
59003011	Tuinar khur khatte hin athum le akha tui hawng put maw?
59003012	Kuliennai hai, thieichangkung ah longmawt maw ra nih, nitnawkle drakha jam ah thieichang maw ra nih? Khatikhan mun khatte hin a`ah le athum tui putshom ngam mak.
59003013	Nang kar ua tumaw ashing le athiei? Ama na varna renem jar a ama awmchan atha kha chon a mumuk rosho.
59003014	Inia akha mukmakna le riekiemna kha nang mulung shung u khan nangniei u joiatu, lienrasha u naw roh, khan adik le re`er a mielieishiei thaw u naw roh.
59003015	Mahi varna hi chung ah put ah ajong nimak, inia rieliei nun, ratha nih boi le raikho nun ah put ah inih.
59003016	Ajarla mukmakna le riekiemna awmna khan reheshuna le ashie rikip kha awm rangnih.
59003017	Khania chung ah put ah varna kha tu rapapek a riethieng, lungdamna pekthiei, renem, mi awnoi a awm, ninghoina ship le ara atha, enshietenlar awm boi, khan thanunchan awm boi, hihaihi inih.
59003018	Khan dikna ara kha lungdamna rashak hai kha na lungdamhiei a ivawr inih.
59004001	Nang kar ua ra le roshona hai kha khoshekawt ah put ah hawng put maw nih? Amani hai kha nang shung ua ra athaw hoiriethiei ah put ah ahawng nimak maw?
59004002	Rekhe a nangdit uh, inia niei u makche. Mi nangthat uh, khan manarshie nangthaw uh, inia man u makche. Nangrosho ua, ra nangthaw uh. Nangnik u boi jarkhan, niei u makche.
59004003	Hoiriethiei a rotokna rang khan rehe a nangnik u jarkhan, nangniktu nangnik uh, inia man u makche.
59004004	Aw uirepa hai le uirenu hai! Manmieshie le lawmthaw hi Pathien le raha inih, iti hi jet u makche maw? Khajarkhan manmieshie le lawmthaw jawtpa kha tu nining a Pathien le rahana ikon inih.
59004005	Ninawkle, “Kieini dieng a awm Ratha kha na ningawroitak a rangai,” iti hi miejiek na nemna boi a iriei keng, tia nangimining u maw nih?
59004006	Inia ama na numpokmirit arawpdet kha ipek inih. Khajarkhan miejiek ah ieriei: “Pathien na lienrasha hai kha rodoi pui, inia mulung renem hai dieng khan numpokmirit kha ipek inih.”
59004007	Khajarkhan Pathien awnoi khan awm u roh. Diabol kha rodoi pui u roh, khan ama kha nangni ah put ah tan rangnih.
59004008	Pathien kha ranai pui u roh, khan ama na naranai pui u rangnih. Nang khut u kha rushuk u roh, Aw munu miring hai. Nang mulung u kha riethiengmashak u roh, Aw mulung ding boi hai.
59004009	Awi u roh, jum u roh, khan chap u roh! Nangmunui u kha jumna, khan nangningai u kha maikhuna kha chang rosho.
59004010	Pumi maikung a rede u roh, khan ama na nalawm u rangnih.
59004011	Khatlekhat dieng ashie a riebieh u naw roh, uliennai hai. Uliennai chung a ashie iriei a, chawngishat ama kha na dan kha imieshiet a chawngishat pe inih. Inia Dan chung a chawngnangshat a tu, Dan arung miring kha nimakche a, chawngmochomi kha nangnih joi.
59004012	Dan Apepa `khat awm. Ama na ashan ngam, khan amathang ngam. Khajarkhan tukhat chung a chawngshat nang tumaw nangnih?
59004013	Tun she roh, “Von ninawkle jing a khopui `khat ah she a kum `khat vak awm a, rievieithaw a, nemna tampui muk rang,” ati miring hai.
59004014	Inia jing a imaw shok nih, iti jet u makche. Nang ringkho u kha imaw nih? Mahi tuiruhu pha bawngte alar a athang kha inih.
59004015	Kha ruhut a “Pumi na adit joiatu, kieini naring a mahi ninawkle makha nawthawthiei uh,” nangiti u rang a shok.
59004016	Inia tun nangni na nang rangrat chon khan liennangrasha uh. Kha ang lienrashatna kholok kha ashie inih.
59004017	Khajarkhan tunita`awm atha thawna kha ejet a, makha thaw joinawkatu, ama rang khan makha munu inih.
59005001	Tun she rang roh, Aw rawchawng miring hai, nang chung a shawnarana ajong rang a jarkhan, rie`ieklam a chap u rang roh.
59005002	Nang rawchawngna kha rono joi, khan nang ponledier kha lieida na shaksho joi.
59005003	Nang rangkachak le nang dangka hai kha ek na shak joi, khan amani ek na ishak kha na nang chung ua kungchang joi. Makha na nang taksha u kha miei ang a nakang pe u rangnih. Nangni na nikho dawng rang khan niei nangbawm uh.
59005004	Shawlawh nangimohon u nang loivat hai kha na ra`ai uh. Khan rawkhawm miring hai ara`ai he kha Ramiring hai Pumi nokor kha shok joi.
59005005	Nang na ahur a le hoiriethiei a rieliei chung a nang ring joi, that rang a hai kha ang a, nang mulung u kha nangvai uh.
59005006	Nangni kha norodoi pui boi midikpa kha nangheng a nangruthat uh.
59005007	Khajarkhan uliennai hai, Pumi jong malalim adoi rat u roh. Enro, pieipak na rushur relen le rushur ashum imuk rang a kha, rieliei ara manlu kha arat malalim, loithaw miring hai na doirattak a ingak a awm u inih.
59005008	Nangniawm adoi rat u roh. Nang mulung kha menet u roh, ajarla Pumi jongna rang a kha anai joi.
59005009	Uliennai hai, nangni kha anahengna boi u rang, nangni khatlekhat chung a mieshiet nana u naw roh. Enro, chawngshatpa kha mawkawt kung ah iding a awm joi!
59005010	Kuliennai hai, Pumi riming a chawngruriei thiempulien hai kha shawna le doiratna endar `khat a loi u roh.
59005011	Enro, rudoingam miring hai kha rahvanmuh miring inih niti uh. Job doiratna kha nangni na nangrujet u joi. Dawng tieng Pumi na ama dieng a iruthaw pe kha nangrujet uh. Pumi na lungnatna le roihoina kha ama chung a rutet pe.
59005012	Inia chungchon a, kuliennai hai, rieliei le ravan, khan tieitang riming ban a chawngrakham u naw roh. Inia nangni na hengna khan nangchona boi u rang, “Awh,” nangitina u khan “Awh,” nih rosho, khan “Nang,” nangitina u khan “Nang,” nih rosho.
59005013	Nang kar ua tukhat na shawna maw doi? Ama na nikna niei rosho. Tukhat na mulungparna maw niei? Ama na mapakna lah kha thaw rosho.
59005014	Nang kar ua tukhat na natna maw niei? Ama na bieklamkai hai kha koi rosho. Amani na Pumi riming a thao nawt pe u rieshie ama rang nikna niei pe u rosho.
59005015	Takashawn nikna kha na anapa kha shan rangnih, khan Pumi na ama kha mothoi rangnih. Munu ruthaw joiatu, Pathien na rangaidam pek rangnih.
59005016	Nangdamna u rang, khatlekhat dieng nang shietna u kha rophong u roh, khan khatlekhat rang Pathien dieng nikna niei u roh. Midik miring nikna kha na chon tampui thawna ranak ieniei.
59005017	Elijah kha kieini le ra`ang balam miring `khat runih. Ama na mulungluttak a rushurna boi rang, Pathien dieng runik. Khan rieliei chung a kum `thum le tha `ruk ro rushur mak.
59005018	Khashole roshurna rang, Pathien dieng runikthep a ravan na ro jong pek, khan rieliei na ama ara kha rumoshok.
59005019	Uliennai hai, nang kar ua tukhat na adik ah put ah achai a shik `khat na vak mikir joiatu,
59005020	munu miring `khat lamirehena ah put ah avak mikirpa kha na ama ringphuk kha athi ah put ah ashan pe rangnih, khan munu tampui kha mukhu pe rangnih, iti hi jet rosho.
60001001	Jesu Christa tirtawn Peter kiei na Pontus, Galatia, Cappadocia, Asia, khan Bithynia ah retherak a awm khotang hai dieng kimiejiek inih.
60001002	Amani kha riethiengmashakna Ratha chonthaw jar a, apa Pathien na irujetmasha dungjuia, irumadan u nih joi. Makha Jesu Christa chawngriei rangaina rang le ama thishen kha nang chung ua athingna rang a inih. Numpokmirit le lungdamna kha Pathien na ruphu a nepeh u rosho.
60001003	Nupumi u Jesu Christa Apa Pathien kha mapak chang rosho. Ama roihoina ruphu dungjuia, Jesu Christa thoiretna jar a, ngakmining aring nienieina u rang, takthar a kieini hi inomoshok u nih joi.
60001004	Makha nangni rang a ravan a ibawm athangthiei boi, rono boi le achoi boi kha nangmanna u rang a inih.
60001005	Takashawn jar a dawng pha khan rophong rang a rasham shandamna rang, kieini hi Pathien ranak na nurung joi.
60001006	Pha bawngte shung hin enretena shikshik chung a shawna nangidoi u rang a kha rangai joiawm, makhan nangrawshaw uh.
60001007	Makha Jesu Christa kha malangmashak phakhan, nang takashawn u riethieng kha mapakna, richitna, khan lurna khan imuk changna rang a inih. Ajarla nang takashawn u kha na, miei na danenshe`awm athangthiei rangkachak kha, ikhe inih.
60001008	Ama kha nangmuk u nawkawm, numnangpok u joi. Ama kha nangmuk u nawkawm, takanangshawn u joi. Khajarkhan chawng na imeler ngam boi lurna aship khan nangrawshaw u joi.
60001009	Ajarla nang takashawn u ara, nang ratha u shandamna kha nangmuk u joi.
60001010	Nangni dieng ajong rang a numpokmirit chungchanga rurophong, thiempulien hai na mahi shandamna chungchang hin riringtak a ruthir ua, rutawk uh.
60001011	Amani dieng a awm Christa Ratha kha na Christa shawna hai chungchanga le unuk a ajong rang a lurna hai chungchanga, masha a kungruchang u hai kha itik a le itia rushok maw nih, iti chungchanga irutawk u inih.
60001012	Ravan ah put ah ijongtir Ratha Riethieng na nangni dieng athachawng kha ruriei u jar a, hihaihi amani rangte a iruthaw u nimak a, nang chon u awm iruthaw u inih, iti kha amani na nurumalangmashak pe joi. Khahaikha ravantir hai na`awm rumuk jawt uh.
60001013	Khajarkhan nang mulungmining u khan rasham u tana nang mulung u kha shur u roh. Jesu Christa kha malangmashak phakhan, nangni rang ijongchawi rang a numpokmirit chung khan nang ngakmining u kha rupumping a tet u roh.
60001014	Rieijui naite hai kha ang a, jet boi a matieng a taksha ditrekhena me kha loi u naw roh.
60001015	Inia nangni nurukoipa kha riethieng nit jarkhan, nang nunchan u kholok a riethieng kha chang u roh.
60001016	Ajarla hitihin rumiejiek, “Kiei hi riethieng kinit jarkhan, nangniawm riethieng u roh.”
60001017	Amama chonthaw dungjuia enshietenlar boi a chawngashat, nangpa u kha nangkoi u joiatu, khotang a nangawm shungshe khan chitlam a awm u roh.
60001018	Nang pilepu hai ah put ah nemna boi a nitum hai ringna ah put ah athangthiei dangka ninawkle rangkachak kha le inurukhek u nimak,
60001019	inia rehena le shebe awm boi kengam thishen ang a, manlu Christa thishen kha na inurukhek u inih, iti kha nangjet uh.
60001020	Pathien na ama kha manmieshie phun mala a irujetmasha inih, inia nangni rangbak a mahi dawng pha hin a imalarmashak inih.
60001021	Athi ah put ah irumothoi a, ama dieng a lurna rupeh Pathien kha Christa jar a takanangirushawn u inih. Hitihin nang takashawn u kha le nang ngakmining u kha Pathien dieng a`awm inih.
60001022	Ratha jar a adik kha nangjui u jarkhan, nang ratha u kha nangriethiengmashak u joi. Makha uliennai chung a thanunchan a niboia numropokna rang a inih. Khajarkhan mulung riethiengtak a khatlekhat numropoh u roh.
60001023	Aring le kumshawt a awm Pathien chawng jar a athangthiei muchi ah put ah niboia, athangthiei boi muchi ah put ah athar a inomoshok u nih joi.
60001024	Ajarla “Miring kholok hi champi a`ang inih, khan miring lurna kholok hi champi apar le ra`ang inih. Champi na achar, khan apar hai kha ocho.
60001025	Inia PUMI chawng tu kumshawt a awm.” Makha nangni dieng a ishem athachawng kha inih.
60002001	Khajarkhan shietmining kholok, mimohonna kholok, thanunchan kholok, mukmakna kholok le mimieshietna kholok kha pai u tana,
60002002	ashok `thar naite hai ang a, runutui riethieng a`ang Pathien chawng kha vanhat u roh. Makha jar a nangni nangrawshawn u rangnih.
60002003	Nangni na Pumi hi numpokthiei inih, iti tuidan kha nangen u joi jarkhan, makha vanhat u roh.
60002004	Miring hai na iruheng u, inia Pathien na tu irumadan, manlutak `khat achang, Aring a awm lung ama dieng khan ava nangnih uh.
60002005	Nangniawm rathalam inshung le thiempumun riethieng `khat a imothoi, aring lung hai kha nangnih uh. Makha Jesu Christa jar a Pathien dieng rutuk ratha rawthawina kha pekna rang a inih.
60002006	Ajarla miejiek a hitihin awm, “Enro, Zion khan kimadansha le manlu lung `khat kuphun joi. Ama takashawn miring kha na jakna shukmuh a muh naw nih.”
60002007	Khajarkhan takashawn nangni dieng ama hi manlu `khat inih. Inia chawngjui boi amani dieng tu, “Inthaw miring hai na iheng kik a runiei lung kha ruchang joi.”
60002008	Khan “Lung kha na amani keruthuina, khan lungbiei kha na amani bakna ruchang joi.” Amani na chawng kha jui boi u jarkhan, ke`iruthui u inih. Amani keruthui kha imuchuksha inih.
60002009	Inia nangni tu phung madan, reng thiempumun, phung riethieng, ama miring achang kha nangnih uh. Makha nangni kha ajing ah put ah ama mieivar ah nakoi shindawngroi Pathien rieihoina kha rophongna rang a inih.
60002010	Pha `khat khan Pathien miring runih u makche, inia tuntu Pathien miring hai kha nangnih u joi. Pha `khat khan roihoina kha rumuh u makche, inia tuntu nangni na roihoina kha nangtum u joi.
60002011	Kunumpok hai, nang ratha u chung a rathaw munuphung ditrekhe ah put ah nangrechenna u rang, milak hai le khotang hai `khat a, kinawmawshawk u inih.
60002012	Phungshik hai kar khan richittak a awm u roh. Makha amani na ashie athaw miring hai nangnih u, tia chawngriei u phakhan, nang chonthaw atha kha muk ua, manmieshie ijongphak rang a Nikho khan, amani na Pathien kha mapakna u rang a inih.
60002013	Khajarkhan Pumi rangbak khan, miring hai shena rikip awnoi khan awm u roh. Chungchon a ranakniei reng ama dieng khan nita`awm, ama awnoi khan awm u roh.
60002014	Ninawkle, ashie athaw hai kha chepna rang le atha thaw hai kha mapakna rang, reng na irutir rampo hai awnoi khan awm u roh.
60002015	Ajarla atha nangithaw u kha na mimawng hai jetnaboi kha nangimakha u kha Pathien mulungmining inih.
60002016	Ningcham miring hai kha ang a ring u roh. Ashie kha mukhuna rang, nang ningchamna u kha rotokna boi a, Pathien shok hai kha ang a, ring u roh.
60002017	Mi kholok kha richit peh u roh. Takashawn uliennai hai kha numpoh u roh. Pathien kha chih u roh. Reng kha richit peh u roh.
60002018	Shok hai, chit kholok le nang pumpa u hai dieng luraw thaw u roh. Atha le mulungrenem hai dieng ranga niboia, arum hai diengawm luraw thaw u roh.
60002019	Ajarla, Pathien dieng a nanginiei lungthim jar a, shawna doina boi rangshe khan shawna nangdoi phakhan, makha mapakthiei inih.
60002020	Ajarla, nangrehe u jar a rawmawtawng a nangidoi u nitjoiala, nangni rang imaw nemna nih? Inia atha nangthaw a, makha rang khan shawna nangdoi u joiatu, Pathien dieng a ningnitna kha nih rangnih.
60002021	Ajarla mahi rang hin a nangni kha inurukoi u inih. Ajarla Christa na kieini rang a shawna irudoi kha endar `khat irumak inih. Makha ama kenu kha nangjuina u rang a inih:
60002022	“Ama na munu ruthaw mak, khan ama ner khan milem-midawina rumuh mak.”
60002023	Ama kha irachai a engshiet a ruthaw u phakhan, amani dieng khan engshiet kha rumikir mak. Ama na shawna rudoi phakhan, amani kha rumichit mak. Inia adik a chawngashat ama dieng khan nining a rurepeh joi.
60002024	Cross chung khan numunu u hai kha upumtak na ruruput joi. Makha kieini na munu hai khan thitna niei a dikna khan ringna rang a inih. Ama apawp shebe kha na nangni kha inurumadam u inih.
60002025	Ajarla nangni kha kengam lamrehe kha a`ang nangnih uh, inia tuntu Kengamroi le khan nang ringphuk u tenareh ama dieng khan nangvakkir u joi.
60003001	Khatikhan nupui hai, nang inkotak hai awnoi khan awm u roh. Makha eshen na chawng kha jui u joi nawkawm, chawng jaw boi a, unungak hai awmchan kha na amani kha mawjawtna rang a inih.
60003002	Richit le taklak a nangring u kha amani na muk u phakhan, nangmawjawt u rangnih.
60003003	Nang sham u kha raphanmashak a, rangkachak kha li a, ninawkle ponledier atha thaw a, mailang khan rielien u naw roh.
60003004	Makha ruhut a athangthiei boi mulung renem le miri`ir shungrieirit miring kha le rielien u roh. Makha Pathien maikung a manlu inih.
60003005	Ajarla ronglui a nupang riethieng hai kha na Pathien dieng ngakmining runiei ua, hitihin rurielien uh. Khan amani inkotak hai awnoi khan ruring uh.
60003006	Khatikhan Sarah na Abraham chawng kha rujui a, pumi, tia ama kha rukoi. Inimichit jar a niboia, atha kha nangthaw u joiatu, ama shanu hai kha nangnih u joi.
60003007	Inkopa hai, khatikhan nang nungak hai kha riringtak a awm pui u roh. Bekoirat `khat a le ringkho numpokmirit kha atumshom `khat a loi u tana amani kha richit peh u roh. Makha nang inikna u hai kha kharna boi rang a inih.
60003008	Dawngkhit a, mulungmining `khat a nang kholok awm u roh. Khatlekhat numropoh u roh. Uliennai hai kha numpoh u roh. Nang mulung u kha renemmashak u tana rede u roh.
60003009	Ashie kha ashie le khan rachaina kha rachaina le thung u naw roh. Kha ruhut a rahvan nangtumna u rang, Pathien na inurukoi u inih, iti hi jet u tana rahvan peh u roh.
60003010	Ajarla “Ringkho numapoh jawt le khan atha nikho hai amuh jawt miring kha na ashie chawngriei ah put ah iemieliei le mohonna boi rang, ama ner kha makha rosho.
60003011	Ama na ashie ah put ah hieirieshie atha kha thaw rosho. Ama na lungdamna kha tawkrieshie makha rojo rosho.
60003012	Ajarla midik hai chung a PUMI na imik atetna, khan amani nikna hai kha rangaina rang onokor awdawna. Inia PUMI mai kha ashie athaw miring hai kha le re`er inih.”
60003013	Atha kha nangthaw jawt u joiatu, engshiet a natawn u rang a kha tumaw nih?
60003014	Dikna rangbak khan shawna nangdoi u joi a awm, rahvanmuh miring kha nangnih uh. “Khan amani michitna khan nangni chih u naw roh, ninawkle mulungshaw u naw roh.”
60003015	Inia nang mulung shung ua Pumi Pathien kha riethiengtak a tet u roh. Rede le richit a, nang mulung shung ua awm ngakmining jar a chawng inawrawdawn mi rikip dieng khan rodoi pui rang khan rasham jawnjai u roh.
60003016	Christa jar a nang awmchan atha kha ashie athaw `khat a rieishiet phakhan, lungthim atha kha tet u roh, amani na jak muk u rangnih.
60003017	Pathien mulungmining kha nitjoiatu, atha nangithaw u jar a shawna nangidoi u kha ashie thaw jar a shawna doinek khan athadet inih.
60003018	Ajarla Christa na munu hai jar a voikhat shawna rudoi. Makha midik `khat na midik boi hai rang a iruthaw chon inih. Makha ama na Pathien dieng nawchawina rang a inih. Taksha khan ama kha ruthat uh, inia Ratha jar a ama kha rumiring joi.
60003019	Ratha jar a ama na`awm rushe a lungroko shung ah ratha hai dieng khan chawng rurophong.
60003020	Tolai voikhat Noah rong a Pathien na doirat a rungaklai, Noah na rokongpui kha rukonlai, tui kar khan ratha ieriet bakte irushan inih.
60003021	Tui kha na, Jesu Christa thoiretna jar a, tun a kieini nashan baptisma hi ikhin inih. Makha baptisma kha na nupum ua akhe hi iloi nimak a, atha lungthim ah put ah Pathien dieng a chawngrakham kha inih. Jesu Christa thoiretna jar a baptisma kha na inashan inih.
60003022	Ama na ravan a ruhawng a Pathien khut chang tieng khan awm joi. Khan ravantir hai, chamniei hai, khan ranak hai kha Pathien na ama awnoi ah atet joi.
60004001	Hitihin Christa na kieini rang taksha a shawna rudoi jarkhan, makha miningtak kha le rapon kha rieshiei u roh. Ajarla taksha a shawna rudoi ama kha na munu ah put ah aranga nih joi.
60004002	Khatikhan ama na ringkho dawnshe khan miring hai ditrekhe rang khan ring boi a Pathien mulungmining rang khan ruring inih.
60004003	Ajarla rejaikawk, taksha ditrekhena, jukhawp, juhoiriethiei, lawp a juneh, khan mitiroi rilim chubaibawk hai kha thaw a ashesho ringkho khan Phungshik hai mulungmining niruthaw u khan ahunlim nangnih u joi.
60004004	Kha`ang arangatna awm boi a along munu khan amani le nangtan boi u jarkhan, shindawngna niei uh. Khajarkhan amani na nangni kha niemieshiet uh.
60004005	Inia aring le athi chawngshat rang a rasham ama dieng khan amani na ithaw chon hai jar kha pek u rangnih.
60004006	Hijarhin tuntu athachawng kha athi miring hai dieng khanawm irushem pe u inih. Makha amani kha shik miring hai kha ang a taksha dungjuia chawngrushat pe joiawm, Ratha dungjuia amani na ringna rang a inih.
60004007	Tun nieinak kholok dawng kha hawng nai joi. Khajarkhan nikna rang khan mulunglut le riring kha nih u roh.
60004008	Hihai kholok chung hin khatlekhat rang numpok kha nieichak u roh, ajarla numpok na munu tampui kha imukhu inih.
60004009	Muruk a mimieshiet boi a khatlekhat rang a jinchonthiei kha chang u roh.
60004010	Mi rikip na khutchawi inieirim nit jarkhan, Pathien numpokmirit arawp dungjuia nieitin atha hai `khat a, khutchawi kha khatlekhat dieng chonthawna a rotokna u roh.
60004011	Tukhat na chawng riei joiatu, Pathien chawngtak kha ang a riei rosho. Tukhat na michon thaw joiatu, Pathien na ipek ranak kha le thaw rosho. Makha Jesu Christa jar a nieinak kholok chung a Pathien kha mapakna rang a inih. Lurna le ranak kha kumshawt a ama dieng a`awm nih rosho. Amen.
60004012	Kunumpok hai, enneretena u rang, ajeng a shawna enretena khan, nangni dieng erekhek ashok ang a, shindawngna niei u naw roh.
60004013	Inia Christa shawna khan shaw puishom u tana ningai u roh. Makha Christa lurna kha malangmashak phakhan, rawshawlam a nangningaina u rang a inih.
60004014	Christa riming rang khan engshiet nangtum u joiatu, rahvantha kha nangnih uh. Ajartu lurna le Pathien Ratha kha na nangni dieng awm joi. Amani rang tu ama hi mieshietna kha inih, inia nangni rang tu ama hi lurna kha inih.
60004015	Inia mithat ninawkle murushah ninawkle ashie athaw miring ninawkle mi tieitang jar a khut araw miring `khat a shawna kha doi u naw roh.
60004016	Inia tukhat na Christian `khat a shaw joiatu, jak naw rosho, inia hi chungchang hin Pathien kha mulur rosho.
60004017	Ajarla Pathien in ah chawngshatna putna rang a pha kha jong joi. Khan makha kieini dieng put masha joiatu, Pathien athachawng ajui boi hai dawng kha imaw ninih?
60004018	Tun “Midik rang khan shanna kha shaw joiala, pathienjet boi le munu miring rang khan imaw rachang nih?”
60004019	Khajarkhan Pathien mulungmining dungjuia shawna adoi miring hai kha na takashawn rang a rutuk nakonpa ama dieng, atha chon thaw a, amani ratha kha peh u rosho.
60005001	Christa shawna khan kungruchang le irophong rang a lurna kha atum rang, bieklamkai `khat changna a, nang kar ua bieklamkai hai dieng khan mawshawkna kieniei.
60005002	Nang kar ua awm Pathien kengam hai kha roina rang, kengamroi hai chon kha thaw u roh. Makha nangni na epchon a niboia, mulungdit a, khan mulung dik boi nemna rang khan niboia, ningawroitak a thaw u roh.
60005003	Khan nangni dieng khutinorotho u chung khan chungrasha boi a, kengam hai dieng khan endar chang u roh.
60005004	Khan Kengamroi Ulienchang kha na jonglar phakhan, achoi boi lurna renglukhum kha nangtum u rangnih.
60005005	Khatikhan khangthar hai, nangni na lamkai hai awnoi a awm u roh. Nang kholok na khatlekhat awnoi a awm u roh. Khan redena kha rieshiei u roh. Ajarla, “Pathien na lienrasha hai kha akhar, khan rede hai dieng khan numpokmirit kha ipek inih.”
60005006	Khajarkhan ranakniei Pathien khut noi khan rede u roh. Makha Pathien na chanthatna `khat a nangni kha nalawmna rang a inih.
60005007	Nang mulungshaw kholok kha ama dieng tetna u roh, ajarla ama na nangni kha anareh uh.
60005008	Mulung kha khop u roh. Riring u roh. Ajarla nang rahapui u diabol kha kieipui murung kha ang a, tumaw kashak rang, tia shehawng a awm.
60005009	Ama kha khar u roh. Nang shawna u kha le ra`ang shawnatak kha nang uliennai hai na`awm rieliei hin doi u, iti kha jet u tana, nang takashawnna u khan dingrep u roh.
60005010	Khan Jesu Christa dieng a ama kumshawt lurna a inurukoina numpokmirit kholok Pathien kha na, apha bawngte nangshaw u shole, nurupummashak u rangnih, namarat u rangnih, nemenet u rangnih, khan nettak a nimiding u rangnih.
60005011	Lurna le ranak kha kumshawtkumshawt a ama dieng awm rosho. Amen.
60005012	Takashawnthiei `khat inih, tia kiruloi uliennai Silvanus jar a, kiei na tawihiei a kiemiejiek inih. Pathien numpokmirit kha adik inih, tia kinawmawshawk ua, khan kungachang kanih. Numpokmirit khan dingrep u roh.
60005013	Nangni le imadanshom Babylon ah awmnu na chubai nepek uh. Khan kashapa Mark na`awm chubai nepek uh.
60005014	Numpok biengrutum kha le khatlekhat dieng chubai repeh u roh. Jesu Christa dieng a awm nang kholok dieng lungdamna kha a`awm nih rosho. Amen.
61001001	Jesu Christa shok le tirtawn Simon Peter kiei na takashawn aman hai nangni dieng kimiejiek inih. Napathien u le nashandampa Jesu Christa dikna jar a, nangiman u takashawn kha ki`iman u takashawn kha le manrawp ra`angre.
61001002	Pathien le nupumi u Jesu Christa jetna shung khan numpokmirit le lungdamna kha apung nih rosho.
61001003	Ringna le Pathien chitna rang a rangai rikip kha Pathien ranak na kieini dieng nepek joi. Makha ama lurna le ama thatna jar a kieini hi nurukoipa kha nejet u jar a inih.
61001004	Khahaikha jar a alientak le manlutak chawngrakham hai kha ama na kieini dieng nepek joi. Makha amani jar a, ditrekhena jar a manmieshie shung a awm morona ah put ah nangrekhe ua, Pathien balam kha atumshom nangnitna u rang a inih.
61001005	Ajarla makhatak jarkhan mulungluttak a nang takashawn u khan tharieina, tharieina khan jetna,
61001006	jetna khan takshurna, takshurna khan doiratna, doiratna khan Pathien chitna,
61001007	Pathien chitna khan uliennai numropokna, uliennai numropokna khan numpok kha bo u roh.
61001008	Ajarla hihai kholok hi nangniei ua, nang kar ua pung joiatu, nupumi u Jesu Christa jetna khan rongawm rong u naw tinih, khan ara boi kha`awm chang u naw tinih.
61001009	Ajarla hihaihi aniei boi ama kha mik`entawi le mikchaw inih, khan ama munu alui hai kha riethiengmashak joi, iti kha imieniei inih.
61001010	Khajarkhan uliennai hai, inokoina u le inamadanna u kha akalang moshokna rang, mulungluttak a thaw u roh. Ajarla makha nangthaw u joiatu, keruthuina kha shukniei a niei u naw tinih.
61001011	Ajarla nupumi le nashandampa u Jesu Christa kumshawt rengchangna khan rupumping a lutna kha nepek u rangnih.
61001012	Nanginiei u adik khan nettak a nimiding u, iti kha nangjet u joiawm, mejet jawnjai rang hin kiei na ishawn boi a thaw jawt mi`ing.
61001013	Kiei na mahi thamber hin kaw`awmlailim, nangni kha mejetret a meche rang hi adik chon `khat a koloi.
61001014	Nupumi u Jesu Christa na inumumuk dungjuia, kathamber hi relen a kimak rang a nih joi, iti hi kiei na kejet.
61001015	Kiei na kakawchawi shole, hihaihi nangmining jawnjaina u rang, kiei na thawtuk kha kithaw inih.
61001016	Ajarla nupumi u ranak le Jesu Christa jongna rang a kinemejetna u khan, miring hai na shingveng a ikon lungthurishim kha kieini na rujui u mi`ing, inia ama renglur mikkungchang hai kha kuruchang u inih.
61001017	Ajarla Erekhek a Lurna ah put ah he `khat na ama dieng chawngriei phakhan, Apa Pathien ah put ah richit le lurna kha irumuk inih: “Mahi kunumpok kashapa kha inih, ama dieng hin ningnitna kha kieniei.”
61001018	Khan ravan ah put ah ajong mahi hesho hi kieini na ama le lawn riethieng ah kuruawm u lai khan kirujet u inih.
61001019	Khajarkhan thiempulien hai chawng hai kha kieini rang anet nih joi. Kho hawng var masheng, khan jingkar arshi kha na nang mulung shung ua awm masheng, jingna mun a avar thaomiei khan nokor nangimiding u kha ang a, amani chawng hai khan nokor nangmiding pe u joiatu, nangni rang tha rangnih.
61001020	Akhat changna a mahi jet u roh, makhala miejiek rophong `khatsheawm miring `khat ah put ah hawng shok nimak.
61001021	Ajarla miring mulungdit a rophongchawng hawng shok mak. Inia amani kha Ratha Riethieng na imeper le roroia iruriei u inih.
61002001	Inia mi hai kar a thiempulien jok hai ruawm kha le ra`ang a, nang kar ua`awm thiempulien jok hai kha hawng awm rangnih. Inamathangthiei ruchukna jok kha amani na murukte a hawng chawi u rangnih. Amani rurawchawh Pumpashe kha rujawt u mak, khan relentak a thangna kha amanirilik dieng imuchut u inih.
61002002	Khan mi tampui na amani rejaikawk chon kha jui u rangnih. Amani jar a adik lam kha na mieshietna muk rangnih.
61002003	Khan amani raphamna jar a lemna chawng le nangni kha vetrotokna a nawthaw u rangnih. Ashawt pha ah put ah amani chung a chawngshatna kha rudaw mak, khan amani chung a thangna kha rumiei mak.
61002004	Ajarla Pathien na munu thaw ravantir hai kha ruhawi boi a rui ajing le khoplam a tartaros a ruthong a chawngshatna rang khan rutet joiatu,
61002005	ama na Pathienjet boi manmieshie chung a tuilien jong chawi phakhan, dikna rophong Noah kha shiri eshen le rushan joiawm, ronglui hai kha ruhawi nawkatu,
61002006	Sodom le Gomorrah khopui hai kha ruvut rurashatmashak a irumathangbieng kha ahawng rang a Pathienjet boi a aring hai rang a endar `khat a rutet joiatu,
61002007	danishawnboi miring hai rejaikawk chon kha na ningirumieshiet pe u midik Lot kha Pathien na rushan joiatu
61002008	(makha midikpa kha amani kar a ruawm inih. Amani danishawnboi chon hai kha irumuk a irujet nitjoiatu, makha na ama dikna ringphuk kha nikhonikho a irumawshaw pe u inih),
61002009	Pathienchi miring kha lemna ah put ah itia ishan rang a maw nih, khan midik boi hai kha chawngshatna Nikho rang le chepna rang itia ihawi rang a maw nih, iti kha Pumi na ijet inih.
61002010	Khinniei a taksha ashie ditrekhe dungjuia aring hai le chamniei hai ishawn boi hai chung khan inih. Amani kha chitchai jet boi, ningnom a awm, lienrang hai mieshiet rang, achih boi hai kha runih uh.
61002011	Ravantir hai kha amaninek a ratna le ranak a liendet u joiawm, Pumi maikung a amani chung a chawngshatna rang, mieshietna chawng kha riei u mak.
61002012	Inia hihai miring hi mining awm boi, shur a that rang a, ramsha hai a`ang, amani na ijet boi u nieinak hai chung a mieshietna chawng kha riei uh. Amani amna u khan ambieng u rangnih.
61002013	Amani idikna boi u lawh kha imuk u rang a inih. Amani na nishun khan lungtawr shie khan ningai uh. Amani kha adelawk le mieshiet kha chang uh. Amani na nangni le lungtawr shie thaw u phakhan, amani mimohonna khan ningai uh.
61002014	Imik u hai khan uire ship jarkhan, munu thaw chat u mak. Anet boi ratha hai kha ahawr uh. Rapham chon thaw rang khan amani mulung u khan ajeng a ruthaw uh. Pathien na pumibot naite hai kha chang uh.
61002015	Amani na adik lam kha apai ua, lamrehe uh. Dikna boi lawh numrupoh, Bosor shapa Balaam lam kha amani na rujui uh.
61002016	Inia achawngthiei boi ranngam kha na miring hesho a ruchawng a ama shietna jar a rurawkawk, khan thiempulien vetna kha rukhar pe.
61002017	Hihai miring hi tui awm boi tuikhur, rithikhopui na inawng romiei kha nih uh. Amani rang khan kumshawt a jingnakhap kha ihawi pe inih.
61002018	Ajarla nemna boi chawngriei a lienrasha hai kha na, amani taksha ditrekhe le rejaikawk chon khan, rehe a aring hai ah put ah dengre a vakrekhelimlai, amani kha ruhawr uh.
61002019	Amanirilik amna shok a awm chuchung ua, ningchamna chawngrakham kha amani dieng rophong uh. Ajarla ih `khat na miring chung a pumpa chang joiatu, makha miring kha makha nieinak shok kha achang inih.
61002020	Ajarla, Pumi le shandampa Jesu Christa jetna jar a manmieshie amna ah put ah rurekhe u shole, amani na lut u ret phakhan, elem a mawtawr u joiatu, putnanek khan dawng kha amani rang khan shiedet.
61002021	Ajarla amani na dikna kha jet u shole, Pathien na amani dieng a irupek chawngpek riethieng ah put ah akirnek a tu, dikna lam kha irujet boi u rang a kha amani rang athadet inih.
61002022	Inia chawngrichi adik dungjuia, mahi amani dieng a ashok inih: “Ui na ama moloktak dieng khan ikir,” khan “Vawkpui na tuirobo joiawm, chir irobothep inih.”
61003001	Kunumpok hai, adi changna chawngmawchawi hi tun nangni dieng kimiejiek inih (chawngmawchawi dire khan nang mulung u riethieng kha mothoina rang, mejetnaret `khat a kimiejiek inih).
61003002	Makha thiempulien riethieng hai na matieng a irurieisha chawng hai le khan nang tirtawn u hai dieng irurieinasha u Pumi le Shandampa chawngpek hai kha nangminingna u rang a inih.
61003003	Akhat changna a mahi jet u roh, makhala nikho dawng hai khan erawh thaw miring hai kha jong rangnih. Amani na amani ditrekhe dungjuia ring u rangnih.
61003004	Amani na ti u rangnih, “Ama jongna rang a chawngrakham kha khoshekawt ah maw awm joi? Ajarla nipilepu hai ruthi uah put khan nieinak kholok khati momoi khan konputpek ah put ah ruawm inih.”
61003005	Ajarla amani na mahi chana a jetnaw`awm iruthaw u inih, makhala tona a ravan hai hi Pathien chawng jar a irumaw`awm inih, khan rieliei hi tui ah put ah le tui shung ah irumidingsho nih joi.
61003006	Khalai a ruawmsha miring hai kha tui na ruhup a rumathang joi.
61003007	Khan makha chawngtak kha na tuntun a ravan le rieliei hi miei rang khan a ihawi inih. Mahi chawngshatna le pathienjet boi miring thangna Nikho rang khan a ama na itet inih.
61003008	Inia kunumpok hai, mahi `khat hi mieniei u naw roh, makhala Pumi rang tu ni `khat hi kum bawp `khat le ra`ang inih, khan kum bawp `khat hi ni `khat le ra`ang inih.
61003009	Tukhat na ashum `khat a mining joiawm, Pumi tu ama chawngrakham chungchang khan shum mak, inia kieini rang idoishom inih. Khan tukhatshe na athang rang a kha ama na dit mak, kha ruhut a mi rikip na mulung ilek rang a kha idit inih.
61003010	Inia Pumi Nikho kha jan a murushah ang a jong rangnih. Khan ravan hai kha helehoi rekhektak le hek rangnih, khan kha shung a awm nieinak kholok miei le longchen rangnih. Khan rieliei le kha shung a awm chon hai kha kang rangnih.
61003011	Hihai kholok hi hitihin a animjit rang a nit jarkhan, itia riethieng le Pathien chih miring achang rang a maw nangnih, iti kha mining u roh.
61003012	Pathien Nikho jongna rang a kha tuiravawncham ang a rungak u roh. Makha nikho jarkhan, ravan hai kha miei a rinim ning, tia kha shung ah awm nieinak hai kha miei a long rangnih.
61003013	Inia ama chawngrakham dungjuia, dikna awmna ravan athar hai le rieliei athar kha nirungakrala u inih.
61003014	Khajarkhan kunumpok hai, nangni na hihaihi nangingakrala u le roroia, jie awm boi, ninawkle metek boi a lungdam a ama na numukna u rang, enchak a rojo u roh.
61003015	Khan nupumi doiratna kha shandamna `khat a loi u roh. Nunumpok u uliennai, Paul na`awm, ama dieng varna ipek dungjuia, nangni dieng irumiejiek kha a`ang inih.
61003016	Hihai chungchang hin ama chawngmawchawi kholok a iriei inih. Amani shung khan eshen tu jet amatat inih. Makha mimawng le mi riding boi hai kha na amani thangnatak rang khan iriephiermashak u inih. Miejiek shik dieng khanawm khatikhan a ithaw u inih.
61003017	Khajarkhan kunumpok hai, hihaihi nangni na masha a nangjet u joi jarkhan, riring u roh. Khanawkatu mi shie hai irehena kha le nawchawichen u ning, tia nangnetna uah put ah nangcho u rangnih.
61003018	Inia nupumi le nashandampa u Jesu Christa numpokmirit le jetna khan rawshawn u roh. Ama dieng tun le kumshawt dire hin mapakna kha awm rosho. Amen.
62001001	Mahi putna ah ruawm, kirujet u, kimik le kirumuk u, khan kiruenrep ua, khut le kirushit u ringna chawng chungchanga inih.
62001002	Ringkho kha rular jarkhan, kieini na kurumuk ua, kungkachang u joi. Khan Apa dieng a ruawm le kieini dieng a rular, kumshawt ringna kha nangni dieng kirophong u inih.
62001003	Khan kieini na kirumuk u le kirujet u kha nangni dieng kirophong u inih. Makha nangniawm kieini le rawlawpnathiei rang a inih. Khan diktak a nawrawlawpna u hi tu Apa khan Ashapa Jesu Christa le inih.
62001004	Khan nang ningaina u kipna rang, hihaihi nangni dieng kimiejiek inih.
62001005	Khan ama ah put ah kirujet u chawngriei kha nangni dieng kirophong u inih, makhala Pathien hi mieivar kha inih, khan ama dieng hin jingna kha shukawm a awm mak.
62001006	Kieini na ama le nawrawlawp niti a ajing a nalawn uatu, mielieishiei nithaw u inih, khan adik kha thaw u makme.
62001007	Ama na mieivar a awm hi ang a, kieiniawm mieivar a nalawn uatu, khatlekhat rawlawpna kha nieniei u joi. Khan Ashapa Jesu Christa thishen kha na munu rikip ah put ah nieriethiengmashak u joi.
62001008	Kieini na munu niei mi`ing niti uatu, ninining a mohon nana nanih uh, khan adik kha kieini dieng awm mak.
62001009	Kieini na numunu u hai kha norophong uatu, ama tu takashawn rang a rutuk le dikna kha inih, ama na numunu u hai kha narangaidam pe u rangnih, khan dikna boi kholok ah put ah nieriethieng u rangnih.
62001010	Inia kieini na munu thaw mi`ing niti uatu, ama kha mielieishiei thaw miring nimachang a ama chawng kha kieini dieng awm mak.
62002001	Kanai hai, munu nangthawna boi u rang, hihaihi kimiejiek inih. Khan tukhat na munu thaw a`awm, kapa maikung a Narashappui rang, midik miring Jesu Christa kha nieniei u inih.
62002002	Khan Christa hi numunu u rang a ringnikna rawthawina kha inih; kieini ranga rang nimak, inia manmieshie kholok rangawm inih.
62002003	Ama chawngpek kha nurung uatu, mahin ama kha nejet uh, iti kha kieini na nijet u inih.
62002004	“Ama kha kejet,” ati miring kha na ama chawngpek hai kha rung nawkatu, ama kha mielieishiei miring kha inih, khan adik kha ama dieng awm pe mak.
62002005	Tunita`awm ama chawng kha arung ama dieng khan diktak a Pathien numpokna kha rupum pe inih. Mahin kieini na ama dieng na`awm uh, iti kha nijet u inih.
62002006	Ama dieng ka`awm ati miring kha na ama aring dan khan aringir rang a inih.
62002007	Uliennai hai, kiei na nangni dieng chawngpek athar kimiejiek nimak, inia putna ah put ah nangiruniei u chawngpek alui kha inih. Chawngpek alui kha putna ah put ah nangirurangai u chawng kha inih.
62002008	Khan chawngpek athar nangni dieng kiemiejiekthep, mahi ama dieng le nangni dieng adik inih. Ajarla ajing kha thangsho a adik mieivar kha tun var a awm joi.
62002009	Mieivar a ka`awm tu iti, inia ama uliennai tu imukmak ama kha tunshe hin ajing a awm nilai.
62002010	Uliennai numapoh ama kha mieivar a awm inih, khan ama dieng bakna awm pe mak.
62002011	Inia uliennai amumak miring kha tu ajing a awm kha inih, khan ajing khan aring inih. Ama na khotang tieng ah she maw kanih, iti jet mak, ajarla ajing kha na imik hai kha imawchawt pe inih.
62002012	Kunumpok naite hai, nangni dieng kiemiejiek, makhala ama riming jar a nang munu u hai kha arangaidam joi.
62002013	Apa hai, nangni dieng kiemiejiek, ajarla kung ah put ah ama kha nangjet u joi. Rothar hai, nangni dieng kiemiejiek, ajarla nangni na mi shie kha nangmawtawr u joi. Naite hai, nangni dieng kiemiejiek, ajarla nangpa u kha nangjet u joi.
62002014	Apa hai, nangni dieng kiemiejiek, ajarla kung ah put ah ruawm ama kha nangjet u joi. Rothar hai, nangni dieng kiemiejiek, ajarla nangni nangrat uh, khan Pathien chawng kha nangni dieng awm joi, khan nangni na mi shie kha nang mawtawr u joi.
62002015	Manmieshie le kha shung a awm nieinak hai kha numpoh u naw roh. Tukhat na manmieshie hi numpok a tu, ama dieng Apa numpokna kha awm mak.
62002016	Ajarla manmieshie shung a awm nieinak: pum ditrekhena, mik hai ditrekhena, khan ringkho lienrashatna, kholok hi apa tah kha nimak, inia manmieshie tah kha inih.
62002017	Khan manmieshie hi ama ditrekhena kha le thang rangnih, inia Pathien mulungmining athaw miring kha na kumshawt a awm rangnih.
62002018	Naite hai, dawng pha kha nih joi, khan Christa jok jong rangnih, iti kha nangjet uh. Kha ang khan tunawm Christa jok tampui pung joi. Mahi na dawng pha kha nih joi, iti kha inemejet u inih.
62002019	Kieini ah put ah amani kha rushesho joi, inia kieini ah put ah ruthoi nih u mak. Kieini ah put runih uala ruawm u rangnih. Inia rushe u kha na amani kholok kha kieini ah put runih u mak, iti kha imalar inih.
62002020	Khan Riethieng ah put ah thaonawtna kha nangniei u joi, khan kholok kha nangni na nangjet uh.
62002021	Adik kha nangjet boi u jar a nangni dieng kimiejiek nimak, inia makha nangjet u jar a inih, ajarla mielieishiei rikip adik ah put nimak.
62002022	Jesu hi Christa inih, iti rapha miring kha ninawkala, tumaw nih mielieishiei thaw miring kha? Ama kha Apa le Shapa chung a rapha Christa le re`er miring kha inih.
62002023	Tunita`awm Shapa chung a rapha kha na Apa kha niei mak. Ashapa rophong miring kha na Apa kha`awm ieniei inih.
62002024	Kung ah put ah nang irujetsha u kha nangni dieng awm rosho. Kung ah put ah nangirujetsha u kha nangni dieng awm a tu, Apa dieng le khan Shapa dieng khan nang awm u rangnih.
62002025	Khan mahi kieini dieng a chawngirurakhamsha chawngrakham kha inih, khan makha kumshawt ringna kha inih.
62002026	Nangni nomohon rang a hai jar a mahi nangni dieng kimiejiek inih.
62002027	Khan ama ah put ah nangiruloi u thaonawtna kha nangni dieng awm. Tukhat na inuruchuk u rang a kha nemna awm mak. Ajarla thaonawtnatak kha na kholok chungchanga inuruchuk u inih. Makhala adik kha inih, khan mielieishiei kha nimak. Khan makha na inuruchuk u tak kha ang a, nangni ama dieng awm u roh.
62002028	Khan tun, naite hai, ama jonglar phakhan, narangamna u rang le ama maikung a jak numukna boi u rang, ama dieng awm u roh.
62002029	Ama hi adik miring kha inih, iti kha nangjet uatu, dikna athaw miring rikip kha ama ah put ah jong shok inih, iti hi nangijet u inih.
62003001	Enro, kieini hi Pathien naite hai tia koina rang, idawr a alien numpok kha Apa na kieini dieng inepek maw nih! Khajarkhan manmieshie na kieini hi nejet u mak, ajarla mahi na ama kha rujet mak.
62003002	Kunumpok hai, tun kieini hi Pathien nai hai kha nanih u joi, khan kieini hi ih rachang rang a maw nanih u, iti kha lar maklai. Kieini na nijet u kha tu, alar phakhan, ama le nara`ang u rangnih, ajarla amama kha ang a kieini na numuk u rangnih.
62003003	Ama dieng a mahi ngakmining aniei rikip kha na, ama riethieng anih kha ang a, nining a riethieng rangnih.
62003004	Tunita`awm munu athaw kha na Danishawnboi kha ithaw inih, khan munu hi Danishawnboi kha inih.
62003005	Munu hai achawiviek rang a ama kha Pathien na malar joi. Ama dieng khan munu awm mak, iti kha nangjet uh.
62003006	Ama dieng a awm tu kha na munu kha thaw a awm mak. Khan munu athaw tu kha na ama kha muawm muh maklai, khan jetawm jet maklai.
62003007	Naite hai, tute na nangni kha nomohon u naw rosho. Ama kha midik anitak kha ang a, dikna athaw ama kha midik kha inih.
62003008	Munu athaw ama kha diabol ah put inih, ajarla kung ah put diabol kha na munu kha iruthaw inih. Makha jarkhan diabol chon thaw hai kha mathangna rang, Pathien Shapa kha irumalar inih.
62003009	Tunita`awm Pathien ah put ah jong shok ama kha na munu thaw naw nih. Ajarla ama chi kha ama dieng awm, khan ama na munu kha thaw ngam mak, ajarla ama kha Pathien ah put inih.
62003010	Mahi na Pathien nai hai le khan diabol nai hai kha imalar inih. Tunita`awm dikna athaw boi le uliennai numapoh boi ama kha Pathien ah put ah nimak. Khatlekhat Numropokna
62003011	Kieini khatlekhat numropoh u rawi, iti chawngkung hi keng nangni na kung ah put ah nangirurangai u kha.
62003012	Kieini na Cain kha a`ang boi rang nashok uh. Ama kha mi shie `khat ah put ah runih, khan anaipangpa kha iruthat inih. Ijar a ama kha iruthat maw nih? Ajarla ama chon hai kha ashie kha runih pe, khan anaipangpa chon hai kha dikna kha runih pe.
62003013	Kuliennai hai, manmieshie na numukmak u joiawm, shindawngna niei u naw roh.
62003014	Kieini na khatlekhat numnoropoh u jarkhan, thitna ah put ah ringna tieng rawthawt kha nanih u joi, iti kha nejet uh. Tunita`awm uliennai numapoh boi ama kha thitna khan a a`awm inih.
62003015	Uliennai amumak miring rikip kha mithat miring inih. Mithat miring rikip na ama dieng khan kumshawt ringna kha awm pe mak, iti kha nangjet uh.
62003016	Mahin kieini na numpok hi imaw nih, iti kha nejet uh, makhala amatak na kieini ruhut a iringkho kha irupek inih. Khajarkhan niringkho u hi nuliennai hai rang khan nipek u rang a shok.
62003017	Tukhat na manmieshie niei ieniei a, khan uliennai aravatna kha muk phakhan, lainatna kha niei nawkala, itia maw Pathien numpokna kha ama dieng awm nih?
62003018	Naite hai, chawng ninawkle mieliei a nih boi chon a le adik a numropoh u rawi.
62003019	Hin ah put ah kieini hi adik ah put ah nanih, iti hi nejet u rangnih, khan ama maikung a numulung u hi nawmawjawi u rangnih.
62003020	Numulung u hi na naheng ua`awm, Pathien tu numulung u nek a liendet, khan ama na kholok kha jetviek.
62003021	Kunumpok hai, numulung u hi na naheng u nawkatu, Pathien maikung a rangamna kha nieniei u joi.
62003022	Ama chawngpek hai kha nijui u le khan ama maikung a ningnitna kha nawthaw u jarkhan, kieini na ninik u hai kholok kha ama ah put ah nimuk u inih.
62003023	Mahi ama chawngpek inih, makhala kieini na ashapa Jesu Christa riming kha takashawnngir rang nanih uh. Khan ama na kieini dieng a chawnginepek u kha ang a, kieini khatlekhat numropongir rang a nanih uh.
62003024	Khan ama chawngpek ajui kha na ama dieng awm, khan ama na ama dieng awm. Mahin, kieini dieng a inurupek Ratha jar a, ama hi kieini dieng awm, iti kha nijet u inih.
62004001	Kunumpok hai, ratha rikip kha takashawn u naw roh, inia ratha hai kha Pathien ah put ah maw nih, iti kha enrete u roh. Ajarla thiempulien jok tampui rieliei a rushe u joi.
62004002	Mahin Pathien Ratha kha nangjet uh: Jesu Christa hi miring a jong inih, tia rophong ratha rikip kha Pathien ah put ah inih.
62004003	Jesu Christa hi miring a ajong inih, tia rophong boi ratha rikip kha Pathien ah put ah nimak. Mahi jong rangnih, tia nangirujet u Christa le re`er ratha kha inih. Tun manmieshie shung a mahi a`awmsha nih joi.
62004004	Naite hai, nangni Pathien ah put ah nangnih uh, khan amani kha nangmawtawr u joi. Ajarla manmieshie shung a awm amanek khan nangni dieng a awm ama kha liendet.
62004005	Amani kha manmieshie ah put ah nih uh, khan amani kha manmieshie chawng dan a chawng uh, khan manmieshie na amani chawng kha rangai pe uh.
62004006	Kieini hi Pathien ah put ah nanih uh. Pathien ajet miring kha na niriei u hai hi rangai. Pathien ah put nih boi ama kha na niriei u hi rangai mak. Mahin adik ratha le rehena ratha kha nijet u inih.
62004007	Kunumpok hai, kieini khatlekhat numropoh u rawi, ajarla numpok hi Pathien ah put ah inih. Khan numropoh miring rikip kha Pathien ah put ah shok inih, khan ama na Pathien kha ejet.
62004008	Numapoh boi ama kha na Pathien kha jet mak, ajarla Pathien hi numpok inih.
62004009	Mahin kieini dieng Pathien numpok kha rumalar: ama jar a niringnathiei rang, Pathien na ashapa khatte kha manmieshie shung hin jong tir joi.
62004010	Mahi shung hin numpok kha awm: kieini na Pathien kha numnirupok u nimak, inia ama na kieini hi numinurupok a ashapa kha numunu u jar a ringnikna rawthawina `khat a ijongtir inih.
62004011	Kunumpok hai, Pathien na kieini hi khatikhan numnurupok joiala, kieiniawm khatlekhat numropongir rang a nashok uh.
62004012	Tute na Pathien hi mumaklai. Kieini khatlekhat numnoropoh uatu, Pathien na kieini dieng awm, khan ama numpok kha kieini dieng irupummashak inih.
62004013	Aratha kha kieini dieng nepek joi jarkhan, kieini na ama dieng na`awm uh, khan ama na kieini dieng awm, iti hi nejet u joi.
62004014	Khan kieini na numuk u joi, khan kungnachang u joi, makhala Apa na Shapa kha manmieshie Shandampa `khat a jong tir joi.
62004015	Tunitjoiawm Jesu hi Pathien Shapa inih, tia rophong a tu, Pathien kha ama dieng awm, khan ama na Pathien dieng awm.
62004016	Khajarkhan Pathien na kieini dieng a iniei numpok kha kieini na nejet ua, takanawshawn u joi. Pathien hi numpok inih. Numpok shung a awm miring kha na Pathien dieng awm, khan Pathien na ama dieng awm.
62004017	Mahin chawngshatna Nikho a rangamna nienieinathiei rang, numpok kha nakar ua nurupummashak joi. Ajarla ama kha ang a kieini hi manmieshie shung a awm nanih uh.
62004018	Numpok shung a chitna kha awm mak, khan rupumping numpok kha na chitna kha inawt inih. Ajarla chitna hi chepna le asheshom inih. Khan achih miring ama dieng khan Pathien numpok kha irupummashak boi inih.
62004019	Ama na kieini hi numnurupokmasha jarkhan, kieini na ama kha numnipok u inih.
62004020	Tukhat na, “Pathien kha numkopok,” tia ama uliennai hai kha mukmak joiatu, ama kha mielieishiei thaw miring kha inih. Ajarla imik na imuk uliennai hai kha numapoh boi miring kha na itia maw mik a muk boi Pathien kha numpoh ngam nih?
62004021	Khajarkhan ama ah put ah nimuk chawngpek kha hi inih: Pathien numapoh miring kha na ama uliennai hai kha numipokngir rang a shok inih.
62005001	Tunita` awm Jesu hi Christa inih, tia takashawn ama kha Pathien ah put ah jong shok inih. Khan omoshok ama numapoh miring kha na ama na imoshok ama kha`awm numpok.
62005002	Kieini na Pathien kha numnopok a ama chawngpek kha nujui u phakhan, kieini na Pathien nai hai kha numnopok, iti kha nejet uh.
62005003	Ama chawngpek hai nijui u hi Pathien numpok kha inih. Khan ama chawngpek hai kha tu, arik nimak.
62005004	Ajarla Pathien ah put ah jong shok ama kha na manmieshie hi imawtawr inih. Manmieshie mawtawr ramawtawrna kha natakashawn u hi inih.
62005005	Jesu hi Pathien Shapa inih, tia takashawn miring ama kha manmieshie mawtawr miring nitjoiawm, ama kha tumaw ninih?
62005006	Jesu Christa hi tui le thishen ranak a ajong inih, tui ranga ranak a ajong nimak, inia tui le thishen ranak a inih. Mahi Ratha na kungachang inih, ajarla Ratha hi adik inih.
62005007	Ravan a kungachang `thum awm: Apa, Chawng, khan Ratha Riethieng, hihai `thum hi khatte inih.
62005008	Khan rieliei kungmachang hai kha `thum inih: Ratha, tui khan thishen, hihai `thum hi rawjawt inih.
62005009	Miring hai kungchangna kha noloi uatu, Pathien kungchangna kha liendet. Ajarla Pathien kungchangna kha hi inih: ama na ashapa chungchanga kungchang joi.
62005010	Pathien Shapa takashawn kha na nining a kungachang inih. Pathien takashawn boi kha na ama kha mielieishiei miring imachang inih, ajarla Pathien na ashapa chungchanga kungachang kha takashawn mak.
62005011	Khan kungchangna kha mahi inih: Pathien na kieini dieng kumshawt ringna kha nepek joi, khan makha ringna kha ashapa dieng khan a`awm inih.
62005012	Tunita`awm shapa aniei kha na ringna kha ieniei, Pathien shapa aniei boi kha na ringna kha niei mak.
62005013	Pathien Shapa riming a takashawn nangni dieng kumshawt ringna kha nangniei u, iti nangjetna u rang le Pathien Shapa riming kha dawdawn a takanangshawnna u rang, hihaihi nangni dieng kimiejiek inih.
62005014	Kieini na ama dieng rangamna niniei kha hi inih: kieini na ama mulungmining dungjuia ninik uatu, ninik u rikip kha ama na inarangai pe inih.
62005015	Khan kieini na ninik u rikip kha narangai pe, iti hi nejet uatu, ama dieng a ninik u rikip kha numuk u joi, iti kha nijet u inih.
62005016	Uliennai `khat na thitnathiei nih boi munu ithaw kha tukhat na muk a tu, ama rang nik pe rosho. Khan Pathien na thitnathiei nih boi munu athawpa le amani dieng khan ringna pek rangnih. Thitnathiei munu awm, makha jarkhan nikna niei rang a nanih u kiti nimak.
62005017	Dikna boi rikip hi munu inih, khan thitnathiei nih boi munu awm.
62005018	Kieini na nejet uh, makhala Pathien ah put ah jong shok ama kha na munu thaw mak, inia Pathien ah put ah jong shok miring kha na bibing a rurung inih, khan ashie kha na shih ngam mak.
62005019	Kieini na nejet uh, makhala kieini hi Pathien ah put ah jong shok nanih uh, khan manmieshie kholok hi mi shie ranak thoi a ring inih.
62005020	Kieini na nejet uh, makhala Pathien Shapa kha jong joi, khan kieini dieng jetthieina kha nepek u joi. Makha adik, ashapa Jesu Christa kha nejetnathiei rang le adik ama dieng naw`awmnathiei rang a inih. Mahi adik Pathien le kumshawt ringna kha inih.
62005021	Naite hai, konrilim ah put ah ralaving u roh. Amen.
63001001	Ulienchang `khat a, Pathien na imadan rengnu le anai hai dieng kiei na kimiejiek inih. Kiei na amani kha adik khan numkipok inih. Kiei ranga niboia adik ajet kholok na amani kha numipok u inih.
63001002	Mahi kieini dieng a awm adik jar a adik inih. Mahi adik hi a`awm, khan kumshawt a kieini le awm rangnih.
63001003	Apa Pathien le Apa Shapa Pumi Jesu Christa ah put ah numpokmirit, ninghoina, khan lungdamna kha na adik le numpok, khan kieini hi nawrawtawp pui rangnih.
63001004	Ajarla Apa na kieini dieng chawnginurupek kha le ra`ang a, nang nai hai eshen na adik khan ring u, iti hi kumuk a ajeng a kiningai.
63001005	Aw rengnu, kiei na nang dieng chawngpek athar `khat ang a kirumiejiek nimak a, kung ah put ah nirunieisha: khatlekhat numropoh u rawi, tia kinengen inih.
63001006	Ama chawngpek dungjuia aring hi numpok kha nih. Khan kung ah put ah nangirujet u makha shung khan aringir rang nangnih uh, iti kha chawngpek kha inih.
63001007	Jesu Christa hi miring a jong inih, tia rophong boi, mimohon tampui manmieshie hin jong shok joi. Kha ang kha keng mimohon le Christa le re`er miring kha!
63001008	Nochon thawna kha namathangna boi rang le rupumping a shawlawh kha namanna u rang, nang nining a riring u roh.
63001009	Christa miruchukna kha ikhoi a, khan a a`awm boi miring kha na Pathien kha niei mak. Christa miruchuk khan a awm ama kha na Apa le Shapa dire kha iniei inih
63001010	Khan tukhat na mahi miruchukna hi vak chawi nawkatu, nang in khan lamjawng ruthaw naw roh, khan chubaiawm ruthaw pui naw roh.
63001011	Ajartu ama kha lamjawng ruthawpa kha na ama chonthaw atha boi kha itum pui inih.
63001012	Kiei na nang dieng miejiek rang tampui kieniei a awm, muk le che rotokna jawtlai mi`ing. Kha ruhut a niningaina u hi kipna rang kupumtak va a mailemai re`en a chawng kieriei jawt joi.
63001013	Pathien na imadansha nang uliennu nai hai na nang dieng chubai navakmawchawi uh. Amen.
64001001	Ulienchang `khat a, adik a numkipok Gaius dieng kimiejiek inih.
64001002	Kunumpok, nang ratha rawchawng kha ang a, taksha damna khan nita`awm, irikip a nangrawchawngna rang, nikna kieniei.
64001003	Ajarla nang na adik a nangring dan khakha ang a, uliennai eshen na va ua, nang dieng a awm adik chungchanga kungvakchang u phakhan, kiei ajeng a kiningai.
64001004	Kanai hai na adik a ring u, iti chawng kha kejet le a kiningai dawrthep shik awm mak.
64001005	Kunumpok, nang na uliennai hai rang le, chungchon a, milak hai rang khan takashawnroi a chon nangthaw pe.
64001006	Amani na biekrup maikung a nang numpok chungchang khan kungvakchang uh. Amani kha Pathien maikung a rutuk, khan lam nangmojot joiatu, atha kha nangthaw joi.
64001007	Ajarla ama riming jarbak khan a ka`iruchawi u inih. Amani na Phungshik hai dieng shanna iawm muk boi a rushe u inih.
64001008	Khajarkhan adik khan chonthawshom nachangna u rang, kha ang miring hai kha nirachang pui u rang a shok.
64001009	Kiei na biekrup dieng kiemiejiek joi. Inia amani kar a ulienchang jawt, Diotrephes na kieini hi nawpawm u mak.
64001010	Khajarkhan kiei na kava a tu, ama na iruthaw, makhala anih boi a le ashie chawng a iniebiekna u kha, miring hai dieng hawng chawi rang kanih. Ama na, khan hun mak a, uliennai hai kha rupawm mak. Aloi jawt hai kha`awm amakha, khan amani kha biekrup ah put ah inawt inih.
64001011	Kunumpok, kha ang nunchan ashie kha loi naw roh, inia awmchan atha kha loi roh. Atha athaw ama kha Pathien ah put ah shok inih, ashie athaw ama kha na Pathien kha mumaklai.
64001012	Miring rikip na Demetrius chungchanga atha a kungchang uh, khan adiktak kha`awm ama dieng awm. Kieini na`awm ama chungchanga kungkachang uh, khan kukungchang u hi adik inih.
64001013	Kiei na kimiejiek jawt tampui awm, inia che le muk ah miejiek jawtlai mi`ing.
64001014	Inia relentak a rumuh a, kieini nokhoreng a mailemai re`en a nieriebieh u rangnih, tia ngakkimining joi. Nang dieng lungdamna kha awm rosho. Hin a awm lawm hai na chubai nepek uh. Khan a awm lawm hai kha riming ban a chubai pe roh.
65001001	Jesu Christa shok le James naipangpa Jude na irukoi a Apa Pathien na iruriethieng, khan Jesu Christa na iruhawi miring hai dieng kimiejiek inih.
65001002	Roihoina le lungdamna, khan numpok kha nangni dieng rothom a awm rosho.
65001003	Kunumpok hai, kieini na nimanshom u shandamna chungchanga nangni dieng miejiekna rang, enchak a kururasham inih. Miriethieng hai dieng a voikhatte a irupek takashawn kha mulunglut a nangrohonna rang, mawshawkna kimiejiek hi arangai, tia koloi.
65001004	Ajarla mahi hengna rang hin a tolai a phairutarsha eshen kha nang kar ua muruk a hawng riliklut u joi. Amani kha pathienjet boi miring kha runih uh. Amani na napathien u numpokmirit kha rejaikawk chon a mijir uh. Amani na nupumpa u Pathien `khatte le nupumi u Jesu kha rujawt u mak.
65001005	Pumi na ama miring hai kha Egypt ram ah put ah rukhek a, takashawn boi hai kha irumathang inih. Hihai kholok hi voikhat nangrujet u joiawm, makha kiniminingmashak jawt uh.
65001006	Khan amani akhat changna dingmun arung boi, inia amanitak awmna mathan, ravantir hai kha chawngshatna Nikho alien rang khan kumshawt a khop a jingnakhap mun khan ama na atet joi.
65001007	Makha Sodom le Gomorrah le dieng vai ah awm khopui hai kha a`ang inih. Kha le ra`ang a amani na mitiroi rejaikawk ringkho kha le ruring uh. Khan balam nih boi ditrekhe kha ruthaw uh. Amani na kumshawt miei a shawna irudoi u chepna khan endar ruchang uh.
65001008	Kha le ra`ang a ramang raman hai hi na amani pumtak hai kha pawrmechet uh, chamniei hai kha nawng uh, khan alur hai kha mieshiet uh.
65001009	Inia ravantir ulienchang Michael na Moses pum jar a diabol le chawngrurieshietlai khan, diabol chung a shietak a chawngrushat jawt mak, inia ama na ruti, “Pumi na nang kha nawrawkawk.”
65001010	Inia hihai miring hi na ijet boi u nieinak hai kha rumieshiet uh. Khan mining jaw boi sha hai kha ang a, balam a irujet hai kha na amani kha irumathang u inih.
65001011	Amani rang idawr a shawna rang a maw nih naw! Ajarla amani na Cain ring dan a ruring uh. Nemna rangbak khan Balaam rehena khan ru`um uh, khan Korah roshomothoina khan ruthang uh.
65001012	Amani hi nang numpok-bumichinna uah rethe lung hai kha inih. Nangni le nekleshak rushak u phakhan, chih boi a amani dieng ranga khan chon ruthaw uh. Amani kha rithi na inawng, tui jaw boi romiei hai kha inih. Ara awm boi ajar tha thingkung hai kha inih, voidi a thi, rujung a phawi thingkung hai kha inih.
65001013	Amani hi tuikhanglien rawngaw tuilawm, amani jakna kha tui chung ah aphon ang a vak shok, achai arshi hai kha nih uh. Amani rang khan kumshawt a ajingkhap mun kha ihawi pe nih joi.
65001014	Khan Adam ah put ah ishiri changna rong khan, Enoch na hihai miring chungchanga rurieimasha. Ama na ruti, “Enro, Pumi na ama miriethieng bawpbawp le jong joi.
65001015	Makha mi kholok chung a chawngshatna rang a inih. Khan pathienjet boi kholok na pathienjet boi chon kha pathienjet boi nunchan a iruthaw kha malangsheng a mumukna rang a inih. Khan Pumi chung a pathienjet boi munu miring hai na shietak a chawngiriei u kha mumukna rang a ajong inih.”
65001016	Amani kha muruk a achawng hai, ningnit boi hai, amani ditrekhe dungjuia aring hai, chawngriei a lienrasha hai, amani nemna rang khan mi mapak hai kha nih uh.
65001017	Inia kunumpok hai, nupumi u Jesu Christa tirtawn hai na irurieimasha chawng hai kha mininghep u roh.
65001018	Amani pathienjet boi ditrekhe dungjuia aring erawh thaw miring hai kha nikho dawng khan jong rangnih, tia tirtawn hai na ruriei uh.
65001019	Hihaihi Ratha niei boi, balam a aring, khan mi reshenmashak hai kha inih.
65001020	Inia kunumpok hai, Ratha Riethieng khan nikna niei u tana takashawn riethiengving khan nang ringkho u kha rawshawnmashak u roh.
65001021	Kumshawt ringna mukna rang, nupumi u Jesu Christa ninghoina kha ngaklam a Pathien numpokna khan awm u roh.
65001022	Rakhana aniei miring eshen dieng ninghoina kha tet u roh.
65001023	Inia chitlam a amani kha miei ah put ah khai u tana shan u roh. Inia munuphung awmchan le pawrimechet u kotaishe kha`awm mitir pe u roh.
65001024	Khan keruthuina ah put ah narung ngam, khan rawshawlam a ama lurna maikung a shietna awm boi a namalar ngam,
65001025	thiente a ashing nashandampa u Pathien dieng khan lurna le richit`awmna, ratna le cham kha tun le kumshawt a awm nih rosho. Amen.
66001001	Mahi Jesu Christa chawngrophong kha inih. Mahi relentak a ashokngir rang a chonshok hai, ama shok hai dieng mumuk rang a Pathien na ama dieng a irupek inih. Khan ama shok John dieng mejetna rang, ama ravantir kha irutir inih.
66001002	Pathien chawng chungchanga, Jesu Christa kungchangna chungchanga le ama na irumuk rikip chungchanga John na kungruchang inih.
66001003	Mahi rophongchawng hi ate le rangai, khan mahi shung ah miejiek hai ajui ama kha rahvanmuh miring kha inih. Ajarla pha hi jong nai joi.
66001004	Asia ah awm biekrup shiri dieng John, kiei na kiemiejiek: a`awm, ruawm, khan ajong rang a ama ah put ah, khan ama rengmun maton a awm ratha shiri ah put ah,
66001005	khan takashawn rang a rutuk kungchang, thitna ah put ah ruthoi masha, khan rieliei reng hai apoh, Jesu Christa ah put ah numpokmirit le lungdamna kha nangni dieng awm rosho. Kieini numnurupoh a ama thishen le numunu uah put ah nururushuk,
66001006	khan ama Pathien le Apa dieng reng hai le thiempu hai nurumachang, ama dieng khan lurna le ranak kha kumshawtkumshawt a awm nih rosho. Amen.
66001007	Enro, Jesu na romiei hai kha le jong rangnih. Mik rikip na ama kha muk rangnih, khan ama ruvit rikip na ama kha muk rangnih. Ama jar a rieliei a phung kholok na rie`iek pui rangnih. Mahi adik inih. Amen.
66001008	Pumi na ieriei, “Kiei hi Alpha le Omega, Putna le Mutumna, anih, runih, khan ajong rang a Chungchon a ranakniei kha kanih.”
66001009	John kiei hi nang uliennai u `khat kanih. Shawrana khan Jesu Christa rengchangna le doiratna kha atumshom `khat kanih. Pathien chawng jar a le Jesu Christa kungchangna jar a, kiei na Patmos, iti tuikawram khan kuruawm.
66001010	Pumi Nikho khan kiei na Ratha a kuruawmlai khan tekawlawi `khat a`ang hesho rashang `khat kanuk tieng kurujet.
66001011	Hesho kha na ruti, “Kiei hi Alpha le Omega, Akhat changna le Mawtawrna kha kanih,” khan “Nangimuk kha behang a miejiek tana Asia a awm biekrup shiri: Ephesus dieng, Smyrna dieng, Pergamos dieng, Thyatira dieng, Sardis dieng, Philadelphia dieng, khan Laodicea dieng mawchawi roh.”
66001012	Khan kiei le riebieh hesho kha mukna rang, kahiei a rangkachak thaomieishut shiri kha kurumuk.
66001013	Thaomieishut shiri kar khan Miring Shapa a`ang `khat ruawm. Ama keshe ihup kotai rosho kha ruko, khan rangkachak kawngkhit le runubo kha rumawkaw.
66001014	Ama lu le sham hai kha angoi shamo le vur ang a ruchek pe, khan ama mik hai kha mieichon ruang pe.
66001015	Ama ke hai kha mieipui shung ah miling shumeng atha kha ruang pe, khan ama hesho kha tui tampui miri ruang pe.
66001016	Ama khutchang khan arshi shiri runiei, abai ah put ah bediniei chemjam angaitak kha vak shok pe, khan ama maisho kha ranak moshok nivar kha ruang pe.
66001017	Khan kiei na ama kha kurumuk phakhan, athi ang a ama kekung a kurukieklap. Inia kuchung ah ama khutchang kha atet a kiei dieng nuruti, “Chih naw roh, kiei hi Akhat changna le Mawtawrna kha kanih.
66001018	Kiei hi aring ama kha kanih. Kuruthi, inia enro, kiei kumshawtkumshawt a karing joi. Amen. Khan Thikho le Thitna chabi kha kiei dieng awm.
66001019	“Nangimuk nieinak hai kha miejiek roh, khan anih nieinak hai, khan mahi shole jong shok rang a nieinak hai kha miejiek roh.
66001020	Mahi kukhutchang a nangirumuk arshi shiri chungchanga le rangkachak thaomieishut shiri murukchawng jar kha inih: arshi shiri kha biekrup shiri ravantir hai kha inih, khan nangirumuk thaomieishut shiri kha biekrup shiri kha inih.
66002001	“ Ephesus ah awm biekrup ravantir dieng miejiek roh, ‘Ama khutchang a arshi shiri arakpa le rangkachak thaomieishut shiri kar a alawn ama kha na hihaihi ruti,
66002002	“Nang chonthaw hai, nang chonthawrat hai, khan nang doiratna, khan mi shie hai kha doi ngam makche, iti kejet. Tirtawn hai kanih ati hai chung a nangenrete khan amani kha mielieishiei thaw miring hai kha inih, iti kha nangmuk joi.
66002003	Nang na shawna kha nangdoi a doiratna kha nangniei joi. Khan kiriming rangbak khan mulung rakaina niei boi a, chon kha ranaktak a nangthaw joi.
66002004	“Khanikengta nang chung a kijawtna boi `khat awm, makhala nang numpok akhat changna kha nangmak joi.
66002005	Khajarkhan khoshekawt a acho maw kanih, iti kha mining tana nang mulung lek roh, khan akhat changna chon hai kha thaw roh. Nang mulung nanglek nawkatu, kiei na nang dieng relentak a jong a, nang thaomieishut kha ama mun ah put ah noroshoh pe rang kanih.
66002006	Inia mahi nang na nangniei, makhala Nicolas miring hai chon thaw hai kha nang na nang mitir. Makha kiei na`awm kimitir.
66002007	“Nokor aniei ama kha na Ratha na biekrup hai dieng a iriei kha rangai rosho. Ramawtawr ama dieng khan ringna thingkung ah put ah shakna rang, pek rang kanih. Makha Pathien Paradise kar a awm inih.” ’
66002008	“Smyrna ah awm biekrup ravantir dieng miejiek roh, ‘Akhat changna le Mawtawrna, khan ruthi le hawng ring ama na hihaihi ieriei,
66002009	“Nang chon hai, shawrana, sharachangna (inia nang tu rawchawng kha nangni), iti kha kejet. Khan Jihudi nih boi chuchung a kanih ati hai mimieshietna kha kejet, amani kha Satan synagogue nih uh.
66002010	Nang shawna rang a chon ashie hai kar a akhat diengshe chih naw roh. Enro, diabol na enretena `khat a nangni hi lungroko shung ah thong rang, rasham joi. Makhan ni shawm hi shawrana nangdoi u rangnih. Thitnashe khan takashawn rang a rutuk kha chang roh, khan kiei na nang dieng ringna renglukhum kha nepek rang kanih.
66002011	“Nokor niei ama kha na Ratha na biekrup hai dieng a iriei kha rangai rosho. Ramawtawr ama kha na adi changna thitna khan pawpna niei naw nih.” ’
66002012	“Pergamos ah awm biekrup ravantir dieng miejiek roh, ‘Bediniei chemjam angai aniei, ama na hihaihi ieriei,
66002013	“Nang chon kha kejet, khan Satan rengmun awmna khan nangawm, iti kha kejet. Kiriming kha nangrakrep, khan takashawn rang a rutuk kungchangpa Antipas nikho haishe khan katakashawn kha jawt boi, iti ruthaw makche. Ama kha Satan awmna khan nang kar ua iruthat inih.
66002014	Inia nang chung a kijawtna boi dikhat awm. Ajarla Balaam miruchukna ajui miring kha nangniei. Israel miring hai kha keruthuimashakna rang, rilim hai dieng a pek nieinak mashakna rang le rejaichon mawthawna rang, Balaam na Balak dieng ruruchuk.
66002015	Khatikhan Nicolas miring hai miruchukna ajui miringawm nangniei. Makha kimitir inih.
66002016	Nang mulung lek roh, khanawkatu nang dieng relentak a jong a kener chemjam le amani chung a ra jong thaw rang kanih.
66002017	“Nokor aniei ama kha na Ratha na biekrup hai dieng a iriei kha rangai rosho. Ramawtawr ama dieng khan manna rethe kha shak rang pek rang kanih. Khan ama dieng khan lung angoi pek rang kanih. Makha lung angoi chung khan riming `thar miejiek a awm. Makha aman ama kha na niboia, tute na jet mak.” ’
66002018	“Thyatira ah awm biekrup ravantir dieng miejiek roh, ‘Mik hai mieichon le eke ah shumeng atha a`ang aniei, Pathien Shapa kha na hihaihi ieriei,
66002019	“Nang chon hai, nang numpok, nang takashawn, nang shepdingna thaw khan nang doirat kha kiei na kejet. Khan nang chonthaw hai rang khan tu, mawtawrna nang chonthaw kha akhat changna kha na ikhedet inih.
66002020	Khanikengta nangchung a kijawtna boi dikhat awm. Ajarla nining a thiempilien kanih ati nupang Jezebel na koshok hai kha rejaichon thawna rang le rilim hai dieng a pek nieinak hai kha shakna rang, iruruchuk a, lamirurehemashak kha nangrujawt pe.
66002021	Khan ama rejaichon thawna ah put ah mulung lekna rang, pha kepek, inia mulung lekna runiei u mak.
66002022	Enro, ama kha kiei na shawna jakhang khan kawvawr joi. Ama le uire athaw miring hai kha na, amani chon hai ah put ah mulung lek u nawkatu, shawrana khan ama le roroia vawrchen rang kanih.
66002023	Khan anai hai kha thitna khan that rang kanih. Khan biekrup kholok na kiei hi mulungmining hai le mulung hai atawk kha inih, iti jet u rangnih. Khan nang chon hai `khatkhat dungjuia kiei na pek rang kanih.
66002024	Khania nang dieng le Thyatira ah awm mienieng dieng tu, mahi miruchukna kha niei boi jar a le Satan shungrieirit kha nangjet boi u jarkhan, nangchung ua pokrik shik bolai naw ning, tia kiriei hi inih.
66002025	Inia kojong masheng nanginiei u kha rakrep u roh.
66002026	Khan ramawtawr khan dawngshe a kochon hai hi arung ama dieng khan phung hai chung a cham kha pek rang kanih.
66002027	‘Bekonpa be leklek a ikhoi kha ang a, ama na thir rawmaw le amani kha pok rangnih.’ Mahi kiei na`awm kapa dieng a kiman cham kha le ra`ang inih.
66002028	Khan ama dieng jingkar arshi kha pek rang kanih.
66002029	“Nokor aniei ama kha na Ratha na biekrup hai dieng a iriei kha rangai rosho.” ’
66003001	“Sardis ah awm biekrup ravantir dieng miejiek roh, ‘Pathien Ratha shiri le arshi shiri aniei miring kha na hihaihi ieriei, “Nangring, iti riming nangniei jarkhan, nang chon hai kha kejet, inia athi kha nangnih.
66003002	Iriring kha chang roh, khan athi rang a arangah nieinak hai kha menet roh, ajarla Pathien maikung a nang chonthaw hai urupum muh mi`inglai.
66003003	Khajarkhan nangirumuk le nangirujet dan kha mining roh. Khan makha rakrep tana mulung lekna kha niei roh. Khajarkhan nangriring nawkatu, nang dieng murushah ang a jong rang kanih, khan nang dieng ih nidan khan a ajong rang a maw kanih, iti shukjet a jet naw tinih.
66003004	Khania amani pon hai kha pawrmechet boi Sardis ah miring dikhat nangniei. Khan amani na angoi a kiei le lawn u rangnih, ajarla amani kha rutuk nih uh.
66003005	Ramawtawr ama kha ponledier angoi le ajo rangnih, khan Ringna Behangbuk ah put ah ama riming kha mathang pe naw ning. Inia kapa maikung a le ama ravantir hai maikung a ama riming kha rophong pe rang kanih.
66003006	“Nokor aniei ama kha na Ratha na biekrup hai dieng a iriei kha rangai rosho.” ’
66003007	“Philadelphia ah awm biekrup ravantir dieng miejiek roh, ‘Riethieng le Adik, “David chabi aniei miring, ama na mawlawng a tute na ikhar boi, akhar a tute na imawlawng boi” ama na hihaihi ierei,
66003008	“Nang chon hai kha kejet. Enro, nang maikung a rawlawng a tute na ikhar ngam boi mawkawt kha katet joi. Ajarla nang ranak lekte nangniei, khan kawchawng kha nang rung a kiriming kha raphat pui makche.
66003009	Enro, numkonopok, iti nangjetna rang, Satan synagogue miring hai kha nang kekung a mavat a mawbawklap rang kanih. Jihudi kanih ti u joiawm, mielieshiei keng, amani kha nih u mak.
66003010	Kidoiratna chawng kha nangrung jarkhan, rieliei chung a a`awm miring hai enretena rang, rieliei pumpui chung a ajong rang a enretena nidan ah put ah kiei na`awm nang kha nurung rang kanih.
66003011	Enro, relentak a ajong rang kanih! Nanginiei nang renglukhum kha tute na loina boi rang, rakrep roh.
66003012	Ramawtawr ama kha kapathien riethiengmun shung a chawpui `khat kha minit rang kanih. Khan ama na vai shokret, iti nieilai naw nih. Khan ama chung khan kapathien riming le kapathien khopui riming, Jerusalem `thar, kha miejiek rang kanih. Makha ravan ah put ah le kapathien ah put ah ajong inih. Ama chung khan kiriming `thar kha miejiek rang kanih.
66003013	“Nokor aniei ama kha na Ratha na biekrup hai dieng a irupek kha rangai rosho.” ’
66003014	“Laodicea ah awm biekrup ravantir dieng miejiek roh, ‘Amen, Takashawn rang a rutuk, khan Adik Kungachang, Pathien khutkon Putna ama kha na hihaihi ieriei,
66003015	“Nang chon hai kha kejet, makhala nang hi rachakawm nimakche, khan asha`awm nimakche. Rachak ninawkle asha kha nangrunih a la naw!
66003016	Khatikhan rachakawm nih boi asha`awm nih boi lumchiei kha nangnit jarkhan, kabai ah put ah nomoloh rang kanih joi.
66003017	Ajarla nang na ‘Kawrawchawng joi, niei arawp kieniei joi, iawm rangailai mi`ing,’ nangti. Inia rahvanshie, numpokroi, shara, mikchaw le rekengver kha nangnih, iti kha jet makche.
66003018	Nang rawchawngna rang khan miei a enretesha rangkachak kha kiei ah put ah nangrawchawkna rang, kinarachak inih. Khan jak nangmukna boi rang, ponledier angoi kha rawchawh tana ko roh. Khan nang mik hai kha damna rang, loileai kha nawt roh.
66003019	“Kiei na numkipok miring hai kha kiei na kirachak a kiriji inih. Khajarkhan ningawmer tana mulung lekna niei roh.
66003020	Enro, mawkawt khan kading a tawlam a ka`awm joi. Tukhat na kehesho hi rangai a, mawkawt kha mawlawng joiatu, ama dieng ajong rang kanih, khan nekleshak kha shak pui rang kanih, khan ama na kiei le shakshom rangnih.
66003021	Ramawtawr ama dieng khan, kiei na`awm rakawmawtawr a ama rengmun ah kapa le kashuh kha ang a, kerengmun khan kiei le shutna rang, jawt pe rang kanih.
66003022	“Nokor aniei ama kha na Ratha na biekrup hai dieng a iriei kha rangai rosho.” ’ ”
66004001	Hihaihi shole enro, kiei na ravan a mawkawt `khat rawlawng kha kurumuk, khan akhat changna hesho kirujet kha tekawlawi a`ang `khat na kiei dieng chawngruriei a ruti, “Hin hawng roh, hihaihi shole ashok rang a kha kiei na numumuk rang kanih.”
66004002	Makha shole relentak a kiei hi Ratha a kuruawm joi. Khan enro, ravan shung khan rengmun `khat kha ding a ruawm, khan rengmun chung khan miring `khat rushuh.
66004003	Khan ashuh miring kha jasper le sardius a rumalang, khan rengmun roko khan shumratang `khat na ruroko a emerald ang a rumalang.
66004004	Makha rengmun roko khan rengmun shawmdilieimili ruawm. Makha rengmun hai khan bieklamkai shawmdilieimili na achek ponledier rieshiei a rushuh uh. Amani lu hai khan rangkachak renglukhum rurukhu uh.
66004005	Khan makha rengmun ah put ah khomelek, hesho le khomiri hai kha vak shok. Khan rengmun maton khan thaomieichon shiri kha chong a awm. Amani kha Pathien Ratha hai shiri kha inih.
66004006	Rengmun maton khan avarlang likli thampui a`ang `khat ruawm. Khan rengmun kar a le rengmun roko khan anuk maton tieng mik shipmer aring juleva mili ruawm.
66004007	Akhat changna aring juleva kha kieipui ruang, adi changna aring juleva kha shiecha remet ruang, athum changna aring juleva kha na miring mai a`ang runiei, khan imili changna aring juleva kha avung a awm rumu ruang.
66004008	Khan aring juleva mili kha na matha rukruk runieirim uh, khan pumplang a mik rushipmer pe uh. Khan amani na shunlejan a shawmuchum boi a ruti uh, “Riethieng, riethieng, riethieng, Chungchon a Ranakniei Pumi Pathien, ruchang, anih, khan ajong rang a!”
66004009	Aring juleva hai kha na rengmun ah shuh a awm le kumshawtkumshawt a aring, ama dieng lurna le richit, khan mapakna rupek uh.
66004010	Makha phakhan bieklamkai shawmdilieimili hai kha na rengmun chung ah ashuh, kumshawt a aring ama maikung khan bawklap ua, chubairubawk uh. Khan amani renglukhum hai kha rengmun maton khan rushawn ua, ruti uh,
66004011	“Aw Pumi, lurna le richit, khan ranak amuh rang khan rutuk nangnih, ajarla nieinak kholok hi nangirukon inih. Nang mulungmining jar a amani hi aring inih, khan irukon inih.”
66005001	Khan rengmun chung ah ashuh ama khutchang tieng khan behangjo `khat kurumuk. Makha shung le vai khan miejiek ruawm, khan jetnam shiri le runam.
66005002	Khan ravantir arat `khat na “Behangjo hi mawlawng a jetnam hai hi athut rang a rutuk tumaw nih?” tia hesho rashang a irophong kurumuk.
66005003	Khan ravan shung a ninawkle rieliei chung a ninawkle chimniei a ruawm tute na behangjo kha rumawlawng ngam mak, ninawkle makha ruen ngam mak.
66005004	Khan tute na behangjo kha mawlawng rang ninawkle makha aen rang khan rurutuk boi jarkhan, kiei rie`ieklam a kuruchap.
66005005	Inia bieklamkai hai kar a akhat na kiei dieng nieriei, “Chap naw roh. Enro, Judah phung Kieipui, David Rujung kha na behangjo kha mawlawng rang le jetnam shiri rikip kha athut rang a kha chungshokna runiei joi.”
66005006	Khan rengmun kar a le aring juleva mili kar a le bieklamkai hai kar khan ithatsha a`ang Kengamte kha ding a ruawm kha kurumuk. Kengamte kha na riki shiri le mik shiri ieniei. Amani hai kha rieliei kholok a irutir Pathien Ratha shiri kha inih.
66005007	Khan ama na ava a rengmun ah ashupa khutchang ah put ah behangjo kha vak loi.
66005008	Khan behangjo kha ruloi phakhan, juleva mili le bieklamkai hai shawmdilieimili kha na Kengamte maikung khan rubawklap uh. Amani kha na sharangdar `khatkhat le verawh shipmer rangkachak khengkam hai kha arakrim uh. Khahaikha miriethieng hai nikna kha inih.
66005009	Amani na lah `thar `khat ruthaw uh: “Behangjo nangiloi le ama jetnam hai nangithut khan rutuk nangnih. Ajarla nang kha inuruthat nih joi, khan nang thishen kha le phung rikip ah put ah, chawng rikip ah put ah, khan miring le phung rikip ah put ah Pathien rang khan amani kha nangrukhek joi.
66005010	Khan kapathien u dieng khan reng hai le thiempu hai kha nangnurumachang u joi. Khan rieliei chung a reng chang u rangnih joi.”
66005011	Khan rengmun roko khan ravantir hai tampui, juleva hai, bieklamkai hai hesho kha kuruen a, kururangai. Khan amani jat kha bawp shawm bawp shawm le bawp hai bawp hai kha runih.
66005012	Amani na he rashangtak a ruti uh, “Ranak, rawchawng, varna, ratna le richit, khan lurna le mapakna rang a iruthat u Kengamte kha rutuk inih!”
66005013	Khan ravan, rieliei chung le chimniei ah awm, khan tuipui le makha shung ah awm juleva rikip na iti u kha kejet: “Rengmun chung ah ashuh ama dieng le Kengamte dieng khan mapak, richit, khan lurna le ranak nieina kha kumshawtkumshawt a a`awm chang rosho.”
66005014	Khan aring juleva mili kha na rubawklap a ruti uh, “Amen!” Khan bieklamkai shawmdilieimili kha na rubawk a chubairubawk uh.
66006001	Khan Kengamte kha na jetnam shiri kar a akhat mawlawng phakhan, kiei na kurumuk. Juleva aring mili hai kar a akhat na, khomiri hesho `khat ang a, “Va tana vak en roh,” iti kha kurujet.
66006002	Khan kiei na kurumuk: enro, shakawr angoi `khat, khan makha chung ah ashupa kha na tha `khat ieniei. Ama dieng khan renglukhum `khat rupek, khan ama na ramawtawrlam a ramawtawr rang khan rushe joi.
66006003	Khan Kengamte kha na adi changna jetnam kha rumawlawng phakhan, adi changna aring juleva kha na “Va tana vak en roh,” iti kha kurujet.
66006004	Khan shakawr shenpeng shik `khat rushe. Khan ama chung ah ashupa dieng khan rieliei ah put ah lungdamna roshoh rang, chemjam alien `khat rupek. Makha miring hai na khatlekhat rathat nana rang a inih.
66006005	Khan Kengamte kha na athum changna jetnam kha rumawlawng phakhan, athum changna aring juleva kha na “Va tana vak en roh,” iti `khat kurujet. Khan kiei na kurumuk: enro, shakawr ahang `khat, khan makha chung ah ashupa kha na ukhut ah phala `khat runiei.
66006006	Khan juleva aring mili hai kar ah put ah hesho `khat kurujet, “Gehu haikhup `khat a dinari `khat, nim haikhup `thum a dinari `khat nih rangnih, inia thao le ju kha pawrmechet tha mak.”
66006007	Khan Kengamte kha na imili changna jetnam kha mawlawng phakhan, imili changna juleva kha na “Va tana vak en roh,” iti hesho kha kurujet.
66006008	Khan kiei na kurumuk: enro, shakawr apawh `khat, khan ama chung ah ashupa riming kha Athi runih. Thikho hai kha na ama kha rujui uh. Mili a akhat rieliei kha chemjam le, vawncham le, thitna le khan rieliei sharang le thatna rang, ama dieng cham kha rupek.
66006009	Khan Kengamte kha na arahnga changna jetnam kha rumawlawng phakhan, khan Pathien chawng jar a le amani na irumukui u kungchangna jar a iruthat u hai ringphuk hai kha maicham thoi khan kurumuk.
66006010	Khan ringphuk hai kha na he rashangtak a rura`ai ua, ruti uh, “Aw Pumpa, Riethieng le Adik `Khat! Rieliei chung a awm hai chung a chawngshatna rang le kithishen u ruhut loina rang a kha idawr shawt rang a maw nilai?”
66006011	Khan ponrosho achek kha ringphuk hai dieng rupekrim uh, khan amani ang a ithat u rang a rasham, oshok changpui hai le ishokpui hai dire hi jat hawng rupum masheng, amani na pha bawng `khat shawimuchum u rang a shok.
66006012	Khan Kengamte kha na aruk changna jetnam kha rumawlawng phakhan, enro, nieinu lientak `khat rushok. Khan sham le iphan lemawnpon ang a ni kha ruhang, khan tha pumpui kha thishen ang a ruawm.
66006013	Khan ravan a arshi hai na rieliei a jong cho. Makha rithi arattak na ijap a inawk, pha niboia ara thieichang ang khan rucho.
66006014	Khan behang ijo ang a ravan kha ruloi joi. Lawn rikip le tuikawram rikip kha amani mun ah put ah rurechenmashak joi.
66006015	Khan rieliei reng hai, milienmirang hai, ramiring bawp `khat lamkai hai, rawchawng miring hai, ranakniei hai, shok le moshok miring hai rikip na lungko le lawn raw thoi hai khan rubi uh.
66006016	Khan mo le lungbiei hai dieng ruti uh, “Kuchung uah jong cho u roh, khan rengmun ah put ah ashupa mai le Kengamte mulung hang ah put ah nethe u roh!
66006017	Ajarla ama lunghangna Nikho lientak kha jong joi. Tumaw ding ngam nih?”
66007001	Khan mahi shole rieliei kiei mili ah ravantir mili ading a awm kha kurumuk. Amani na rieliei rithi mili kha arak a ruawm uh. Makha rithi na rieliei chung ah, tuipui chung ah le ih thingkung chung ah ajapna boi rang a inih.
66007002	Khan nishokna tieng ah hawng ravantir shik `khat kha kurumuk. Ama na aring Pathien jetnam kha runiei. Khan rieliei le thampui mawpawpna rang a irupek, ravantir mili dieng khan he rashangtak a ruti,
66007003	“Napathien u shok hai, amani macha hai khan kieini na jetnam kanam u masheng, rieliei le thampui khan thingkung hai kha mawpawp naw roh.”
66007004	Khan jetirunam hai jat kha kurujet. Israel nai hai phung rikip ah put ah bawp rajakhat le shawm mililieimili kha jetrunam.
66007005	Juda phung ah put ah bawp shawmlieidi jetrunam, Reuben phung ah put ah bawp shawmlieidi jetrunam. Gad phung ah put ah bawp shawmlieidi jetrunam.
66007006	Asher phung ah put ah bawp shawmlieidi jetrunam. Naphtali phung ah put ah bawp shawmlieidi jetrunam. Manasseh phung ah put ah bawp shawmlieidi jetrunam.
66007007	Simeon phung ah put ah bawp shawmlieidi jetrunam. Levi phung ah put ah bawp shawmlieidi jetrunam. Issachar phung ah put ah bawp shawmlieidi jetrunam.
66007008	Zebulun phung ah put ah bawp shawmlieidi jetrunam. Joseph phung ah put ah bawp shawmlieidi jetrunam. Benjamin phung ah put ah bawp shawmlieidi jetrunam.
66007009	Hihaihi shole kiei na kurumuk: enro, phung le phungte rikip ah put ah, miring rikip ah put ah, khan chawng rikip ah put ah, tute na ite ngam boi mipui lientak kha kurumuk. Amani na rengmun maton le Kengamte maton khan ponrosho angoi rieshiei a, amani khut ah naw bak hai kha rak a ruding uh.
66007010	Khan he rashangtak a ra`ai a ruti uh, “Shandamna kha rengmun chung ah ashuh kapathien u ama tah inih, khan Kengamte ama tah inih!”
66007011	Khan ravantir kholok kha na rengmun le bieklamkai hai, khan aring juleva mili kha rokojiek a ruding uh. Khan amani na rengmun maton khan bawklap ua, Pathien kha chubairubawk uh.
66007012	Amani na ruti uh, “Amen! Rahvan, lurna, varna, mapaknapek, richit, ranak, khan ratna kha napathien u dieng kumshawtkumshawt a a`awm nih rosho. Amen.”
66007013	Khan bieklamkai hai kar a akhat na namashang a, kiei dieng nuruti, “Ponrosho angoi rieshiei hai hi tu hai kha maw nih, khan khoshekawt ah put ah ava u maw nih?”
66007014	Khan kiei na kurumashang, “Pumi, nang na nangjet.” Khan ama na kiei dieng nuruti, “Hihaihi shawrana lientak ah put ah ahawng, amani ponrosho hai kha rushuk a Kengamte thishen kha na imongoi hai kha inih.
66007015	Khajarkhan amani kha Pathien rengmun maton ah awm u joi. Khan ama riethiengmun khan shunlejan a ama chon thaw pe uh. Khan rengmun ah ashupa kha na amani le awm rangnih.
66007016	Amani na chamna le rana, iti niei u lai naw nih. Ninawkle, nisha na jeilai naw nih, khan ih `khat asha na re`emawm re`emlai naw nih.
66007017	Ajarla rengmun kar a awm Kengamte kha na amani kha hoi u rangnih, khan aring tuinar hai dieng khan chawi u rangnih. Khan Pathien na amani mikrithi kholok kha imik uah put ah no pe u rangnih.”
66008001	Khan Kengamte kha na ishiri changna jetnam kha mawlawng phakhan, nidan khoi dawr hi ravan shung khan chipchip a ruawm.
66008002	Khan Pathien maikung a ading ravantir shiri dieng khan tekawlawi shiri irupek kha kurumuk.
66008003	Khan ravantir shik `khat na ava a maicham maton khan vak ding. Ama na berawh hana rangkachak khengkam runiei, khan ama dieng berawh tampui rupek. Makha rengmun maton a awm rangkachak maicham khan miriethieng hai nikna hai kha le roroia pekna rang a inih.
66008004	Khan berawh mieikhu kha le miriethieng hai kholok nikna kha ravantir khut ah put ah Pathien maikung a ruka joi.
66008005	Khan ravantir kha na berawh khengkam kha ruloi a maicham ah awm miei kha le rumiship a rieliei chung ah rupai joi. Khan hesho reshe, khomiri, khomelek, khan nieinu hai kha rushok.
66008006	Khan tekawlawi shiri aniei ravantir shiri kha na tekawlawi tum rang khan rurasham uh.
66008007	Akhat changna ravantir kha na ama tekawlawi kha rutum joi. Makha shole thishen le reche riei le miei kha ruawm. Amani kha rieliei chung ah rupai a, rieliei thumakhat, thingkung thumakhat, khan aring champi kholok kha rukang joi.
66008008	Khan adi changna ravantir kha na tekawlawi kha rutum. Khan akang mopum alientak `khat a`ang hi tuipui shung ah rupai. Khan tuipui thumakhat hi thishen ruchang.
66008009	Khan tuipui shung ah awm aring juleva hai thumakhat hi ruthi. Khan rokonglien hai kha thumakhat hi ruthang joi.
66008010	Khan athum changna ravantir kha na tekawlawi kha rutum. Makhan ravan ah put ah arshi lientak `khat hi jong cho. Makha thaomiei `khat ang a rukang, khan tuidung hai kha thumakhat chung le khan tuinar hai chung ah makha jong cho.
66008011	Khan arshi riming kha Nimshi inih. Khan tui thumakhat hi Nimshi ruchang a miring tampui ruthi, ajarla tui kha rumakhatmashak joi.
66008012	Khan imili changna ravantir kha na ama tekawlawi kha rutum. Khan ni thumakhat, tha thumakhat, arshi hai thumakhat kha rujem joi. Khajarkhan thumakhat kha rujing joi, khan nikho thumakhat le jan thumakhat na mieivar kha rupelai mak.
66008013	Khan kiei na ravan lai ah rumu avung kha kurumuk a he rashangtak a iruriei kha kurujet, “Rieliei a awm hai dieng khan shawna, shawna, shawna kha nih naw! Ajarla ravantir `thum kha na tekawlawi kha tumdeng joi!”
66009001	Khan arahnga changna ravantir kha na ama tekawlawi kha rutum. Khan ravan ah put ah arshi `khat rieliei a jong cho kha kurumuk. Khan ravantir dieng khan dawngawmboi khur chabi kha rupek.
66009002	Khan ama na dawngawmboi khur kha rumawlawng a, mieipui mieikhu a`ang khur ah put ah mieikhu hawng shok. Khan khur ah put ah mieikhu kha na ni le rithi kha hawng mijingkhap.
66009003	Khan mieikhu ah put ah khaishawr hai kha rieliei a vak shok uh. Khan amani dieng khan, rieliei a awm aikoshangpa hai na cham iniei u kha ang a, cham kha rupek uh.
66009004	Rieliei a awm, amacha ah Pathien jetnam aniei boi miring hai kha niboia, champi, thinglelung, khan thing hai kha mawpawpna boi rang, amani dieng chawng rupek.
66009005	Thatna rang niboia, tha rahnga mawshawna rang, amani dieng cham rupek uh. Amani shawna kha aikoshangpa `khat na miring reke pharoia shawna kha le ara`ang inih.
66009006	Khan kha nikho hai khan miring hai na thitna rutawk u rangnih, inia itikte nita`awm ruman ngam u naw nih. Amani na ruthi jawt u rangnih, inia athi kha na amani ah put ah tan rangnih.
66009007	Khaishawr hai kha shakawr hai na ra rang a rasham u kha le rura`ang uh. Khan amani lu hai kha rangkachak a`ang renglukhum rumukhu uh. Amani mai hai kha miring hai mai ruang pe uh.
66009008	Khan amani sham hai kha nupang hai sham ruang pe uh, khan amani ha hai kha kieipui hai ha ruang pe uh.
66009009	Khan amani phaw kha thir phaw hai kha ruang pe uh, khan amani matha miri kha ra ah atan shakawr gari tampui miri ruang pe uh.
66009010	Khan amani na, aikoshangpa hai kha ang a, riemiei hai kha runiei uh, khan amani riemiei hai khan turshim ruawm, khan miring hai kha tha rahnga mawpawpna rang, cham runiei pe uh.
66009011	Dawngawmboi a athuk kom ravantir `khat amani reng rang runiei uh. Ama riming kha Hebrew chawng a Abaddon, khan Greek chawng a Apollyon inih.
66009012	Akhat changna shawna kha mawtawr joi. Hihaihi shole enro, shawna `di ajong rang rashamlai.
66009013	Khan aruk changna ravantir kha na ama tekawlawi kha rutum. Khan kiei na Pathien maton a awm rangkachak maicham riki mili ah put ah hesho kha kurujet.
66009014	Iriei kha na tekawlawi anieipa aruk changna ravantir dieng ruti, “Euphrates tuidung alien ah ikhop ravantir mili hai kha moshok roh.”
66009015	Amani kha nidan, nikho, tha le kum ijat rurasham a, miring hai thumakhat thatna rang khan moshok joi.
66009016	Khan ruchun shakawr-ramiring hai jat kha baibe bawp `di inih, iti kha kurujet.
66009017	Khan shakawr hai le amani chung ah ashuh hai kha kiei na mulungmik a kurumuk. Amani na mieishen le adum, khan aeng phaw hai kha runiei uh. Khan shakawr lu hai kha kieipui lu hai kha ruang, khan amani bai ah put ah miei le mieikhu, khan mieidi vak shok.
66009018	Hihai railawn `thum– amani bai ah put ah vak shok, miei le mieikhu, khan mieidi-hi na miring hai kha thumakhat hi iruthat inih.
66009019	Ajarla shakawr hai ranak kha amani bai le riemiei hai khan awm. Ajarla amani riemiei hai kha moro hai kha ang. Amani kha na lu hai kha niei ua, khahaikha le imawpawp u inih.
66009020	Khan hihai railawn hi na iruthat boi miring hai kha na chubai`ibawk boi u rang a amani khutkon: raikho hai, dangka le rangkachak, shumeng, thingkunglungkung, amuthiei boi, arangaithiei boi, khan alawnthiei boi rilim hai khan mulung rulek u mak.
66009021	Khan amani mithat chon hai, amani dawileai chon hai, amani rejaichon hai le amani murushakna hai khan mulung rulek u mak.
66010001	Khan kiei na arat ravantir shik `khat hi romiei le rojolam a ravan ah put ah ajong kurumuk. Shumratang `khat hi ama lu ah ruawm pe, ama maisho kha ni ruang pe, khan ama ke hai kha miei chawpui hai kha ruang pe.
66010002	Khan ama khut khan rawlawngsha behangjo `khat ruawm pe. Ama chang tieng ah ke kha na thampui chung ah ruthin, viei tieng ah ke kha na rieliei chung ah ruthin.
66010003	Khan ama na he rashangtak a kieipui murung ang a rura`ai. Khan ama na rura`ai phakhan, khomiri shiri kha na amani hesho hai kha vak moshok uh.
66010004	Khan khomiri shiri hai kha na ruchawng phakhan, miejiek rang, kiei kururasham joi. Khan kiei na ravan ah put ah hesho kha hitihin a iriei kurujet: “Khomiri shiri hai na iriei nieinak hai kha jetnam roh, inia miejiek naw roh.”
66010005	Thampui chung ah le rieliei chung ah ruding kirumuk ravantir kha na ama khutchang kha ravan tieng rulawm.
66010006	Khan a aring, ravan le kha shung ah awm nieinak kholok rukonpa, rieliei le kha shung ah awm kholok rukonpa, khan thampui le kha shung ah awm hai rukonpa, ama riming a chawngrurakham. Makha dawnshe a mushumna boi rang a nih joi.
66010007	Khania ishiri changna ravantir hesho nikho hai khan, ama na tekawlawi tum dieng khan, Pathien murukchawng kha mawtawr rangnih joi. Makha athachawng `khat a oshok hai thiempulien hai dieng irurophong kha inih.
66010008	Khan ravan ah put ah kirujet hesho kha na kiei dieng nururieithep a ruti, “She tana thampui le rieliei chung ah adingpa ravantir khut ah awm behangjo ashin rawlawng khaw vak loi roh.”
66010009	Khan kiei na ravantir dieng kurushe a kuruti, “Behangjo ashin kha nepeh roh.” Khan ama na kei dieng nuruti, “Mahi loi tana shah roh. Mahi na nang vawn kha namakhat pe rangnih, inia nang bai kha tu khoining athum dawr a thum rangnih.”
66010010	Khan kiei na behangjo ashin kha ravantir khut ah put ah kuruloi a makha kurushak joi. Kabai kha khoining ang a ruthum, khan makha kiei na kurushak shole, kawvawn kha nurumakhat pe joi.
66010011	Khan ama na kiei dieng nuruti, “Nang na miring hai, phung hai, chawng hai le reng tampui dieng rophongthep pe roh.”
66011001	Khan kiei dieng rawmaw a`ang kairidik `khat hi nurupek a ruti, “Thoi tana Pathien riethiengmun le maicham, khan makha shung ah chubaibawk hai kha vak on roh.
66011002	Khan riethiengmun vai tieng ah awm tolawng kha mah roh, makha on naw roh, ajarla makha Phungshik hai dieng pek nih joi. Khan amani na khopui riethieng kha tha shawm mililieidi hi eke le ater u rangnih.
66011003	Khan kukungchang pasha `di hai dieng khan cham kha pek rang kanih. Khan amani na nikho bawp `khat rajadi shawm `ruk hi lemawnpon rieshiei a rophong u rangnih.”
66011004	Hihaihi rieliei Pumi maton ah ading, olive thingkung idi le thaomieishut idi hai kha nih uh.
66011005	Khan tukhat na amani kha mawpawp jawt joiatu, amani bai ah put ah miei vak shok a amani rahapui hai kha ikang inih. Tukhat na amani kha mawpawp jawt joiatu, khatikhan ama kha thatngir rang a inih.
66011006	Hihaihi na ravan kha kharna rang, cham ieniei. Amani rophongchawng nikho hai phakhan, ro `khatshe chona boi rang le amani na tui hai kha thishen rachangmashakna rang, cham ieniei uh. Khan rieliei railawn kholok le idittuk rawnaw a jemna rang, cham ieniei uh.
66011007	Khan amani kungchangna mawtawr u phakhan, dawngawmboi khur ah put ah hawng shok ranring kha na amani le ra thaw rangnih. Ama kha na mawtawr ning, tia amani kha that rangnih.
66011008	Khan amani rok kha khopui `lien lamlien khan rapai rangnih. Makha khopui alien kha rathalam a Sodom le Egypt iti, upumi u kha`awm cross ling ah iruthatna u, mun kha inih.
66011009	Khan amani miring hai, phungte hai, chawng hai, phung hai kha na amani rok kha nithum le khoishe muk uh, khan amani rok hai kha than shung ah khumna rang, rujawt u mak.
66011010	Khan rieliei chung a awm amani kha na amani chung a ningai ua, rohoi ruthaw uh, khan akhat na akhat dieng khutchawi tir u rangnih, ajarla thiempulien idi kha na rieliei chung a awm amani kha shawna irupek inih.
66011011	Khan nithum le khoi shole, amani chung a Pathien ah put ah ringna ratha kha jong lut, khan amani ke a ruding u joi, khan amuh hai chung a chitna alientak `khat hi jong shok.
66011012	Khan ravan ah put ah he rashangtak `khat na amani dieng iriei kha rujet uh, “Hin hawng u roh.” Khan amani na romiei a ravan tieng khan rurawlawm uh, khan irahapui miring hai kha na amani kha ruen uh.
66011013	Khan makha phakhan nieinu alientak hawng rawnawk, khan khopui kha shawm a `khat hi ruchim joi. Khan nieinu shung khan miring bawp shiri kha ruthat joi. Khan ihawi hai chung a chitna ruship a ravan Pathien dieng lurna kha rupek.
66011014	Adi changna shawna kha mawtawr joi. Enro, athum changna shawna kha jongrelen joi.
66011015	Khan ishiri changna ravantir kha na ama tekawlawi kha rutum. Khan ravan shung khan hesho hai lientak kha ruawm a ruti, “Manmieshie rengchangna hai kha nupumi uh le ama Christa rengchangna kha achang nih joi. Khan ama na kumshawtkumshawt a reng chang rangnih joi.”
66011016	Khan amani rengmun ah ashuh bieklamkai shawmdilieimili hai kha na Pathien maton a rubawklap ua, chubairubawk uh.
66011017	Amani na ruti uh, “Chungchon a ranakniei, Aw Pumi Pathien, nang kha kanamapak uh. Nang tu a`awm, ruawm kha nangnih, ajarla nang ranak lientak kha nangruloi a reng nangchang joi.
66011018	Khan phung hai kha lunghangna kha na ship u joi, khan nang lunghangna kha jong joi. Athi hai chawngshatna rang a pha kha jong joi. Khan nang shok thiempulien hai, miriethieng hai, khan nang riming achih hai alien ashin dieng lawh pekna rang, jong joi. Khan rieliei mathang hai mathangna rang a pha kha jong joi.”
66011019	Khan ravan a Pathien riethiengmun kha mawlawng a ama rawjawtna tapu kha kurumuk. Makhan khomelek hai, hesho hai, khomiri hai, khan nieinu le rieicho alientak kha ruawm.
66012001	Khan ravan a jetna alientak `khat hi rular: nupang `khat hi na ni rurieshiei, khan tha kha na ama ke noi a ruawm, khan ama lu khan arshi shawmlieidi renglukhum hai kha ruawm.
66012002	Nai ruvawng jarkhan, nainiei rang a natna shawrieviei khan ama na rura`ai.
66012003	Khan ravan khan jetna shik `khat hi rular: khan enro, rorei ashen alientak `khat hi lu shiri le riki shawm runiei, khan ulu hai khan renglukai shiri runiei.
66012004	Khan ama riemiei kha na ravan a arshi hai thumakhat hi apawt a amani kha rieliei a apai. Khan rorei kha na nainiei rang a rasham nupangnu maton khan ruding. Makha ama na nai kha niei pha a anai kha shakna rang a inih.
66012005	Khan ama na, phung kholok kha thirrawmaw le ahoi rang, shapa `khat hi runiei. Khan anai kha Pathien rang le ama rengmun rang, rusho joi.
66012006	Khan nupangnu kha Pathien na irurashamna pe ramthim khan rutan joi. Makha amani na nikho bawp `khat rajadi shawm `ruk ama kha vaina rang a inih.
66012007	Khan ravan shung khan ra ruawm: Michael le ama ravantir hai kha na rorei le ra ruthaw joi. Khan rorei le ama ravantir hai kha na amani le ra ruthaw joi.
66012008	Inia rorei kha na ranak runieilai mak, khan ravan a awmna rang, munawm runieilai mak.
66012009	Khan rorei alien kha jong vawr joi. Ama kha diabol le Satan iti u ronglui moro kha inih. Awmnathiei manmieshie pumpui hi ama na elem, ama kha rieliei a jong vawr joi, khan ama ravantir hai kha ama le jong vawrchen joi.
66012010	Khan ravan a he rashangtak `khat kiei na kurujet. Hitihin ruti, “Tun hin, shandamna, ranak, khan napathien u rengchangna le ama Christa cham kha jong joi. Ajarla nu`uliennai hai ajorpa kha nawt joi. Ama na Pathien maikung a shunlejan a amani kha irujor inih.
66012011	Khan Kengamte thishen jar a, amani kungchangna chawng jar a le amani ringkho hai kha athi rangshe khan numrupok boi u jar a, ama kha irumawtawr u inih.
66012012	Khajarkhan ningai u rang roh, Aw ravan hai le amani shung ah awm hai! Rieliei le thampui chung a shawna kha nih naw! Ajarla diabol kha na nangni dieng jong joi, apha bawngte iniei kha jet jarkhan, lunghangna lientak ieniei joi.”
66012013	Khan rorei kha na ama kha rieliei chung a nawt joi, iti kha rumuk `le, shapa aniei nupangnu kha ajui ruput joi.
66012014	Rumu alien matha idi hi ama dieng rupek joi. Makha ama mun, ama kha pha `khat le pha hai khan pha khoi shung a aravaina rang, moro awmna ah put ah matha a ramthim khan vungna rang a inih.
66012015	Khan moro kha na nupangnu anuk khan tui hi tuidung ang a ener ah put ah ruphuk joi. Makha tuilien kha na ama kha mawchawina rang a inih.
66012016	Inia rieliei kha na nupangnu kha rushan. Rorei na abai ah put ah ivakphuk tuidung kha avana rang, rieliei na abai kha rumawlawng joi.
66012017	Khan rorei kha nupangnu chung khan mulung ajeng a ruhang pe joi. Khan Pathien chawngpek hai kha arung le Jesu Christa chungchanga kungachang hai, nupangnu chicha shik hai le rathaw rang, rushe joi.
66013001	Khan John kiei na tuipui kawmchang khan kuruding. Khan ranring `khat hi tuipui ah put ah hawng shok kurumuk. Ama kha na riki shawm le lu shiri runiei, khan riki hai chung khan renglukai shawm, khan lu hai chung khan mieshietroi riming hai kha ruawm.
66013002	Khan kiei na kirumuk ranring kha kieishente `khat ruang, khan ama ke hai kha vawm ke ruang, khan ama bai kha kieipui bai ruang. Khan rorei kha na ama ranak le ama rengmun khan cham alientak `khat ama dieng rupek.
66013003	Khan lu hai kar a akhat kha thitna dawr a pawp a riekier pe joi. Khan rieliei kholok na shindawngna runiei ua, makha ranring kha rujui uh.
66013004	Khajarkhan ranring dieng cham apeh rorei kha chubairubawk uh. Khan ranring kha chubaibawk a ruti uh, “Mahi ranring a`ang tumaw awm? Khan tu na maw ama chung a ra athaw ngam rang?”
66013005	Makha ranring dieng khan lienrashatna chawng le mieshietna chawng rieina rang, ner rupek. Khan tha shawm mililieidi hi ama cham kha rotokna rang, rupek.
66013006	Pathien le ama riming le ama thamber khan ravan a awm hai kha mieshietna rang, ama ner kha rumawlawng.
66013007	Khan miriethieng hai chung a rathawna rang le amani kha dekna rang, ama dieng cham kha rupek joi. Khan phungte rikip, miring rikip, chawng rikip le phung rikip chung a cham kha ama dieng rupek.
66013008	Khan rieliei chung a awm kholok na ama kha chubaiabawk rangnih. Khan manmieshie phun ah put ah iruthat u Kengamte Ringna Behangjo shung ah imiejiek boi rikip na ama kha chubaiabawk rangnih.
66013009	Nokor aniei ama kha na rangai rosho.
66013010	Shurkhop rang ama kha na shurkhopna tieng khan she rangnih. Chemjam na ithat rang a ama kha chemjam kha le ithatngir rang a inih. Mahin miriethieng hai doiratna le takashawn kha rangai.
66013011	Khan rieliei ah put ah hawng shok ranring shik `khat hi kurumuk. Ama na kengamte `khat ang a riki `di runiei, khan rorei `khat ang a ruchawng.
66013012	Khan akhat changna ranring cham kholok kha, ama maton a, ama na ruthaw. Khan rieliei le kha shung ah awm kholok hi thitna dawr a apawp riekier akhat changna ranring kha ama na chubairumawbawk.
66013013	Adi changna ranring na alientak jetna hai kha awthaw. Mi kholok imuk a, ravan ah put ah mieishe rieliei a jong muchummashak.
66013014	Ranring maton ah thaw rang a jetna hai jarkhan, rieliei a awm hai kha ama na rumohong. Khan rieliei a awm hai dieng khan chemjam a rupawp a ruriekier ranring rilim kha konna rang, ruriei.
66013015	Khan ranring rilim kha phuk pek a mawchawngna rang, makha ranring rilim chubaibawk boi hai kha nitthieitukshe mathatna rang, ama dieng ranak rupek joi.
66013016	Khan ashin alien, rawchawng shara, moshok miring le shok hai kha amani khutchang khan ninawkle amacha khan phairumatar joi.
66013017	Makha phaitar runiei le makha ranring riming ninawkle ama riming jat runiei hai kha na niboia, tute na rawchawk ninawkle jor thawna ngam boi rang a inih.
66013018	Varna kha hin awm. Jetthieina aniei ama kha na makha ranring jat kha te rosho, ajarla mahi miring `khat jat inih. Ama jat kha 666 inih.
66014001	Khan enro, Zion mo khan Kengamte na ding a awm. Ama le miring bawp rajakhat shawm mililieimili na ama riming le apa riming kha amani macha hai khan imiejiek u kha kiei na kurumuk.
66014002	Khan ravan ah put ah hesho `khat kurujet. Makha tui tampui le alientak khomiri hesho kha ruang. Khan kirujet hesho kha sharangdar le lah thaw hai na amani sharangdar i`at u kha le rura`ang.
66014003	Rengmun le aring juleva, khan bieklamkai hai maton khan amani na lah `thar ruthaw uh. Khan, rieliei ah put ah kheksha hai, bawp rajakhat shawm mililieimili kha na niboia, tute na makha lah kha ruchuk ngam u mak.
66014004	Hihaihi nupang hai le pawrche boilai apa hai, ajarla amani kha ashimbak runih uh. Hihaihi Kengamte kha eshena rikip a rujui hai kha nih uh. Hihaihi miring hai ah put ah kheksha hai, khan Pathien le Kengamte dieng a akhat changna ara kha nih uh.
66014005	Amani bai hai khan mohonna runiei u mak, ajarla amani kha Pathien rengmun maton a metek boi runih uh.
66014006	Khan ravan kawngkar a avung ravantir shik `khat hi kurumuk. Rieliei chung a a`awm hai phung le phungte rikip, khan chawng le miring rikip dieng thangtiknieiboi athachawng rophong rang, ama dieng ruawm.
66014007	Ama na he rashangtak a ruriei, “Pathien kha chih u roh, khan ama kha mulur u roh, ajarla ama chawngshatna rang a nidan kha jong joi. Khan ravan le rieliei, khan thampui le tuinar hai rukonpa ama kha chubaibawk u roh.”
66014008	Khan adi changna ravantir shik `khat na rujui a ruriei, “Cho joi, cho joi, Babylon khopui alien kha cho joi, ajarla ama rejai ditrekhena ju kha phung kholok irumenek inih.”
66014009	Khan athum changna ravantir shik `khat na amani kha rujui a he rashangtak a ruriei, “Tukhat na ranring le ama rilim kha chubaibawk a ama macha ah ninawkle ama khut chung ah phaitar kha awm pe joiatu,
66014010	Pathien na ama lunghangna khengkam shung ah reche boi a iliei, Pathien lunghangna ju kha, ama na`awm nek rangnih. Khan ravantir riethieng hai le Kengamte maton khan, miei le mieidi shung khan, ama kha shawmodoi rangnih.
66014011	Khan amani shawdoina mieikhu kha kumshawt a chung tieng ka rangnih. Khan tunita`awm ranring le ama rilim chubaibawk, khan ama riming phaitar aniei miring hai kha na shunlejan a shawmuchumna niei u mak.”
66014012	Pathien chawngpek hai le Jesu takashawn arung miriethieng hai doiratna kha hin awm.
66014013	Khan ravan ah put ah hesho `khat kurujet. Hitihin ruriei, “ ‘Tun ah put ah Pumi riming a athi ama kha rahvantha inih,’ tia miejiek roh.” Ratha na ieriei, “Idik, makha amani chon ah put ah shawmuchumna u rang a inih. Ajarla amani chonthaw hai kha na amani kha ijui inih.”
66014014	Khan kiei na kuruen a romiei angoi kurumuk. Romiei chung khan Miring Shapa a`ang miring `khat shuh a awm. Ama lu chung khan rangkachak renglukhum awm pe, khan ama khut khan kawite angaitak `khat awm.
66014015	Khan ravantir shik `khat hi riethiengmun ah put ah vak shok. Ama na romiei chung ah ashupa dieng khan he rashangtak a rura`ai, “Nang kawite kha jong tir tana jong rawkhawm rang roh, ajarla rawkhawmna rang a pha kha jong joi, ajarla rieliei a par hai kha minsho joi.”
66014016	Khan romiei chung ah ashupa kha na ama kawite kha rieliei chung a jong tet joi, khan rieliei kha rurawkhawm joi.
66014017	Khan ravantir shik `khat na ravan a awm riethiengmun ah put ah vak shok. Ama na`awm kawite angaitak runiei.
66014018	Khan maicham ah put ah ravantir shik `khat vak shok. Ama kha miei chung a cham runiei. Kawite angaitak `khat anieipa dieng khan he rashangtak a ruti, “Nang kawite angaitak kha jong tir tana rieliei drakha bawr hai hi jong rawkhawm rang roh, ajarla drakha ara hai kha minchit joi.”
66014019	Khan ravantir kha na ama kawite kha rieliei khan jong tet joi. Khan rieliei a drakha kha jong rawkhawm joi. Khan drakha hai kha Pathien phingna juepna lien khan apai joi.
66014020	Amani juepna kha khopui vai tieng khan eke le ruchiei uh. Juepna ah put ah thishen vak shok. Thishen kha shakawr jachan rashang dawrthep hi majin rajakhat shawmriet dawr hi rushe.
66015001	Khan kiei na ravan a alien le shindawngroi jetna shik `khat hi kurumuk. Ravantir shiri kha na railawn shiri runiei uh. Makha dawngkhit nih joi, ajarla amani dieng a Pathien lunghangna kha rupum joi.
66015002	Khan miei le rawpawr likli tuipui a`ang kiei na kurumuk. Khan ranring chung a, ama phaitar chung a, ama riming jat chung a, ramawtawr a, khan likli thampui chung ah Pathien sharangdar raklam a ruding u kha kurumuk.
66015003	Khan amani na Pathien shok Moses lah le Kengamte lah kha ruthaw ua, ruti uh, “Aw Chungchon a Ranakniei Pumi Pathien, nang chonthaw hai kha ielien, khan shindawngroi! Nang lam hai kha dikna le adik inih! Aw miriethieng hai Rengpa!
66015004	Tu na maw nang kha nichih boi a awm nih? Aw Pumi, nang riming kha mulur boi a awm nih maw? Ajarla nang ranga kha riethieng nangnih. Ajarla phung rikip na va ning, tia nang maikung a chubainabawk u rangnih, ajarla nang dikna chonthaw hai kha malar joi.”
66015005	Khan hihaihi shole, enro, kungachang thamber riethiengmun ravan a rawlawng kha kiei na kurumuk.
66015006	Khan railawn shiri aniei ravantir shiri hai kha na riethiengmun ah put ah vak shok uh. Amani na ponramasha cheklak rurieshiei uh, khan rangkachak kawngkhit hai kha amani awrawp thoi ah rukhit uh.
66015007	Khan aring juleva mili hai kar a `khat na ravantir shiri hai dieng rangkachak khengkam shiri, kumshawt a aring Pathien lunghangna shipmer kha rupek uh.
66015008	Khan Pathien lurna le ama ranak ah put ah mieikhu kha na riethiengmun kha rumiship, khan ravantir shiri railawn shiri kha mawtawr masheng, riethiengmun khan tute na rulut ngam u mak.
66016001	Khan riethiengmun ah put ah hesho lientak `khat hi kurujet. Ravantir shiri dieng khan ruti, “She tana Pathien lunghangna khengkam shiri kha rieliei a vak liei roh.”
66016002	Khan akhat changna ravantir kha na rushe a ama khengkam kha rieliei a vak liei joi. Khan ranring phaitar le ama rilim chubaibawk hai dieng khan ashie le chiroi panrai jong chuh pe u joi.
66016003	Khan adi changna ravantir kha na ama khengkam kha thampui chung ah ruliei. Makha athi miring thishen ruang, khan thampui shung ah aring ringphuk rikip kha ruthi joi.
66016004	Khan athum changnapa kha na ama khengkam kha tuidung le tuinar hai chung ah ruliei, khan amani kha thishen ruchang joi.
66016005	Khan tui hai ravantir kha na iruti kha kurujet: “Nang midik kha nangnih, Aw Pumi, nang anih, runih, khan anih rang a kha nangnih joi. Ajarla khatikhan nang na chawngnangrushat.
66016006	Ajarla amani na miriethieng hai le thiempulien hai thishen kha irumoshok u inih, khan amani kha nang na thishen kha nangmenek joi, amani kha, kha rangbak khan, rutuk u inih.”
66016007	Khan maicham ah put ah hesho `khat kurujet: “Awh, Chungchon a ranakniei Pumi Pathien, adik le dikna kha nang chawngshatna hai kha inih.”
66016008	Khan imili changna kha na ama khengkam kha ni chung a ruliei. Miring hai kha miei le hana rang, ni dieng khan cham kha irupek inih.
66016009	Khan miring hai kha mieisha lientak kha na rukang. Amani na hihai railawn chung a cham aniei Pathien riming kha rumieshiet uh. Pathien dieng lurna pekna rang, mulung lekna runiei u mak.
66016010	Khan arahnga changna kha na ranring rengmun khan ama khengkam kha ruliei. Khan ama rengchangna kha rujing pe. Ana pehai ua, miring hai kha na amani mieliei hai kha rureke uh.
66016011	Khan amani natna le panrai jarkhan, ravan Pathien kha rumieshiet uh. Khan amani chon hai ah put ah mulung rulek u mak.
66016012	Khan aruk changna kha na Euphrates tuidung alien chung khan ama khengkam kha ruliei. Ama tui hai kha rukang, makha nishokna tieng ah reng hai lam kha rashamna pe rang a inih.
66016013	Khan kiei na rorei bai ah put ah le ranring bai ah put ah, khan thiempulien nawk bai ah put ah uichawk hai a`ang raikho rono `thum vak shok kha kurumuk.
66016014	Ajarla amani kha jetna athaw raikho hai ratha kha inih. Amani na Chungchon a ranakniei Pathien Nikho lien ni a rathaw rang, lawp a rawkhawm rang, manmieshie rieliei pumpui reng hai dieng rushe uh.
66016015	“Enro, murushah ang a kiei ajong rang kanih joi. Tunita`awm mikkhu doi, khan ponledier rashamjer a awm ama kha rahvanmuh miring kha inih. Makha amani na ponledier boi a lawnna boi rang le ama ajak kha mi na mukna boi rang a inih.”
66016016	Khan Hebrew chawng a Armageddon iti mun `khat khan ama na lawp `khat a amani kha ruruchun joi.
66016017	Khan ishiri changna kha na ama khengkam kha rithi chung a ruliei. Khan ravan riethiengmun le rengmun ah put ah hesho alientak hi vak shok a ruriei, “Takchang joi!”
66016018	Khan khomelek hai, khomiri hai hesho hai kha ruawm. Khan nieinu lientak `khat rushok. Kha`ang a lien nieinu kha miring hai na rieliei shung ah ruawmret ah put ah rushok maklai.
66016019	Khan khopui alien kha tum `thum ah rureshen, khan phung khopui hai kha rupur. Ama lunghangna alientak ju hai kha pekna rang, Pathien na Babylon alien kha rumininghep joi.
66016020	Khan tuikawram rikip kha rutansho joi, khan mo hai kha ruawm u lai mak.
66016021	Khan talent `khat dawr arik, rie alientak `khat hi, ravan ah put ah miring hai chung ah jong cho a, makha rie railawn jarkhan, miring hai na Pathien kha rumieshiet uh, ajarla makha railawn kha ajeng a rulien inih.
66017001	Khan khengkam shiri aniei ravantir shiri hai kar a akhat na kiei dieng ava a ruti, “Hin va roh, tui tampui chung ah ashuh alien nawchijor chawngshatna kha nang dieng kiei na numumuk rang kanih.
66017002	Rieliei reng hai kha na ama kha le rejaichon thaw joi. Khan rieliei chung a awm hai kha ama rejaichon ju kha rumenek joi.”
66017003	Khan ravantir kha na Ratha a ramthim ah nuruchawi, khan kiei na nupang `khat hi ranring ashen chung ah ashuh a awm kurumuk. Ama na mieshietna riming shipmer, khan lu shiri le riki shawm ieniei.
66017004	Khan nupangnu kha na ponshendup le ashen rurieshiei, khan ama na rangkachak le manlu lung hai, khan kongkeplung hai kha le rurielien. Ama khut chung khan rejaichon, mitiroi le pawrche shipmer rangkachak hai `khat hi ruawm pe.
66017005	Khan ama macha khan: MURUKCHAWNG, BABYLON KHOPUI ALIEN, NAWCHIJOR HAI LE RIELIEI MITIROI HAI UNU, tia pekriming `khat rumiejiek.
66017006	Khan kiei na miriethieng hai thishen le khan Jesu jar a kungachang hai thishen kha le akhawp nupangnu kha kurumuk. Ama kha kumuk `le, shindawngna lientak le shindawngna kuruniei.
66017007	Khan ravantir kha na kiei dieng nuruti, “Ithaw shindawng maw nangnih? Kiei na nupangnu le khan, ama achawi, lu shiri le riki shawm aniei ranring murukchawng kha nieriei rang kanih.
66017008	Nangirumuk ranring kha pha `khat a runih, anih boi, khan hawng nih rang a inih. Khan dawngawmboi athuk ah put ah hawng shok ning, tia thangna khan she rangnih. Rieliei a awm, Ringna Behangjo ah amani riming hai miejiek boi hai kha na shindawngna runiei uh, ajarla ama kha runih, nilai mak, inia hawngret rangnih.
66017009	“Varna aniei mulungmining kha hin awm: lu shiri kha nupangnu shutna mo shiri kha inih.
66017010	Khan reng hai shiri ruawm, rahnga tu cho joi, akhat awmlai, khan shik `khat kha tu tunshe hawng maklai. Khan ama na hawng phakhan, phabawng `khat awm rangnih.
66017011	Khan runih, khan tuntu nih boi, ranring ama kha ariet changna reng kha inih. Ama kha shiri hai kar a akhat kha inih, khan ama na thangna tieng khan eshe.
66017012	“Khan nangirumuk riki shawm kha reng shawm kha inih. Amani kha rengchangna atum boilai hai kha inih, inia ranring kha le nidan `khat reng nitna rang khan cham kha man uh.
66017013	Hihaihi na mulung `khat runiei ua, ranring dieng amani ranak le cham hai kha pek rangnih.
66017014	Hihaihi na Kengamte kha le ra thaw u rangnih, khan Kengamte kha na amani kha adek rangnih, ajarla ama kha pumi hai chung a Pumi, khan reng hai chung a Reng kha inih. Khan ama le ruawm miring hai kha irukoi a irumadan khan takashawnthiei runih uh.”
66017015	Khan ravantir na kiei dieng nuruti, “Nangimuk nawchijor shutna tui hai kha miring hai le mipui hai, khan phung hai le chawng hai kha inih.
66017016	Khan ranring chung ah nangirumuk riki shawm kha na nawchijor kha mukmak u rangnih, khan ama kha mathangbieng a rekengver a atet u rangnih. Khan ataksha kha amani na shak pe u rangnih, khan ama kha miei le ha u rangnih.
66017017	Ajarla Pathien na ama chonmuchuk kha amani mulung a thawna rang, amani mulung kha iruchun a, Pathien chawng hai kha lawpsheng a hawng rupum masheng, amani rengchangna kha ranring dieng rupek jawt u rangnih.
66017018	Khan nangimuk nupangnu kha khopui alien, rieliei reng hai chung a reng achang kha inih.”
66018001	Hihaihi shole cham alientak `khat aniei, ravan ah put ah jong chum ravantir shik `khat hi kiei na kurumuk. Khan ama lurna kha na rieliei kha varpeng a rutet.
66018002	Khan ama na he ranakniei le rashangtak a rura`ai a ruti, “Cho joi, Babylon alien kha rucho joi, khan raikho hai awmna mun le ratha rono kholok, pawrche le mukmakroi va hai riekna kha ruchang joi!
66018003	Ajarla ama rejai ditrekhena ju kha phung rikip na runek joi, khan rieliei reng hai kha na ama le rejaichon ruthaw u joi. Khan rieliei a rievieithaw miring hai kha na ama hurna hai rekhe khan rurawchawng shishit uh.”
66018004	Khan ravan ah put ah shik `khat hesho kha kurujet a ruti, “Kimiring hai, nangni ama ah put ah vak shok u roh. Makha ama munu hai kha nangtum puina boi u rang le ama railawn hai kha ih kha nita`awm nangmukna boi u rang a inih.
66018005	Ajarla ama munu hai kha rietien a ravanshe phak joi, khan Pathien na ama dikna boi hai kha mininghep joi.
66018006	Ama na irupek kha ang a ama dieng peh u roh. Ama na ithaw dungjuia rothom a ama dieng peh u roh. Khan ama na irupawr hai khan ama rangbak khan rothom a peh u roh.
66018007	Ama na rekhe a ruhur a nining a rumulur nana kha ang a, rutukthep a ama kha shawmodoi tana mawshaw roh, ajarla umulung khan iti, ‘Kiei na rengnu `khat a kashuh inih, kiei mieirawng kha nimi`ing, khan kiei na mulungshaw kha muh mi`ing.’
66018008	“Khajarkhan nikho `khat shung a ama railawn kha jong rangnih, makhala thitna, mulungkurna le nekleshak tangna hai kha inih, khan ama kha miei le habieng rangnih. Ajarla ama chung a chawngashat Pumi Pathien kha ranakniei kha inih.
66018009	“Khan ama le rejaichon ruthaw, ama le hurna chon ruthaw rieliei reng hai kha na, ama kha miei na ikangna mieikhu kha rumuk u phakhan, chap u rangnih, khan ama chung a mulungkurna niei u rangnih.
66018010	Khan ama shawdoina kha chih a amani na ralaviei a ding a ruti u rangnih: ‘Echei, echei, Babylon khopui alien, ranakniei khopui! Ajarla nidan `khat shung a chawngshatna kha jong joi.’
66018011	“Rieliei a rievieithaw hai kha na chap a ama chung a mulung rumukur uh, ajarla tute na amani rievieithawna nieinak hai kha rawchawk pe u lai mak.
66018012	Amani rievieithawna nieinak hai khala: rangkachak, dangka, khan manlu lung hai le kongkeplung, manrawp ponramasha le ponshenrin, khan lungphurpon le ashen pon, manrawp thing kholok, shaipui ha ah put a kon nieinak rikip, khan manrawptatak thing ah put ah kon nieinak rikip, khan shumeng le thir le lungngoi
66018013	thingteinei le manam hoi berawh, khan manam hoi thao, libanos, ju, olive thao, chachaidi atha, gehu, insha, kengam, shakawr hai, shakawr gari hai, shok hai le miring hai ringphuk hai kha inih.
66018014	“Khan nang ringphuk na idit thieira amin kha nang ah put ah she joi, khan nieinak atha le alur kholok kha nang ah put ah thangsho joi, khan amani kha nang na manlai naw tinih.
66018015	Nupangnu jar a hawng rawchawng miring hai kha ama shawrieviei kha chih ua, ralaviei ah ding u rangnih. Amani na chap u rangnih, mulungkur pe u rangnih.
66018016	Amani na ti uh, ‘Awi e, awi e, khopui alien, ponramasha jielak, ponshendup le pon ashen, rangkachak, manlu lung hai, khan kongkeplung le rielien khopui khaw!
66018017	Ajarla nidan `khat a khadawr a rawchawng kha rokpet joi.’ Rokonglien rikip, rokonglien a rawlawn kholok, rokongtor hai, thampui chung ah rievieithaw rikip na arala a ruding uh.
66018018	Khan ama akang mieikhu kha rumuk u phakhan ruti uh, ‘Mahi khopui alien hi le ra`ang imaw awm?’
66018019	“Khan amani lu chung ah ruvut rubo uh, khan rura`ai ua, ruchap uh, khan mulungkurlam a rie`iek a ruti uh, ‘Awi e, awi e, khopui alien, ama niei jar a thampui chung ah rokonglien runiei kholok kha rurawchawngmashak! Ajarla nidan `khat shung a ama kha rokpet a atet joi.’
66018020	“Aw ravan, nangni miriethieng hai, tirtawn hai, thiempulien hai nangni ama chung a ningai u roh, ajarla Pathien na nang chawngshatna u kha ama chung a mocho joi!”
66018021	Khan ravantir arat `khat na lungshum lientak `khat a`ang lung kha loi a tuipui chung ah ruthong ah ruti, “Hitihin Babylon khopui alien kha ranak a vawr rangnih, khan muret, iti awmlai naw nih.
66018022	Khan nang dieng sharangdar at hai, lah thiei hai, thieikhang tum hai, khan tekawlawi tum hai tute na rangairet, iti awmlai naw nih. Khan nang dieng khutthiem hai khutshin thawret, iti awmlai naw nih. Khan nang dieng lungshum miri kha jetretlai naw tinih.
66018023	Khan nang dieng thaomiei avar kha varret, iti awmlai naw nih. Khan nang dieng moinu le moipa hesho rangairet, iti awmlai naw nih. Ajarla rievieithaw hai kha rieliei a milien runih uh, ajarla nang dawileai kha na phung kholok kha rumohong joi.
66018024	Khan thiempulien hai le miriethieng hai, khan rieliei chung a ithat miring kholok thishen kha ama dieng iruman inih.”
66019001	Hihai kholok shole hin ravan a hawipui hesho ang a hesho lientak `khat hi kurujet a ruti, “Hallelujah! Shandamna, ranak le lurna kha Pumi napathien u dieng awm!
66019002	Ajarla ama chawngshatna kha adik le dikna kha inih. Ajarla ama rejaichon kha na rieliei pumpui imathang nawchijor alien chung a chawngshat joi, Pumi na ama shok hai thishen kha ama chung a phuhen loi joi.”
66019003	Khan voidi changna amani na ruti uh, “Hallelujah. Khan kumshawtkumshawt rang khan ama mieikhu kha hawng joi!”
66019004	Khan lamkai shawm dilieimili kha le aring juleva mili kha na rubawklap uh, khan rengmun ah ashuh Pathien dieng khan chubairubawk ua, ruti uh, “Amen! Hallelujah!”
66019005	Khan rengmun ah put ah hesho `khat vak shok a, ruti, “Nangni ama shok hai, achih miring hai, ashinalien na napathien u kha mapak u roh!”
66019006	Khan kiei na mipui hesho a`ang, tui tampui hesho a`ang, khan khomiri lientak hesho a`ang `khat kurujet. Hitihin ruti, “Hallelujah! Ajarla Chungchon a ranakniei nupumi u Pathien kha na reng chang joi!
66019007	Kieini na ningai u rawi, khan rawshaw u rawi, khan ama dieng lurna kha mutung u rawi. Ajarla Kengamte innieina kha jong joi, khan unungak kha na nining a rasham joi.”
66019008	Khan ama rielienna rang, ashiei ponramasha thaning, achaining le retelang kha ama dieng rupek joi, ajarla ponramasha thaning kha miriethieng hai dikna kha inih.
66019009	Khan ravantir na kiei dieng nuruti, “ ‘Kengamte inniei bumichinna ah ikoi amani kha rahvanmuh miring hai kha inih!’ tia miejiek roh.” Khan kiei dieng nuruti, “Hihaihi Pathien chawng adik hai kha inih.”
66019010	Khan kiei na ama kha chubaibawk rang, ekekung a kurubawklap. Khan kiei dieng nururiei, “Nang na makha thaw naw roh! Kiei hi nang shok changpui kha kanih, khan Jesu kungchangna aniei nang uliennai hai shok changpui kha kanih. Pathien kha chubaibawk roh! Ajarla rophongchawng ratha hi Jesu kungchangna kha inih.”
66019011	Khan kiei na ravan imawlawng a shakawr angoi `khat kurumuk. Makha chung ah ashuh kha Takashawn rang a rutuk le Adik, tia rukoi. Ama na dikna a chawngishat a ra`ithaw inih.
66019012	Khan ama mik hai kha mieichon `ruang pe, khan ama lu khan renglukai tampui ruawm pe. Makhan tute na ijet boi miejiek riming `khat awm, inia ama ranga na makha ejet.
66019013	Khan thishen shung a inawm ponrosho `kha ama na rurieshiei, khan ama riming kha Pathien Chawng iti.
66019014	Khan ravan a ramiring hai kha na shakawr angoi hai chung ah, angoi le acheklak, khan ponramasha thaning le rielien a, ama kha rujui uh.
66019015	Khan ama bai ah put ah chemjam shirdi a angai vak shok pe, makha phung hai kha jemna rang a inih. Khan thir rawmaw le amani kha ihoi rang a inih. Khan Chungchon a Ranakniei Pathien lunghangna kha le juepna kha achiei a awm.
66019016	Khan ama ponledier le ama atawr chung ah riming kha “RENG HAI RENG, KHAN PUMI HAI PUMI,” tia miejiek.
66019017	Khashole kiei na ni shung a ading ravantir `khat kurumuk. Khan ama na he rashangtak a rura`ai a ravanlai ah avung va hai kholok dieng ruti, “Alien Pathien bumichinna khan va u tana vak ruchun u roh.
66019018	Makha reng hai taksha, rabawpkhat lamkai hai taksha, arat miring hai taksha, shakawr hai taksha le amani chung ah ashuh hai taksha, khan moshok hai taksha le shok hai taksha, khan ashinalien hai taksha shakna rang, vak ruchun u roh.”
66019019	Khan kiei na ranring le rieliei reng hai, khan amani ramiring hai na lawp `khat a ruchun a shakawr chung ah ashuh ama chung a le ama ramiring chung a rathawna rang, vak ruchun kha kurumuk.
66019020	Khan ranring kha ama maton ah erekhek chon athaw thiempulien jok kha le rushur joi. Khan jetna thaw makha na ranring phaitar aniei hai le ama rilim chubaibawk hai kha irumohon inih. Adinre kha mieidi le iha Mieidir khan rupai joi.
66019021	Khan aliemlim kha shakawr chung ah ashupa bai ah vak shok chemjam kha le ruthat a va hai kholok na amani taksha kha le vawn mishipna a ruthaw u joi.
66020001	Khan kiei na ravantir `khat hi ravan ah put ah jong chum a, dawngawmboi athuk chabi le ukhut ah thirakarui lientak `khat irak kha kurumuk.
66020002	Khan ama na matienglai a moro, nititu, diabol le Satan achang rorei kha rushur a, kum bawp `khat rang khan rukhop joi.
66020003	Ama kha dawngawmboi a athuk khan ruthong, khan rukhar a ama chung ah jetnam runam joi. Makha, kum bawp `khat kha mawtawr masheng, phung hai kha mohonnaret, iti awmna boi rang a inih. Makha shole ama kha pha bawng `khat moshok rangnih.
66020004	Khan kiei na rengmun hai kha kurumuk, khan makhan ah ashuh hai dieng khan chawngshatna rang, cham kha amani dieng rupek. Khan Jesu jar a kungchang le Pathien chawng jar a ring ituk pe hai ringphuk kha kurumuk. Amani kha ranring ninawkle ama rilim chubaibawk boi hai, khan amani macha ninawkle khut ah phaitar aniei boi hai kha runih uh. Khan amani na hawng ring ua, Christa le kum bawp `khat reng ruchang uh.
66020005	Aliemlim shik athi hai kha tu, kum bawp `khat hi mawtawr masheng, hawng ring u mak. Mahi akhat changna thoiretna kha inih.
66020006	Akhat changna thoiretna a ajaw miring kha rahvanmuh le miriethieng kha inih. Hihai chung hin adi changna a thitna kha na chamniei mak, inia amani kha Pathien le Christa thiempu hai kha chang u rangnih. Khan ama le kum bawp `khat reng chang u rangnih.
66020007	Khan kum bawp `khat kha mawtawr phakhan, Satan kha ama lungroko ah put ah moshok rangnih.
66020008	Khan ama na kiei mili ah awm phung hai, Gog le Magog, kha mohon a rathaw rang ruchunmashakna rang, vak shok rangnih. Amani kha tuipui ah nge kha ang a rawp uh.
66020009	Khan amani na rieliei akhang kha dechip a hawng rakan ua, amani na miriethieng hai awmna le numipok u khopui kha ruroko uh. Khan miei na Pathien le ravan ah put ah vak shok a amani kha kang u joi.
66020010	Khan amani mohon diabol kha ranring le thiempulien jok ngakmun Mieidir le mieidi akang shung khan ruthong joi. Khan shunlejan a le kumshawtkumshawt khan shawmodoi u rangnih.
66020011	Khashole kiei na alien rengmun angoi le makhan ah ashupa kha kurumuk. Ama awmna ah put ah rieliei le ravan kha tan u joi, khan amani rang mun awm pelai mak.
66020012	Khan kiei na ashinalien athi hai kha rengmun maton ah ading kha kurumuk, khan behangjo hai kha rurawlawng. Khan behangjo shik `khatawm rawlawng kha kurumuk, makha Ringna Behangjo kha inih. Khan athi hai kha amani ithaw le behangjo shung ah miejiek dungjuia, amani kha chawngrushat pe uh.
66020013	Tuipui kha na makhan ah ruawm athi hai kha rumathan joi. Thitna le Thikho kha na amani shung ah awm athi hai kha rupek joi. Mi rikip kha amani ithaw dungjuia chawngshat pe joi.
66020014	Khashole thitna le Thikho kha Mieidir khan ruthong joi. Mahi Mieidir hi adi changna Thitna kha inih.
66020015	Khan tu riming nitjoiawm, Ringna behangjo shung ah miejiek boi kha Mieidir khan ruvawr joi.
66021001	Khan kiei na ravan athar le rieliei athar kha kurumuk, ajarla akhat changna ravan le akhat changna rieliei kha thang joi, khan tuipui kha awmretlai mak.
66021002	Khan John kiei na khopui riethieng, Jerusalem `thar, i`inko rang a irielien, moi `thar kha ang a rasham, ravan a le Pathien ah put ah put ah jong chum kha kiei na kurumuk.
66021003	Khan kiei na ravan ah put ah hesho rashang `khat kurujet a, ruti, “Enro, Pathien thamber kha miring hai le awm joi. Ama na amani le awm rangnih. Amani kha ama miring chang u rangnih. Pathien amatak na amani le awm a, amani Pathien kha chang rangnih.
66021004	Khan amani mik hai ah put ah Pathien na imikrithi kholok kha no pe u rangnih, khan thitna, iti kha awmlai naw nih; mulungshaw, chapna ninawkle natna, iti awmretlai naw nih, ajarla matienglai a nieinak hai kha thangsho joi.”
66021005	Khan rengmun ah ashuh ama kha na ruti, “Enro, nieinak kholok kiei na kamathar joi.” Khan ama na kiei dieng nuruti, “Miejiek roh, ajarla hihai chawng hi adik le takashawn rang a rutuk inih.”
66021006	Khan ama na kiei dieng nuruti, “Tak chang joi! Kiei hi Alpha le Omega, Putna le Mutumna kha kanih. Ringna tui tuinar ah put ah tuira ama dieng khan man boi a kiei na nekna rang, pek rang kanih.
66021007	Ramawtawr ama kha na hihai kholok hi arawh rangnih, khan kiei na ama Pathien kha chang rang kanih, khan ama na kashapa kha chang rangnih.
66021008	Inia achirat hai, takashawn boi, khan mitiroi, mithat miring hai, rejaichon thaw hai, dawileai thaw hai, rilim chubaibawk hai, khan mielieishiei miring kholok mun kha tu, miei le mieidi achong thampui kha inih. Makha adi changna thitna kha inih.”
66021009	Khashole ravantir shiri kar a akhat, dawngkhit railawn shiri shipmer khengkam shiri hai runieipa kha na kiei dieng chawngruriei a ruti, “Va roh, kiei na Kengamte nungak, moinu kha numumuk rang kanih.”
66021010	Khan kiei hi Ratha a alientak le rashangtak mo khan nuruchawi a khopui alien, Jerusalem riethieng kha Pathien le ravan ah put ah jong chum kha nurumumuk.
66021011	Makha na Pathien lurna kha runiei. Ama mieivar kha manluving lung le, jasper lung ang a langlang a ruvar.
66021012	Makha na alien le rashang bang kha runiei. Makha na pakawt shawmlieidi runiei, khan makha pakawt hai khan ravantir shawmlieidi le amani riming hai kha imiejiek ruawm. Amani kha Israel nai hai phungte shawmlieidi kha nih uh.
66021013	Shim tieng khan pakawt `thum ruawm, khan shak tieng khan pakawt `thum ruawm, khan thang tieng khan pakawt `thum ruawm, khan mar tieng pakawt `thum ruawm.
66021014	Khan khopui bang kha na chawkhur shawmlieidi runiei, khan amani chung khan Kengamte tirtawn shawmlieidi riming hai kha ruawm.
66021015	Khan kiei le riebieh ravantir kha na makha khopui, ama pakawt hai le ama bang hai kha onna rang, rangkachak kairidik `khat runiei.
66021016	Khan khopui kha pukiei mili a awm, khan dung shieithep kha rajai. Khan kairidik kha le khopui kha ama na rute. Makha majin bawp `khat le rajarahnga rushiei. Khan khopui udungakhang le arashang kha ra`ang.
66021017	Khan makha bang hai kha cubit rajakhat shawmmililieimili dawr rumasha. Makha ravantir na irurotokna u miring onna dungjuia onna `khat kha inih.
66021018	Khan bang kha jasper le irashak inih. Khan khopui kha rangkachak jielak le ikon inih.
66021019	Khopui bang chawkhur kha manlu lung shikshik le irielien inih. Akhat changna jasper, adi changna shapphire; athum changna chalcedony, imili changna, emerald,
66021020	arahnga changna sardonyx, aruk changna sardius, ishiri changna chrysolite, ariet changna beryl, ako changna topaz, ashawm changna chrysoprase, shawmlieikhat changna jacinth, khan shawmlieidi changna kha amethyst inih.
66021021	Khan pakawt shawmlieidi kha kongkeplung shawmlieidi runih. Khan pakawt changkidip kha kongkeplung `khat iniei. Khan khopui lamlien kha amalang likli ang a rangkachak jielak runih.
66021022	Khan khopui shung khan riethiengmun muh mi`ing, ajarla Chungchon a Ranakniei Pumi Pathien le Kengamte hai kha ama riethiengmun kha inih.
66021023	Khan khopui kha na, amani rang a avar, ni le tha rangai mak, ajarla Pathien lurna kha na makha mavar joi, khan makhan a Kengamte kha mieivar kha inih.
66021024	Khan phung hai kha na ama avar jar a awlawn, khan rieliei reng hai kha na amani lurna le richit kha khopui shung khan vak chawi uh.
66021025	Khan pakawt hai kha nishun khan kharlai naw nih, ajarla makha mun khan nitak, iti kha awmlai naw nih.
66021026	Khan amani na phung hai lurna le richit kha khopui dieng vak chawi u rangnih.
66021027	Khan orono, iti le mitiroi ninawkle mielieishiei hai kha itikte nita`awm makhan lutlai naw nih. Inia Kengamte Ringna Behangjo shung ah imiejiek hai ranga kha makhan lut rangnih.
66022001	Khan langlang a var ringna tui jielak kha kiei dieng nurumumuk. Makha Pathien le Kengamte rengmun ah put ah jong long inih.
66022002	Makha khopui lamlien laitak khan tuidung shir dire khan ara shawmlieidi aniei ringna thingkung ruawm. Makha na tha rikip a ara rumoshok. Makha thingbo hai kha na phung hai kha ana ah put ah madamna rang a inih.
66022003	Makha mun khan pumbotna, iti awmlai naw nih. Pathien le Kengamte rengmun kha makha shung khan awm rangnih. Khan oshok hai kha na ama chon kha thaw pe rangnih.
66022004	Ama maisho kha amani na muk u rangnih, khan ama riming kha amani macha hai khan awm rangnih.
66022005	Khan jan, iti kha awmlai naw nih. Khan thaomiei mieivar le nivar kha rangailai naw nih, ajarla amani chung a Pumi Pathien na mieivar kha pek rangnih joi. Khan amani na kumshawtkumshawt khan reng chang u rangnih joi.
66022006	Khan ravantir na kiei dieng nuruti, “Hihai chawng hi takashawn rang a rutuk le adik kha inih.” Khan thiempulien riethieng hai Pumi Pathien na relen a ashokngir rang a chon hai kha ama shok hai dieng mumukna rang, ama ravantir kha jong tir joi.
66022007	“Enro, kiei ajongrelen rang kanih. Mahi behangjo rophongchawng arung ama kha rahvanmuh miring kha inih.”
66022008	Hihaihi rujet `le rumupa kha John kiei kanih. Kiei na hihaihi kurumuk le kurujet phakhan, kiei dieng a hihaihi nurumumuk ravantir kekung khan bawklap a chubaikurubawk.
66022009	Khan kiei dieng nururiei, “Nang na makha thaw naw roh, ajarla kiei hi nang shok changpui, nang uliennai thiempulien hai le mahi behangjo chawng hai arung miring hai kha le chonthawshom kanih keng. Pathien kha chubaibawk roh.”
66022010	Khan kiei dieng nuruti, “Mahi behangjo rophongchawng hai kha jetnam nam naw roh, ajarla apha kha nai joi.
66022011	Midik boi hai kha na midik boi khan awmdi rosho. Rono athaw ama kha na rono chon kha thawdi rosho. Midik kha na adik chon kha thawdi rosho, khan riethieng ama kha na riethieng a awmdi rosho.”
66022012	“Enro, kiei ajongrelen rang kanih joi. Khan kiei na mi rikip dieng amani ithaw dungjuia pekna rang, kawlawh kha kiei le awm.
66022013	Kiei hi Alpha le Omega, Akhat changna le Mutumna, khan Putna le Mawtawrna kha kanih.”
66022014	Amani na ringna thingkung khan vatna rang a cham kha nieina rang le pakawtpakawt ah lut a khopui lutnathiei rang, Pathien chawngpek ajui hai kha rahvanmuh miring hai kha nih uh.
66022015	Ajarla ui hai, dawileai thaw hai, rejaichon thaw hai, mithat hai, rilim chubaibawk hai, adik boi numapoh hai, kholok kha khopui vai tieng ah awm hai kha nih uh.
66022016	“Jesu kiei na karavantir kha biekrup hai le nang dieng kungchang rang, kojong tir joi. Kiei hi Rujung, David Chicha, Jingkar Arshi Avar kha kanih.”
66022017	Ratha le moinu kha na ruti, “Va roh!” Khan rangai miring rikip na “Va roh!” ti rosho. Khan tuira miring rikip kha na va rosho. Adit mi rikip kha na ringna apeh tui kha manboi a loi rosho.
66022018	Ajarla mahi behangjo rophongchawng hai hi rangai miring rikip dieng kungkachang inih: Tukhat na amani dieng hi obo joiatu, mahi behangjo shung ah imiejiek railawn hai hi Pathien na makha miring dieng bo pe rangnih.
66022019	Khan tukhat na mahi behangjo rophongchawng hai hi apai joiatu, Ringna Behangbuk ah put ah, khopui riethieng ah put ah, khan mahi behangjo a imiejiek nieinak hai ah put ah Pathien na ama tum kha apai pe rangnih.
66022020	Hihai kungachangpa kha na ieriei, “Diktak a kiei ajongrelen rang kanih joi.” Amen. Jong roh, Aw Pumi Jesu!
66022021	Pumi Jesu roihoina kha nang kholok le a`awm nih rosho. Amen.
