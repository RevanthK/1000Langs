40001001	Исус Кристослöн ордпуыс петö Öвраамсянь, сэсся Давидсянь. Сылöн чужанвужйыс татшöм:
40001002	Öвраамлöн чужöма Исаак, Исааклöн – Яков, Яковлöн чужöмаöсь Иуда да сылöн вокъясыс.
40001003	Иудалöн чужöмаöсь Фарес да Зарей, налöн мамныс вöлöма Фамар. Фареслöн чужöма Есром, Есромлöн – Арам,
40001004	Арамлöн – Аминадав, Аминадавлöн – Наассон, Наассонлöн – Салмон.
40001005	Салмонлöн чужöма Вооз, сылöн мамыс вöлöма Ракав. Воозлöн чужöма Овид, сылöн мамыс вöлöма Руфа. Овидлöн чужöма Ессей,
40001006	Ессейлöн чужöма Давид öксы. Давид öксылöн чужöма Соломон, сылöн мамыс вöлöма Урийлöн гöтыр.
40001007	Соломонлöн чужöма Ровоам, Ровоамлöн – Авей, Авейлöн – Аса,
40001008	Асалöн – Иосафат, Иосафатлöн – Иорам, Иорамлöн – Озей.
40001009	Озейлöн чужöма Иоафам, Иоафамлöн – Аказ, Аказлöн – Езекей.
40001010	Езекейлöн чужöма Манассей, Манассейлöн – Амон, Амонлöн – Иосей.
40001011	Иосейлöн чужöма Иоаким, Иоакимлöн чужöмаöсь Еконей да сылöн вокъясыс. Тайö вöлöма Израиль войтырöс Вавилон муö вöтлытöдз на.
40001012	Вавилонö вöтлöм бöрын Еконейлöн чужöма Салафиль, Салафильлöн – Зоровавель,
40001013	Зоровавельлöн – Авиуд, Авиудлöн – Елиаким, Елиакимлöн – Азор.
40001014	Азорлöн чужöма Садок, Садоклöн – Аким, Акимлöн – Елиуд,
40001015	Елиудлöн – Елеазар, Елеазарлöн – Матфан, Матфанлöн – Яков.
40001016	Яковлöн чужис Öсип. Сылöн Мария гöтырыс чужтiс Исусöс, кодöс шуисны Кристосöн.
40001017	Тадзи Öвраамсянь Давидöдз ставнас вöлi дас нёль чужанвуж. Вавилонö вöтлытöдз Давидсянь дас нёль чужанвуж. Вавилонö вöтлöмсянь Кристосöдз бара дас нёль чужанвуж.
40001018	Исус Кристос чужис тадзи. Исуслöн Мария мамыс вöлi кикутöма Öсипкöд. Öтлаасьтöдзныс на тöдмалiсны Мариялöн Вежа Ловсянь сьöктöм йылысь.
40001019	Öсип вöлi веськыда олысь морт. Сiйö эз кöсйы йöзöдны Марияöс, та вöсна шуис гусьöн лэдзны сiйöс.
40001020	Кор Öсип мöвпалiс тадзи, Господьлöн андел петкöдчис сылы вöтас да шуис: «Öсип, Давид пи, эн пов босьтны Мариятö гöтырö. Сьöлöм улас сылöн кагаыс Вежа Ловсянь.
40001021	Марияыд ваяс пи, пуктан Сылы Исус ним, Сiйö мездас Ассьыс войтырсö мыжъяссьыныс».
40001022	Ставыс тадзи артмис, медым инiс пророк пыр Господьлöн шуöмыс:
40001023	– Ныв сьöктас, сэсся пи чужтас. Эммануил ним Сылы пуктасны. Нимыс висьталö: миянкöд Ен.
40001024	Садьмöм бöрас Öсип вöчис Господьлöн андел тшöктöм серти: босьтiс Марияöс гöтырö,
40001025	но эз инмöдчыв сы дiнö. Мария чужтiс пи, ассьыс медводдза кагасö, и Öсип пуктiс Сылы Исус ним.
40002001	Исус чужис Юдея муын, Виплием карын, Ирöд öксы веськöдлан кадö. Исуслöн чужöм мысти асыввылысь Ерусалим карö воисны кодзув тöдысьяс.
40002002	Найö юалiсны: «Кöнi юдейяслöн пузчужöм öксыыс? Асыввылысь ми аддзылiм Сылысь кодзувсö да локтiм Сылы копыртчывны».
40002003	Тайöс кылöмысь Ирöд öксы инас эз кут öшйыны, шызис тшöтш дзоньнас Ерусалим карыс.
40002004	Ирöд корис аркирейясöс Индöдö велöдысьяскöд да юалiс налысь: «Кöнi Кристос чужас?»
40002005	Найö вочавидзисны: «Юдея муын, Виплием карын. Тадзи пророклöн гижöма:
40002006	– Тэ, Иуда муын Виплием кар, Иудалöн мукöд юрнуöдан каръясысь абу ичöтджык. Тэнад карысь буретш юралысь петас, Менсьым ыжъясöс, Израиль войтырöс, Сiйö видзны кутас».
40002007	Тöдысьясöс ас дiнас гусьöн корöмöн Ирöд юалiс налысь кодзув петан кадсö.
40002008	Сэсся мöдöдiс найöс Виплиемö да шуис: «Ветлöй, кага йывсьыс ставсö тöдмалöй. Кагасö аддзöм бöрын юöртöй меным, ме тшöтш вола копыртчывны Сылы».
40002009	Öксылöн шуöм бöрын тöдысьяс петiсны туйö. Асыввылысь аддзылöм кодзулыс кывтiс на водзвылын. Сэсся сiйö сувтiс буретш сэтчö, кöнi вöлi кагаыс.
40002010	Кодзув аддзöмысь тöдысьяслы лои зэв нимкодь.
40002011	Керкаö пырöм бöрын найö аддзисны кагаöс Мария мамыскöд. Пидзöс выланыс уськöдчöмöн найö копыртчылiсны кагалы да сетiсны Сылы дона козинъяс: зарни, ладан да смирна.
40002012	Узиганыс Ен öлöдiс тöдысьясöс Ирöд дiнö бöр мунöмысь, та вöсна найö мöдiсны ас муаныс мöд туйöд.
40002013	Тöдысьяслöн мунöм бöрын Господьлöн андел петкöдчис Öсиплы вöтас да шуис: «Чеччы, босьт кагатö мамыскöд да пышйы Египет муö, ов сэнi менам шутöдз. Ирöд кутас корсьны кагатö, мед вины Сiйöс».
40002014	Öсип садьмис, босьтiс кагасö мамыскöд да войнас мöдöдчис Египет муö.
40002015	Сэнi сiйö олiс Ирöд кувтöдз. Тадзи инiс пророк пыр Господьлöн шуöмыс: «Египет муысь Ме кори Пиöс».
40002016	Ирöд тöдмалiс тöдысьяслысь ылöдлöмсö да ёна скöрмис таысь. Сiйö мöдöдiс шыпуртаясöс, тшöктiс вины Виплием карысь да сы гöгöрысь кык арöса да ичöтджык став пи кагасö, тöдысьяссянь тöдмалöм кадö чужöмаясöс.
40002017	Тадзи инiс Еремей пророклöн шуöмыс:
40002018	– Рама карын ырзöм-бöрдöм кылö. Ракель аслас ныв-пи вöсна бöрдö, оз кöсйы ланьтны бöрдöмсьыс, öд найö абуöсь нин.
40002019	Ирöд кулöм бöрын Египет муын Господьлöн андел петкöдчис Öсиплы вöтас
40002020	да шуис: «Чеччы, босьт кагатö мамыскöд да бöр мун Израиль муö. Кагатö вины кöсйысьяс абу нин ловъяöсь».
40002021	Öсип чеччис, босьтiс кагасö мамыскöд да мунiс Израиль муö.
40002022	Сэки Юдея муын веськöдлiс Ирöд öксылöн Аркелай пиыс. Тайöс кывлöм бöрын Öсип повзис сэтчö мунöмысь. Сэки вöтас сылы вöлi шуöма мунны Галилея муö.
40002023	Сэтчö воöм бöрын Öсип овмöдчис Назарет карö. Тадзи инiс пророкъяс пыр шуöмыс: «Назаретсаöн Сiйöс шуасны».
40003001	Сiйö кадö локтiс Пыртысь Иоан да юöртiс Юдея овтöминын:
40003002	«Бергöдчöй мыжъяссьыныд! Енэжвыв Юралöмыс матын нин».
40003003	Иоан йылысь Исай пророк висьтавлöма тадзи: – Овтöминын кылö горзысьлöн шы: «Лöсьöдöй туйсö Господьлы, веськöдöй-шыльöдöй ордымъяс Сылы!»
40003004	Иоан новлiс верблюд гöнысь кыöм паськöм да коскас кучик тасма, сёйлiс чирк да видзвыв ма.
40003005	Сы дiнö локтiс уна йöз Ерусалим карысь, Юдея му пасьталаысь да Йöрдан ю пöлöнысь.
40003006	Асланыс мыжъясысь висьтасьöм бöрын Иоан пыртiс йöзсö Йöрдан юын.
40003007	Уна фарисей да саддукей локтiсны Иоан дiнö пыртчыны. Иоан аддзис найöс да шуис: «Вижля йылöм! Кодi туйдöдiс тiянöс пышйыны локтана скöрлунысь?
40003008	Олöмнад петкöдлöй мыжъяссьыныд бергöдчöмнытö.
40003009	Энö лысьтöй мöвпавны, мый тiян батьныд Öвраам. Висьтала тiянлы: тайö изъясысь Ен вермö вöчны Öвраамлы ныв-писö.
40003010	Черыс пу вужйыс дорын нин куйлö. Пуыс кö оз вай бур вотöс, сiйöс кералöны да шыбитöны биö.
40003011	Ме пырта тiянöс ваöн. Тайö петкöдлас мыжъяссьыныд бергöдчöмнытö. Ме бöрын Локтысьыс ме дорысь вынаджык, ме ог шогмы пöрччöдны Сылысь кöмсö. Сiйö пыртас тiянöс Вежа Лолöн да биöн.
40003012	Сы киын тöлöдчан зырйыс. Сiйö весалас гумласö: шобдiсö йöртöдö чукöртас, кыдсö куслытöм биын сотас».
40003013	Сэки Исус локтiс Галилеяысь Йöрдан ю дорö, мед Иоан пыртас Сiйöс.
40003014	Иоан öлöдiг шуис: «Тэ-ö локтан ме дiнö? Тэныд колö менö пыртнысö!»
40003015	Исус шуис: «Эн сувт паныд. Миянлы колö вöчны веськыдлуныс серти». Сэки Иоан пыртiс Сiйöс.
40003016	Пыртчöм бöрас Исус петiс васьыс. Сэки енэжыс воссис, и Исус аддзис: Енлöн Лолыс гулю моз лэччис Сы вылö.
40003017	Енэжсянь кылiс гöлöс шы: «Тайö Менам муса Пиöй, Ме нимкодяся Сыöн».
40004001	Та бöрын Лов нуöдiс Исусöс овтöминö, медым омöльыс ыштöдiс Сiйöс.
40004002	Нелямын лун да нелямын вой видзалöм бöрын Исуслöн кынöмыс сюммис.
40004003	Сэки Сы дiнö локтiс ыштöдысь да шуис: «Тэ кö Ен Пи, пöрт тайö изъяссö няньö».
40004004	Исус воча шуис: «Гижöма: "Оз куш няньöн мортыд ов, а Енсянь быд шуöм кывйöн"».
40004005	Сэсся омöль нуöдiс Исусöс вежа карö, сувтöдiс Сiйöс крам вевт вылö
40004006	да шуис: «Тэ кö Ен Пи, шыбитчы увлань. Öд гижöма: "Аслас анделъяслы Сiйö тшöктö видзны Тэнö. Найö нуасны Тэнö ки выланыс, видзасны изйö крукасьöмысь"».
40004007	Исус воча шуис: «Гижöма тшöтш: "Эн дöзмöд ассьыд Господь Ентö!"»
40004008	Омöль бара вайöдiс Исусöс зэв джуджыд керöс йылö да петкöдлiс Сылы таладор югыдсьыс став мусö, налысь мичлун-озырлунсö.
40004009	Сэсся шуис: «Ставсö тайöс сета Тэныд, копыртчылан кö меным».
40004010	Исус шуис сылы: «Вешйы Ме дiнысь, сöтана! Гижöма: "Аслад Господь Енлы копрась да сöмын Сылы кесъяв"».
40004011	Сэки омöль эновтiс Исусöс. Сэсся воисны анделъяс да кесъялiсны Исуслы.
40004012	Кор Исус тöдмалiс Иоанöс дзескыдiнö пуксьöдöм йылысь, мунiс Галилеяö.
40004013	Сiйö колис Назарет карсö да овмöдчис тыдорса Капернаум карö, Завулон да Неффалим муö.
40004014	Тадзи инiс Исай пророклöн шуöмыс:
40004015	– Завулон му, Неффалим му, саридз туй вылын, Йöрдан ю сайын мукöд войтыра Галилея му!
40004016	Пемыдын олысь войтыр яр биа югыд аддзис. Кулан вуджöр улын олысьяслы югыд кыа петiс.
40004017	Тайö кадсянь Исус пондiс юöртны-висьтавлыны: «Бергöдчöй мыжъяссьыныд! Енэжвыв Юралöмыс матын нин».
40004018	Галилея ты пöлöн мунiгöн Исус аддзис кык вокöс: Симонöс, кодöс нимтiсны Петырöн, да сылысь Öндрей воксö. Найö вöлiны чери кыйысьяс. Кык вок буретш вöйтасисны ты вылын.
40004019	Исус шуис налы: «Локтöй Ме бöрся. Ме вöча тiянысь морт кыйысьясöс».
40004020	Кык вок дзик пыр эновтiсны тывъяснысö да мунiсны Исус бöрся.
40004021	Исус мунiс водзö да аддзис пыжысь мöд кык вокöс: Яковöс да Иоанöс. Зеведей батьныскöд найö дзоньталiсны тывъяс. Исус чукöстiс вокъясöс.
40004022	Найö дзик пыр колисны пыжсö, батьнысö да мунiсны Исус бöрся.
40004023	Исус ветлöдлiс Галилея му пасьтала. Сiйö велöдiс синагогаясын, висьтавлiс Ен Юралöм йылысь Евангелльö да бурдöдалiс йöзöс быд висьöм-доймöмысь.
40004024	Сы йылысь юöрыс разалiс Сирия му пасьтала. Исус дiнö вайöдлiсны быдсикас висьысьöс-вермытöмöс, пеж лолöн кутöмаясöс, шыблалан висьöмöн висьысьясöс, ки-коксö вöрзьöдны вермытöмъясöс. Сiйö быдöнöс бурдöдiс.
40004025	Исус бöрся мунiс зэв уна йöз Галилеяысь, Даскарысь, Юдеяысь, Ерусалим карысь да Йöрдан ю сайысь.
40005001	Уна йöзöс аддзöм бöрын Исус кайис керöсö да пуксис. Сы дiнö матыстчисны велöдчысьяс.
40005002	Исус пондiс велöдны:
40005003	«Шудаöсь ловныслы корысьяс, öд налöн эм Енэжвыв Юралöм.
40005004	Шудаöсь шогсьысьяс, öд найöс шогсьыс пальöдасны.
40005005	Шудаöсь рамъяс, öд налы вуджас кöсйысьöм муыс.
40005006	Шудаöсь веськыдлуннас пöткöдчыны кöсйысьяс, öд найöс пöткöдасны.
40005007	Шудаöсь бур сьöлöмаяс, öд налы бур сьöлöмсянь вöчасны.
40005008	Шудаöсь сöстöм сьöлöмаяс, öд найö Енмöс аддзасны.
40005009	Шудаöсь йöзöс бурöдысьяс, öд найöс Енлöн ныв-пиöн шуасны.
40005010	Шудаöсь веськыдлун вöсна вöтлöмаяс, öд налöн эм Енэжвыв Юралöм.
40005011	Тi шудаöсь, Ме вöсна кö тiянöс лёкöдöны, вöтлöны да быдногыс омöльтöны-суклялöны.
40005012	Долыда нимкодясьöй, öд ыджыд тырдон виччысьö тiянöс енэжас. Тадзи войдöр тшöтш вöтлiсны пророкъясöс».
40005013	«Тi муюгыдыслы сов. Солыс кö воштас ассьыс вынсö, кыдзи сiйöс бöр соланас вöчан? Сэки сiйö нинöм вылö оз шогмы, сiйöс сöмын койыштöны ветлысьяс кок улö.
40005014	Тi йöзыслы югыд. Керöсын сулалысь кар оз вермы саявны.
40005015	Öзтöм битö оз пуктыны доз улö, сiйöс пуктöны бикок вылö. Сэки керкаын югыдыс быдлаö веськалö.
40005016	Тадзи мед югдöдас тiян югыдныд, медым йöзыс аддзасны тiянлысь бур вöчöмнытö да ошкасны енэжвыв Батьнытö».
40005017	«Тi чайтанныд, Ме локтi бырöдны Индöдсö да пророк гижöдъяс? Энö мöвпалöй тадзи. Ме эг лок бырöдны, а локтi олöмö пöртны.
40005018	Веськыда висьтала тiянлы: енэжыс да муыс быртöдз да ставыс збыльмытöдз весиг öти ичöт шыпас да чуттор оз вош Индöдысь.
40005019	Кодi торкас Ен тшöктöмъясысь весиг öти ичöттор да велöдас тадзи вöчны мукöдöс, Енэжвыв Юраланiнын сiйöс медiчöтö пуктасны. Кодi олас тшöктöмъясыс серти да велöдас тадзи овны мукöдöс, Енэжвыв Юраланiнын сiйöс ыджыд мортö пуктасны.
40005020	Висьтала тiянлы: тiян веськыда олöмныд кö оз ло Индöдö велöдысьяслöн да фарисейяслöн дорысь бурджык, Енэжвыв Юраланiнö онö пырöй».
40005021	«Тi кывлiнныд, важ йöзлы вöлi шуöма: "Эн ви", и нöшта шуöма: "Виысьöс мыждасны".
40005022	Ме шуа тiянлы: кодi лöгалö вокыс вылö нинöм абусьыс, сiйöс мыждасны. Кодi вокыслы шуас: "Тэ бöб", сiйöс вылыс ёрд мыждас. Кодi йöйöн шуас, сiйö куслытöм биö веськалас.
40005023	Сетантортö вайигад кö висьпуктанiн дорын тöд вылад усяс, мый вокыд лöгалö тэ вылö,
40005024	сэки коль висьпуктанiн дорö сетантортö. Мун, водзджык бурась вокыдкöд, сэсся лок да пукты висьпуктанiнö сетантортö.
40005025	Тэнö мыжалыськöд бурась öдйöджык, ёрдö вотöдз на. Он кö вöч тадзи, сiйö сетас тэнö ёрдысьлы, ёрдысь сетас тэнö видзысьлы, сэсся тэнö йöртасны дзескыдiнö.
40005026	Веськыда висьтала тэныд: бöръя сьöмтö сеттöдз он пет сэтысь».
40005027	«Тi кывлiнныд, важ йöзлы вöлi шуöма: "Гозъя олöмтö эн пежав!"
40005028	Ме шуа тiянлы: ань вылö ыштöмöн видзöдысь сьöлöмас гозъя олöмсö пежалiс нин.
40005029	Веськыд синмыд кö ыштöдö тэнö, перйы сiйöс да шыбит. Бурджык син пöвтö воштыны вир-яйтö дзоньнас куслытöм биö шыбитöм дорысь.
40005030	Веськыд киыд кö ыштöдö тэнö, керышт сiйöс да шыбит. Бурджык ки пöвтö воштыны вир-яйтö дзоньнас куслытöм биö шыбитöм дорысь.
40005031	Нöшта шуöма: "Гöтырсö эновтысь мед сетас сылы торйöдчан гижöд".
40005032	Ме шуа тiянлы: верöсыс кö эновтö гöтырсö, а гöтырыс оз кырсав, сiйö сетö помка гöтырыслы пежавны гозъя олöмсö. Юксьöм аньöс гöтырö босьтысь тшöтш пежалö».
40005033	«Тi кывлiнныд, важ йöзлы вöлi шуöма: "Сетöм кывтö эн торк! Господь водзын сетöм кывтö кут!"
40005034	Шуа тiянлы: кыв сеттöг ов! Эн сет кывтö енэж водзын – сiйö Енлöн пукаланiныс.
40005035	Эн сет кывтö му водзын – сiйö Енлöн кок улыс. Эн сет кывтö Ерусалим кар водзын – сiйö ыджыд Öксылöн кар.
40005036	Аслад юрöн эн кöсйысь, öд тэ весиг öти юрси сi он вермы пöртны еджыдö либö сьöдö.
40005037	Тiян "да"-ныд мед лоö сöмын "да", тiян "ог"-ныд мед лоö сöмын "ог", а содтöд кывъясыс – омöльсяньыс».
40005038	«Тi кывлiнныд, вöлi шуöма: "Син понда син, пинь понда пинь".
40005039	Ме шуа тiянлы: тэныд лёксö вöчысьлы паныд эн сувт. Веськыд банад кö кучкасны, лöсьöд шуйгасö.
40005040	Зiльö кö кодкö ёрд пыр дöрöмтö босьтны, сет сылы тшöтш вылыс паськöмтö.
40005041	Тшöктö кö кодкö мунны сыкöд öти верст, мун сыкöд кыкöс.
40005042	Тэнсьыд корысьлы сет, водзöсöн босьтысьöс эн вöтлы».
40005043	«Тi кывлiнныд, вöлi шуöма: "Радейт матыссатö да мустöмт тэныд паныд мунысьöс".
40005044	Ме шуа тiянлы: радейтöй тiянлы паныд мунысьясöс, бурсиöй тiянöс ёрысьясöс, бурсö вöчöй тiянöс мустöмтысьяслы, кевмысьöй тiянöс öтдортысьяс да вöтлысьяс вöсна.
40005045	Сэки лоанныд енэжвыв Батьныдлы ныв-пиöн. Сiйö тшöктö шондiыслы öтмоза шонтыны лёк да бур йöзöс, сетö зэрсö веськыда да лёк нога олысьяслы.
40005046	Радейтанныд кö тiянöс радейтысьясöс, мыйысь удждонсö виччысянныд? Оз öмöй тадзи вöчны тшöтш вот перйысьяс?
40005047	Тi кö чолöмаланныд-сибöданныд сöмын вокъяснытö, тi öмöй бурджыка вöчанныд? Оз öмöй тадзи вöчны тшöтш ентöдтöмъяс?
40005048	Лоöй енэжвыв Батьныд моз тырвыйö бурöсь».
40006001	«Видзчысьöй, тiян бур вöчöмныд мед оз ло йöз водзын петкöдлöм могысь. Тадзи кö, оз ло тiянлы енэжвыв Батьныдсянь удждон.
40006002	Корысьлы кö сетан, эн йöзöд тайöс. Тадзи вöчöны кык бана шаньгаяс синагогаясын да йöзаинъясын, öд найö йöзсянь ошкöм виччысьöны. Веськыда висьтала тiянлы: найö босьтöны нин ассьыныс удждонсö.
40006003	Корысьлы сетiгад шуйга киыд мед оз тöд веськыд киыдлысь вöчöмсö.
40006004	Тэнад бур вöчöм йылысь мукöдлы тöднысö оз ков. Гусясö аддзысь Батьыд сетас тэныд аддзымöнъя».
40006005	«Эн кевмысь кык бана шаньгаяс моз. Асьнысö йöз водзын петкöдлöм могысь найö радейтöны синагогаясын да туйвежъясын сулалöмöн кевмысьны. Веськыда висьтала тiянлы: найö босьтöны нин ассьыныс удждонсö.
40006006	Но тэ пыр аслад вежöсö, öдзöстö пöдлав да кевмысь тыдавтöм Батьыдлы. Гусясö аддзысь Батьыд сетас тэныд аддзымöнъя.
40006007	Кевмысиганыд ентöдтöмъяс моз энö шуалöй ковтöмсö. Найö чайтöны, мый уна кыв шуöмнысла Енмыс кылас найöс.
40006008	Энö лоöй на кодьöсь. Тiян кортöдз на Батьныд тöдö тiянлы коланасö.
40006009	Кевмысьöй тадзи: – Батьöй миян, Тэ енэжъяс вылын олан. Мед лоö вежаöн Тэнад нимыд.
40006010	Мед воас Тэнад Юралöмыд. Мед инас Тэнад кöсйöмыд му вылын енэжын моз.
40006011	Сет миянлы талун кежлö няньнымöс.
40006012	И прöстит миянлысь мыжъяснымöс, кыдзи ми прöститам миян водзын мыжаясöс.
40006013	Эн сет миянлы ылавны, но видз миянöс омöльысь. Öд Тэнад Юралöмыд, выныд да дзирдлуныд помасьлытöм. Аминь.
40006014	Прöститанныд кö мöдлысь мыжъяссö, сэки енэжвыв Батьныд прöститас тiянöс.
40006015	Онö кö прöститöй, сэки Батьныд тiянлысь мыжъяснытö оз прöстит».
40006016	«Видзалiганыд энö лоöй жугыльöсь кык бана шаньгаяс моз. Найö ветлöны шог чужöмöн видзалöмсö петкöдлöм могысь. Веськыда висьтала тiянлы: найö босьтöны нин ассьыныс удждонсö.
40006017	Мöдарö, видзалiгад юрситö шыльöд, чужöмтö мыськы,
40006018	йöзыс мед оз тöдлыны тэнсьыд видзалöмтö. Видзав аслад тыдавтöм Батьыд водзын. Гусясö аддзысь Батьыд сетас тэныд аддзымöнъя».
40006019	«Энö чöжöй аслыныд озырлун му вылын. Танi воз да сiм сiйöс сёйö, гусясьысьяс пырöны да нуöны ставсö.
40006020	Мöдарö, чöжöй озырлунтö енэжö. Сэнi воз да сiм оз сёй сiйöс, гусясьысьяс оз пырны да оз нуны.
40006021	Кöнi озырлунныд, сэнi лоö и сьöлöмныд.
40006022	Синмыд – вир-яйтö югдöдысь. Синмыд кö бур, став вир-яйыд югыдын.
40006023	Синмыд кö лёк, став вир-яйыд пемыдын. Югыдыс кö тэ пытшкын пемыд, сэки кутшöм ачыс пемыдыс?
40006024	Морт оз вермы кесъявны кык ыджыдлы. Öтисö кö радейтö, мöдсö мустöмтö. Öтисö кö пыдди пуктö, мöдсö увтыртö. Тi онö вермöй кесъявны Енлы, кесъяланныд кö озырлунлы».
40006025	«Та вöсна шуа тiянлы: энö майшасьöй сёян-юан да паськöм вöсна. Олöмныд абу öмöй донаджык сёян-юанысь да вир-яйныд паськöмысь?
40006026	Видзöдлöй енэжвыв лэбачьяс вылö: найö оз кöдзны, оз вундыны, оз чукöртны йöртöдъясö, но енэжвыв Батьныд вердö найöс. Тi öмöй наысь абу донаджыкöсь?
40006027	Вермас-ö тiян пиысь кодкö зiльöмöн-тöждысьöмöн нюжöдыштны ассьыс олан нэмсö?
40006028	Мыйла паськöмныд вöсна майшасянныд? Видзöдлöй видзвыв дзоридзьяслöн быдмöм вылö: найö оз мырсьыны, оз печкыны.
40006029	Висьтала тiянлы: ачыс Соломон став озырлун дырйиыс эз пасьтасьлы весиг öти татшöм дзоридзысь мичаджыка.
40006030	Енмыс кö тадзи пасьтöдö видзвыв турунöс, кодi талун быдмö, а аски шыбитасны пачö, оз öмöй Сiйö пасьтöд тiянöс, этша эскысьяс!
40006031	Та вöсна энö шуалöй: "Мый сёйны-юны да мый пасьтавны?"
40006032	Тайö ставыс майшöдлö ентöдтöмъясöс. Но енэжвыв Батьныд тöдö, мый ставыс тайö колö тiянлы.
40006033	Медводз корсьöй Енлысь Юралöмсö да Сылысь веськыдлунсö, сэки тiян ставыс тайö лоö.
40006034	Энö майшасьöй аскиа луныс вöсна, аскиыс ас вöснаыс тöждысяс. Быд лунлы аслас тöждыс тырмö».
40007001	«Энö мыждöй, сэки тiянöс оз мыждыны.
40007002	Öд тiян мыждöмныд ас выланыд бöр воас. Асланыд мурталöм серти тiянлы мурталасны.
40007003	Кыдзи тэ верман вокыд синмысь ёгторсö аддзыны, аслад синмысь кö керсö он казяв?
40007004	Кыдзи тэ верман шуны вокыдлы: "Вай перъя синсьыд ёгторсö", аслад синмад кö кер?
40007005	Кык бана шаньга! Водзджык аслад синмысь керсö перйы, сэки вокыдлöн синмысь ёгторсö верман перйыны.
40007006	Вежасö энö сетöй понъяслы да донаторнытö энö коялöй порсьяслы. Вöчанныд кö тадзи, понъяс уськöдчасны да косявласны тiянöс, а порсьяс ставсö таляласны».
40007007	«Корöй, и тiянлы сетасны, корсьöй, и тi аддзанныд, игöдчöй, и тiянлы восьтасны.
40007008	Öд корысьлы сетöны, корсьысьлы сюрö да игöдчысьлы восьтöны.
40007009	Кодi тiян пöвстысь пиыслы сетас из, корас кö сiйö нянь?
40007010	Сетас-ö змейöс, корас кö пиыс чери?
40007011	Тi лёкöсь, а сямманныд бурсö сетны асланыд ныв-пилы. Дерт нин, енэжвыв Батьныд уна пöвстöн бурсö сетас Сылысь корысьяслы.
40007012	Мый кöсъянныд, медым йöзыс вöчисны тiянлы, сiйöс и тi вöчöй налы. Тадзи Индöд да пророк гижöдъяс велöдöны».
40007013	«Пырöй векньыд öдзöсöд. Öд паськыд öдзöсыс да паськыд туйыс кулöмö нуöдöны, и унаöн сэтi мунöны.
40007014	Векньыд öдзöсыс да векньыд туйыс олöмö нуöдöны, и тайöс аддзысьыс этша».
40007015	«Видзöй асьнытö ылöгпророкъясысь. Найö локтöны тiян дiнö ыжъяс кодьöн, а збыльвылас найö горш кöинъяс.
40007016	Вотöсныс серти тi тöдмаланныд найöс. Чукöртлöны öмöй лежнöг вылысь виноград да тусяпу вылысь инжир?
40007017	Бур пу вайö бур вотöс, лёк пу – лёкöс.
40007018	Бур пу оз вермы вайны лёк вотöс, лёк пу – бур вотöс.
40007019	Пуыс кö оз вай бур вотöс, сiйöс кералöны да шыбитöны биö.
40007020	Тадзи вайöм вотöс сертиыс тi тöдмаланныд ылöгпророкъясöс.
40007021	Оз быдöн, кодi шуö Меным: "Господьöй, Господьöй", пыр Енэжвыв Юраланiнö. Пырас сöмын Менам енэжвыв Батьлöн кöсйöм серти олысь.
40007022	Сiйö лунö Меным унаöн шуасны: "Господьöй, Господьöй, эг-ö Тэнад нимсянь ми пророкалöй? Эг-ö Тэнад нимöн пеж ловъясöс вöтлалöй? Эг-ö Тэнад нимöн шензьöданаторъяс вöчалöй?"
40007023	Сэки Ме вочавидза налы: "Ог тöд тiянöс. Мунöй Ме дорысь, лёксö вöчысьяс!"»
40007024	«Кодi кылö Менсьым кывъясöс да олö на серти, сiйö из вылö керкасö лэптысь сюсь вежöра морт кодь.
40007025	Чорыда кö зэрмас, юяс ойдасны, ыджыд тöвныр петас да керкасö мöдас пöрöдны, тайö керкаыс сэки оз пöр, öд сiйöс из вылö лэптöма.
40007026	А кодi кылö Менсьым кывъясöс да оз ов на серти, сiйö лыа вылö керкасö лэптысь вежöртöм морт кодь.
40007027	Чорыда кö зэрмас, юяс ойдасны, ыджыд тöвныр петас да керкасö мöдас пöрöдны, тайö керкаыс сэки дзоньнас киссяс».
40007028	Исусöс кывзöм бöрын йöзыс ёна шензисны Сылöн велöдöмысь.
40007029	Öд Исус велöдiс ыджыдалысьö пуктöм морт моз, эз Индöдö велöдысьяс да фарисейяс моз.
40008001	Кор Исус лэччис керöсысь, уна йöз вöтчис Сы бöрся.
40008002	Проказаöн висьысь матыстчис Исус дiнö да Сы водзö уськöдчöмöн шуис: «Господьöй, кöсъян кö, верман менö сöстöммöдны».
40008003	Исус нюжöдiс кисö, инмöдчылiс сы дiнö да шуис: «Кöсъя. Сöстöммы». Висьысьлöн дойясыс дзик пыр бырисны, да сiйö бурдiс.
40008004	Исус шуис сылы: «Та йылысь некодлы эн висьтав. Мун, петкöдлы асьтö поплы, сэсся Мöисей тшöктöм серти вай вись. Тадзи тöдмаласны тэнад бурдöм йылысь».
40008005	Исус пырис Капернаум карö. Сы дiнö локтiс шыпуртаяслöн веськöдлысь да корис отсавны:
40008006	«Господьöй, менам кесйöгöй гортам куйлö, ки-коксö вöрзьöдны оз вермы, вывтi сьöкыда висьö».
40008007	Исус шуис сылы: «Ме локта, бурдöда сiйöс».
40008008	Веськöдлысь воча шуис: «Господьöй, ме ог сулав сы доныс, медым Тэ пырин менам керка вевт улö. Сöмын кыв шу, и кесйöгöй бурдас.
40008009	Ме ачым киподувса морт, но и менам кипод улын эмöсь шыпуртаяс. Öтилы шуа: "Мун", и сiйö мунö. Мöдлы тшöкта локны, и сiйö локтö. Кесйöглы шуа: "Вöч тайöс", и сiйö вöчö».
40008010	Тайö мортыслöн висьталöмыс шензьöдiс Исусöс. Сiйö шуис Ас бöрсяыс мунысьяслы: «Веськыда висьтала тiянлы: татшöм ыджыд эскöмсö Ме весиг Израильысь эг аддзыв.
40008011	Висьтала тiянлы: унаöн локтасны асыввылысь да рытыввылысь Енэжвыв Юраланiнö. Найö öти пызан сайö пуксясны Öвраамкöд, Исааккöд да Яковкöд.
40008012	А кодлы водзысяньыс вöлi дасьтöма Енлысь Юраланiнсö, найöс шыбитасны пемыдас. Сэнi лоö бöрдöм да пинь йирöм».
40008013	Сэсся шыпуртаяслöн веськöдлысьлы Исус шуис: «Мун гортад. Мед лоас эскöмыд серти». Веськöдлысьлöн кесйöгыс дзик пыр бурдiс.
40008014	Исус локтiс Петыр ордö. Сэнi аддзис, мый Петыр гöтырлöн мамыс куйлö вольпасьын биа висьöмöн.
40008015	Исус инмöдчылiс висьысьлы киас, и биа висьöмыс эновтiс сiйöс. Ань чеччис да пондiс кесъявны налы.
40008016	Рытнас Исус дiнö вайöдiсны пеж лолöн кутöм уна йöзöс. Исус кыв шуöмöн вöтлалiс пеж ловъясöс, бурдöдалiс висьысьясöс,
40008017	медым инiс Исай пророклöн шуöмыс: – Миянлысь нёрпалöмъяс Сiйö босьтiс да миянлысь висьöмъяс Сiйö вештiс.
40008018	Ас гöгöрсьыс уна йöзöс казялöм бöрын Исус тшöктiс велöдчысьясыслы вуджны ты мöдлапöлö.
40008019	Индöдö велöдысьясысь öти матыстчис Сы дiнö да шуис: «Велöдысьöй, ме быдлаö Тэ бöрся муна».
40008020	Исус шуис сылы: «Ручьяслöн эмöсь пырмöсъяс, и енэжвыв лэбачьяслöн эмöсь позъяс, сöмын Морт Пилöн шойччанiныс абу».
40008021	Исуслöн öти велöдчысь корис: «Господьöй, лэдзлы менö медводз батьöс дзебны».
40008022	Исус шуис сылы: «Лок Ме бöрся, кулöмаяс мед дзебасны кулöмаяснысö».
40008023	Исус пуксис пыжö, велöдчысьясыс Сы бöрся.
40008024	Виччысьтöг ты вылын кыптiс ыджыд тöвныр, ёна гызис, да пыжыс кутiс тырны ванас. Исус вöлi узьö.
40008025	Велöдчысьяс садьмöдiсны Сiйöс шуалöмöн: «Господьöй, мезды миянöс! Вöям!»
40008026	Исус шуис: «Мыйла тi сэтшöм полысьöсь, этша эскысьяс?» Сэсся Исус чеччис, öлöдiс тöвсö да васö, и вöвлытöм чöв-лöнь пуксис.
40008027	Велöдчысьяс чуймисны, öта-мöдныслысь пондiсны юасьны: «Кодi Сiйö? Весиг тöлыс да ваыс кывзысьö Сылысь».
40008028	Та бöрти Исус вуджис ты мöдлапöлö, Гергесин муö. Сылы воча петiсны шойгу кыртаысь кык морт, пеж ловъясöн кутöмаяс. Найö вöлiны лёксьыс-лёкöсь, та вöсна йöзыс полiсны ветлыны тайö туйöдыс.
40008029	«Мый Тэныд миянсянь колö, Исус, Ен Пи? Локтiн-ö индöм кадысь водзджык песны миянöс?» – горзiсны найö.
40008030	Ылынкодь йирсис ыджыд порсь чукöр.
40008031	Пеж ловъяс корисны Исусöс: «Вöтлан кö миянöс, ысты порсьяс пытшкö».
40008032	Исус шуис налы: «Мунöй!» Пеж ловъяс петiсны да пырисны порсьяс пытшкö. А порсьяс кыр йывсянь уськöдчисны тыö да ставныс пöдiсны.
40008033	Порсь видзысьяс котöрöн пышйисны сэтысь карö да висьталiсны сэнi аддзывлöмтор йывсьыс, пеж ловъясöс вöтлöм йылысь.
40008034	Сэки став карыс петiс Исуслы воча. Исусöс аддзöм бöрын йöзыс корисны Сiйöс мунны налöн муысь.
40009001	Исус пуксис пыжö, бöр вуджис тысö да воис Аслас карö.
40009002	Сэнi вайисны Сы дiнö вольпасьын куйлысь, вöрзьöдчыны вермытöм мортöс. Налысь эскöмсö аддзöмöн Исус шуис висьысьлы: «Эн пов, пиöй! Тэнсьыд мыжъястö прöститöма».
40009003	Индöдö велöдысьясысь кодсюрö ас пытшканыс мöвпалiсны: «Сiйö Енмöс омöльтö».
40009004	Налысь мöвпъяссö тöдöмöн Исус шуис: «Мыйла сьöлöманыд лэдзанныд лёк мöвпъяссö?
40009005	Мый кокньыдджык шуны: "Тэнсьыд мыжъястö прöститöма" либö "Чеччы да ветлы"?
40009006	Öнi тi тöдмаланныд: Морт Пи вермö прöститны мыжъяс му вылын». Сэсся шуис висьысьлы: «Чеччы, босьт вольпасьтö да мун гортад».
40009007	Сiйö чеччис да мунiс гортас.
40009008	Тайöс аддзöм бöрын йöзыс шензьöмöн ошкисны Енмöс, öд та ыджда вын сетöма мувывса йöзлы.
40009009	Исус водзö мунiс да аддзис вотчукöртанiнын пукалысь Матвей нима мортöс. Исус шуис сылы: «Лок Ме бöрся». Сiйö чеччис да мунiс Исус бöрся.
40009010	Исус сёйö вöлi Матвей ордын, кор сэтчö локтiсны вот перйысьяс да мукöд мыжа йöз. Исускöд да Сылöн велöдчысьяскöд найö пукалiсны öти пызан сайын.
40009011	Тайöс аддзисны фарисейяс да юалiсны Исуслöн велöдчысьяслысь: «Мыйла тiян Велöдысьныд сёйö-юö вот перйысьяскöд да мыжа йöзкöд?»
40009012	Исус кылiс тайöс да шуис налы: «Дзоньвидзалы бурдöдысьыд оз ков, сiйö висьысьлы колö.
40009013	"Буралöм тiянсянь кöсъя, ог вись вайöм" – мунöй да гöгöрвоöй тайö кывъяссö. Ме локтi корны Ен дiнö мыжаясöс, эг веськыда олысьясöс».
40009014	Иоанлöн велöдчысьясыс локтiсны Исус дiнö да юалiсны: «Ми уна видзалам, фарисейяс тшöтш уна видзалöны. Мыйла Тэнад велöдчысьясыд оз?»
40009015	Исус вочавидзис: «Вермöны-ö ёртъясыс шогавны кöлысь вылын, кор верöспуыс накöд? Воасны на сійö лунъясыс, кор колясны верöспутöг, сэки и видзаласны.
40009016	Важ паськöмтö оз дöмны выль дöра дöмасöн. Тадзи кö вöчан, выль дöмас дортiыс нёйдас-косяссяс паськöмыд, розьыс ёнджыка на ыдждас.
40009017	Выль винатö оз кисьтны важ кучик дозйö. Тадзи кö вöчан, кучик дозйыс потас, и винаыс киссяс. Выль винатö кисьтöны выль кучик дозйö. Сэки кыкнанныс дзонь колясны».
40009018	Исуслöн сёрнитiгкостi локтiс Сы дiнö öти юралысь да пидзöс вылас уськöдчöмöн корис: «Менам нылöй муртса на кулiс. Лок, пуктыв сы вылö китö, мед сiйö ловзяс».
40009019	Исус чеччис да мунiс велöдчысьясыскöд юралысь бöрся.
40009020	Исус дiнö мышсяньыс матыстчис ань да инмöдчылiс Исуслы паськöм дорышас. Дас кык во чöж тайö аньыс висьöма вир мунöмöн.
40009021	Сiйö мöвпалiс: «Сöмын инмöдчыла кö Сылöн паськöмö, бурда».
40009022	Исус бергöдчис, аддзис аньöс да шуис: «Эн пов, нылöй. Эскöмыд мездiс тэнö». Аньыс дзик пыр бурдiс.
40009023	Юралысь керкаö воöм мысти Исус аддзис пöлянöн ворсысьясöс да гораа бöрдысь йöзöс.
40009024	Исус шуис налы: «Мунöй татысь! Нылыс эз кув, сiйö узьö». Исус вылын пондiсны серавны.
40009025	Йöзöс вöтлöм бöрын Исус пырис нывка дiнö да босьтiс сiйöс киöдыс. Нывка чеччис.
40009026	Та йылысь юöрыс разалiс сэтчöс му пасьтала.
40009027	Сэтысь мунiгöн Исус бöрся вöтчисны кык синтöм морт. Найö горöдiсны: «Ло бур сьöлöма миян дiнö, Давид Пи!»
40009028	Исус пырис керкаö, синтöмъяс Сы бöрся. Исус юалiс налысь: «Эсканныд-ö, мый Ме верма бурдöдны тiянöс?» Найö шуисны: «Эскам, Господьöй!»
40009029	Сэки Исус инмöдчылiс налы синмас да шуис: «Мед лоö тiянлы эскöм сертиныд».
40009030	Найö кутiсны аддзыны. Исус кыкнаннысö чорыда öлöдiс: «Та йылысь некодлы энö висьтавлöй».
40009031	Но керкаысь петöм бöрын найö висьтавлiсны Исус йылысь сэтчöс му пасьталаыс.
40009032	Бурдöмаяслöн мунöм бöрын Исус дiнö вайöдiсны пеж лолöн кутöм сёрниттöм мортöс.
40009033	Исус вöтлiс сы пытшкысь пеж ловсö, да мортыс пондiс сёрнитны. Йöзыс шензисны, татшöмторйыс пö Израиль муын эз на вöвлы.
40009034	А фарисейяс шуисны, Сiйö пö вöтлалö пеж ловъясöс налöн юралысь вынöн.
40009035	Исус ветлiс-кытшовтiс став сикт-карсö. Сiйö велöдiс синагогаясын, висьтавлiс Ен Юралöм йылысь Евангелльö да бурдöдалiс йöзсö быд висьöм-доймöмысь.
40009036	Йöз вылö видзöдiгöн Исуслöн сьöлöмыс нормис, öд найö вöлiны сэтшöм мудзöсь, эбöстöм-вынтöмöсь, видзысьтöг кольöм ыжъяс кодьöсь.
40009037	Сiйö шуис велöдчысьясыслы: «Вунданыс уна, а вундысьыс этша.
40009038	Кевмöй вунданiнын Ыджыдыслы, мед ыстас Аслас вунданiнö уджалысьясöс».
40010001	Исус корис дас кыкнан велöдчысьсö да сетiс налы вын вöтлавны пеж ловъясöс да бурдöдавны йöзöс быд висьöм-доймöмысь.
40010002	Дас кык апостолсö шуисны тадзи: Симон, кодöс шуисны Петырöн, сылöн Öндрей вокыс, Зеведей Яков да сылöн Иоан вокыс,
40010003	Филип, Варфоломей, Фома, вот перйысь Матвей, Алфей Яков, Леввей, кодöс шуисны Фаддейöн,
40010004	Кананит Симон да Искариот Иуда, Исусöс вузалысь.
40010005	Тайö дас кыксö мöдöдiгöн Исус велöдiс найöс: «Йöз муясö энö мунöй, Самария каръясö энö пырöй.
40010006	Мунöй израильса вошöм ыжъяс дiнö
40010007	да юöртöй: "Енэжвыв Юралöмыс матын нин".
40010008	Висьысьясöс бурдöдалöй, кулöмаясöс ловзьöдöй, проказаысь сöстöммöдöй, пеж ловъясöс вöтлалöй. Дон мынтытöг босьтiнныд, дон босьттöг и сетöй.
40010009	Туяныд энö босьтöй зарни, эзысь, ыргöн,
40010010	ноп, вежан кöм-пась да бедь. Öд уджалысь кынöмпöттöг оз коль.
40010011	Сиктö-карö пыриганыд корсьöй туяна-шогмана мортöс, мунтöдзныд олöй сы ордын.
40010012	Керкаас пыриганыд сиöй лöнь олöм.
40010013	Олысьясыс кö шогмöны, бурсиöмныд коляс налы. Оз кö шогмыны, бурсиöмныд бергöдчас тiянлы.
40010014	Оз кö сибöдны-кывзыны тiянöс, сэки сiйö керкасьыс либö карсьыс петiганыд пыркöдöй коксьыныд буссö.
40010015	Веськыда висьтала тiянлы: Мыждан лунö Содом да Гомора каръяслы лоас кокньыдджык сiйö карыслы дорысь.
40010016	Ме мöдöда тiянöс ыжъясöс моз кöинъяс пöвстö. Лоöй змей кодь сюсьöсь да гулю кодь рамöсь.
40010017	Видзчысьöй йöзысь, öд найö кыскасны тiянöс ёрдö да асланыс синагогаясын нöйтасны тiянöс.
40010018	Ме вöсна нуöдасны тiянöс юралысьяс да öксыяс водзö, медым найö да ентöдтöмъяс тöдiсны Ме йылысь.
40010019	Кор нуöдасны тiянöс ёрдö, энö майшасьöй, кыдзи да мый шуны, öд сiйö кадас тiянлы воасны колана кывъяс.
40010020	Сэки онö тi кутöй сёрнитны, но Ен Батьныдлöн Лолыс сёрнитас тiян пыр.
40010021	Вокыс воксö сетас вины, батьыс – писö. Ныв-пи сувтасны бать-мамыслы паныд да виасны найöс.
40010022	Менам ним вöсна унаöн мустöмтасны тiянöс, но сьöкыдсö помöдз нуысь мездмас.
40010023	Öти карысь кö тiянöс вöтласны, пышйöй мöдö. Веськыда висьтала тiянлы: Израильысь став карсö кытшовттöдзныд на Морт Пи локтас.
40010024	Велöдчысь абу ыджыдджык велöдысьысь, да кесйöг абу ыджыдджык аслас ыджыдысь.
40010025	Велöдчысьлы тырмымöн быдмыны велöдысьыс кодьöдз, кесйöглы – ыджыдыс кодьöдз. Керка кутысьöс кö Вельзевулöн шуасны, сылысь гортсасö лёкджыка на нимтасны.
40010026	Энö полöй тiянöс мустöмтысьясысь. Став дзебöмаыс тыдовтчас да став гусяыс йöзасяс.
40010027	Мый Ме шуа тiянлы пемыдын, висьталöй югыдын. Пеляныд вашкöдöмасö юöртöй керка вывсянь.
40010028	Энö полöй вир-яйтö виысьясысь, ловтö найö вины оз вермыны. Полöй Сыысь, кодi вермö бырöдны ловтö да вир-яйтö куслытöм биын.
40010029	Оз-ö сöмын öти урысь вузавны кык пышкайöс? На пиысь весиг öти оз усь муö тiян Батьлöн шутöг.
40010030	А тiянлысь став юрсинытö лыддьöма.
40010031	Сiдзкö, энö полöй, тi öд донаджыкöсь пышкайясысь».
40010032	«Кодi оз яндысь Меысь йöз водзын, сыысь Ме ог яндысь Аслам енэжвыв Бать водзын.
40010033	Кодi соссяс Меысь йöз водзын, сыысь Ме сосся Аслам енэжвыв Бать водзын.
40010034	Энö мöвпалöй, мый Ме локтi вайны му вылö лöнь олöм. Локтi вайны эг лöнь олöм, но шыпурт.
40010035	Ме локтi торйöдны писö батьсьыс, нывсö мамсьыс, моньсö энькасьыс.
40010036	Мортлы паныд мунысьыс – сылöн гортсаяс.
40010037	Кодлы бать-мамыс Ме дорысь мусаджык, Меным сiйö оз шогмы. Кодлы ныв-пиыс Ме дорысь мусаджык, Меным сiйö оз шогмы.
40010038	Кодi оз босьт ассьыс крестсö да оз мун Ме бöрся, Меным сiйö оз шогмы.
40010039	Ассьыс олöмсö видзысь воштас сiйöс, Ме вöсна олöмсö воштысь аддзас сiйöс.
40010040	Тiянöс сибöдысь Менö сибöдö, а Менö сибöдысь сибöдö Менö Мöдöдысьöс.
40010041	Кодi пророкöс сибöдас пророкöс моз, сылы сетасны пророклы кодь удждон. Кодi веськыда олысьöс сибöдас веськыда олысьöс моз, сылы сетасны веськыда олысьлы кодь удждон.
40010042	Веськыда висьтала тiянлы: кодi кöдзыд ваöн юкталас тайö медiчöтъясысь öтиöс Менсьым велöдчысьöс моз, сiйö оз коль удждонтöг».
40011001	Дас кыкнан велöдчысьсö велöдöм-туйдöдöм бöрын Исус мунiс юöртны да велöдны мукöд каръясö.
40011002	Дзескыдiнын пукалiгас Иоан кывлiс Кристослöн уджъяс йылысь. Сiйö мöдöдiс ассьыс кык велöдчысьсö
40011003	юавны Исуслысь: «Тэ-ö сiйö Локтысьыс? Колö-ö миянлы мöдöс виччысьны?»
40011004	Исус вочавидзис: «Мунöй, висьталöй Иоанлы, мый кыланныд да аддзанныд:
40011005	– Синтöмъяс аддзöны, коктöмъяс ветлöны, проказаысь сöстöммöны, пельтöмъяс кылöны, кулöмаяс ловзьöны, коньöръяслы Бур Юöр висьтавлöны.
40011006	Шуда сiйö, кодi оз ылав Меысь».
40011007	Кор Иоанлöн велöдчысьясыс мунiсны, Исус пондiс висьтавны йöзыслы Иоан йылысь: «Мый видзöдны ветлiнныд овтöминас? Тöлöн вöрöдысь идзас-ö?
40011008	Мый видзöдны ветлiнныд? Мича да озыр паськöма мортöс? Татшöм паськöма йöзыс олöны öксы оланiнъясын.
40011009	Кодöс видзöдны ветлiнныд? Пророкöс-ö? Шуа тiянлы: тi аддзылiнныд пророкысь ыджыдöс.
40011010	Сы йылысь гижöма: – Ыста Ассьым юöртысьöс Тэ водзвылын, сiйö Тэныд туйсö дасьтас.
40011011	Веськыда висьтала тiянлы: му вылын чужысьясысь эз вöвлы Пыртысь Иоанысь ыджыдджыкыс, но Енэжвыв Юраланiнын медiчöтыс сы дорысь ыджыдджык.
40011012	Пыртысь Иоан лунъяссянь да öнöдз Енэжвыв Юралöмсö дзескöдöны, и паныд мунысьяс зiльöны мырддьыны сiйöс.
40011013	Став пророкыс да Индöдыс Иоанöдз на юöртлiсны Енлöн Юралöм йылысь.
40011014	Кöсъянныд кö тöдны, сiйö буретш Илля, кодлы колö вöлi локны.
40011015	Кодлöн эм пель, мед кылö!
40011016	Кодкöд Ме öткодяла öнiя олысьясöс? Найö изэрд вылын пукалысь челядь кодьöсь, кодъяс ёртъясыслы
40011017	шуалöны: "Ми ворсiм тiянлы пöлянöн, а тi энö йöктöй. Ми сьылiм тiянлы бöрдöдчанкывъяс, а тi энö бöрдöй".
40011018	Иоан локтiс, оз сёй, вина оз ю, шуöны, сы пытшкын пö пеж лов.
40011019	Морт Пи локтiс, сёйö-юö, Сы йылысь шуöны, рушку тыртысь да вина юысь пö, вот перйысьяскöд да мыжаяскöд ёртасьысь пö. Мывкыдлунсö пыдди пуктöны мывкыдлуныслöн челядьыс».
40011020	Сэсся Исус пондiс мыжавны каръяс сыысь, мый сэтчöс йöзыс эз бергöдчыны мыжъяссьыныс, öд тайö каръясас Исус вöчис медуна шензьöданатор.
40011021	«Курыд шог тэныд, Коразин кар! Курыд шог тэныд, Випсаида кар! Тир да Сидон каръясын кö аддзылiсны тiянын кодь вöчöм шензьöданаторъяссö, сэки эськö сэтчöс олысьясыс важöн нин бергöдчисны мыжъяссьыныс, шогалан паськöм пасьталiсны да юрнысö пöимöн киськалiсны.
40011022	Висьтала тiянлы: Мыждан лунö Тир да Сидон каръяслы лоас кокньыдджык тiянлы дорысь.
40011023	Тэ, Капернаум кар, чайтан енэжöдз кыпöдчыны? Ад пыдöсöдз усян! Содом карын кö аддзылiсны тiянын кодь вöчöм шензьöданаторъяссö, сiйö эськö öнi на сулалiс.
40011024	Висьтала тiянлы: Мыждан лунö Содом мулы лоас кокньыдджык тэныд дорысь».
40011025	Сэки Исус шуис: «Ошка Тэнö, Батьöй, енэжыс да муыс вылын Ыджыдалысьöс! Тэ дзебин тайöс сюсь вежöраясысь да восьтiн кага коддьöмлы.
40011026	Татшöм вöлi Тэнад бур кöсйöмыд, Батьöй.
40011027	Батьöй ставсö сетiс Меным. Сöмын Батьыс тöдö Писö, да сöмын Пиыс тöдö Батьсö, и нöшта сiйö, кодлы Пиыс кöсйö восьтны.
40011028	Локтöй Ме дiнö мудзöмаяс да сьöкыда мырсьысьяс, Ме тiянöс шойччöда.
40011029	Босьтöй Менсьым сийöсöс да велöдчöй Месянь, öд Ме рам да небыд сьöлöма. Сэки тiян ловлы сюрас шойччöг.
40011030	Öд Менам сийöсöй оз личкы, да Менам нöбйöй оз сьöктöд».
40012001	Шойччан лунö Исус мунö вöлi кöдзöм муяс вомöн. Велöдчысьяслöн кынöмыс кутiс сюмавны, и мунiгмозныс найö пондiсны нетшкыны шепсö да сёйны.
40012002	Тайöс аддзылiсны фарисейяс да шуисны Исуслы: «Видзöдлы, мый Тэнад велöдчысьясыд вöчöны! Тайöс оз позь вöчны шойччан лунö».
40012003	Исус воча шуис: «Тi öмöй энö лыддьылöй, мый вöчис Давид, кор тшыгъялiс аслас йöзкöд?
40012004	Сiйö пырис Ен керкаö да сёйис аслас йöзкöд Енлы вайöм няньсö. Тайöс налы вöчнысö эз позь, сöмын попъяслы позис.
40012005	Тi öмöй энö лыддьылöй Индöдысь, мый шойччан лунö попъяс уджалöны крамын, но шойччан лунсö торкалöмысь найö абу мыжаöсь.
40012006	Висьтала тiянлы: танi Сiйö, кодi крам дорысь ыджыдджык.
40012007	Тöдiнныд кö тайöс, мый "буралöм тiянсянь кöсъя, ог вись вайöм", сэки эськö энö мыжалöй мыжтöмъясöс.
40012008	Морт Пи шойччан лун вылын ыджыдыс».
40012009	Сэтысь мунöм бöрын Исус пырис синагогаö.
40012010	Сэнi вöлi косьмöм киа морт. Фарисейяс корсисны помка мыжавны Исусöс да юалiсны Сылысь: «Позьö-ö шойччан лунö бурдöднысö?»
40012011	Исус вочавидзис: «Тiян ыжныд кö шойччан лунö усяс гуö, онö öмöй лэптöй сiйöс сэтысь?
40012012	Мортыс абу öмöй донаджык ыжысь? Сiдзкö, бурсö позьö вöчны шойччан лунö».
40012013	Сэсся Исус шуис висьысьлы: «Нюжöд китö». Сiйö нюжöдiс, и киыс пырысь-пыр бурдiс, лои мöдыс кодь.
40012014	Сэки фарисейяс петiсны да панiсны сёрни Исусöс виöм йылысь.
40012015	Кор Исус тöдмалiс та йылысь, мунiс сэтысь. Сы бöрся вöтчис уна йöз. Исус бурдöдалiс висьысьясöс
40012016	да öлöдiс найöс Сы йылысь висьтавлöмысь.
40012017	Тадзи инiс Исай пророклöн шуöмыс:
40012018	– Тайö Менам бöрйöм кесъялысьöй, сьöлöм бурöдысьöй да олан гажöй. Ме сета Сылы Ассьым Лолöс. Сiйö юöртас Менсьым веськыда мыждöмöс быд кыла войтырлы.
40012019	Оз вензьы, оз горзы Сiйö, ывлаысь Сiйöс он кыв.
40012020	Веськыда мыждöмсö пöрттöдз Сiйö идзастор оз чег да дзузган би оз кусöд.
40012021	Сы вылö лача пондас кутны быд кыла войтыр.
40012022	Исус дiнö вайöдiсны пеж лолöн кутöмаöс. Тайö мортыс вöлi синтöм да эз сёрнит. Исус бурдöдiс сiйöс, мöдыс пондiс сёрнитны да аддзыны.
40012023	Став йöзыс чуймисны, öта-мöдныслысь юасисны: «Збыльысь-ö сiйö Давид Пи?»
40012024	Тайöс кывлiсны фарисейяс да шуисны, Сiйö пö вöтлалö пеж ловъясöс налöн Вельзевул юралысь вынöн.
40012025	Налысь мöвпъяссö тöдöмöн Исус шуис: «Ас муын олысьяс кö ас костаныс тышкасьöны, тайö муыс кушмас. Зыксьöмöн олысь карыд да керкаыд дыр оз сулав.
40012026	Сöтанаыс кö сöтанасö вöтлö, сiйö аслыс паныд тышкасьö. Дыр-ö кутчысяс сылöн ыджыдалöмыс?
40012027	Ме кö вöтлала пеж ловъясöс Вельзевул вынöн, кутшöм вынöн, сiдзкö, тiян йöзыд вöтлалöны? Найö тiянöс мыждасны.
40012028	Ме кö Ен Лолöн вöтлала пеж ловъясöс, сiдзкö, Енлöн Юралöмыс воис тiянöдз.
40012029	Вермас-ö кодкö пырны вына мортлöн керкаö да сiйöс кöртавтöг босьтны сылысь эмбурсö? Вына мортöс кöрталöм бöрын сöмын вермас босьтны эмбурсö.
40012030	Кодi абу Мекöд, сiйö Меным паныд, кодi оз чукöрт Мекöд, сiйö разöдö.
40012031	Та вöсна висьтала тiянлы: мортлысь быд мыж да быд омöльтöм лоö прöститöма, но Вежа Лолöс омöльтöм оз ло прöститöма.
40012032	Лёкöдан кö Морт Пиöс, лоан прöститöма. Лёкöдан кö Вежа Лолöс, он ло прöститöма тайö олöмас, весиг локтанаас».
40012033	«Бур пу вайö бур вотöс, лёк пу – лёкöс. Путö донъялöны вотöс сертиыс.
40012034	Вижля йылöм! Верманныд-ö бурсö висьтавны, асьныд кö лёкöсь? Öд мыйöн тырöма мортыслöн сьöлöмыс, сiйö вомсьыс и петö.
40012035	Бур морт аслас бур видзанiнысь бурсö петкöдö, лёк морт аслас лёк видзанiнысь лёксö петкöдö.
40012036	Шуа тiянлы: быд ковтöм кывйысь Мыждан лунö ковмас кывкутны.
40012037	Аслад кывъясысь мыжман, аслад кывъясысь мездман мыждöмысь».
40012038	Сэки фарисейяс да Индöдö велöдысьяс пиысь кодсюрö корисны: «Велöдысь, петкöдлы миянлы индысьпас».
40012039	Исус воча шуис: «Лёк да пежас ылалöм йöз кöсйöны аддзывны индысьпас, но Иона пророк пасысь кындзи оз ло налы мöдыс.
40012040	Куим лун да куим вой Иона вöлi ыджыд чери рушкуын. Тадзи Морт Пи лоö му пыдöсын куим лун да куим вой.
40012041	Ниневия карын олысьяс сувтасны Мыждан лунö öнiя олысьяскöд да мыжаласны найöс. Öд Ионалöн юöртöм бöрын ниневияса йöз бергöдчисны асланыс мыжъясысь. Танi Иона дорысь ыджыдджык.
40012042	Лунвыв муысь öксы-ань сувтас Мыждан лунö öнiя олысьяскöд да мыжалас найöс. Öд сiйö му помсяньыс волiс кывзыны Соломонлысь мывкыд сёрнисö. Танi Соломон дорысь ыджыдджык».
40012043	«Морт пытшкысь петöм бöрын пеж лов шöйтö ватöминъястi, корсьö шойччанiн да оз аддзы.
40012044	Сэки шуö: "Бöр муна важ оланiнö, кытысь петi". Локтöм бöрас аддзö: оланiнсö чышкöма-пелькöдöма, и олысьыс сэнi абу.
40012045	Сэки мунö да босьтö аскöдыс сизим пеж лолöс, ассьыс на лёкджыкъясöс, сэсся ставныс найö овмöдчöны важ оланiнас. Тайö мортыслы воддза дорсьыс нöшта на лёкджык лоö. Тадзи жö лоö öнiя лёк йöзлы».
40012046	Йöзкöд сёрнитiгкостiыс локтiсны Исуслöн мамыс да вокъясыс. Найö сулалiсны ывлаас да кöсйисны сёрнитыштны Сыкöд.
40012047	Öти морт шуис Исуслы: «Мамыд вокъясыдкöд ывлаасöсь, Тэкöд кöсйöны сёрнитны».
40012048	Исус воча шуис: «Кодi Меным мамыс? Кодъяс Меным вокъясыс?»
40012049	Велöдчысьяс вылас индöмöн шуис: «Найö Менам вокъясöй да Менам мамöй.
40012050	Енэжвыв Батьлöн кöсйöм серти олысь – Меным вок, чой да мам».
40013001	Сiйö лунö керкаысь петöм бöрын Исус лэччис ты дорö да пуксис.
40013002	Зэв уна йöз чукöртчис Исус дiнö, Сылы весиг ковмис пуксьыны пыжö, а йöзыс сулалiсны вадорас.
40013003	Исус висьталiс налы уна велöданвисьт: «Морт кöдзны петас.
40013004	Кöдзигас кымынкö кöйдыс усяс туй бокö. Сэтчö воасны лэбачьяс да кокаласны.
40013005	Кымынкö кöйдыс усяс изъяинö. Этша муыс вöсна ляпкыдiнад найö öдйö чужасны.
40013006	Петас шондi, пöжны пондас, и омöль вужъя петасыд косьмас.
40013007	Кымынкö кöйдыс усяс лежнöг пöвстö. Быдмигас лежнöгыс пöдтас петассö.
40013008	Мукöд кöйдысыс усяс бур муö да ваяс уна тусь: öтияс – сё пöв, мöдъяс – квайтымын пöв, коймöдъяс – комын пöв.
40013009	Кодлöн эм пель, мед кылö!»
40013010	Велöдчысьяс матыстчисны Исус дiнö да юалiсны: «Мыйла Тэ сёрнитан йöзыскöд велöданвисьтъясöн?»
40013011	Исус вочавидзис: «Енэжвыв Юралöмлысь гусяторъяссö тiянлы сетöма тöдны, а налы абу.
40013012	Кодлöн эм, сылы коланасьыс унджык на сетасны. Кодлöн абу, сылысь бöръясö босьтасны.
40013013	Найö видзöдöны да оз аддзыны, кывзöны да оз кывны и оз гöгöрвоны. Та вöсна сёрнита накöд велöданвисьтъясöн.
40013014	Исай пророклöн шуöмыс инö: – Пельнаныд кутанныд кывзыны да онö гöгöрвоöй, синнаныд кутанныд видзöдны да онö аддзöй.
40013015	Чорзьöма тайö войтырыслöн сьöлöмыс, сьöкыд пеляöсь, куньса синмаöсь. Аддзынысö оз зiльны, кывзынысö оз кöсйыны, сьöлöмнаныс оз гöгöрвоны. Мелань бергöдчынысö оз кöсйыны, медым Ме бурдöдi найöс.
40013016	Тi шудаöсь, öд тiян синныд аддзö да пельныд кылö.
40013017	Веськыда висьтала тiянлы: уна пророк да веськыда олысь кöсйисны аддзывны, мый тi аддзанныд, но эз аддзывны. Кöсйисны кывны, мый тi кыланныд, но эз кывлыны».
40013018	«Кывзöй, Ме гöгöрвоöда тiянлы кöдзысь йылысь велöданвисьтöс.
40013019	Мортыс кылö Енлöн Юралöм йылысь да оз гöгöрво. Сы дiнö локтö омöльыс да гусялö сьöлöмас кöдзöмасö. Тайöс петкöдлö туй бокö усьöм кöйдыс.
40013020	Изъяинö усьöм кöйдысыс петкöдлö: мортыс кылö Кывсö да дзик пыр долыдпырысь босьтö сiйöс сьöлöмас,
40013021	но вужъясьтöмысла оз дыр эскы, Ен Кыв вöсна дзескöдiгöн-вöтлiгöн сiйö эновтчö эскöмсьыс.
40013022	Лежнöг пöвстö усьöм кöйдысыс петкöдлö: мортыс кылö Кывсö, но быдлунъя тöждыс да озырмыны ыштöмыс пöдтö кöдзöм Кывсö, и сiйö оз вай вотöссö.
40013023	Бур муö кöдзöм кöйдысыс петкöдлö: мортыс кылö Кывсö, гöгöрвоö сiйöс да вайö вотöс: öтияс – сё пöв, мöдъяс – квайтымын пöв, коймöдъяс – комын пöв».
40013024	Исус висьталiс мöд велöданвисьт: «Енэжвыв Юралöмыс татшöм. Морт кöдзас аслас муö бур кöйдыс.
40013025	Войнас узигкостiыс локтас паныд мунысь да шобдi кöйдыс костас ёг турун кöдзас, сэсся мунас.
40013026	Шобдi петас, кутас шептасьны, ёг турун тшöтш мыччысяс.
40013027	Кесйöгъяс локтасны овмöс кутысьныс дiнö да шуасны: "Ыджыдöй, эн-ö бур кöйдыс тэ кöдзлы муад? Кытысь нö ёг туруныс сэтчö петöма?"
40013028	Сiйö вочавидзас: "Паныд мунысь тайöс вöчöма". Кесйöгъяс шуасны: "Кöсъян кö, ёг турунсö ми нетшкам".
40013029	Мöдыс вочавидзас: "Оз ков. Ёг турун сорнас шобдi петассö тшöтш верманныд нетшыштны.
40013030	Кольöй, мед быдмасны öтлаын вундан кадöдзыс. Сэки ме тшöкта вундысьяслы: медводз ёг турунсö чукöртöй, сэсся кольтаясö кöртавлöй да сотöй, а шобдiсö идралöй менам йöртöдö"».
40013031	Мöд велöданвисьт Исус висьталiс налы: «Енэжвыв Юралöмыс муö кöдзöм горчица тусь кодь.
40013032	Став кöйдыссьыс сiйö медпосни. Сiйö быдмö да лоö пу кодь, став пуктассьыс ыджыд, весиг енэжвыв лэбачьяс поздысьöны вожъясас».
40013033	Исус нöшта öти велöданвисьт висьталiс: «Енэжвыв Юралöмыс няньшом кодь. Ань гудралас сэтчö куим шомöс тыр пызь, кад мысти няньыс ловзяс».
40013034	Ставсö тайöс Исус висьталiс йöзыслы велöданвисьтъясöн. Висьтъястöг эз сёрнитлы накöд,
40013035	медым инiс пророклöн шуöмыс: – Ме велöданвисьтъясöн сёрнита, му пуксьöмсяньыс дзебöмасö юöрта.
40013036	Йöзсö кольöм бöрын Исус пырис керкаö. Сэтчö локтiсны велöдчысьясыс да найö корисны: «Гöгöрвоöд миянлы ёг турун йылысь висьттö».
40013037	Исус висьталiс: «Бур кöйдыссö кöдзысьыс – Морт Пи.
40013038	Кöдза муыс – муюгыд. Бур кöйдысыс – Енлöн йöзыс, ёг туруныс – омöльлöн йöзыс.
40013039	Паныд мунысьыс, ёг турунсö кöдзысьыс, – омöль. Вундан кадыс – нэм пом, вундысьясыс – анделъяс.
40013040	Кыдзи чукöртöм ёг турунсö сотöны, тадзи лоö нэм помасигöн.
40013041	Морт Пи Ассьыс анделъяссö мöдöдас чукöртны Аслас Юраланiнысь став ыштöдысьсö да лёк вöчысьсö.
40013042	Сэсся шыбитасны найöс биö. Сэнi лоö бöрдöм да пинь йирöм.
40013043	Веськыда олысьяс сэки Батьныс Юраланiнын шондi моз кутасны югъявны. Кодлöн эм пель, мед кылö!»
40013044	«Енэжвыв Юралöмыс муö дзебöм озырлун кодь. Морт аддзас муысь озырлун да сiйöс бöр гуалас. Нимкодьысла сiйö мунас, вузалас ассьыс став овмöссö да ньöбас тайö мусö.
40013045	Енэжвыв Юралöмыс татшöм. Дона изъясöн вузасьысь мунас корсьны мича изъяс
40013046	да аддзас донасьыс-дона из. Сiйö мунас, вузалас ассьыс став овмöссö да ньöбас тайö изсö».
40013047	«Енэжвыв Юралöмыс саридзö вöйталöм тыв кодь. Быдсяма чериыс сэтчö шедас.
40013048	Тывсö вадорö лэптöм бöрын чери кыйысьяс бур черисö дозйö чукöртасны, лёксö шыблаласны.
40013049	Тадзи лоö нэм помасигöн: анделъяс локтасны, торйöдасны лёк йöзöс веськыда олысьясысь
40013050	да биö шыбитасны. Сэнi лоö бöрдöм да пинь йирöм».
40013051	Исус юалiс: «Ставсö-ö гöгöрвоинныд?» Велöдчысьяс вочавидзисны: «Гöгöрвоим, Господь».
40013052	Исус шуис налы: «Индöдö велöдысь, кодi тöдö Енлысь Юралöмсö, керка кутысь кодь, кодi аслас видзанiнысь выльсö и важсö петкöдö».
40013053	Тайö велöданвисьтъяссö висьталöм бöрын Исус мунiс сэтысь
40013054	Аслас карö. Сэнi велöдiс йöзсö синагогаын. Кывзысьяс шензьöмöн шуалiсны: «Кытысь Сылöн татшöм мывкыдлуныс да татшöм выныс?
40013055	Абу-ö Сiйö тшупсьысьлöн пи? Абу-ö Сылöн мамыс Мария, а вокъясыс – Яков, Иосей, Симон да Иуда?
40013056	Оз-ö танi овны Сылöн чойясыс? Кытысь Сылöн ставыс тайö?»
40013057	Тадзи Сiйöс öтдортiсны. Исус шуис налы: «Пророкöс пыдди пуктöны быдлаын, сöмын ас карас да ас гортас оз».
40013058	Йöзыслöн эскытöм вöсна Исус эз вöч сэнi уна шензьöданаторсö.
40014001	Сiйö кадö Ирöд öксы кылiс Исус йылысь.
40014002	Аслас кесъялысьяслы Ирöд шуис: «Тайö Пыртысь Иоан, сiйö ловзьöма, та вöсна вермö вöчны шензьöданаторъяс».
40014003	Филип вокыслöн Ирöдиада гöтырыс вöсна Ирöд тшöктылiс босьтны Иоанöс да дорöмöн пуксьöдны дзескыдiнö.
40014004	Öд Иоан öлöдлiс Ирöдöс: «Тайö аньыскöд тэныд оз позь овнытö».
40014005	Ирöд кöсйис вины Иоанöс, сöмын йöзсьыс полiс, öд найö пуктiсны Иоанöс пророкö.
40014006	Ирöд нимлунасигöн Ирöдиадалöн нылыс йöктiс гажöдчысьяс водзын. Тайö воис Ирöдлы сьöлöм вылас.
40014007	Сiйö кыв сетiс нывлы: «Сета тэныд, мый коран».
40014008	Мамыс велöдöм серти ныв шуис: «Вай меным тасьтiын Пыртысь Иоанлысь юрсö».
40014009	Öксы шогö усис. Гажöдчысьяс водзын сетöм кывйыс вöсна сiйö тшöктiс вöчны нывлöн корöм серти.
40014010	Ирöд ыстiс ассьыс йöзсö дзескыдiнö керыштны Иоанлысь юрсö.
40014011	Сэсся вайисны тасьтiын юрсö да сетiсны нывлы, нылыс нуис сiйöс мамыслы.
40014012	Иоанлöн велöдчысьясыс локтiсны шойысла да дзебисны сiйöс. Сэсся мунiсны да юöртiсны лоöмтор йывсьыс Исуслы.
40014013	Тайöс кылöм бöрын Исус öтнас пыжöн мöдiс овтöминö. Йöзыс тöдмалiсны та йылысь да подöн мунiсны каръяссьыныс Сы бöрся.
40014014	Пыжысь чеччигöн Исус аддзис уна йöзöс. Сылöн сьöлöмыс нормис на вöсна, и Сiйö бурдöдiс висьысьясöс.
40014015	Рытнас матыстчисны Исус дiнö велöдчысьясыс да шуисны: «Танi овтöмин, и кадыс сёр нин. Ысты йöзсö сиктъясö сёянтор ньöбны».
40014016	Исус шуис: «Оз ков налы муннысö. Тi сетöй налы сёянсö».
40014017	Велöдчысьяс воча шуисны: «Миян сьöраным сöмын вит нянь да кык чери».
40014018	Исус шуис: «Вайöй меным татчö».
40014019	Сiйö тшöктiс йöзыслы пуксявны муас. Ачыс босьтiс вит няньсö да кык черисö, видзöдлiс енэжö да Енмöс аттьöалöмöн чегис няньсö, сэсся сетiс велöдчысьясыслы. Велöдчысьяс разöдiсны йöзыслы.
40014020	Ставныс пöттöдзныс сёйисны, коляссö дас кык куд тыр чукöртiсны.
40014021	Аньясысь да челядьысь öтдор сёйысьыс вöлi вит сюрс гöгöр.
40014022	Та бöрын Исус тшöктiс велöдчысьясыслы пуксьыны пыжö да вуджны Сытöг ты мöдлапöлö. Ачыс кольччис да мöдöдалiс йöзсö.
40014023	Йöзöс ыстöм бöрын Исус кайис керöсö кевмысьны да рытсö сэнi вöлi öтнас.
40014024	Сiйö кадö пыжаяс вöлiны ты шöрасöсь, вермасисны гыяскöд да паныд тöвкöд.
40014025	Асъядорыс Исус мöдöдчис ва вывтi велöдчысьяс дiнас.
40014026	Кор найö аддзисны ва вывтi восьлалысь Исусöс, повзьöмнысла горöдiсны: «Тайö орт!»
40014027	Исус шуис: «Лöньöй, тайö Ме. Энö полöй».
40014028	Сэки Петыр шуис: «Господьöй, тайö кö Тэ, тшöкты меным ва вывтiыс локны Тэ дiнö».
40014029	Исус шуис: «Лок». Пыжсьыс воськовтöмöн Петыр мöдiс ва вывтiыс Исус дiнö.
40014030	Ыджыд тöвнырысь Петырöс полöм босьтiс. Сiйö вöйны пондiс да горöдiс: «Господьöй, мезды менö!»
40014031	Исус дзик пыр нюжöдiс кисö Петырлы, кутiс сiйöс да шуис: «Этша эскысьöй, мыйла падъялан?»
40014032	Пыжö пуксиганыс тöлыс лöнис.
40014033	Пыжын пукалысьяс уськöдчисны Исус водзö да шуисны: «Тэ збыльысь Ен Пи».
40014034	Тысö вуджöм бöрын найö воисны Генесарет муö.
40014035	Сэтчöс йöзыс тöдмалiсны Исусöс да юöртiсны та йылысь матiгöгöрас олысьяслы. Найö вайöдiсны Исус дiнö став висьысьсö
40014036	да корисны, мед висьысьяслы Исус лэдзас инмöдчывны паськöм дорышас. Инмöдчылысьяс ставöн бурдiсны.
40015001	Сэки Ерусалимысь Исус дiнö воисны фарисейяс Индöдö велöдысьяскöд да шуисны Сылы:
40015002	«Мыйла велöдчысьясыд пöрысьяслысь шуöмсö торкöны: сёйöм водзвылас кинысö оз мыськавны?»
40015003	Исус воча шуис налы: «Асьныд тi мыйла кутчысянныд батьяслöн шуöмö да торканныд Енлысь тшöктöмсö?
40015004	Енмыс шуöма: "Пыдди пукты ассьыд бать-мамтö", "Омöльтан кö бать-мамтö, тэнö кулöм вылö мыждасны".
40015005	А тi велöданныд: морт кö бать-мамыслы сетöм пыдди кöсйысяс сетны Енлы,
40015006	тайöн бать-мам пыдди пуктöмсö сiйö оз торк. Батьяслöн шуöм вöсна тi вештанныд Енлысь тшöктöмсö.
40015007	Кык бана шаньгаяс! Бура шуöма тiян йылысь Исай пророк:
40015008	– Тайö йöзыс вомнас пыдди пуктöны Менö, но налöн сьöлöмыс ылын Меысь.
40015009	Весьшöрö ыдждöдлöны Менö мортсянь тшöктöмъясö велöдiгöн».
40015010	Ас дiнас йöзöс корöмöн Исус шуис: «Кывзöй да гöгöрвоöй.
40015011	Мортöс оз пежав сiйö, мый вомас пырö, а пежалö, мый вомсьыс петö».
40015012	Велöдчысьясыс матыстчисны Исус дiнö да шуисны: «Тöдан-ö Тэ, мый фарисейяс дöзмöмаöсь Тэнад сёрнияссьыд?»
40015013	Сiйö вочавидзис: «Быдмöгсö кö абу енэжвыв Батьöй пуктöма, сiйöс вужнас нетшыштасны.
40015014	Кольöй найöс, найö синтöмъясöс синтöм нуöдысьяс. Синтöм кö нуöдö синтöмöс, кыкнанныс гуранö усясны».
40015015	Петыр шуис: «Гöгöрвоöд миянлы висьталöмтö».
40015016	Исус вочавидзис: «Весиг тi онö на гöгöрвоöй!
40015017	Онö öмöй вежöртöй: мый пырö вомö, сiйö веськалö кынöмö, сэсся ортсö петö.
40015018	Мый петö вомысь, сiйö петö сьöлöмысь да пежалö мортöс.
40015019	Буретш сьöлöмысь петöны лёк мöвпъяс, морт виöм, гозъя олöм пежалöм, кырсалöм, гусясьöм, пöръясьöм да омöльтöм.
40015020	Тайö пежалö мортсö. А мыськавтöм киöн сёйöмыд морттö оз пежав».
40015021	Сэсся Исус мунiс Тир да Сидон муясö.
40015022	Сы дiнö локтiс сэнi олысь ханаанса ань да пондiс горзыны: «Господьöй, Давид Пи! Ло бур сьöлöма ме дiнö! Пеж лов пырöма менам ныв пытшкö да чорыда песлöдлö сiйöс».
40015023	Исус кыв эз шу аньлы. Велöдчысьясыс матыстчисны Исус дiнö да шуисны: «Лэдз аньсö, сiйö горзöмöн бöрсяньным ветлöдлö».
40015024	Исус шуис: «Менö мöдöдöма сöмын израильса вошöм ыжъяс дiнö».
40015025	Ань матыстчис да Исус водзö уськöдчöмöн корис: «Господьöй, отсав меным!»
40015026	Исус шуис: «Абу бур мырддьыны ныв-пилысь няньсö да шыбитны сiйöс понпиянлы».
40015027	Ань воча шуис: «Сiдз, Господьöй. Но понъяс тшöтш сёйöны кöзяиныслöн пызан вылысь гылалöм торпыригсö».
40015028	Исус шуис: «Ыджыд тэнад эскöмыд, аньöй. Мед лоö тэнад кöсйöм сертиыд». Аньлöн нылыс дзик пыр бурдiс.
40015029	Сэтысь Исус водзö мöдiс. Сiйö мунiс Галилея ты пöлöн, сэсся кайис керöсö да пуксис.
40015030	Сы дiнö чукöртчис уна йöз. На пöвстын вöлiны китöм-коктöмъяс, синтöмъяс, сёрниттöмъяс да мукöд висьысьяс. Найöс вайöдiсны Исус водзö, и Сiйö бурдöдалiс найöс.
40015031	Йöзыс чуймисны, кор налöн син водзын сёрниттöмъяс кутiсны сёрнитны, китöмъяс бурдны, коктöмъяс ветлыны да синтöмъяс аддзыны. Ставöн ошкисны Израильлысь Енмöс.
40015032	Исус корис велöдчысьяссö да шуис: «Менам сьöлöмöй висьö тайö йöзыс вöсна. Найö куим лун нин танöсь, а налöн сёяныс абу. Ог кöсйы мöдöдны найöс сёйтöгыс, мед туяс дзикöдз оз эбöстöммыны».
40015033	Велöдчысьяс шуисны: «Кытысь босьтны овтöминас сы мында няньсö, медым вердны та мындасö?»
40015034	Исус юалiс: «Уна-ö тiян няньныд?» Найö вочавидзисны: «Сизим. Кымынкö посни чери на эм».
40015035	Исус тшöктiс йöзыслы пуксявны муас.
40015036	Ачыс босьтiс сизим няньсö да черисö, Енмöс аттьöалöмöн чегис няньсö да сетiс велöдчысьясыслы, а велöдчысьяс – йöзыслы.
40015037	Ставöн пöттöдзныс сёйисны, коляссö сизим куд тыр чукöртiсны.
40015038	Аньясысь да челядьысь öтдор сёйысьыс вöлi нёль сюрс морт.
40015039	Йöзсö мöдöдалöм бöрын Исус пуксис пыжö да кывтiс Магдала муö.
40016001	Фарисейяс да саддукейяс локтiсны Исус дiнö да Сiйöс кыйöм могысь корисны петкöдлыны енэжсянь индысьпас.
40016002	Исус шуис налы: «Рытнас тi шуанныд: "Енэжыс гöрд – аски лоö мича".
40016003	Асывводзнас шуанныд: "Енэжыс пемыдгöрд – кыптас бушков". Кык бана шаньгаяс! Енэжлысь чужöмбансö кужанныд тöдмавны, а кадлысь пасъяссö онö.
40016004	Лёк да пежас ылалöм йöз кöсйöны аддзывны индысьпас, но Иона пророк пасысь кындзи оз ло налы мöдыс». Сэсся Исус колис найöс да мунiс сэтысь.
40016005	Ты мöдлапöлö вуджиганыс велöдчысьяс казялiсны, мый вунöдöмаöсь босьтны няньсö.
40016006	Исус шуис налы: «Видзчысьöй фарисей да саддукей няньшомысь».
40016007	Велöдчысьяс ас костаныс сёрнитiсны: «Няньтö тай босьтны вунöдiм».
40016008	Тайöс казялöмöн Исус шуис налы: «Этша эскысьяс! Мый нö сёрнитанныд нянь абутöм йывсьыд?
40016009	Онö öмöй гöгöрвоöй? Вунöдiнныд öмöй вит сюрс мортöс вит няньöн вердöм йылысь? Кымын куд тыр сэки коляссö чукöртiнныд?
40016010	А нёль сюрс мортöс сизим няньöн вердiгöн, кымын куд тыр чукöртiнныд?
40016011	Кыдзи тi онö гöгöрвоöй, эг öд нянь йылысь Ме тiянлы висьтав, мися, видзчысьöй фарисей да саддукей няньшомысь!»
40016012	Сэки найö гöгöрвоисны, мый Исус тшöктiс видзчысьны налы фарисейяслöн да саддукейяслöн велöдöмысь, эз няньшомысь.
40016013	Исус воис Филиплöн Кесария муö да юалiс велöдчысьясыслысь: «Код туйö йöзыс пуктöны Менö, Морт Пиöс?»
40016014	Найö вочавидзисны: «Öтияс шуöны, Пыртысь Иоан пö, мöдъяс шуöны, Илля пö, кодсюрö шуöны, Еремей пö, а гашкö, нöшта на мöд пророк».
40016015	Исус юалiс: «Код туйö тi Менö пуктанныд?»
40016016	Симон-Петыр вочавидзис: «Тэ – Кристос, ловъя Енлöн Пи».
40016017	Исус шуис Петырлы: «Тэ шуда, Симон, Ионалöн пи. Öд тайöс тэныд эз морт висьтав, но Менам енэжвыв Батьöй восьтiс тэныд.
40016018	Ме шуа тэныд: Тэ – Петыр, из. Тайö из вылас Ме лэпта Ассьым Вичко, да сiйöс адлöн выныс оз вермы.
40016019	Ме сета тэныд Енэжвыв Юраланiнысь восьтанъяс. Мый кöрталан му вылын, сiйö кöрталöма лоö енэжын. Мый разян му вылын, сiйö разьöма лоö енэжын».
40016020	Исус öлöдiс велöдчысьяссö, медым некодлы эз висьтавны, мый Сiйö – Кристос.
40016021	Тайö кадсянь Исус кутiс висьтавлыны велöдчысьясыслы, мый Сылы ковмас мунны Ерусалимö да уна сьöкыд сэнi нуны пöрысьяссянь, аркирейяссянь да Индöдö велöдысьяссянь. Сiйöс виасны, но коймöд луннас Сiйö ловзяс.
40016022	Исусöс бокö корöмöн Петыр шуис: «Ен мед видзас Тэнö, Господьöй. Мед оз ло тайö!»
40016023	Бергöдчöмöн Исус шуис Петырлы: «Вешйы Ме дiнысь, сöтана! Тэ Менö крукöдан, öд тэнад мöвпъясыд мортсянь, абу Енсянь».
40016024	Исус шуис велöдчысьясыслы: «Кодi кöсйö мунны Ме бöрся, мед вунöдас асьсö, мед босьтас ассьыс крестсö да локтас Ме бöрся.
40016025	Кодi кöсйö видзны ассьыс олöмсö, воштас сiйöс. Ме вöсна олöмсö воштысь аддзас сiйöс.
40016026	Лоас-ö мортыслы бур, босьтас кö аслыс став муюгыдсö, а олöмсö воштас? Вермас-ö бöр ньöбны ассьыс олöмсö?
40016027	Морт Пи локтас Батьыслöн дзирдлунöн Сылöн анделъяскöд да быдöнлы уджъяс сертиыс мынтас.
40016028	Веськыда висьтала тiянлы: кодсюрö танi сулалысьяс пиысь кувтöдзныс на аддзасны юравны локтысь Морт Пиöс».
40017001	Квайт лун мысти Исус босьтiс Аскöдыс Петырöс да Яковöс Иоан вокыскöд да кайис накöд джуджыд керöсö.
40017002	Велöдчысьяс син водзын Исуслöн мыгöрыс вежсис: чужöмыс пондiс шондi моз югъявны, паськöмыс лои дзирдалана еджыд.
40017003	Сэки велöдчысьяс аддзисны Мöисейöс да Илляöс, найö сёрнитiсны Исускöд.
40017004	Петыр шуис Исуслы: «Господьöй, миянлы танi лöсьыд. Кöсъян кö, куим чом татчö сувтöдам: Тэныд, Мöисейлы да Иллялы».
40017005	Петырлöн сёрнитiгкостi югыд кымöр вевттис найöс, кымöрсянь кылiс гöлöс шы: «Тайö Менам муса Пиöй, Ме нимкодяся Сыöн. Сiйöс кывзöй».
40017006	Тайöс кылöмысь велöдчысьяс ёна повзисны, чужöмнысö тупкöмöн уськöдчисны муас.
40017007	Исус матыстчис, инмöдчылiс на дiнö да шуис: «Чеччöй, энö полöй».
40017008	Юрнысö лэптöм бöрын найö аддзисны сöмын Исусöс.
40017009	Керöсысь лэччиганыс Исус шуис налы: «Морт Пилöн ловзьытöдз некодлы энö висьталöй, мый аддзылiнныд».
40017010	Велöдчысьяс юалiсны Исуслысь: «Мыйла Индöдö велöдысьяс шуöны, Иллялы пö колö водзджык локны?»
40017011	Сiйö вочавидзис: «Дерт, Иллялы колö водзджык локны да ставсö лöсьöдны.
40017012	Висьтала тiянлы: Илля локтiс нин. Сöмын йöзыс сiйöс эз тöдны, сыкöд вöчисны, мый кöсйисны. Тадзи тшöтш Морт Пилы уна сьöкыд насянь вичмас».
40017013	Велöдчысьяс сэки гöгöрвоисны, мый Исус висьталiс налы Пыртысь Иоан йылысь.
40017014	Найö мöдöдчисны йöз чукöрлань. Мунiганыс матыстчис Исус дiнö морт, сiйö пидзöс вылас сувтöмöн
40017015	корис: «Господьöй, ло бур сьöлöма менам пи дiнö. Сiйö шыблалан висьöмöн висьö, тшöкыда биö-ваö усьлö, таысь сылы ёна сьöкыд.
40017016	Ме вайöдлi сiйöс велöдчысьяс дiнад, но найö бурдöднысö эз вермыны».
40017017	Исус шуис: «Эскытöм-ылалöм йöз! Дыр-ö на Меным овнысö тiянкöд? Дыр-ö на Меным видзöдны тiянöс? Вайöдöй Ме дiнö зонкасö».
40017018	Исус öлöдiс пеж лолöс. Сэки пеж лов петiс зонка пытшкысь, и зонка пырысьтöм-пыр бурдiс.
40017019	Ас кежаныс кольöм бöрын велöдчысьяс юалiсны Исуслысь: «Мыйла ми эгö вермöй вöтлыны пеж ловсö?»
40017020	Исус шуис: «Онö эскöй да. Веськыда висьтала тiянлы: лоас кö тiян эскöмныд горчица тусь ыджда, верманныд шуны тайö керöсыслы: "Вешйы тасянь сэтчö" – и сiйö вешъяс. Тiянлы нинöм вермытöмыс оз ло.
40017021	Видзавтöг да кевмысьтöг татшöм пеж ловъяссö вöтлыны онö вермöй».
40017022	Галилеяö локтöм бöрын Исус шуис велöдчысьясыслы: «Морт Пиöс сетасны йöзлöн киö.
40017023	Сiйöс виасны, но коймöд луннас Сiйö ловзяс». Велöдчысьяс шогö усисны.
40017024	Исус велöдчысьясыскöд локтiс Капернаум карö. Сэнi Петыр дiнö матыстчисны крамлы вот чукöртысьяс да юалiсны: «Мынтö-ö тiян Велöдысьныд вотсö?»
40017025	Петыр вочавидзис: «Мынтö». Кор Петыр пырис керкаö, Исус дзик пыр юалiс: «Симон, тэ ногöн, кодлысь öксыяс вотсö перйöны: ас войтырыслысь али мукöдлысь?»
40017026	Сiйö вочавидзис: «Мукöдлысь». Исус шуис: «Сiдзкö, ас войтырыс вотсö оз мынтыны.
40017027	Мед оз дöзмыны найö, мун ты дорас да чöвт вугыртö. Медводдза шедöм чери вомсьыс тэ аддзан эзысь сьöм. Босьт сiйöс да мынты налы Ме пыдди и ас пыддиыд».
40018001	Сэки локтiсны Исус дiнö велöдчысьясыс да юалiсны Сылысь: «Кодi Енэжвыв Юраланiнас ыджыдджыкыс?»
40018002	Исус корис кагаöс да на шöрö сiйöс сувтöдöмöн
40018003	шуис: «Веськыда висьтала тiянлы: онö кö вежсьöй да лоöй челядь кодьöсь, Енэжвыв Юраланiнö онö пырöй.
40018004	Тайö кага кодьö асьсö пуктысь лоас Енэжвыв Юраланiнын ыджыдджык.
40018005	Кодi Менам ним вöсна сибöдö öти татшöм кагаöс, сiйö сибöдö Менö».
40018006	«Кодi ыштöдас тайö ичöтъясысь öтикöс, Меным эскысьöс, сылы бурджык лоö, сьылiас кö ыджыд изки öшöдасны да вöйтасны джуджыд саридзö.
40018007	Курыд шог муюгыдыслы ыштöдöмъясысь! Ыштöдöмъяслы колö локнысö, но курыд шог сiйö мортлы, код пыр локтöны ыштöдöмъясыс!
40018008	Ки-кокыд кö ыштöдö тэнö, керышт да шыбит сiйöс. Бурджык пырны помтöм олöмö ки пöлаöн либö кок пöлаöн куслытöм биö тэнö киа-кокаöн шыбитöм дорысь.
40018009	Синмыд кö ыштöдö тэнö, перйы да шыбит сiйöс. Бурджык пырны помтöм олöмö син пöлаöн куслытöм биö тэнö синмаöн шыбитöм дорысь».
40018010	«Кывзöй, тайö ичöтъясысь весиг öтикöс энö öтдортöй. Висьтала тiянлы: енэжын налöн анделъясныс пыр енэжвыв Батьлöн чужöмбан водзынöсь.
40018011	Морт Пи локтiс корсьны да мездыны вошöмаясöс.
40018012	Мый тi шуанныд? Мортлöн кö сё ыжсьыс öти вошас, оз-ö сiйö коль öкмысдас öкмыссö керöсö да мун корсьны вошöмасö?
40018013	Веськыда висьтала тiянлы: аддзас кö сiйöс, ёнджыка нимкодясяс öти вöснаыс вошлытöм öкмысдас öкмысыс дорысь.
40018014	Тадзи енэжвыв Батьныд оз кöсйы, медым тайö ичöтъясысь весигтö öти вошис».
40018015	«Вокыд кö мыж вöчас тэныд паныд, мун да ас кежаныд янöд сiйöс. Кывзас кö тэнö, сiйö тэныд вокöн кольö.
40018016	Оз кö кывзы тэнö, босьт аскöдыд öти-кык мортöс, öд "ставсö колö подулавны кык либö куим мортлöн висьталöмöн".
40018017	Оз кö сiйö кывзы найöс, висьтав вичко водзын. Весиг кö найöс оз кывзы, лыддьы сiйöс ентöдтöмöн, вот перйысьяс лыдö пукты.
40018018	Веськыда висьтала тiянлы: мый кöрталанныд му вылын, сiйö кöрталöма лоö енэжын. Мый разянныд му вылын, сiйö разьöма лоö енэжын.
40018019	Висьтала тiянлы: тiян пиысь кö кыкöн öтвыв корасны мыйкö, енэжвыв Батьöй сетас налы.
40018020	Öд кöнi кыкöн-куимöн чукöртчасны Менам нимöн, сэнi Ме на шöрын лоа».
40018021	Сэки Петыр матыстчис Исус дiнö да юалiс: «Господьöй, меным кö вокöй лёк вöчö, кымынысь колö сiйöс прöститнысö? Сизимысь-ö?»
40018022	Исус вочавидзис: «Оз сизимысь, а сизимдас пöв сизимысь!
40018023	Енэжвыв Юралöмыс татшöм. Öксы шуис артавны аслас кесйöгъяслысь уджйöзсö.
40018024	Арталiгас öксы водзö вайöдiсны öти кесйöгöс, кодлöн уджйöзыс вöлi дас сюрс талант.
40018025	Мынтынысö сiйö эз вермы. Сэки öксы тшöктiс вузавны тайö кесйöгсö, сылысь гöтырсö, ныв-писö да овмöссö, медым тадзи бергöдны уджйöзсö.
40018026	Кесйöг уськöдчис öксы водзö да пондiс корны: "Ыджыдöй, ло бур сьöлöма! Ме ставсö тэныд мынта".
40018027	Öксылöн сьöлöмыс небзис. Сiйö шуис лэдзны кесйöгсö да вунöдны уджйöзсö.
40018028	Ывлаö петöм бöрын кесйöг аддзис уджъёртсö. Ёртыс вöлi уджйöза сылы сё динар. Сiйöс джагöдöмöн шуалiс: "Мынты уджйöзтö!"
40018029	Ёртыс пидзöс вылас уськöдчöмöн корис: "Ло бур сьöлöма! Ставсö мынта".
40018030	Мöдыс эз кöсйы виччысьнысö да йöртiс ёртсö дзескыдiнö уджйöзсö мынтытöдзыс.
40018031	Тайöс аддзылöмысь мукöд кесйöгыс шогö усисны. Найö мунiсны öксы дiнö да висьталiсны сылы ставсö.
40018032	Öксы корис ас дiнас сiйö кесйöгсö да шуис: "Лёк морт тэ вöлöмыд! Тэнад корöм серти ме вунöдi тэнсьыд став уджйöзтö.
40018033	Эз öмöй ков тэныд ме моз лоны бур сьöлöмаöн?"
40018034	Скöрмöм öксы чорыда мыждiс кесйöгсö да йöртiс сiйöс дзескыдiнö уджйöзсö дзоньнас вештытöдзыс.
40018035	Тадзи Менам енэжвыв Бать вöчас тiянлы, онö кö сьöлöмсяньныд прöститöй вокнытö».
40019001	Тайöс висьталöм бöрын Исус петiс Галилея муысь да мунiс Йöрдан ю мöдлапöлöд Юдея муö.
40019002	Зэв уна йöз вöтчис Сы бöрся, и Сiйö бурдöдалiс найöс.
40019003	Исус дiнö матыстчисны фарисейяс да Сiйöс кыйöм могысь юалiсны: «Быд помка вöсна-ö морт вермас юксьыны гöтырыскöд?»
40019004	Исус вочавидзис: «Энö öмöй лыддьылöй, мый медводз Ен вöчис аймортöс да аньöс?
40019005	Сiйö шуис: "Та вöсна морт кольö бать-мамсö да öтлаасьö гöтырыскöд, и тайö кыкыс лоöны öти вир-яйöн".
40019006	Сiдзкö, найö абу нин кык, а öти вир-яй. Мый йитöма Енмыс, морт мед оз торйöд».
40019007	Фарисейяс шуисны: «Мыйла нö Мöисей тшöктiс гöтыртö эновтiгöн сетны сылы торйöдчан гижöд?»
40019008	Исус вочавидзис: «Чорыд сьöлöмныд вöсна Мöисей лэдзис тiянлы эновтны гöтыръяснытö. Водзынсö эз вöв тадзи.
40019009	Ме шуа тiянлы: верöсыс кö эновтö гöтырсö, а гöтырыс оз кырсав, да гöтрасьö мöдкöд, сiйö гозъя олöм пежалö. Юксьöм аньöс гöтырö босьтысь тшöтш пежалö».
40019010	Велöдчысьясыс шуисны: «Бурджык, сiдзкö, гöтрасьтöг овны».
40019011	Исус шуис: «Оз быдöн вермы тадзи овнысö, сöмын кодлы тайöс сетöма.
40019012	Уна помка вöсна морт оз вермы гöтрасьны: öтияс мам кынöмсяньыс нин татшöмöсь, мöдъясöс вöчисны татшöмъясöн, коймöдъяс Енлы кесъялöм вöсна гöтрасьтöг олöны. Верман кö тадзи овны, ов».
40019013	Исус дiнö вайöдiсны челядьöс, медым Сiйö кисö пуктылöмöн кевмысис. Велöдчысьяс шуасисны вайöдысьяс вылö.
40019014	Исус шуис: «Лэдзöй челядьсö. Энö кутöй найöс Ме дiнö локтöмысь. Енэжвыв Юраланiнсö öд на коддьöмлы лöсьöдöма».
40019015	Исус пуктылiс на вылö кисö, сэсся мунiс сэтысь.
40019016	Öти морт локтiс Исус дiнö да юалiс: «Бур Велöдысьöй, кутшöм буртор меным колö вöчны, мед менам вöлi помтöм олöм?»
40019017	Исус вочавидзис: «Мыйла тэ шуан Менö бурöн? Некод абу бурыс, сöмын Енмыс бур. Кöсъян кö пырны помтöм олöмö, ов тшöктöмъяс серти».
40019018	Мортыс юалiс: «Кутшöм тшöктöмъяс серти?» Исус вочавидзис: «Эн ви, гозъя олöмтö эн пежав, эн гусясь, эн пöръясь,
40019019	пыдди пукты ассьыд бать-мамтö, радейт матыссатö асьтö моз».
40019020	Том морт шуис: «Ме ола тайö тшöктöмъяс сертиыс. Мый нöшта оз тырмы?»
40019021	Исус шуис: «Кöсъян кö тырвыйö бурöн лоны, мун, овмöстö вузав да сьöмсö сет гöльяслы. Сэки тэныд енэжын озырлуныс вичмас. Сэсся лок Ме бöрся».
40019022	Тайö кывъяссö кылöм бöрын том морт жугыля мунiс, öд сылöн озырлуныс вöлi уна.
40019023	Велöдчысьясыслы Исус шуис: «Веськыда висьтала тiянлы: озырлы сьöкыд пырны Енэжвыв Юраланiнö.
40019024	Нöшта шуа: озырлы Енлöн Юраланiнö пырöм дорысь верблюдлы кокньыдджык пырны ем пысöд».
40019025	Велöдчысьясöс тайö чуймöдiс, и найö юалiсны: «Кодi нö, сiдзкö, вермас мездмынысö?»
40019026	На вылö видзöдлöмöн Исус шуис: «Мортлы тайö вермытöмтор, но Енмыслы ставыс вермана».
40019027	Сэки Петыр шуис: «Ми ставсö эновтiм да мунiм Тэ бöрся. Мый миянлы вичмас таысь?»
40019028	Исус шуис: «Веськыда висьтала тiянлы: выль олöмын Морт Пи пуксяс дзирдлуныслöн юралан пуклöсö. Тшöтш тi, Ме бöрся мунысьяс, пуксянныд дас кык юралан пуклöсö мыждыны израильса дас кык чужанкотырöс.
40019029	Кодi Менам ним вöсна коляс керкасö, чой-воксö, бать-мамсö, гöтырсö, ныв-писö, видз-мусö, сылы сё пöвстöн бöр воас, нöшта помтöм олöм сылы вичмас.
40019030	Воддзаясысь унаöн лоöны бöръяöн, бöръяясысь – воддзаöн».
40020001	«Енэжвыв Юралöмыс татшöм. Овмöс кутысь водз асывнас мунас медавны аслас виноград йöрö уджалысьясöс.
40020002	Уджалысьяскöд сёрнитчас лунысь динар мынтыны, сэсся мöдöдас найöс виноград йöрас.
40020003	Öкмыс часын овмöс кутысь петас да аддзас медасянiнысь уджтöг сулалысь йöзöс.
40020004	Сiйö шуас налы: "Мунöй менам виноград йöрö. Ме мынта тiянлы лöсялан удждонсö".
40020005	Найö мунасны. Дас кыкын, сэсся куим часын овмöс кутысь бара петас да воддза мозыс вöчас.
40020006	Сэсся вит час гöгöрын петас да аддзас, кодсюрö сулалöны на. Сiйö юалас налысь: "Мый танi сулаланныд кузь лунтырсö?"
40020007	Найö вочавидзасны: "Миянöс эз медавны". Сэки сiйö шуас налы: "Мунöй менам виноград йöрö. Ме мынта тiянлы лöсялан удждонсö".
40020008	Рытнас овмöс кутысь шуас уджöн веськöдлысьыслы: "Кор уджалысьястö да мынтысь налы. Бöрынджык локтöмаяслы мынты водзджык, сэсся воддзаясыслы".
40020009	Вит часын локтöмаяс босьтiсны динарöн.
40020010	Воддза локтöмаяс мöвпыштiсны, мый унджык босьтасны, но налы тшöтш динар мынтiсны.
40020011	Удждон босьтöм бöрын найö элясясны овмöс кутысьлы:
40020012	"Ми кузь лунтыр гож водзын мырсим, а бöрынджык локтöмаяс сöмын час уджалiсны, да налы тэ дзик миянлы моз мынтiн".
40020013	Овмöс кутысь на пиысь öтилы шуас: "Ёртöй, ме эг пöрйöдлы тэнö. Тэ öмöй эн динарысь сёрнитчыв мекöд?
40020014	Бость динартö да мун. Ме кöсъя бöрынджык локтöмалы мынтыны тшöтш тэныд моз.
40020015	Ог öмöй ме вермы ассьым сьöмöс видзны ас кöсйöм серти? Тэнад öмöй вежыд петö, мый ме бур сьöлöма?"
40020016	Тадзи бöръяяс лоöны воддзаöн, а воддзаяс – бöръяöн. Унаöс корöма, но этшаöс бöрйöма».
40020017	Ерусалимö кайигöн Исус корис дас кыкнан велöдчысьсö да мунiгмозыс висьталiс налы:
40020018	«Öнi ми мунам Ерусалимö. Сэнi Морт Пиöс сетасны аркирейяслы да Индöдö велöдысьяслы. Найö шуасны вины Сiйöс,
40020019	сетасны ентöдтöмъяс киö. Найö сераласны Сiйöс, чорыда нöйтасны, сэсся тувъяласны крестö. Но коймöд луннас Сiйö ловзяс».
40020020	Зеведей пиянлöн мамыс пияныскöд локтiс аслас корöмöн Исус дiнö. Ань копыртчис Исус водзö.
40020021	Исус юалiс: «Мый тэ кöсъян?» Ань вочавидзис: «Пуксьöд Аскöдыд Юраланiнад менсьым кыкнан пиöс, öтисö веськыдладорад, мöдсö шуйгаладорад».
40020022	Исус шуис: «Онö тöдöй, мый коранныд. Верманныд-ö юны Меным лöсьöдöм чашасö да Менам пыртчöмöн пыртчыны?» Найö вочавидзисны: «Вермам».
40020023	Исус шуис: «Менсьым чашасö понданныд юны да Менам пыртчöмöн понданныд пыртчыны. Но мед пуксьöдны веськыдладорам да шуйгаладорам – тайö абу Ме сайын. Менам Бать сэтчö пуксьöдысьыс».
40020024	Кык воклöн сёрниыс дöзмöдiс мукöд дас велöдчысьсö.
40020025	Исус корис велöдчысьяссö да шуис: «Тi тöданныд, мый юралысьяс ыджыдалöны йöз вылын, да веськöдлысьяс кипод улас кутöны йöзöс.
40020026	Но тi тадзи энö вöчöй. Кöсъян кö ыджыдö пуксьыны – кесъяв,
40020027	кöсъян кö юралысьö пуксьыны – ло кесйöг туйын.
40020028	Öд Морт Пи эз лок, медым Сылы кесъялiсны. Сiйö локтiс кесъявны да сетны Ассьыс олöмсö унаöс ньöбöм могысь».
40020029	Ерикон карысь петiганыс Исус бöрся вöтчис зэв уна йöз.
40020030	Туй дорас пукалiсны кык синтöм морт. Кор кылiсны Исуслысь на дортi мунöмсö, горöдiсны: «Господьöй, Давид Пи! Ло бур сьöлöма миян дiнö!»
40020031	Йöзыс öлöдiсны найöс горзöмысь, но найö ёнджыка на пондiсны горзыны: «Господьöй, Давид Пи! Ло бур сьöлöма!»
40020032	Исус сувтiс, корис найöс да юалiс: «Мый тi кöсъянныд?»
40020033	Найö вочавидзисны: «Господьöй, кöсъям аддзыны».
40020034	Исуслöн сьöлöмыс нормис на вöсна. Сiйö инмöдчылiс налы синмас, да найö дзик пыр кутiсны аддзыны. Сэсся кыкнанныс мунiсны Исус бöрся.
40021001	Ерусалимлань матыстчигöн Исус велöдчысьясыскöд воис Олив керöсын сулалысь Виффагия сикт дорö. Ассьыс кык велöдчысьсö мöдöдiгöн Исус
40021002	шуис: «Мунöй тайö сиктас. Сэтчö пыриганыд аддзанныд домалöм чаня осёлöс. Разьöй да вайöдöй найöс Ме дiнö.
40021003	Тiянлы кö мыйкö шуасны, вочавидзöй, мый найö колöны Господьлы. Сэки тiянлы дзик пыр сетасны».
40021004	Ставыс тадзи артмис, медым инiс пророклöн шуöмыс:
40021005	– Висьталöй Сион нывлы: Видзöд, Öксыыд локтö тэ дiнö! Сiйö рам, пукалö осёл вылын, сийöсалöм осёллöн чань вылын.
40021006	Велöдчысьяс мунiсны да вöчисны Исуслöн тшöктöм серти.
40021007	Вайöдiсны осёлöс чаньыскöд да пукталiсны на вылö паськöмнысö, сэсся Исус пуксис.
40021008	Унаöн вольсавлiсны ассьыныс паськöмнысö туй вылас, мукöдыс чегъялiсны пу вожъяс да тшöтш пукталiсны туй вылас.
40021009	Водзас да бöрас мунысьяс горзiсны: – Осанна! Ошкöм Давид Пилы! Бурсиöма Господь нимöн Локтысьöс! Ошкöм Медвылыссалы!
40021010	Кор Исус пырис Ерусалимö, став карыс шызис, быдöн юасис: «Кодi тайö?»
40021011	Йöзыс шуалiсны: «Тайö Исус, Галилеяса Назарет карысь Пророк».
40021012	Исус пырис Енлöн крамö да вöтлалiс сэтысь став вузасьысь-ньöбасьысьсö, пöрлöдлiс сьöм вежысьяслысь пызанъяссö да гулюöн вузасьысьяслысь пуклöсъяссö.
40021013	Сiйö шуис налы: «Гижöма: "Менам керкаöй кевмысян керка лоö". А тi сыысь вöчинныд лёк вöчысьяслы дзебсянiн».
40021014	Крамын матыстчисны Исус дiнö синтöмъяс да коктöмъяс. Исус бурдöдалiс найöс.
40021015	Кор аркирейяс Индöдö велöдысьяскöд аддзисны Сылысь шензьöданаторъяс вöчöмсö да кылiсны крамын челядьлысь горзöм: «Ошкöм Давид Пилы!», ёна дöзмисны.
40021016	Исуслы шуисны: «Кылан-ö, мый найö шуалöны?» Исус вочавидзис: «Кыла. Тi öмöй энö лыддьылöй: "Тэ лöсьöдiн, медым кагаяс да челядь ошкисны Тэнö"».
40021017	Сэсся Исус эновтiс найöс, петiс карсьыс да мунiс вой кежлас Вифания сиктö.
40021018	Асывводзнас карö бöр локтiгас Исуслöн кынöмыс пондiс сюмавны.
40021019	Туй дорсьыс Сiйö аддзис инжир пу. Матыстчис да аддзис сы вылысь сöмын коръяссö. Исус шуис пуыслы: «Пыр кежлö вотöстöг колян». Инжир пуыс пырысь-пыр косьмис.
40021020	Тайöс аддзылiсны велöдчысьяс да чуймöмöн шуисны: «Мыйла пуыс татшöм öдйö косьмис?»
40021021	Исус вочавидзис: «Веськыда висьтала тiянлы: эсканныд кö да онö майшасьöй, сэки онö сöмын тайöс вöчöй. Шуанныд кö тайö керöсыслы: "Кыпöдчы да шыбитчы саридзас", лоö тадзи.
40021022	Мый коранныд эскöмöн кевмысигад, лоö тiянлы».
40021023	Исус локтiс крамö. Сэнi велöдiгас Сы дiнö матыстчисны аркирейяс пöрысьяскöд да юалiсны: «Кутшöм вынöн Тэ ставсö тайöс вöчан? Кодi Тэнö пуктiс тайöс вöчнысö?»
40021024	Исус воча шуис: «Ме тшöтш тiянлысь öтитор юала. Вочавидзанныд кö, висьтала, кутшöм вынöн ставсö тайöс вöча.
40021025	Иоанлöн пыртöмыс кодсянь вöлi? Енсянь али мортсянь?» Найö ас костаныс сёрнитiсны: «Шуам кö: "Енсянь", Сiйö миянлы шуас: "Мыйла сылы энö эскöй?"
40021026	Шуам кö: "Мортсянь", йöзсьыс ковмас повны, öд Иоанöс ставныс пророкö пуктöны».
40021027	Найö вочавидзисны: «Огö тöдöй». Сэки Исус шуис: «Сiдзкö, Ме тшöтш ог висьтав, кутшöм вынöн ставсö тайöс вöча».
40021028	«Мый тi шуанныд та йылысь? Öти мортлöн вöлi кык пи. Öти пи дiнас матыстчöмöн сiйö шуас: "Пиöй, мун талун уджышт виноград йöрын".
40021029	Пиыс вочавидзас: "Ог кöсйы". Бöрынджык вежас мöвпсö да мунас.
40021030	Батьыс матыстчас мöд пиыс дiнö да тшöтш тадзи шуас. Пиыс вочавидзас: "Батьöй, муна, дерт", но ачыс оз мун.
40021031	Кодныс нö батьыслöн кöсйöм сертиыс вöчис?» Вочавидзисны: «Воддзаыс». Исус шуис: «Веськыда висьтала тiянлы: вот перйысьяс да кырсалысь аньяс тiян водзвылын мунöны Енлöн Юраланiнö.
40021032	Иоан локтiс индыны тiянлы веськыдлуныслысь туйсö, а тi сылы энö эскöй. Вот перйысьяс да кырсалысь аньяс эскисны сылы. Тi весиг тайöс аддзылöм бöрын энö бергöдчöй мыжъяссьыныд да энö эскöй сылы».
40021033	«Кывзöй мöд велöданвисьт. Овмöс кутысь пуктас аслас йöрö виноград, гöгöрыс потшас, вотöс ныранiн кодъяс да джуджыд лэбув лэптас. Сэсся йöрсö виноград быдтысьяслы кöртымö сетас, ачыс мунас.
40021034	Вотöс чукöртан кадö овмöс кутысь мöдöдас кесйöгъяссö босьтны вотöсысь ассьыс пайсö.
40021035	Виноград быдтысьяс кутасны кесйöгъяссö: öтиöс нöйтасны, мöдöс виасны, мукöдсö изъяласны.
40021036	Овмöс кутысь мöдöдас мукöд кесйöгъясöс, воддза сертиыс унджыкöс. Накöд тшöтш сiдзи вöчасны.
40021037	Медбöрти виноград быдтысьяс дiнö овмöс кутысь мöдöдас ассьыс писö, мöвпыштас: "Менам пиысь, гашкö, яндысясны".
40021038	Писö аддзöм бöрын виноград быдтысьяс шуасны öта-мöдныслы: "Тайö мортыслы вуджас овмöсыс. Мунам да виам сiйöс, медым овмöсыс миянлы коляс".
40021039	Найö кутасны сiйöс, петкöдасны виноград йöрсьыс да виасны.
40021040	Мый вöчас овмöс кутысь виноград быдтысьяскöд локтöм мыстиыс?»
40021041	Вочавидзисны: «Тайö лёк йöзсö сiйö лёк нога виас. Виноград йöрсö кöртымö сетас мукöдлы, кодъяс индöм кадö сетасны сылы вотöсысь пайсö».
40021042	Исус шуис: «Энö öмöй Гижöдсьыс лыддьылöй: – Изйыс, кодöс шыбитiсны керка лэптысьяс, лоис пельöс изйöн. Тайö Господьсянь да шензяна миян синъяслы.
40021043	Та вöсна шуа тiянлы: Енсянь Юралöмсö мырддясны тiянлысь да сетасны войтырлы, кодi вайö Ен Юралöмлысь вотöссö.
40021044	Кодi усяс тайö изйыс вылö, сiйö пасьмунас. Код вылö изйыс усяс, сiйöс лямöдас».
40021045	Тайö велöданвисьтъяссö кылöм бöрын аркирейяс да фарисейяс гöгöрвоисны, мый Исус висьталiс на йылысь.
40021046	Найö кöсйисны кутны Сiйöс, но полiсны йöзсьыс, öд йöзыс Сiйöс пророкö пуктiсны.
40022001	Исус висьталiс нöшта öти велöданвисьт:
40022002	«Енэжвыв Юралöмыс татшöм. Öксы аслас пиыслы кöлысь вöчас.
40022003	Сiйö ыстас ассьыс кесйöгъяссö корны йöзöс кöлысь вылö. Корöмаяс оз кöсйыны локнысö.
40022004	Öксы бара мöдöдас мукöд кесйöгъясöс да тшöктас висьтавны корöмаяслы: "Сёян-юан менам дасьтöма, öшъяс-куканьяс начкöма, ставыс дась. Локтöй кöлысясьны!"
40022005	Корöмаяс пыдди оз пуктыны корöмсö: öтияс мунасны видз-му выланыс, мöдъяс вузасьны.
40022006	Мукöдыс кутасны öксылысь кесйöгъяссö да кувтöдзыс найöс нöйтасны.
40022007	Öксы кывлас та йылысь да ёна скöрмас. Сiйö мöдöдас ассьыс шыпуртаяссö вины морт виысьясöс, а карсö тшöктас сотны.
40022008	Сэсся аслас кесйöгъяслы шуас: "Кöлысь дась. Корöмаясыд вöлöмкö шогмытöмöсь.
40022009	Мунöй туйвежъясö да корöй кöлысь вылö быдöнöс".
40022010	Кесйöгъяс мунасны да корасны быдöнöс: лёкъясöс и буръясöс. Кöлысь гажöдчанiн тырас.
40022011	Öксы пырас гажöдчанiнö видзöдлыны воöмаясöс да аддзас мортöс, кодi абу кöлысь паськöма.
40022012	Öксы юалас сылысь: "Ёртöй, кыдзи тэ пырин татчö кöлысь паськöмтöгыс?" Сiйö кыв оз шу.
40022013	Сэки öксы тшöктас кесйöгъясыслы: "Ки-коксö кöрталöмöн шыбитöй сiйöс пемыдас. Сэнi лоö бöрдöм да пинь йирöм".
40022014	Шуа тiянлы: унаöс корöма, но этшаöс бöрйöма».
40022015	Фарисейяс мунiсны да ас костаныс сёрнитчисны кыйны Исусöс сёрниас.
40022016	Найö мöдöдiсны Сы дiнö Ирöдлысь йöзсö да ассьыныс велöдчысьяссö. Локтöмаяс шуисны: «Велöдысь, ми тöдам, мый Тэ веськыда сёрнитан да веськыда велöдан Енлöн туйö. Тэ он пов йöзлöн шуасьöмысь, он видзöд морт вылö.
40022017	Висьтав, колö-ö кесарлы вот мынтыны?»
40022018	Налысь наянлунсö тöдöмöн Исус шуис: «Кык бана шаньгаяс! Мыйла тi зiлянныд кыйны Менö?
40022019	Петкöдлöй Меным вот мынтан сьöмнытö». Найö мыччисны Сылы динар.
40022020	Исус юалiс: «Кодлöн танi чужöмыс-нимыс?»
40022021	Найö вочавидзисны: «Кесарлöн». Исус шуис налы: «Кесарлысь сетöй кесарлы, а Енлысь – Енлы».
40022022	Тайöс кылöмысь найö чуймисны, сэсся колисны Исусöс да мунiсны.
40022023	Сiйö лунö локтiсны Исус дiнö саддукейяс, кодъяс шуöны, ловзьöмыс пö абу. Найö юалiсны Исуслысь:
40022024	«Велöдысь, Мöисей шулöма, мый "ныв-питöм морт кö кулас, вокыслы колö босьтны сылысь гöтырсö да нюжöдны аслас вокыслысь рöдсö".
40022025	Танi миян вöлi сизим вок. Ыджыдыс гöтрасис, сэсся кулiс, ныв-пиыс эз коль. Гöтырсö вокыс босьтiс.
40022026	Тадзи лои мöд вокыскöд, коймöдыскöд, став сизимнанныскöд.
40022027	Медбöрын аньыс кулiс.
40022028	Ловзьöм бöрас кодлы сiйö гöтырöн лоас, öд сизим верöс сылöн вöлi?»
40022029	Исус вочавидзис: «Тi ылалöмныд Гижöдъяссö да Енлысь вынсö тöдтöмныдла.
40022030	Ловзьöмаяс оз гöтрасьны да верöс сайö оз мунны. Найö Енлöн енэжвыв анделъяс кодьöсь.
40022031	Ловзьöм йылысь шуа – тi öмöй энö лыддьылöй, Енмыс öд шуöма:
40022032	"Ме Öвраамлöн Ен, Исааклöн Ен да Яковлöн Ен"? Енмыс абу кулöмаяслöн Ен, Сiйö ловъяяслöн Ен».
40022033	Йöзыс шензисны Сылöн велöдöмысь.
40022034	Фарисейяс кор кылiсны, мый Исус ланьтöдöма саддукейясöс, чукöртчисны öтлаö.
40022035	На пиысь öти, Индöдö велöдысь, Исусöс кыйöм могысь юалiс:
40022036	«Велöдысь, Индöдас кутшöм тшöктöм медыджыд?»
40022037	Исус шуис: «Радейт ассьыд Господь Ентö став сьöлöмнад, став олöмнад да став мывкыднад.
40022038	Тайö медыджыд да медтöдчана тшöктöм.
40022039	Сы кодь мöд тшöктöмыс: радейт матыссатö асьтö моз.
40022040	Тайö кык тшöктöмыс вылö подуласьö став Индöдыс да пророк гижöдъяс».
40022041	Исус юалiс чукöртчöм фарисейяслысь:
40022042	«Мый шуанныд Кристос йылысь? Кодлöн Сiйö пи?» Найö вочавидзисны: «Давидлöн».
40022043	Сэки Исус юалiс: «Мыйла нö Ловсянь сёрнитiгас Давид шуö Сiйöс Господьöн:
40022044	– Господь шуис менам Господьлы: "Пукав Менам веськыдладорын, кытчöдз ог пукты Тэнад кок улö Тэныд паныд мунысьясöс".
40022045	Давид кö шуö Сiйöс Господьöн, кыдзи нö Сiйö сылы пиöн лоö?»
40022046	Исуслы некод эз вермы воча кыв шуны. Сiйö лунсянь некод нин эз лысьт юасьны Сылысь.
40023001	Йöз чукöрлы да велöдчысьясыслы Исус висьталiс:
40023002	«Мöисей пуклöсö пуксисны Индöдö велöдысьяс да фарисейяс.
40023003	Кывзöй найöс да вöчöй ставсö налöн шуöм серти. Сöмын на ног энö олöй: найö öтитор шуöны, а мöдтор вöчöны.
40023004	Найö кöртавлöны сьöкыд, нуны вермытöм нöбъяс да пуктöны йöзлы пельпом вылас. Но асьныс весиг чунь помнас вöрзьöдны оз кöсйыны.
40023005	Найö ставсö вöчöны йöзлы петкöдлöм могысь: öшлöны ас выланыс ыджыд кудъяс, кузьмöдöны паськöм дорыш тугъяссö.
40023006	Найö радейтöны гажöдчанiнын бурджыклаö пуксьыны, синагогаын водзын пукавны
40023007	да йöзаинын чолöмалöмъяс кывзыны. Налы сьöлöм вылас воö, ыдждöдлöны кö найöс велöдысьöн.
40023008	Но тi энö пуксьöй велöдысьö, öд Велöдысьыс тiян öти – Кристос, а тi öта-мöдныдлы вокъяс.
40023009	Тайö му вылас некодöс энö ыдждöдлöй батьöн, öд Батьыс тiян öти – енэжъяс вылын.
40023010	Энö пуксьöй туйдöдысьö, öд Туйдöдысьыс тiян öти – Кристос.
40023011	Тiян пöвстысь ыджыдджыкыс мед лоö тiянлы кесъялысьöн.
40023012	Öд асьсö вылö пуктысьöс лэдзасны, асьсö улö пуктысьöс кыпöдасны».
40023013	«Курыд шог тiянлы, Индöдö велöдысьяс да фарисейяс! Кык бана шаньгаяс! Тi Енэжвыв Юраланiнысь öдзöссö йöз водзын пöдлаланныд. Асьныд онö пырöй да пырны кöсйысьясöс онö лэдзöй.
40023014	Курыд шог тiянлы, Индöдö велöдысьяс да фарисейяс! Кык бана шаньгаяс! Тi дöваяслысь керкасö куштанныд да асьнытö петкöдлöм могысь дыр кевмысянныд. Таысь тiянöс чорыда мыждасны.
40023015	Курыд шог тiянлы, Индöдö велöдысьяс да фарисейяс! Кык бана шаньгаяс! Тi мусö да васö вуджанныд, медым аддзыны тiян бöрся öти мунысьöс. А сюрас кö, тi вöчанныд сыысь куслытöм биö мунысьöс, кык пöв лёкджыкöс на ас дорсьыныд.
40023016	Курыд шог тiянлы, синтöм нуöдысьяс! Тi шуанныд: "Мортыс кö крам водзын кыв сетас, тайö кывсö позьö торкны. Сетас кö кывсö крамлöн зарни водзын, таысь кывкутас".
40023017	Синтöмъяс да мывкыдтöмъяс! Мый ыджыдджык: зарниыс али зарнисö вежöдысь крамыс?
40023018	Тi шуанныд: "Мортыс кö висьпуктанiн водзын кыв сетас, тайö кывсö позьö торкны. Сетас кö кывсö висьпуктанiнö вайöмтор водзын, таысь кывкутас".
40023019	Синтöмъяс! Мый ыджыдджык: вайöмторйыс али вайöмторсö вежöдысь висьпуктанiныс?
40023020	Мортыс кö висьпуктанiн водзын кыв сетö, сiйö кыв сетö тшöтш став вайöмторйыс водзын.
40023021	Крам водзын кö кыв сетö, сiйö кыв сетö тшöтш сэнi Олысьыс водзын.
40023022	Мортыс кö енэж водзын кыв сетö, сiйö кыв сетö Ен пуклöс водзын да Пукалысьыс водзын.
40023023	Курыд шог тiянлы, Индöдö велöдысьяс да фарисейяс! Кык бана шаньгаяс! Тi сетанныд исань турунысь, укропысь да тминысь дасöд юкöнсö. А Индöдысь коланаджыкторсö эновтiнныд: веськыда мыждöмсö, буралöмсö да эскöмсö. Тайöс колö вöчны да мукöдторсö оз ков вунöдны.
40023024	Синтöм нуöдысьяс! Номйöс сöдзöданныд да верблюдöс ньылаланныд!
40023025	Курыд шог тiянлы, Индöдö велöдысьяс да фарисейяс! Кык бана шаньгаяс! Тi тасьтi-дозмуклысь ортсысö весаланныд, а пытшкöсыс гусясьöмöн да ылöдчöмöн тырöма.
40023026	Синтöм фарисей, медводз пытшкöссяньыс весав тасьтi-дозмуктö, сэки ортсысяньыс тшöтш сöстöммас.
40023027	Курыд шог тiянлы, Индöдö велöдысьяс да фарисейяс! Кык бана шаньгаяс! Тi еджыдöн мавтöм гортъяс кодьöсь. Ортсысяньыс сiйö мича, а пытшкöсас тырыс шой лы да быд пежыс.
40023028	Ортсысяньныд, видзöдны кö, веськыда олысьяс кодьöсь, а пытшкöсныд пöръясьöмöн да лёк вöчöмöн тырöма.
40023029	Курыд шог тiянлы, Индöдö велöдысьяс да фарисейяс! Кык бана шаньгаяс! Тi сувтöданныд пророкъяс дзебанiнö казьтылан изъяс да мичмöданныд веськыда олысьяслысь дзебанiнъяссö.
40023030	Тi шуанныд: "Овлiм кö ми батьяслöн кадö, эгö эськö öтувтчöй накöд кисьтны пророкъяслысь вирсö".
40023031	Тi асьныд висьталанныд, мый тi пророк виысьяслöн пиян.
40023032	Тыртöй батьясныдлысь лыдсö!
40023033	Змейяс! Вижля йылöм! Мынанныд-ö куслытöм биö мыждöмысь?
40023034	Ме мöдöда тiян дiнö пророкъясöс, сюсь вежöра йöзöс да велöдысьясöс. Öтиясöс вианныд да крестö тувъяланныд, мöдъясöс синагогаын чорыда нöйтанныд да карысь карö вöтланныд.
40023035	Тадзи тiянöс мыждасны став веськыда олысьыслöн вирысь: веськыда олысь Авель вирсянь Варакейлöн Закар пи вирöдз, кодöс тi виинныд крам да висьпуктанiн костын.
40023036	Веськыда висьтала тiянлы: таысь ставсьыс мыжыс усьö öнiя олысьяс вылö!»
40023037	«Ерусалим, Ерусалим! Пророкъясöс виалысь да тэ дiнö ыстöмаясöс изъялысь! Кымынысь Ме кöсйи чукöртны тэнсьыд ныв-питö, кыдзи лэбач чукöртö ассьыс пиянсö борд улас, но тi энö кöсйöй.
40023038	Со, тiян крамныд тыртöммас.
40023039	Шуа тiянлы: онö аддзöй Менö тайö кывъяссö шутöдз: "Бурсиöма Господь нимöн Локтысьöс!"»
40024001	Исус петiс крамысь да мöдöдчис мунны. Сы дiнö матыстчисны велöдчысьясыс, медым петкöдлыны Сылы крамсö.
40024002	Исус шуис налы: «Аддзанныд-ö ставсö тайöс? Веськыда висьтала тiянлы: татчö из вылö из оз коль, ставсö жугöдасны».
40024003	Кор Исус вöлi пукалö Олив керöсын, Сы дiнö локтiсны велöдчысьясыс да юалiсны: «Висьтав, кор ставыс тайö лоас? Мый серти ми тöдмалам Тэнсьыд локтöмтö да нэм помасьöмсö?»
40024004	Исус шуис: «Видзчысьöй, мед эз ылöдны тiянöс.
40024005	Унаöн Менам нимöн локтасны да шуасны, ме пö Кристос, да унаöс ылöдасны.
40024006	Тi кыланныд тыш мунöмъяс да тыш йылысь юöръяс, сöмын энö полöй. Тайö ставыслы колö лонысö, сöмын тайö абу на пом.
40024007	Войтыр войтырлы паныд сувтас, муяс öта-мöдныслы паныд кыпöдчасны. Уналаын лоас му вöрöм да тшыгъялöм, йöзсö суас кулан висьöм.
40024008	Но тайö ставыс чужтöм водзвывса дойяс на.
40024009	Тiянöс пондасны дзескöдны да унаöс виасны. Менам ним вöсна став йöзыс мустöмтасны тiянöс.
40024010	Сэки унаöн эновтчасны эскöмсьыс, öта-мöднысö вузаласны да мустöмтасны.
40024011	Уна ылöгпророк локтас, унаöс найö ылöдасны.
40024012	Лёкыс содöм вöсна уналöн муслуныс кöдзалас.
40024013	Но сьöкыдсö помöдз нуысь мездмас.
40024014	Ен Юралöм йылысь Евангелльöсö висьталасны муюгыд пасьтала, быд кыла войтырлы тöдмöнъя. Сэсся воас пом».
40024015	«Кор тi аддзанныд вежаинсьыс пеж зывöксö, мый йылысь Даниил пророк на висьтавлiс, – лыддьысьысь мед гöгöрвоö –
40024016	сэки Юдея муын олысьяс мед пышъясны керöсъясö.
40024017	Кодi лоас керка вылас, мед оз пыр керкаас босьтны мыйкö.
40024018	Кодi лоас видз-му вылас, мед оз кос гортас паськöмысла.
40024019	Сiйö лунъясö ёна сьöкыд лоö нöбасьысьяслы да нёньöдчысьяслы.
40024020	Кевмысьöй, мед эз ковмы пышйынытö тöлын либö шойччан лунö.
40024021	Сэки ыджыд шог суас йöзсö, татшöмыс му пуксьöмсяньыс эз на вöвлы да оз нин ло.
40024022	Енмыс кö тайö кадсö оз дженьдöд, ловъя морт оз коль. Но Аслас бöрйöмаяс вöсна Сiйö дженьдöдас тайö кадсö.
40024023	Сэки шуасны кö тiянлы: "Кристос танi", либö шуасны: "Кристос сэнi", энö эскöй.
40024024	Öд ылöгкристосъяс да ылöгпророкъяс локтасны да пондасны вöчны ыджыд шензьöданаторъяс, медым ылöдны, позяс кö, весиг бöрйöмаясöс.
40024025	Со, Ме водзвыв висьталi тiянлы.
40024026	Тiянлы кö шуасны: "Сiйö овтöминын", энö мунöй. Шуасны кö: "Сiйö керка пытшкын", энö эскöй.
40024027	Енэжсö асыввывсянь рытыввылöдз югдöдысь чардби моз Морт Пи локтас.
40024028	Кöнi шой, сэтчö чукöртчасны кутшъяс».
40024029	«Регыд тайö шог лунъяс бöрын шондiыс пемдас, тöлысьыс кусас, енэжысь кодзувъяс усясны, енэжвыв вынъяс вöрзясны.
40024030	Сэки енэжас тыдовтчас Морт Пилöн пас. Мувывса став йöзыс ырзöмöн бöрддзасны, кор аддзасны кымöръяс вылын ыджыд вынöн да дзирдлунöн локтысь Морт Пиöс.
40024031	Кор кылас трубалöн гора шыыс, Сiйö мöдöдас анделъяссö нёльнан му вежтасас, медым чукöртны Ассьыс бöрйöмаяссö став му пельöссьыс.
40024032	Инжир пу вылö кö видзöдам, аддзам: вожъясыс кö ловзьöны да коръясыс потöны, сiдзкö, гожöмыс матын.
40024033	Тадзи, ставсö тайöс аддзигöн тöдöй: сiйö кадыс матын, öдзöс дорад нин.
40024034	Веськыда висьтала тiянлы: ставыс тайö лоас öнiя олысьяс дырйи на.
40024035	Енэжыс да муыс бырас, а Менам кывъясöй оз бырны.
40024036	Сiйö лунсö да сiйö кадсö некод оз тöд. Анделъяс оз тöдны, сöмын Батьöй тöдö.
40024037	Кыдзи вöлi Ной лунъяс дырйи, сiдзи лоö Морт Пи локтiгöн.
40024038	Ыджыд ойдöм водзвылас, ковчегö Нойлöн пыртöдз йöзыс сёйисны-юисны, гöтрасисны да верöс сайö мунiсны.
40024039	Кытчöдз эз су найöс ойдöмыс да ваö пöдöмыс, найö эз вежöртны, мый виччысьö найöс. Тадзи жö лоас Морт Пи локтiгöн.
40024040	Сэки видз-му вылын лоасны кыкöн: öтисö босьтасны, мöдсö колясны.
40024041	Изанiнын лоасны кык ань: öтисö босьтасны, мöдсö колясны.
40024042	Лоöй дасьöсь, öд онö тöдöй Господьныдлысь локтан кадсö.
40024043	Тi тöданныд: керка кутысь кö тöдiс гусясьысьлысь локтан кадсö, сэки эськö эз узь да эз лэдз керкаас.
40024044	Лоöй дасьöсь, öд Морт Пи локтас виччысьтöг».
40024045	«Лоöй эскана да мывкыда кесйöг кодьöсь. Татшöмсö ыджыдыс пуктас веськöдлыны мукöд кесйöгъясöн, медым ас кадö налы сёян-юан сетны.
40024046	Кесйöгыс шуда, ыджыдыс кö гортас воигöн аддзас сiйöс тадзи вöчöмöн.
40024047	Веськыда висьтала тiянлы: ыджыдыс пуктас сiйöс веськöдлыны став аслас овмöсöн.
40024048	Шогмытöм кесйöг вермас мöвпыштны: "Ыджыдöй дыр на оз лок".
40024049	Сiйö пондас нöйтны уджъёртъяссö да сёйны-юны кодалысьяскöд.
40024050	Но виччысьтöм лунö, лöсявтöм кадö кесйöглöн ыджыдыс воас.
40024051	Сiйö кералас кесйöгсö да шыбитас сiйöс кык бана шаньгаяс дiнö. Сэнi лоö бöрдöм да пинь йирöм».
40025001	«Енэжвыв Юралöмыс татшöм. Дас ныв биясöн верöспулы воча петасны.
40025002	Витыс вöлi мывкыдтöм, мöд витыс – мывкыда.
40025003	Мывкыдтöмъяс бинысö босьтасны, а выйсö оз.
40025004	Мывкыдаяс биысь öтдор вый тыра дознысö босьтасны.
40025005	Верöспуыс дыр оз во, и ставныс вугыртасны да унмовсясны.
40025006	Вой шöрнас кылас горöдöм: "Верöспу локтö. Петöй сылы воча!"
40025007	Нывъяс садьмасны да лöсьöдасны бияснысö.
40025008	Мывкыдтöм нывъяс шуасны мывкыдаяслы: "Миян биным кусö, вайыштöй выйнытö!"
40025009	Мывкыдаяс шуасны: "Огö. Ставнымлы выйыс оз тырмы. Мунöй да ньöбöй вузалысьяслысь".
40025010	Мывкыдтöм нывъяслöн выйла ветлiгкостi верöспуыд воас. Нывъяс, кодъяс вöлiны дасьöсь, пырасны сыкöд кöлысь вылö, да на бöрся öдзöссö йигналасны.
40025011	Сёрöнджык мöд витыс локтас. Найö пондасны вöзйысьны: "Ыджыдöй, ыджыдöй, восьт миянлы!"
40025012	Сiйö вочавидзас: "Веськыда висьтала тiянлы: ог тöд тiянöс".
40025013	Лоöй дасьöсь, öд онö тöдöй Морт Пилысь локтан лунсö да кадсö».
40025014	«Öти морт ылi туйö мöдöдчигас корас ас дорас кесйöгъяссö да коляс налы ассьыс овмöссö.
40025015	Быдöнлы сямыс-выныс серти сетас зарни сьöм: öтилы вит талант, мöдлы кык, коймöдлы öти талант. Сэсся мунас.
40025016	Вит талант босьтысь пырысь-пыр сьöмсö уджö бергöдас да содтöд босьтас вит талант.
40025017	Тадзи вöчас тшöтш мöдыс да содтöд босьтас кык талант.
40025018	Öти талант босьтысь мунас, кодъяс гу да аслас ыджыдлысь сьöмсö гуалас.
40025019	Дыр мысти кесйöгъяслöн ыджыдыс локтас да юалас найöс сьöм йывсьыс.
40025020	Вит талант босьтысь содтöд ваяс вит талант да шуас: "Ыджыдöй, тэ меным витöс сетлiн. Видзöдлы, нöшта менам вит содiс".
40025021	Ыджыдыс шуас: "Бура вöчин. Тэ бур да эскана кесйöг. Ичöтас тэ эскана вöлiн, уна вылö тэнö пукта. Лок, öтлаын гажöдчам-нимкодясям".
40025022	Кык талант босьтысь локтас да шуас: "Ыджыдöй, тэ меным кык талант сетлiн. Видзöдлы, нöшта менам кык содiс".
40025023	Ыджыдыс шуас сылы: "Бура вöчин. Тэ бур да эскана кесйöг. Ичöтас тэ эскана вöлiн, уна вылö тэнö пукта. Лок, öтлаын гажöдчам-нимкодясям".
40025024	Сэсся öти талант босьтысь локтас да шуас: "Ыджыдöй, ме тöда, тэ чорыд морт: вундан, кытчö эн кöдзлы, да чукöртан, кытчö кöйдыссö эн шыбитлы.
40025025	Тэысь полöмöйла ме мунi да гуалi таланттö. Со, тэнад сьöмыд".
40025026	Ыджыдыс шуас сылы: "Тэ шогмытöм дыш кесйöг. Тэ тöдiн, мый ме вунда, кытчö эг кöдзлы, да чукöрта, кытчö кöйдыссö эг шыбитлы.
40025027	Тэныд колö вöлi менсьым талантöс сьöмчукöртанiнö пуктыны, локтöм бöрам эськö содтöдöн босьтi.
40025028	Мырддьöй сылысь талантсö да сетöй дас талантаыслы.
40025029	Кодлöн эм, сылы коланасьыс унджык на сетасны. Кодлöн абу, сылысь бöръясö босьтасны.
40025030	Тайö шогмытöм кесйöгсö шыбитöй пемыдас. Сэнi лоö бöрдöм да пинь йирöм"». Тайöс висьталöм бöрын Исус горöдöмöн шуис: «Кодлöн эм пель, мед кылö!»
40025031	«Морт Пи локтас Аслас дзирдлунöн вежа анделъяскöд да пуксяс дзирдлуныслöн юралан пуклöсö.
40025032	Сэки чукöртчас Сы водзö быд кыла войтыр, да Сiйö торйöдас найöс, кыдзи видзысь торйöдö ыжъяссö кöзаяссьыс.
40025033	Ыжъяссö сувтöдас веськыдладорас, кöзаяссö шуйгаладорас.
40025034	Сэки веськыдладорын сулалысьяслы Öксы шуас: "Локтöй, менам Батьлöн бурсиöмаяс. Тiянлы вуджö Енлöн Юраланiныс, кодöс дасьтöма тiянлы му пуксьöмсяньыс.
40025035	Кор Менам кынöмöй сюмалiс, тi Менö вердiнныд, кор горшöй косьмис, тi Менö юкталiнныд. Кор Ме локтi мöд муысь, тi Менö керкаад сибöдiнныд,
40025036	кор вöлi пасьтöм, тi Менö пасьтöдiнныд. Висигöн тi видлалiнныд Менö, дзескыдiнын пукалiгöн волывлiнныд Ме дiнö".
40025037	Сэки веськыда олысьяс Сылы шуасны: "Господьöй, кор ми аддзылiм Тэнö тшыгъялöмöн да вердiм, горш косьмöмöн да юкталiм?
40025038	Кор ми аддзылiм Тэнö мöд муысь локтысьöн да сибöдiм, пасьтöмöн да пасьтöдiм?
40025039	Кор ми аддзылiм Тэнö висьöмöн да видлалiм, дзескыдiнын пукалысьöн да волывлiм Тэ дiнö?"
40025040	Öксы шуас налы: "Веськыда висьтала тiянлы: тайöс кö тi вöчинныд Менам ичöт вокъясысь öтилы, сiдзкö, вöчинныд Меным".
40025041	Сэсся Сiйö шуйгаладорын сулалысьяслы шуас: "Вешйöй Ме дiнысь, ёрöмаяс. Мунöй омöльыслы да сылöн анделъяслы дасьтöм куслытöм биö.
40025042	Кор Менам кынöмöй сюмалiс, тi Менö энö вердöй, кор горшöй косьмис, тi Менö энö юкталöй.
40025043	Кор Ме локтi мöд муысь, тi Менö энö сибöдöй, кор вöлi пасьтöм, тi Менö энö пасьтöдöй. Висигöн тi энö видлалöй Менö, дзескыдiнын пукалiгöн энö волывлöй Ме дiнö".
40025044	Сэки найö юаласны Сылысь: "Господьöй, кор ми аддзылiм Тэнö тшыгъялöмöн, горш косьмöмöн, мöд муысь локтысьöн, пасьтöмöн, висьöмöн, дзескыдiнын пукалысьöн да эгö отсалöй Тэныд?"
40025045	Сэки Сiйö вочавидзас: "Веськыда висьтала тiянлы: тайöс кö тi энö вöчöй ичöтъяс пиысь öтилы, сiдзкö, энö вöчöй Меным".
40025046	Сэсся найö мунасны помтöм мучитчöмö, а веськыда олысьяс – помтöм олöмö».
40026001	Тайöс ставсö висьталöм бöрын Исус шуис велöдчысьясыслы:
40026002	«Кык лун мысти, тi тöданныд, Ыджыд лун лоö. Тайö кадö Морт Пиöс вузаласны да крестö тувъяласны».
40026003	Аркирейяс, Индöдö велöдысьяс да пöрысьяс чукöртчисны Каиаф нима аркирей керкаö.
40026004	Найö сёрнитчисны ылöдлöмöн босьтны Исусöс да вины.
40026005	Но шуисны, Ыджыд лунö пö оз ков, öд йöзыс вермасны шызьыны.
40026006	Исус вöлi Вифания сиктын, проказаысь бурдöм Симон ордын.
40026007	Исус дiнö локтiс ань, сiйö вайис вальдi дозйын дона вый. Исуслöн сёйигöн ань кисьталiс выйсö Исуслы юр вылас.
40026008	Велöдчысьяс аддзисны да пондiсны шуасьны: «Мыйла, бара, лотö-а?
40026009	Тайö выйсö позис ыджыд донысь вузавны да сьöмсö сетны гöльяслы».
40026010	Тайöс казялöмöн Исус шуис налы: «Мыйла тi шöйöвоштанныд аньсö? Сiйö буртор вöчис Меным.
40026011	Гöльяс пыр лоасны тiянкöд, а Ме тiянкöд ог пыр ло.
40026012	Выйöн киськалöмнас аньыс дасьтiс Менö дзебигкежлö.
40026013	Веськыда висьтала тiянлы: муюгыд пасьтала, кöнi висьталасны тайö Евангелльöсö, сэнi казьтыштасны тайö аньсö да висьталасны, мый сiйö вöчис».
40026014	Искариот Иуда вöлi дас кык велöдчысьысь öти. Сiйö мунiс аркирейяс дiнö
40026015	да шуис: «Мый сетанныд, вузала кö тiянлы Исусöс?» Найö вöзйисны сылы комын эзысь сьöм.
40026016	Сэксянь Иуда пондiс корсьны лöсялан кад, медым вузавны Исусöс.
40026017	Шомтöм нянь сёян лунъяс дырйи медводдза лунö Исус дiнö локтiсны велöдчысьясыс да юалiсны: «Кöнi кöсъян сёйны Ыджыд лунся ыжöс? Ми мунам да дасьтам».
40026018	Исус шуис: «Мунöй карö сэтшöмтö морт дiнö да висьталöй сылы: "Велöдысь шуис: Менам кадöй матысмö. Тэ ордын велöдчысьяскöд пасъя Ыджыд лунсö"».
40026019	Велöдчысьяс вöчисны Исуслöн тшöктöм серти, дасьтiсны Ыджыд лунся сёян.
40026020	Рытнас Исус пуксис дас кыкнан велöдчысьыскöд сёйны.
40026021	Сёйиганыс шуис налы: «Веськыда висьтала тiянлы: тiян пиысь öти вузалас Менö».
40026022	Шогö усьöмöн быдöн кутiс юасьны: «Ог-ö ме, Господьöй?»
40026023	Исус вочавидзис: «Менö вузалысь Мекöд öти тасьтiысь сёйö.
40026024	Морт Пи мунö, кыдзи гижöма Сы йылысь. Но курыд шог Сiйöс вузалысьлы! Бурджык сылы вöлi, эз кö чужлы».
40026025	Сэки Сiйöс вузалысь Иуда шыасис: «Велöдысьöй, абу-ö ме?» Исус вочавидзис: «Тэ шуин».
40026026	Сёйиганыс Исус босьтiс нянь, Енмöс аттьöалöмöн чегис няньсö да велöдчысьяслы сетiгас шуис: «Босьтöй, сёйöй, тайö Менам Яй».
40026027	Сэсся босьтiс чаша, аттьöалiс Енмöс да велöдчысьяслы сетiгас шуис: «Юöй татысь быдöн.
40026028	Тайö Менам Вир – Выль Йитöдлöн Вир – киссьö уналысь мыжъяссö прöститöм вöсна.
40026029	Висьтала тiянлы: öнiсянь ог понды юны тайö виноград юансö сiйö лунöдз, кор понда юны тiянкöд выльöс Менам Батьлöн Юраланiнын».
40026030	Енлы сьылöм бöрын найö кайисны Олив керöсö.
40026031	Исус шуис велöдчысьясыслы: «Тавой тi ставныд эновтанныд Менö. Гижöма: "Видзысьсö кувмöн дойда, да ыжъясыс разаласны".
40026032	Ловзьöм бöрам Ме виччыся тiянöс Галилеяын».
40026033	Петыр шуис: «Ставныс кö эновтасны Тэнö, ме ог».
40026034	Исус вочавидзис: «Веськыда висьтала тэныд: тавой петук чукöсттöдз на тэ куимысь соссян Меысь».
40026035	Петыр шуис: «Весиг кö кувны ковмас Тэкöд, ог соссьы». Тадзи шуалiсны тшöтш мукöд велöдчысьыс.
40026036	Сэсся Исус велöдчысьясыскöд локтiс Гефсиманö. Сiйö шуис налы: «Пукалыштöй танi, Ме ветла кевмысьны».
40026037	Аскöдыс босьтiс Петырöс да Зеведейлысь кыкнан писö. Исусöс гажтöм да шогалöм босьтiс.
40026038	Сiйö шуис: «Шогöй кувмöн топöдö лолöс. Олыштöй танi Мекöд да энö узьöй».
40026039	Ачыс водзлань муныштiс да чужöмнас муö уськöдчöмöн кевмысис: «Батьöй, позьö кö, вешты Ме дiнысь тайö чашасö. Сöмын мед лоас Тэнад кöсйöм серти, а оз Менам».
40026040	Исус матыстчис велöдчысьяс дiнас да аддзис: найö унмовсьöмаöсь. Петырлы шуис: «Öти час весиг энö вермöй узьтöг олыштны Мекöд.
40026041	Энö узьöй, кевмысьöй, мед ыштöдöмыс эз вермы тiянöс. Лолыд öд пыр дась, а вир-яйыд жеб».
40026042	Исус мöдысь мунiс да бара кевмысис: «Батьöй, Ме дiнысь кö оз позь вештыны тайö чашасö, а Меным кö колö юны сiйöс, мед лоас Тэнад кöсйöм серти».
40026043	Локтöм бöрас бара аддзис: велöдчысьяссö унмыс топыда личкöма.
40026044	Исус колис найöс да бара мунiс, воддза мозыс коймöдысь кевмысис.
40026045	Сэсся локтiс велöдчысьяс дiнас да шуис налы: «Пыр на узянныд да шойччанныд? Кадыс воис. Морт Пиöс мыжаяс киö сетöны.
40026046	Чеччöй, мунамöй. Менö вузалысь матын нин».
40026047	Исуслöн сёрнитiгкостi локтiс Иуда, дас кык велöдчысьысь öти. Сыкöд тшöтш локтiсны зоръясöн да шыпуртъясöн уна йöз. Найöс мöдöдöмаöсь аркирейяс да пöрысьяс.
40026048	Исусöс вузалысь шуöма локтöмаяслы, кодöс пö окышта, Сiйöс и босьтöй.
40026049	Иуда веськыда мунiс Исус дiнö да шуис: «Видза олан, Велöдысьöй», сэсся окыштiс Сiйöс.
40026050	Исус шуис сылы: «Ёртöй, та понда-ö тэ локтiн!» Сэки кытшалiсны да босьтiсны Исусöс.
40026051	Исускöд вöлысьясысь öти перйис шыпуртсö да керыштiс аркирей кесйöглысь пельсö.
40026052	Исус шуис сылы: «Бöр сюй шыпурттö. Шыпурт босьтысь шыпурт помысь кулас.
40026053	Он öмöй тöд, Ме кö öнi кора Батьöйлысь, Сiйö вермас мöдöдны уна дас сюрс анделöс.
40026054	Кыдзи нö сэки Гижöдъясыс инасны? Сэнi шуöма, тадзи колö лоны».
40026055	Йöз чукöрлы Исус шуис: «Лёк вöчысьöс моз зорйöн-шыпуртöн локтiнныд босьтны Менö. Ме быд лун тiян крамын пукалi-велöдi, да тi энö босьтöй Менö.
40026056	Ставыс тадзи артмис, медым инiсны пророк гижöдъяс». Сэки велöдчысьяс ставныс эновтiсны Исусöс да пышйисны.
40026057	Исусöс кутысьяс вайöдiсны Сiйöс Каиаф аркирей ордö, кöнi вöлi чукöртчöмаöсь Индöдö велöдысьяс пöрысьяскöд.
40026058	Петыр бöрö кольччöмöн вöтчис Исус бöрся аркирей керка дорöдз. Пырис йöрас да пуксис кесйöгъяскöд орччöн – кöсйис помсö аддзывны.
40026059	Аркирейяс, пöрысьяс да став веськöдлан котырыс корсисны Исуслы паныд ылöгвисьталысьясöс, медым сэсся мыждыны да вины Сiйöс.
40026060	Уна пöръясьысь волiс, но колана висьталысьыс эз сюр. Бöрынджык нöшта кык ылöгвисьталысь локтiсны.
40026061	Найö висьталiсны: «Сiйö шулiс, верма пö Енлысь крамсö жугöдны, сэсся пö куим лунöн сiйöс бöр лэптыны».
40026062	Сэки аркирей сувтiс да юалiс Исуслысь: «Мый воча шуан?»
40026063	Исус чöв олiс. Аркирей шуис: «Ловъя Ен водзын висьтав миянлы, Тэ-ö Кристос, Ен Пи».
40026064	Исус вочавидзис: «Тэ шуин. Висьтала тiянлы: öнiсянь аддзанныд Морт Пиöс, Ставсöвермысьлöн веськыдладорас пукалысьöс да кымöръяс вылын локтысьöс».
40026065	Сэки аркирей косялiс ассьыс паськöмсö да шуис: «Сiйö Енмöс омöльтö! Висьталысьяс миянлы оз нин ковны, тi асьныд кывлiнныд Сылысь омöльтöмсö.
40026066	Мый шуанныд?» Вочавидзисны: «Мыжа! Вины Сiйöс!»
40026067	Сэсся сьöлалiсны Исуслы чужöмас, нöйтiсны Сiйöс да чужöмас кучкалöмöн
40026068	шуалiсны: «Висьтав, Кристос, кодi кучкис Тэнö?»
40026069	Петыр пукалiс йöрас. Öти кесйöг ань матыстчис сы дiнö да шуис: «Тэ тшöтш галилеяса Исускöд вöлiн».
40026070	Петыр став йöз водзас соссис: «Ог гöгöрво, мый висьталан»,
40026071	сэсся вешйис дзиръя дорö. Петырöс казялiс мöд ань да шуис сэнi сулалысьяслы: «Тайö мортыс Назаретса Исускöд вöлi».
40026072	Петыр бара соссис, чорыда шуис: «Ме ог тöд тайö Мортсö!»
40026073	Бöрынджык сэнi сулалысьяс матыстчисны да шуисны Петырлы: «Тэ дзик на пиысь, сёрниыд на кодь».
40026074	Петыр енмасьöмöн пондiс соссьыны: «Ог тöд тайö Мортсö». Дзик пыр кылiс петуклöн чукöстöм.
40026075	Сэки Петырлы уси тöд вылас Исуслöн шуöмыс: «Петук чукöсттöдз на тэ куимысь соссян Меысь». Петыр петiс да курыда бöрддзис.
40027001	Асывводзнас чукöртчисны став аркирейыс пöрысьяскöд, сёрнитчöмöн найö воисны öти кывйö: вины Исусöс.
40027002	Сiйöс кöрталöмöн нуöдiсны юралысь Понтий Пилат дiнö да сетiсны сылы.
40027003	Исусöс мыждöм йылысь тöдмалöм бöрын Иуда, Сiйöс вузалысь, гöгöрвоис ассьыс мыжсö. Сэки бöр нуис комын эзысь сьöмсö аркирейяслы да пöрысьяслы
40027004	да шуис налы: «Ме мыж вöчи, мыжтöм мортöс вузалi». Найö вочавидзисны: «Миянлы нö мый? Ачыд öд тöдiн».
40027005	Иуда шыбитiс сьöмсö крамас, сэсся петiс сэтысь, мунiс да джагöдчис.
40027006	Аркирейяс сьöмсö чукöртöм бöрын шуисны: «Оз позь тайö сьöмсö пуктыны крамса сьöм видзанiнö, сiйö вирлöн дон».
40027007	Сёрнитчöм бöрын найö ньöбисны гырнич вöчысьлысь мусö, шуисны вöчны сэтчö йöз муысь воöмаяслы шойна.
40027008	Та вöсна тайö муыслы пуктiсны "Вир му" ним, тадзи öнöдз на нимтöны.
40027009	Тадзи инiс Еремей пророклöн шуöмыс: – Босьтiсны найö комын эзысь сьöмсö, Израиль войтырöн тайö Мортысь шуöм донсö,
40027010	да ньöбисны сы вылö гырнич вöчысьлысь мусö. Тадзи шуис меным Господь.
40027011	Исусöс вайöдiсны юралысь водзö. Юралысь юалiс: «Тэ-ö юдейяслöн Öксыыс?» Исус вочавидзис: «Тэ шуан».
40027012	Аркирейяс да пöрысьяс мыжалiсны Исусöс, но Сiйö чöв олiс.
40027013	Пилат сэки шуис Сылы: «Тэ öмöй он кыв, кымынöн висьталöны Тэныд паныд?»
40027014	Исус весиг воча кыв эз шу. Юралысьöс тайö ёна шензьöдiс.
40027015	Быд во Ыджыд лунö йöз корöм серти юралысь лэдзлiс дзескыдiнысь öти мортöс.
40027016	Сэки дзескыдiнын пукалiс ставлы тöдса Варавва нима морт.
40027017	Чукöртчöм йöзлысь Пилат юалiс: «Кодöс кöсъянныд, мед ме лэдза, Варавваöс али Исусöс, кодöс шуöны Кристосöн?»
40027018	Пилат тöдiс, мый Исусöс вайöдiсны вежалöмныс понда.
40027019	Сэки Пилатлöн гöтырыс мöдöдас мыжданiнö висьтавны верöсыслы: «Тайö веськыда олысьыслы лёксö эн вöч. Тавой вöтын ме ёна шогси Сы понда».
40027020	Аркирейяс пöрысьяскöд ыззьöдiсны йöзсö, мед корасны лэдзны Варавваöс, а Исусöс вины.
40027021	Пилат юалiс: «Кодöс на пиысь шуанныд лэдзны?» Воча шуисны: «Варавваöс».
40027022	Пилат юалiс: «Мый шуанныд вöчны Исускöд, кодöс Кристосöн шуöны?» Ставныс горöдiсны: «Тувъявны!»
40027023	«Мый лёксö Сiйö вöчис?» – юалiс Пилат. Йöзыс гораджыка на горöдiсны: «Тувъявны Сiйöс!»
40027024	Пилат аддзис: йöзыс оз лöньны, мöдарö, ёнджыка на шызьöны. Сэки налöн син водзын Пилат мыськис кисö да шуис: «Ме абу мыжа тайö веськыда олысь мортсö виöмысь. Видзöдöй асьныд».
40027025	Став йöзыс воча горöдiсны: «Мед Сылöн вирыс миян вылö да миян челядьным вылö коляс».
40027026	Сэки Пилат лэдзис Варавваöс, а Исусöс нöйтöм бöрын сетiс тувъявны.
40027027	Шыпуртаяс нуöдiсны Исусöс юралысьлöн керкаö, сэтчö чукöртiсны и мукöд шыпуртаясöс.
40027028	Сэсся пöрччöдiсны Исусöс да пасьтöдiсны Сiйöс гöрд кышанö,
40027029	юрас пуктiсны лежнöгысь кыöм юркытш, веськыд киас сетiсны бедь. Сэсся пидзöс выланыс Сы водзö сувтöмöн шуалiсны сералiгтырйи: «Мед олас юдейяслöн Öксы!»
40027030	Сьöлалiсны Сiйöс да кучкалiсны юрас беддьöн.
40027031	Сералöм-лёкöдöм бöраныс найö босьтiсны Исус вылысь гöрд кышансö да бöр пасьтöдiсны Сiйöс Аслас паськöмö, сэсся нуöдiсны тувъявны.
40027032	Карсьыс петiганыс налы вочаасис киринеяса Симон, сылы тшöктiсны нуны Исуслысь крестсö.
40027033	Сэсся воисны Голгопа керöсö, нимыслöн вежöртасыс лоö "Юр лы".
40027034	Сэнi Исуслы сетiсны юны сöп сора вина, но видлöм бöрас Сiйö эз кут юны.
40027035	Исусöс тувъялöм бöрын шыпуртаяс пудъясьöмöн юкисны Сылысь паськöмсö.
40027036	Сэсся пуксисны видзны Сiйöс.
40027037	Юр весьтас öшöдiсны мыжалан пасйöд: «Тайö Исус, юдейяслöн Öксы».
40027038	Сыкöд орччöн тувъялiсны кык лёк вöчысьöс: öтисö веськыдладорас, мöдсö шуйгаладорас.
40027039	Сэтi мунысьяс лёкысь видзöдöмöн омöльтiсны Исусöс:
40027040	«Крам жугöдысь да куим лунöн сiйöс лэптысь, мезды Асьтö! Тэ кö Ен Пи, лэччы крест вывсьыд!»
40027041	Сiйöс лёкöдiсны тшöтш аркирейяс, Индöдö велöдысьяс, пöрысьяс да фарисейяс:
40027042	«Мукöдöс мездiс, а Асьсö мездыны оз вермы! Сiйö кö Израиль Öксы, мед лэччас крест вывсьыс, сэки эскам Сылы!
40027043	Сiйö Ен вылö лачаöн олiс. Мед Енмыс мездас öнi, дона кö Сылы. Шулiс öд, Ме пö Ен Пи».
40027044	Тадзи тшöтш лёкöдiсны Исусöс орччöн тувъялöм лёк вöчысьяс.
40027045	Лун шöр кадö пемдiс став му пасьталаыс, пемыдыс сулалiс куим часöдз.
40027046	Куим час гöгöрын Исус ыджыд шыöн горöдiс: «Эли, Эли, лама сабактани? Енмöй, Енмöй, мыйла Тэ колин Менö?»
40027047	Сэнi сулалысьясысь кодсюрö шуисны, Илляöс пö корö.
40027048	На пиысь öти дзик пыр котöртiс, босьтiс губка да кöтöдiс шома винаöн, сэсся бедь помö сатшкöмöн мыччис сiйöс Исуслы.
40027049	Мукöдыс шуисны: «Энлы! Видзöдлам, локтас оз Илля мездыны Сiйöс».
40027050	Исус ыджыд шыöн горöдöм бöрын лэдзис ловсö.
40027051	Сэки крамын öшалысь дöраыс вывсяньыс улöдзыс кык пельö косяссис. Муыс вöрзис, из керöсъяс потiсны.
40027052	Шойгу кыртаяс воссялiсны, уна вежа войтырлöн шойыс ловзис,
40027053	да найö петiсны дзебанiнъясысь. Исуслöн ловзьöм бöрын найö пырисны вежа карö, унаöн аддзылiсны найöс.
40027054	Му вöрöмысь да став лоöмторсö аддзöмысь Исусöс видзысьяс веськöдлысьныскöд ёна повзисны да шуисны: «Тайö Мортыс збыльысь Ен Пи вöлöма».
40027055	Сэнi вöлi уна ань, кодъяс ылiсянь видзöдiсны. Найö Галилеясянь ветлöдлiсны Исускöд да кесъялiсны Сылы.
40027056	На пöвстын вöлiны Магдала Марья, Яковлöн да Иосейлöн Марья мамныс да Зеведей пиянлöн мамныс.
40027057	Рытнас Аримафея карысь воис Öсип нима озыр морт, Исуслöн велöдчысь.
40027058	Сiйö мунiс Пилат дiнö да корис Исуслысь шойсö. Пилат тшöктiс сетны.
40027059	Öсип босьтiс шойсö, гартыштiс сöстöм шабдi дöраö
40027060	да пуктiс кыртаö кералöм выль дзебанiнö. Пыранiнас путкыльтiс ыджыд из, сэсся мунiс.
40027061	Дзебанiнлы воча пукалiс Магдала Марья мöд Марьякöд.
40027062	Мöд луннас, шойччан лунö, аркирейяс фарисейяскöд локтiсны Пилат дiнö
40027063	да шуисны: «Ыджыдöй, миянлы тöд выланым усис: ловъя дырйиыс на эсiйö пöръясьысьыс шулiс, куим лун мысти пö ловзя.
40027064	Тшöкты видзны дзебанiнсö коймöд лунöдзыс. Велöдчысьясыс вермасны локны войнас да гусявны шойсö, сэсся шуны йöзыслы, Сiйö пö ловзьöма. Тайö бöръя пöръялöмыс лоас воддзасьыс на лёкджык».
40027065	Пилат шуис: «Босьтöй видзысьясöс да видзöй, колöкö».
40027066	Найö мунiсны, пасйисны пыранiнысь изсö печатьöн да тшöктiсны шыпуртаяслы видзны.
40028001	Шойччан лун бöрын водз асывнас Магдала Марья да мöд Марья локтiсны видзöдлыны дзебанiнсö.
40028002	Виччысьтöг муыс ёна вöрзис: Господьлöн андел лэччис енэжсяньыс. Сiйö вештiс изсö пыранiнсьыс да пуксис сы вылö.
40028003	Андел югъялiс чардби моз, паськöмыс вöлi лым кодь еджыд.
40028004	Видзысьяс кувмöныс повзисны, найöс дзöрöм босьтiс.
40028005	Андел шыасис аньяс дiнö: «Энö полöй. Ме тöда, тi корсянныд тувъявлöм Исусöс.
40028006	Сiйö танi абу. Сiйö ловзис Аслас шуöм серти. Локтöй, видзöдлöй Господьлысь куйланiнсö.
40028007	Мунöй öдйöджык да юöртöй велöдчысьясыслы, мый Исус ловзьöма да виччысьö найöс Галилеяын, сэтысь найö аддзасны Сiйöс. Татшöм юöр менам тiянлы».
40028008	Аньяс пырысьтöм-пыр петiсны дзебанiнысь да полiгтыр, но ёна нимкодясьöмöн, котöртiсны юöртны та йылысь Исуслöн велöдчысьяслы.
40028009	Туй выланыс аньяскöд паныдасис Исус да шуис: «Нимкодясьöй!» Найö уськöдчисны Сы водзö да кутчысисны кокас.
40028010	Исус шуис: «Энö полöй! Мунöй, висьталöй вокъяслы, мед мунасны Галилеяö, сэтысь аддзасны Менö».
40028011	Аньяслöн мунöм бöрын дзебанiн видзысьясысь кодсюрö мунiсны карас да висьталiсны став лоöмтор йывсьыс аркирейяслы.
40028012	Аркирейяс чукöртчисны пöрысьяскöд, сёрнитчöм бöраныс сетiсны шыпуртаяслы уна сьöм
40028013	да шуисны: «Висьталöй, мый войнас тiян узигкостi велöдчысьясыс волöмаöсь да гусялöмаöсь шойсö.
40028014	Кывсяс кö тайö юралысьöдз, ми сiйöс эскöдам да тiянöс доръям».
40028015	Шыпуртаяс босьтiсны сьöмсö да вöчисны аркирейяслöн тшöктöм серти. Тайö юöрыс паськалiс юдейяс пöвстын, весиг öнöдз на олö.
40028016	Исуслöн тшöктöм серти дас öти велöдчысьыс мунiсны Галилеяö да кайисны керöсö.
40028017	Исусöс аддзöм бöрын найö муöдзыс копыртчылiсны Сы водзö, кодсюрöлы сьöкыд вöлi эскынысö.
40028018	Велöдчысьяс дiнö матыстчöмöн Исус шуис: «Меным сетöма ыджыдавны енэжын да му вылын.
40028019	Мунöй быд кыла войтыр дiнö, вöчöй найöс Менам велöдчысьясöн да пыртöй найöс Бать, Пи да Вежа Лов нимöн.
40028020	Велöдöй найöс овны став Менам тшöктöм серти. Тöдöй: Ме пыр тiянкöд нэмъяс помасьтöдз». Аминь.
41001001	Исус Кристос, Ен Пи йылысь Евангелльö пансьö,
41001002	кыдзи висьталöма пророк гижöдъясын: – Ыста Ассьым юöртысьöс Тэ водзвылын, сiйö Тэныд туйсö дасьтас.
41001003	Овтöминын кылö горзысьлöн шы: «Лöсьöдöй туйсö Господьлы, веськöдöй-шыльöдöй ордымъяс Сылы!»
41001004	Локтiс Иоан. Сiйö пыртiс йöзöс овтöминын да юöрталiс: «Бергöдчöй мыжъяссьыныд да пыртчöй, медым Ен прöститас мыжъяснытö».
41001005	Иоан дiнö локтiс уна йöз Юдея му пасьталаысь да Ерусалим карысь. Асланыс мыжъясысь висьтасьöм бöрын Иоан пыртiс найöс ставнысö Йöрдан юын.
41001006	Иоан новлiс верблюд гöнысь кыöм паськöм да коскас кучик тасма, сёйлiс чирк да видзвыв ма.
41001007	Сiйö юöртiс: «Ме бöрын локтö меысь вынаджык, ме ог шогмы копыртчыны да разьны Сылысь кöмкот кöвсö.
41001008	Ме пыртi тiянöс ваöн, а Сiйö пыртас тiянöс Вежа Лолöн».
41001009	Сiйö лунъясö локтiс Галилеяса Назарет карысь Исус. Иоан пыртiс Сiйöс Йöрдан юын.
41001010	Ваысь петiгас Исус аддзис: енэжыс воссис да Сы вылö гулю моз лэччис Лов.
41001011	Енэжсянь кылiс гöлöс шы: «Тэ Менам муса Пиöй, Ме нимкодяся Тэöн».
41001012	Дзик пыр Лов нуöдiс Исусöс овтöминö.
41001013	Сэнi нелямын лун чöж сöтана ыштöдiс Сiйöс. Исус олiс вöрса пемöсъяс пöвстын, Сылы кесъялiсны анделъяс.
41001014	Иоанлöн дзескыдiнö веськалöм бöрын Ен Юралöм йылысь Евангелльö висьталiгтыр Исус мунiс Галилеяö.
41001015	Сiйö юöртiс: «Воис кад. Енлöн Юралöмыс матын нин. Бергöдчöй мыжъяссьыныд да эскöй Евангелльöö».
41001016	Галилея ты пöлöн мунiгöн Исус аддзис Симонöс да сылысь Öндрей воксö. Найö вöлiны чери кыйысьяс. Кык вок буретш вöйтасисны ты вылын.
41001017	Исус шуис налы: «Локтöй Ме бöрся. Ме вöча тiянысь морт кыйысьясöс».
41001018	Кык вок дзик пыр эновтiсны тывъяснысö да мунiсны Исус бöрся.
41001019	Исус муртса муныштiс да аддзис пыжысь Зеведей Яковöс Иоан вокыскöд. Найö дзоньталiсны тывъяс.
41001020	Исус чукöстiс вокъясöс. Найö колисны пыжас Зеведей батьнысö меда йöзкöд да мунiсны Исус бöрся.
41001021	Воисны Капернаум карö. Медводдза шойччан лунö Исус пырис синагогаö да пондiс велöдны.
41001022	Йöзыс шензисны Сылöн велöдöмысь, öд Сiйö велöдiс ыджыдалысьö пуктöм морт моз, эз Индöдö велöдысьяс моз.
41001023	Синагогаын вöлi пеж лолöн кутöм морт. Сiйö горöдiс:
41001024	«Мый Тэныд колö миянсянь, Назаретса Исус? Тэ локтiн бырöдны миянöс? Тöда, кодi Тэ. Тэ – Енлöн Вежаыс!»
41001025	Исус öлöдiс пеж лолöс: «Ланьт! Пет сы пытшкысь».
41001026	Пеж лов песовтiс мортсö, лёкысь горöдiс да петiс сы пытшкысь.
41001027	Став йöзыс весьöпöрисны, öта-мöдныслысь юасисны: «Мый тайö? Мыйсяма выль велöдöм? Сылысь кывзысьöны весиг пеж ловъяс».
41001028	Исус йылысь сёрниыс öдйö паськалiс став Галилея му пасьтала.
41001029	Синагогаысь петöм бöрын Исус локтiс Яковкöд да Иоанкöд Симон да Öндрей ордö.
41001030	Симон гöтырлöн мамыс куйлiс биа висьöмöн. Та йылысь дзик пыр висьталiсны Исуслы.
41001031	Исус матыстчис ань дiнö да киöдыс босьтöмöн чеччöдiс сiйöс. Биа висьöмыс дзик пыр эновтiс аньöс, и сiйö пондiс кесъявны налы.
41001032	Рытнас, шондi лэччöм бöрын, Исус дiнö вайöдiсны став висьысьсö да пеж лолöн кутöмасö.
41001033	Став карыс чукöртчис керка öдзöс дорö.
41001034	Исус унаöс бурдöдiс быдпöлöс висьöмысь да вöтлiс уна пеж лолöс. Сiйö эз лэдз сёрнитны пеж ловъясöс, öд найö тöдiсны, мый Сiйö – Кристос.
41001035	Аскинас, югдытöдзыс на, Исус чеччис да мунiс кевмысьны овтöминö.
41001036	Симон да сыкöд вöлысьяс мунiсны Исус бöрся.
41001037	Исусöс аддзöм бöрын висьталiсны: «Ставныс корсьöны Тэнö».
41001038	Исус шуис налы: «Мунамöй матi сиктъясö. Меным тшöтш сэнi колö висьтавлыны Бур Юöрсö, öд та могысь Ме локтi».
41001039	Сiйö ветлöдлiс Галилея му пасьтала, висьтавлiс синагогаясын Бур Юöр да вöтлалiс пеж ловъясöс.
41001040	Исус дiнö локтiс проказаöн висьысь да Сы водзö пидзöс вылас сувтöмöн корис: «Кöсъян кö, верман менö сöстöммöдны».
41001041	Исуслöн сьöлöмыс нормис. Сiйö нюжöдiс кисö, инмöдчылiс висьысь дiнö да шуис: «Кöсъя. Сöстöммы».
41001042	Висьысьлöн дойясыс дзик пыр бырисны, сiйö бурдiс.
41001043	Исус пырысьтöм-пыр ыстiс сiйöс да чорыда öлöдiс:
41001044	«Та йылысь некодлы эн висьтав. Мун, петкöдлы асьтö поплы, сэсся Мöисей тшöктöм серти аслад сöстöммöмысь вай вись. Тадзи тöдмаласны тэнад бурдöм йылысь».
41001045	Мунöм бöрас бурдöм морт пондiс висьтавлыны лоöмтор йывсьыс. Та вöсна Исус эз нин вермы восьсöн пырны карö. Сiйö олiс кар саяс, овтöминын, и Сы дiнö быдласянь волiсны йöзыс.
41002001	Кымынкö лун мысти Исус бара локтiс Капернаумö. Йöзыс кылiсны, мый Сiйö гортас,
41002002	и дзик пыр уна йöз чукöртчис Сы ордö, весиг пыранiнас сулалiсны. Исус висьталiс налы Енлысь Кывсö.
41002003	Сэки нёльöн вайисны вöрзьöдчыны вермытöм мортöс.
41002004	Уна йöз вöсна найö эз вермыны матыстчыны Исус дiнö. Сэки найö разисны керка вевтсö да Исус весьттi лэдзисны висьысьöс вольпасьнас.
41002005	Налысь эскöмсö аддзöмöн Исус шуис висьысьлы: «Пиöй, тэнсьыд мыжъястö прöститöма».
41002006	Сэнi пукалiсны Индöдö велöдысьясысь кодсюрö да мöвпалiсны ас кежас:
41002007	«Мыйла Сiйö Енмöс омöльтö? Ен кындзи вермас-ö кодкö прöститны мыжъяс?»
41002008	Исуслöн лолыс дзик пыр тöдiс налысь мöвпъяссö. Сiйö шуис: «Мыйла тi мöвпаланныд тадзи?
41002009	Мый кокньыдджык шуны вöрзьöдчыны вермытöмлы: "Тэнсьыд мыжъястö прöститöма" либö "Чеччы, босьт вольпасьтö да ветлы"?
41002010	Öнi тi тöдмаланныд: Морт Пи вермö прöститны мыжъяс му вылын». Сэсся шуис висьысьлы:
41002011	«Тэныд шуа: чеччы, босьт вольпасьтö да мун гортад».
41002012	Сiйö дзик пыр чеччис, босьтiс вольпасьсö да ставныслöн син водзын петiс. Йöзыс шензьöмöн ошкисны Енмöс да шуалiсны, татшöмсö пö ми эгö на аддзылöй.
41002013	Исус бара мунiс ты дорö. Йöзыс ставныс локтiсны Сы дiнö, и Сiйö велöдiс найöс.
41002014	Сэтысь мунiгас Исус аддзис Алфей Левийöс, сiйö пукалiс вотчукöртанiнын. Исус шуис сылы: «Лок Ме бöрся». Левий чеччис да мунiс Исус бöрся.
41002015	Сэсся Исус локтiс Левий ордö. Сэнi Исускöд да Сылöн велöдчысьяскöд сёйисны тшöтш вот перйысьяс да мукöд мыжа йöз. Унаöн на пиысь вöлiны Исус бöрся мунысьяс.
41002016	Индöдö велöдысьяс да фарисейяс аддзисны, мый Исус сёйö мыжа йöзкöд да вот перйысьяскöд. Сэки юалiсны Исуслöн велöдчысьяслысь: «Мыйла Сiйö сёйö-юö вот перйысьяскöд да мыжа йöзкöд?»
41002017	Исус кылiс тайöс да шуис налы: «Дзоньвидзалы бурдöдысьыд оз ков, сiйö висьысьлы колö. Ме локтi корны Ен дiнö мыжаясöс, эг веськыда олысьясöс».
41002018	Иоанлöн да фарисейяслöн велöдчысьясыс вöлi видзалöны. Йöзыс локтiсны Исус дiнö да юалiсны: «Иоанлöн да фарисейяслöн велöдчысьяс видзалöны. Мыйла Тэнад оз?»
41002019	Исус вочавидзис: «Вермöны-ö видзавны кöлысь вылын верöспукöд гажöдчысь ёртъяс? Верöспуыс кö накöд, найö оз вермыны видзавнысö.
41002020	Воасны на сійö лунъясыс, кор колясны верöспутöг, сэки и видзаласны.
41002021	Важ паськöмтö оз дöмны выль дöра дöмасöн. Тадзи кö вöчан, выль дöмас дортiыс нёйдас-косяссяс паськöмыд, розьыс ёнджыка на ыдждас.
41002022	Выль винатö оз кисьтны важ кучик дозйö. Тадзи кö вöчан, кучик дозйыс потас, и винаыс киссяс. Выль винатö кисьтöны выль кучик дозйö».
41002023	Шойччан лунö Исус мунö вöлi кöдзöм муяс вомöн. Сылöн велöдчысьясыс мунiгмозныс нетшкисны шепсö.
41002024	Фарисейяс шуисны Исуслы: «Видзöдлы, мый Тэнад велöдчысьясыд вöчöны! Тайöс оз позь вöчны шойччан лунö».
41002025	Исус воча шуис: «Тi öмöй энö лыддьылöй, мый вöчис Давид, кор тшыгъялiс аслас йöзкöд да налöн эз вöв сёяныс?
41002026	Авиафар аркирей дырйи сiйö пырис Ен керкаö, сёйис Енлы вайöм няньсö да аслас йöзлы тшöтш сетiс. Тайö няньсö сöмын попъяслы позис сёйны».
41002027	Сэсся Исус шуис фарисейяслы: «Шойччан лунсö лöсьöдöма мортлы, абу мортсö шойччан лунлы.
41002028	Та вöсна Морт Пи шойччан лун вылын ыджыдыс».
41003001	Исус бара локтiс синагогаö. Сэнi вöлi косьмöм киа морт.
41003002	Исус бöрся сюся видзöдiсны, бурдöдас-ö шойччан лунö, öд корсисны помка мыжавны Сiйöс.
41003003	Исус тшöктiс косьмöм киа мортлы: «Сувт шöрас».
41003004	Сэсся юалiс мукöдыслысь: «Мый позьö вöчны шойччан лунö: бурсö али лёксö, мездыны мортöс али вины сiйöс?» Найö чöв олiсны.
41003005	Исус шогсис налöн чорзьöм сьöлöмныс вöсна да чорыда видзöдлiс на вылö. Сэсся шуис висьысьлы: «Нюжöд китö». Сiйö нюжöдiс, и киыс пырысь-пыр бурдiс, лои мöдыс кодь.
41003006	Сэки фарисейяс петiсны да Ирöдлöн йöзкöд дзик пыр панiсны сёрни Исусöс виöм йылысь.
41003007	Исус мунiс велöдчысьясыскöд ты дорö. Сы бöрся вöтчис унасьыс-уна йöз Галилеяысь, Юдеяысь,
41003008	Ерусалим карысь, Идумеяысь, Йöрдан ю сайысь, Тир да Сидон каръясысь. Найö локтiсны Исус дiнö, öд кывлöмаöсь, мый Сiйö вöчö.
41003009	Исус тшöктiс велöдчысьясыслы лöсьöдны Сылы пыж, медым йöзыс эз дзескöдны Сiйöс.
41003010	Исус унаöс бурдöдiс сэнi. Та вöсна висьысьяс сюйсьöмöн сюйсисны, медым инмöдчывны Сы дiнö.
41003011	Исусöс аддзигöн пеж ловъяс уськöдчылiсны Сы водзö да горзiсны: «Тэ Ен Пи!»
41003012	Исус чорыда öлöдiс найöс Сы йылысь висьтавлöмысь.
41003013	Исус кайис керöсö. Сiйö корис Ас дiнас, кодöс кöсйис, и найö локтiсны Сы дiнö.
41003014	Сiйö бöрйис дас кыкöс лоны Сыкöд, медым мöдöдны найöс висьтавны Бур Юöр
41003015	да сетны налы вын бурдöдавны висьысьясöс да вöтлавны пеж ловъясöс.
41003016	Дас кыкыс вöлiны: Симон, кодлы сетiс Петыр ним,
41003017	Зеведей Яков да сылöн Иоан вокыс, кодъяслы сетiс Воанергес ним, вуджöдны кö: гым пиян,
41003018	Öндрей, Филип, Варфоломей, Матвей, Фома, Алфей Яков, Фаддей, Кананит Симон
41003019	да Искариот Иуда, Исусöс вузалысь.
41003020	Кор найö бöр локтiсны гортас, бара чукöртчисны йöз. Исуслы да велöдчысьясыслы эз вöв позянлуныс весиг сёйыштнысö.
41003021	Та йылысь кылiсны Исуслöн матыссаясыс. Найö локтiсны Сыла, öд сёрнитiсны, Сiйö пö абу Ас вежöрас.
41003022	Ерусалимысь локтысь Индöдö велöдысьяс сёрнитiсны, Сы пытшкын пö Вельзевул, вöтлалö пö пеж ловъясöс налöн юралысь вынöн.
41003023	Исус корис йöзсö да висьталiс налы велöданвисьтъясöн: «Вермас-ö сöтана вöтлыны сöтанаöс?
41003024	Ас муын олысьяс кö ас костаныс тышкасьöны, сэнi олöмыс киссяс.
41003025	Зыксьöмöн олысь керка дыр оз сулав.
41003026	Сöтанаыс кö аслыс паныд кыпöдчö-тышкасьö, сiйö вынсö воштас, сылы воас пом.
41003027	Некод оз вермы пырны вына мортлöн керкаö да сiйöс кöртавтöг босьтны сылысь эмбурсö. Вына мортöс кöрталöм бöрын сöмын вермас босьтны эмбурсö.
41003028	Веськыда висьтала тiянлы: мортлысь быд мыж да быд омöльтöм лоö прöститöма.
41003029	Кодi омöльтас Вежа Лолöс, сылысь мыжсö некор оз ло прöститöма. Сылöн мыжыс пыр кежлö кольö».
41003030	Исус висьталiс тайöс, öд сёрнитiсны, мый Сы пытшкын пеж лов.
41003031	Локтiсны Исуслöн мамыс да вокъясыс. Ывлаас сулалiгöн найö мöдöдiсны корны Сiйöс.
41003032	Исус гöгöр пукалысь йöз шуисны Сылы: «Мамыд да чой-вокыд ывлаасöсь, Тэнö юасьöны».
41003033	Исус воча шуис: «Кодi Меным мамыс да вокыс?»
41003034	Ас гöгöрыс пукалысьяс вылö видзöдлöмöн шуис: «Найö Менам вокъясöй да Менам мамöй.
41003035	Ен кöсйöм серти олысь – Меным вок, чой да мам».
41004001	Исус бара велöдiс ты дорын. Сы дiнö чукöртчис зэв уна йöз, Сылы весиг ковмис пуксьыны пыжö. Пыжыс сулалiс ва вылын, а йöзыс – вадорас.
41004002	Исус висьталiс налы уна велöданвисьт:
41004003	«Кывзöй. Морт кöдзны петас.
41004004	Кöдзигас кымынкö кöйдыс усяс туй бокö. Сэтчö воасны лэбачьяс да кокаласны.
41004005	Кымынкö кöйдыс усяс изъяинö. Этша муыс вöсна ляпкыдiнад найö öдйö чужасны.
41004006	Петас шондi, пöжны пондас, и омöль вужъя петасыд косьмас.
41004007	Кымынкö кöйдыс усяс лежнöг пöвстö. Быдмигас лежнöгыс пöдтас петассö, и сiйö оз вай тусьсö.
41004008	Мукöд кöйдысыс усяс бур муö. Петас, быдмас да ваяс уна тусь: öтияс – комын пöв, мöдъяс – квайтымын пöв, коймöдъяс – сё пöв».
41004009	Сэсся Исус шуис: «Кодлöн эм пель, мед кылö!»
41004010	Ас кежаныс кольöм бöрын дас кыкыс мукöд велöдчысьыскöд пондiсны юасьны Исуслысь велöданвисьт йылысь.
41004011	Исус шуис: «Тiянлы сетöма тöдны Ен Юралöмлысь гусяторъяссö, а мукöдыс кылöны та йылысь сöмын велöданвисьтъясысь.
41004012	– Найö видзöдöны, аддзöны – да оз казявны, кывзöны, кылöны – да оз гöгöрвоны. Оз бергöдчыны Енланьö, и налысь мыжъяссö оз ло прöститöма».
41004013	Исус шуис налы: «Энö öмöй гöгöрвоöй тайö велöданвисьтсö? Кыдзи нö мукöд велöданвисьтсö гöгöрвоанныд?
41004014	Кöдзысь Ен Кыв кöдзö.
41004015	Туй бокö усьöм кöйдыс петкöдлö: мортыс кылö Кывсö, но дзик пыр локтö сöтана да гусялö сьöлöмас кöдзöм Кывсö.
41004016	Изъяинö усьöм кöйдысыс петкöдлö: мортыс кылö Кывсö да дзик пыр долыдпырысь босьтö сiйöс сьöлöмас,
41004017	но вужъясьтöмысла оз дыр эскы, Ен Кыв вöсна дзескöдiгöн-вöтлiгöн сiйö эновтчö эскöмсьыс.
41004018	Лежнöг пöвстö усьöм кöйдысыс петкöдлö: мортыс кылö Кывсö,
41004019	но быдлунъя тöждыс, озырмыны ыштöмыс да мукöд кöсйöмыс пöдтö кöдзöм Кывсö, и сiйö оз вай вотöссö.
41004020	Бур муö кöдзöм кöйдысыс петкöдлö: мортыс кылö Кывсö, босьтö сiйöс сьöлöмас да вайö вотöс: öтияс – комын пöв, мöдъяс – квайтымын пöв, коймöдъяс – сё пöв».
41004021	Исус висьталiс: «Öзтöм битö öмöй пыртлöны керкаö, мед доз улö пуктыны либö лабич улö сувтöдны? Оз öмöй сiйöс бикок вылö пуктыны?
41004022	Став гусяыс воссяс да став дзебöмаыс йöзасяс.
41004023	Кодлöн эм пель, мед кылö!»
41004024	Исус шуис: «Тöд выланыд босьтöй, мый кыланныд. Асланыд мурталöм серти тiянлы мурталасны, нöшта содтасны на тiянлы, кывзысьяслы.
41004025	Кодлöн эм, сылы сетасны. Кодлöн абу, сылысь бöръясö босьтасны».
41004026	Исус шуис: «Енлöн Юралöмыс татшöм. Морт кöдзö кöйдыс муö.
41004027	Войсö сiйö узьö, лунсö олö, а кутшöм ногöн няньыс чужö-быдмö, оз тöд.
41004028	Муыс ачыс быдтö: медводз петö веж турун, сэсся сiйö шептасьö, а сэсся нин шепъясас артмöны тусьяс.
41004029	Кор няньыс воас, дзик пыр сiйö мöдöдö вундысьясöс, öд вундан кадыс воис».
41004030	Исус шуис: «Мыйкöд öткодялам Енлысь Юралöмсö? Кутшöм велöданвисьтöн петкöдлам сiйöс?
41004031	Сiйö муö кöдзöм горчица тусь кодь. Став кöйдыссьыс сiйö медпосни.
41004032	Кöдзöм бöрас быдмö да став пуктассьыс ыджыд лоö, весиг енэжвыв лэбачьяс вермöны поздысьны гырысь вожъясыслöн вуджöр улö».
41004033	Уна татшöм велöданвисьтöн Исус юöртiс налы Енлысь Кывсö, мыйта найö вермисны гöгöрвоны.
41004034	Велöданвисьтъястöг эз сёрнитлы йöзыскöд, а велöдчысьясыслы ас кежаныс гöгöрвоöдлiс ставсö.
41004035	Сiйö лунö, рытнас, Исус шуис велöдчысьясыслы: «Вуджамöй ты мöдлапöлö».
41004036	Найö колисны йöзсö, асьныс пуксисны пыжö Исус дiнö. Накöд вöлiны тшöтш мукöд пыжаяс.
41004037	Кыптiс ыджыд тöвныр, ёна гызис, да пыжыс кутiс тырны ванас.
41004038	Юрлöс вылö нёровтчöмöн Исус узис пыж бöжас. Сiйöс садьмöдiсны да шуисны: «Велöдысь! Тэныд öмöй веськодь, мый ми вöям?»
41004039	Исус чеччис, öлöдiс тöвсö да тшöктiс ваыслы: «Ланьт, лöнь!» Тöлыс ланьтiс, и вöвлытöм чöв-лöнь пуксис.
41004040	Исус шуис велöдчысьясыслы: «Мыйла тi сэтшöм полысьöсь? Кöнi тiян эскöмныд?»
41004041	Найö ыджыд полöмöн тырисны, öта-мöдныслысь пондiсны юасьны: «Кодi Сiйö? Весиг тöлыс да ваыс кывзысьö Сылысь».
41005001	Та бöрти найö вуджисны ты мöдлапöлö, Гадара муö.
41005002	Пыжсьыс чеччöм бöрын Исуслы дзик пыр паныд петiс шойнаысь пеж лолöн кутöм морт.
41005003	Сiйö олiс шойгу кыртаын, сiйöс сьöкыд вöлi кöртавны весиг чепъясöн.
41005004	Унаысь дорлiсны сылысь ки-коксö, но сiйö орйöдлывлiс чепсö да жугöдлiс дорöмсö. Некод сiйöс лöньöдны эз вермы.
41005005	Лун и вой сiйö дугдывтöг горзiс шойгу кыртаын да керöсъясын, дойдалiс асьсö изйöн.
41005006	Сiйö ылiсянь аддзис Исусöс, котöрöн локтiс да уськöдчис Сы водзö,
41005007	сэсся лёк горшöн горöдiс: «Мый Тэныд месянь колö, Исус, Медвылысса Енлöн Пи? Енмöн кора, эн пес менö!»
41005008	Тадзи шуалiс, öд Исус тшöктiс пеж ловлы петны морт пытшкысь.
41005009	Исус юалiс сылысь: «Мый тэнад нимыд?» Сiйö вочавидзис: «Легион менам нимöй, ми öд унаöнöсь».
41005010	Сiйö ёна корис Исусöс, мед эз вöтлы найöс тайö муысь.
41005011	Сэнi керöс бокын йирсис ыджыд порсь чукöр.
41005012	Пеж ловъяс корисны Исусöс: «Лэдз миянöс пырны порсьяс пытшкö».
41005013	Исус лэдзис. Пеж ловъяс петiсны да пырисны порсьяс пытшкö. А порсьяс кыр йывсянь уськöдчисны тыö да пöдiсны. Порсьыс вöлi кык сюрс гöгöр.
41005014	Порсь видзысьяс пышйисны сэтысь, котöрöн мунiсны карö да орчча сиктъясö висьтавны аддзывлöмтор йывсьыс. Йöзыс петiсны видзöдлыны, мый лоöма.
41005015	Найö локтiсны Исус дiнö да аддзисны коркöя пеж лолöн кутöм мортöс, код пытшкысь петiс дзонь легион. Сiйö, паськöма да ас вежöра, пукалiс сэнi. Йöзыс ёна повзисны.
41005016	Аддзылысьяс висьталiсны локтöмаяслы, мый лоис пеж лолöн кутöм морткöд да порсь чукöркöд.
41005017	Йöзыс пондiсны корны Исусöс мунны налöн муысь.
41005018	Кор Исус пуксис пыжö, пеж лолысь мездмöм морт вöзйысис мунны Сыкöд.
41005019	Исус эз лэдз, а шуис: «Мун гортад да висьтав гортсаыдлы, мый вöчис тэныд Господь да кутшöм бур сьöлöма Сiйö вöлi тэ дiнö».
41005020	Сiйö мунiс да Даскар му пасьтала пондiс висьтавны, мый сылы вöчис Исус. Став йöзыс шензисны.
41005021	Исус бöр вуджис пыжöн ты мöдлапöлö. Сы дiнö чукöртчис уна йöз. Кор Сiйö вöлi вадорас,
41005022	локтiс Явир нима морт, синагогаса юралысь. Исусöс аддзöм бöрын Явир уськöдчис Сы водзö
41005023	да ёна корис: «Менам нылöй кулан выйын. Лок, пуктыв сы вылö китö, мед бурдас да коляс ловйöн».
41005024	Исус мунiс юралыськöд. Уна йöз вöтчис Исус бöрся да дзескöдiс Сiйöс.
41005025	Йöз чукöрын вöлi ань, сiйö дас кык во чöж висьöма вир мунöмöн
41005026	да уна сьöкыд нуöма бурдöдысьяссянь. Сiйö видзöма ставсö, мый сылöн вöлöма, но отсöг пыдди сылы нöшта на лёкджык лоöма.
41005027	Ань водзынджык нин кывлöма Исус йылысь. Йöз пöвсттiыс сiйö матыстчис Исус дiнö мышсяньыс да инмöдчылiс Сылы паськöмас.
41005028	Ань мöвпалiс: «Сöмын инмöдчыла кö Сылöн паськöмö, бурда».
41005029	Вир мунöмыс пырысьтöм-пыр дугдiс, сiйö ас пытшкас кылiс бурдöмсö.
41005030	Исус дзик пыр казялiс, мый Сы пытшкысь петiс вын. Сiйö бергöдчис йöз чукöрлань да юалiс: «Кодi инмöдчылiс Менам паськöмö?»
41005031	Велöдчысьясыс шуисны: «Тэ аддзан, йöзыс дзескöдöны Тэнö, и юасян, кодi инмöдчылiс Тэ дiнö».
41005032	Исус видзöдлiс гöгöрбок, медым аддзыны инмöдчылысьöс.
41005033	Ань гöгöрвоис, мый сыкöд лои. Повзьöмысла дзöригтыр сiйö матыстчис да уськöдчис Исус водзö, висьталiс ставсö веськыда.
41005034	Исус шуис аньлы: «Нылöй, эскöмыд мездiс тэнö. Мун повтöг да ло дзоньвидза, тэ мынiн висьöмсьыд».
41005035	Исуслöн сёрнитiгöн локтiсны синагогаса юралысьлöн гортсяньыс да шуисны: «Нылыд кулi, эн мудзтöд Велöдысьсö».
41005036	Исус кылiс тайöс да шуис синагогаса юралысьлы: «Эн пов, сöмын эскы».
41005037	Сэсся босьтiс Аскöдыс Петырöс, Яковöс да сылысь Иоан воксö, мукöдсö эз лэдз локнысö.
41005038	Юралысь керкаö воöм мысти Исус аддзис: йöзыс шызьöмаöсь, сыркъялöмöн бöрдöны.
41005039	Исус пырис керкаö да шуис налы: «Мыйла нö шызьöмныд да бöрданныд? Нывкаыс эз кув, сiйö узьö».
41005040	Исус вылын пондiсны серавны. Сiйö вöтлiс керкаысь ставнысö, босьтiс Аскöдыс сöмын нывкалысь бать-мамсö да Сыкöд локтысьясöс. Исус пырис нывка дiнö,
41005041	босьтiс сiйöс киöдыс да шуис: «Талита куми». Тайö лоö: «Нылöй, тэныд шуа: чеччы».
41005042	Нывка дзик пыр чеччис да пондiс ветлöдлыны; сылы вöлi дас кык арöс. Аддзылысьяс ёна чуймисны.
41005043	Исус чорыда öлöдiс найöс та йылысь мукöдлы висьтавлöмысь, а нывкаöс Сiйö тшöктiс вердны.
41006001	Сэтысь Исус мунiс Аслас карö, Сылöн велöдчысьясыс мунiсны Сы бöрся.
41006002	Шойччан лунö Сiйö велöдiс синагогаын. Кывзысьяс пиысь унаöн шензьöмöн шуалiсны: «Кытысь Сылöн тайö? Мыйсяма мывкыдлун Сылы сетöма? Сiйö вöчö татшöм шензьöданаторъяс!
41006003	Абу-ö Сiйö тшупсьысь? Абу-ö Мариялöн пиыс, Яковлöн, Иосейлöн, Иудалöн да Симонлöн вокыс? Оз-ö танi овны Сылöн чойясыс?» Тадзи Сiйöс öтдортiсны.
41006004	Исус шуис налы: «Пророкöс пыдди пуктöны быдлаын, сöмын ас карас, ас рöдвужас да ас гортас оз».
41006005	Исус эз вермы сэнi вöчны шензьöданаторъяс, сöмын кымынкö висьысь вылö кисö пуктылöмöн бурдöдiс найöс.
41006006	Йöзлöн эскытöмлуныс шензьöдiс Сiйöс. Исус ветлöдлiс матiгöгöр сиктъясöд да велöдiс йöзсö.
41006007	Сiйö корис дас кыкнан велöдчысьсö да сетiс налы вын вöтлавны пеж ловъясöс. Сэсся кыкöн-кыкöн мöдöдалiс найöс.
41006008	Исус шуис налы: «Туяныд бедь кындзи нинöм энö босьтöй, весиг нянь, ноп, сьöм
41006009	да вежан кöм-пась».
41006010	Нöшта Исус висьталiс: «Кутшöм керкаö пыранныд, водзö мунтöдзныд олöй сэнi.
41006011	Оз кö сибöдны-кывзыны тiянöс, сэтысь петiганыд пыркöдöй коксьыныд буссö. Тайö лоö найöс öлöдöм. Веськыда висьтала тiянлы: Мыждан лунö Содом да Гомора каръяслы лоас кокньыдджык сiйö карыслы дорысь».
41006012	Велöдчысьяс мунiсны да юöрталiсны, йöзыс мед бергöдчисны мыжъяссьыс.
41006013	Найö вöтлiсны уна пеж лолöс да выйöн мавтöмöн бурдöдiсны уна висьысьöс.
41006014	Ирöд öксы кылiс Исус йылысь, öд тайö нимыс быдлаын вöлi тöдса. Сiйö шуис, Пыртысь Иоан пö ловзьöма, та вöсна вермö вöчны шензьöданаторъяс.
41006015	Мукöдыс шуалiсны, тайö пö Илля, кодсюрö шуисны, Сiйö пö пророкъясысь öти.
41006016	Татшöм сёрнияс бöрын Ирöд шуис, тайö пö Иоан, кодлысь ме юрсö керыштi, ловзьöма.
41006017	Öд Филип вокыслöн Ирöдиада гöтырыс вöсна Ирöд тшöктiс босьтны Иоанöс да дорöмöн пуксьöдны дзескыдiнö. Ирöдиадаöс гöтырö босьтöмысь
41006018	Иоан öлöдлiс Ирöдöс: «Вок гöтырыдкöд тэныд оз позь овнытö».
41006019	Ирöдиада скöралiс Иоан вылö да кöсйис вины сiйöс, но эз вермы.
41006020	Ирöд полiс Иоанысь, öд тöдiс, мый Иоан веськыда олысь да вежа морт. Ирöд дорйис Иоанöс, унатор вöчис сылысь кывзысьöмöн да окотапырысь кывзiс сiйöс.
41006021	Ирöд чужан лунö Ирöдиадалы лоис позянлун вины Иоанöс. Тайö лунö Ирöд котыртiс гаж юралысьяслы, тышкайöзöн веськöдлысьяслы да галилеяса пыдди пуктана войтырлы.
41006022	Ирöдиадалöн нылыс пырис да йöктiс гажöдчысьяс водзын. Тайö воис Ирöдлы да сыкöд пукалысьяслы сьöлöм вылас. Öксы шуис нывлы: «Кор менсьым, мый кöсъян, и ме сета тэныд».
41006023	Ирöд кыв сетiс: «Сета, мый сöмын коран, весиг аслам веськöдлан мулысь джынсö».
41006024	Ныв петiс да юалiс мамыслысь: «Мый эськö корны?» Мамыс шуис: «Пыртысь Иоанлысь юрсö».
41006025	Ныв дзик пыр тэрмасьöмöн мунiс öксы дiнö да шуис: «Кöсъя, мед дзик öнi сетiн меным тасьтiын Пыртысь Иоанлысь юрсö».
41006026	Öксы шогö усис, но гажöдчысьяс водзын сетöм кывйысь эз вермы соссьыны.
41006027	Дзик пыр сiйö ыстiс шыпуртаöс да тшöктiс вайны Иоанлысь юрсö.
41006028	Шыпурта мунiс дзескыдiнö да керыштiс Иоанлысь юрсö. Сэсся вайис тасьтiын юрсö да сетiс нывлы, а нылыс – мамыслы.
41006029	Та йылысь кывлiсны Иоанлöн велöдчысьясыс. Найö локтiсны шойысла да нуисны дзебанiнö.
41006030	Апостолъяс чукöртчисны Исус дiнö. Найö висьталiсны Сылы ставсö, мый вöчисны да мыйö велöдiсны.
41006031	Исус шуис налы: «Мунöй овтöминö да шойччыштöй сэнi». Йöзыс век öтарö локтiс-мунiс, велöдчысьяслы весиг некор вöлi сёйыштнысö.
41006032	Та вöсна найö öтнаныс мöдöдчисны пыжöн овтöминö.
41006033	Йöзыс аддзылiсны налысь мунöмсö да тöдiсны найöс. Котöрöн петiсны каръяссьыныс да воисны сэтчö на дорысь водзджык.
41006034	Пыжысь чеччигöн Исус аддзис уна йöзöс. Сылöн сьöлöмыс нормис, öд найö вöлiны видзысьтöг кольöм ыжъяс кодьöсь. Сэки Исус пондiс велöдны найöс, Сiйö унатор йылысь висьталiс налы.
41006035	Сёр рытнас матыстчисны Исус дiнö велöдчысьясыс да шуисны: «Танi овтöмин, и кадыс сёр нин.
41006036	Ысты йöзсö матiгöгöр сикт-грездö сёянтор ньöбны».
41006037	Исус воча шуис: «Тi сетöй налы сёянсö». Велöдчысьяс шуисны: «Миянлы-ö колö ветлынысö? Та мындаыслы нянь вылад кыксё динар ковмас».
41006038	Исус юалiс налысь: «Уна-ö тiян няньныд? Мунöй видзöдлöй». Тöдмалöм бöрын найö висьталiсны: «Вит нянь да кык чери».
41006039	Исус тшöктiс велöдчысьясыслы пуксьöдавны йöзсö чукöръясö веж турун вылö.
41006040	Йöзыс пуксялiсны сёöн да ветымынöн.
41006041	Исус босьтiс вит няньсö да кык черисö, видзöдлiс енэжö да Енмöс аттьöалöмöн чегис няньсö, сэсся сетiс велöдчысьясыслы. Велöдчысьяс разöдiсны йöзыслы. Кык черисö тшöтш юкис ставныслы.
41006042	Ставныс пöттöдзныс сёйисны,
41006043	а нянь да чери коляссö дас кык куд тыр чукöртiсны.
41006044	Сёйысьыс вöлi вит сюрс гöгöр морт.
41006045	Исус дзик пыр тшöктiс велöдчысьясыслы пуксьыны пыжö да вуджны Сытöг мöдлапöлö, Випсаидаö. Сэккостi Исус мöдöдалiс йöзсö.
41006046	Йöзöс ыстöм бöрын Ачыс кайис керöсö кевмысьны.
41006047	Рытнас пыжаяс вöлiны ты шöрын, а Исус öтнас сулалiс вадорын.
41006048	Сiйö аддзис: паныда тöлыс вöсна велöдчысьяслы сьöкыд вöлi сыннысö. Асъядорыс Исус мöдöдчис ва вывтi велöдчысьяс дiнас да кöсйис ордйыны найöс.
41006049	Кор велöдчысьяс аддзисны ва вывтi восьлалысь Исусöс, чайтiсны, мый тайö орт, и кутiсны горзыны.
41006050	Ставныс ёна повзисны. Исус дзик пыр шыасис на дiнö: «Лöньöй, тайö Ме. Энö полöй».
41006051	Сiйö пуксис на дiнö пыжас. Тöлыс лöнис. Велöдчысьяс ёна шензисны.
41006052	Няньöн вердöм шензьöданаторйыс, буракö, нинöм эз висьтав налöн измöм сьöлöмлы.
41006053	Тысö вуджöм бöрын найö сувтiсны Генесарет муö.
41006054	Кор найö чеччисны пыжсьыс, йöзыс дзик пыр тöдмалiсны Исусöс.
41006055	Тайö юöрнас найö котöрöн кытшовтiсны став матiгöгöрсö да, кöнi кывсис Исус, сэтчö пондiсны вольпасьöн вайны висьысьясöс.
41006056	Быдлаын, кытчö волiс Исус – сиктö, карö, грездö – эрдъяс вылö водтöдавлiсны висьысьясöс да корисны Исусöс, мед висьысьяслы лэдзас инмöдчывны паськöм дорышас. Сы дiнö инмöдчылысьяс ставöн бурдiсны.
41007001	Исус дiнö локтiсны фарисейяс да Ерусалимысь воöм Индöдö велöдысьяс.
41007002	Кор найö аддзисны, мый кодсюрö Сылöн велöдчысьясыс сёйöны няньсö мыськытöм пеж киöн, кутiсны шуасьны на вылö.
41007003	Юдейяс, торйöн нин фарисейяс, кутчысисны пöрысьяслöн шуöмö: кинысö мыськытöг эз пуксьывны сёйны
41007004	и вузасянiнысь локтöм бöрын эз сёйлыны мыссьытöг. Нöшта уна мукöдторйö на кутчысисны: дозмук, тасьтi-пöрт да вольпась мыськалöмö.
41007005	Фарисейяс да Индöдö велöдысьяс юалiсны Исуслысь: «Мыйла велöдчысьясыд оз овны пöрысьяслöн шуöм серти: мыськытöм киöн нянь сёйöны?»
41007006	Исус шуис налы: «Кык бана шаньгаяс! Бура шуöма Гижöдас тiян йылысь Исай пророк: – Тайö йöзыс вомнас пыдди пуктöны Менö, но налöн сьöлöмыс ылын Меысь.
41007007	Весьшöрö ыдждöдлöны Менö мортсянь тшöктöмъясö велöдiгöн.
41007008	Тi эновтiнныд Енлысь тшöктöмсö, кутчысянныд мортлöн шуöмъясö: тасьтi-дозмук мыськалöмö да уна мукöдторйö на».
41007009	Исус водзö висьталiс: «Сюся тi вештанныд Енлысь тшöктöмсö, медым кутчысьны батьяслöн шуöмö.
41007010	Мöисей шуöма: "Пыдди пукты ассьыд бать-мамтö". "Омöльтан кö бать-мамтö, тэнö кулöм вылö мыждасны".
41007011	А тi мöдарö велöданныд. Морт кö бать-мамыслы сетöм пыдди шуас: "Корбан, Енлы тайöс кöсйыси",
41007012	сэки тi онö нин лэдзöй вöчны бурсö бать-мамыслы.
41007013	Тадзи батьяслöн шуöмö кутчысьöмöн да велöдöмöн тi вештанныд Енлысь Кывсö. Уна татшöмтор на тi вöчанныд».
41007014	Исус бара корис йöзсö да шуис налы: «Кывзöй Менö ставныд да гöгöрвоöй.
41007015	Мортöс оз пежав сiйö, мый пытшкас пырö, а пежалö, мый сы пытшкысь петö.
41007016	Кодлöн эм пель, мед кылö!»
41007017	Исус колис йöзсö да пырис керкаö. Велöдчысьясыс корисны Сiйöс гöгöрвоöдны висьталöмсö.
41007018	Сiйö шуис налы: «Весиг тi онö гöгöрвоöй! Онö öмöй вежöртöй: мортöс оз вермы пежавны сiйö, мый пытшкас пырö,
41007019	öд сiйö оз сьöлöмас пыр, а веськалö кынöмас, сэсся ортсö петö». Тадзи Исус гöгöрвоöдiс, мый став сёяныс сöстöм.
41007020	Водзö висьталiс: «Мый петö морт пытшкысь, сiйö пежалö мортсö.
41007021	Буретш морт пытшкысь, сылöн сьöлöмысь, петöны лёк мöвпъяс, гозъя олöм пежалöм, кырсалöм, морт виöм,
41007022	гусясьöм, горшасьöм, лёк вöчöм, ылöдчöм, лэдзчысьöм оласног, колысь син, омöльтöм, асьсö вылö пуктöм да мывкыдтöмлун.
41007023	Став тайö лёкыс петö морт пытшкысь да пежалö сiйöс».
41007024	Сэтысь Исус мунiс Тир да Сидон муясö. Сiйö пырис öти керкаö да эз кöсйы, мед кодкö тöдiс та йылысь, но тöдмалiсны Сылöн воöм йылысь.
41007025	Кывлiс Сы йылысь öти ань, кодлысь нывсö вöлi кутöма пеж лов. Ань локтiс да уськöдчис Исус водзö.
41007026	Тайö аньыс вöлi Сирияысь, финикияса, сiйö сёрнитiс грек кывйöн. Ань корис Исусöс вöтлыны ныв пытшкысь пеж ловсö.
41007027	Исус шуис: «Медводз мед ныв-пи пöттöдзныс сёясны. Абу бур мырддьыны ныв-пилысь няньсö да шыбитны сiйöс понпиянлы».
41007028	Ань воча шуис: «Сiдз, Господьöй. Но понъяс тшöтш пызан улысь сёйöны ныв-пилысь нянь торпыригсö».
41007029	Исус шуис сылы: «Тадз кö мöвпалан, мун, пеж лов петiс тэнад ныв пытшкысь».
41007030	Гортас локтöм бöрын ань аддзис: нылыс куйлö вольпасьын, пеж лов петöма сы пытшкысь.
41007031	Тир да Сидон муясысь петöм бöрын Исус локтiс Даскар му пыр Галилея ты дорö.
41007032	Сы дiнö вайöдiсны пыскыль кывъя пельтöм мортöс да корисны Исусöс пуктывны кисö тайö мортыс вылö.
41007033	Исус нуöдiс сiйöс йöз дiнсьыс бокö, пуктiс чуньяссö сылы пеляс да сьöлыштöмöн инмöдчис сылы кывъяс.
41007034	Сэсся енэжö видзöдлöмöн ышловзис да шуис пельтöмлы: «Эффата!» Тайö лоö: «Воссьы!»
41007035	Дзик пыр тайö мортыслöн пельыс воссис да кыв-ворыс разьсис, сiйö пондiс ясыда сёрнитны.
41007036	Исус öлöдiс йöзсö та йылысь мукöдлы висьталöмысь. Но кымын ёна öлöдiс, сымын ёнджыка найö висьтавлiсны.
41007037	Йöзыс шензьöмöн шензисны да шуалiсны: «Сiйö уна бурсö вöчö. Пельтöмъяслы сетö кывны, кывтöмъяслы сёрнитны».
41008001	Сiйö лунъясö бара чукöртчис зэв уна йöз. Налöн эз вöв аскöдныс сёяныс. Исус корис велöдчысьяссö да шуис:
41008002	«Менам сьöлöмöй висьö тайö йöзыс вöсна. Найö куим лун нин танöсь, а налöн сёяныс абу.
41008003	Сёйтöгыс кö мöдöда найöс гортаныс, туяс дзикöдз эбöстöммасны, öд кодсюрö локтiсны ылiсянь».
41008004	Велöдчысьяс шуисны: «Кытысь босьтны овтöминас няньсö, медым вердны найöс?»
41008005	Исус юалiс: «Уна-ö тiян няньныд?» Найö вочавидзисны: «Сизим».
41008006	Исус тшöктiс йöзыслы пуксявны муас. Ачыс босьтiс сизим няньсö, Енмöс аттьöалöмöн чегис няньсö да сетiс велöдчысьясыслы, а велöдчысьяс – йöзыслы.
41008007	Налöн вöлi нöшта кымынкö посни чери. Бурсиöм бöрын Исус тшöктiс сетавны черисö.
41008008	Ставöн пöттöдзныс сёйисны, коляссö сизим куд тыр чукöртiсны.
41008009	Сёйысьыс вöлi нёль сюрс гöгöр морт. Йöзсö мöдöдалöм бöрын
41008010	Исус велöдчысьясыскöд дзик пыр пуксис пыжö да кывтiс Далманута муö.
41008011	Локтiсны фарисейяс да пондiсны вензьыны Исускöд. Сiйöс кыйöм могысь корисны петкöдлыны енэжсянь индысьпас.
41008012	Исус сьöкыда ышловзис да шуис: «Мыйла öнiя олысьяслы колö индысьпасыс? Веськыда висьтала тiянлы: оз ло налы индысьпасыс».
41008013	Сэсся Исус колис найöс, бöр пуксис пыжö да вуджис мöдлапöлö.
41008014	Велöдчысьяс вунöдiсны босьтны аскöдныс няньсö, а пыжас вöлi сöмын öти няньтор.
41008015	Исус шуис налы: «Видзчысьöй фарисей да Ирöд няньшомысь».
41008016	Велöдчысьяс ас костаныс сёрнитiсны: «Няньыс öд миян абу».
41008017	Тайöс казялöмöн Исус шуис налы: «Мый нö сёрнитанныд нянь абутöм йывсьыд? Онö öмöй вежöртöй? Измöма öмöй сьöлöмныд?
41008018	Синмаöсь да, онö аддзöй? Пеляöсь да, онö кылöй? Вунöдiнныд öмöй
41008019	вит сюрс мортöс вит няньöн вердöм йылысь? Кымын куд тыр сэки коляссö чукöртiнныд?» Шуисны: «Дас кыкöс».
41008020	«А нёль сюрс мортöс сизим няньöн вердiгöн, кымын куд тыр коляссö чукöртiнныд?» Шуисны Сылы: «Сизимöс».
41008021	Исус шуис налы: «Кыдзи тi онö вежöртöй?»
41008022	Исус воис Випсаидаö. Сы дiнö вайöдiсны синтöмöс да корисны инмöдчывны сы дiнö.
41008023	Исус босьтiс синтöмöс киöдыс да петкöдiс сиктсьыс. Синмас сьöлыштöм бöрын пуктiс кисö сы вылö да юалiс: «Аддзан-ö мыйкö?»
41008024	Синтöм видзöдлiс да шуис: «Аддза ветлöдлысь йöзöс, найö пуяс кодьöсь».
41008025	Исус бара пуктылiс кисö сылы синмас да тшöктiс видзöдлыны. Синтöм бурдiс да ставсö аддзис ясыда.
41008026	Исус мöдöдiс сiйöс гортас да шуис: «Сиктас эн пыр».
41008027	Исус мунiс велöдчысьясыскöд Филиплöн Кесария сиктъясö. Мунiганыс юалiс налысь: «Код туйö йöзыс пуктöны Менö?»
41008028	Найö вочавидзисны: «Öтияс шуöны, Пыртысь Иоан пö, мöдъяс шуöны, Илля пö, кодсюрö шуöны, пророкъясысь пö öти».
41008029	Исус юалiс: «Код туйö тi Менö пуктанныд?» Петыр вочавидзис: «Тэ – Кристос».
41008030	Исус öлöдiс найöс, мед эз висьтавны Сы йылысь мукöдлы.
41008031	Исус пондiс висьтавны велöдчысьясыслы: «Морт Пилы уна сьöкыд ковмас нуны. Пöрысьяс, аркирейяс да Индöдö велöдысьяс пондасны вöтлыны да виасны Сiйöс, но коймöд луннас Сiйö ловзяс».
41008032	Та йылысь Исус сёрнитiс восьсöн. Сiйöс бокö корöмöн Петыр паныд шуасьны пондiс.
41008033	Велöдчысьяслань бергöдчöмöн Исус чорыда вомалiс Петырöс: «Вешйы Ме дiнысь, сöтана! Тэнад мöвпъясыд мортсянь, абу Енсянь».
41008034	Исус чукöстiс йöзсö да велöдчысьяссö да шуис налы: «Кодi кöсйö мунны Ме бöрся, мед вунöдас асьсö, мед босьтас ассьыс крестсö да локтас Ме бöрся.
41008035	Кодi кöсйö видзны ассьыс олöмсö, воштас сiйöс. Ме вöсна да Евангелльö вöсна олöмсö воштысь видзас сiйöс.
41008036	Лоас-ö мортыслы бур, босьтас кö аслыс став муюгыдсö, а олöмсö воштас?
41008037	Вермас-ö бöр ньöбны ассьыс олöмсö?
41008038	Кодi тайö мыжа да пежас ылалöм йöз пöвстын яндысяс Меысь да Менам кывъясысь, сыысь яндысяс Морт Пи, кор локтас вежа анделъяскöд Батьыслöн дзирдлунöн».
41009001	Исус шуис налы: «Веськыда висьтала тiянлы: кодсюрö танi сулалысьяс пиысь кувтöдзныс на аддзасны Ен Юралöмлысь вына локтöмсö».
41009002	Квайт лун мысти Исус босьтiс Аскöдыс Петырöс, Яковöс, Иоанöс да кайис накöд джуджыд керöсö. Велöдчысьяс син водзын Исуслöн мыгöрыс вежсис,
41009003	паськöмыс лои лым кодь дзирдалана еджыд. Татшöм еджыд дöрасö му вылын он аддзы.
41009004	Велöдчысьяс аддзисны Илляöс да Мöисейöс, найö сёрнитiсны Исускöд.
41009005	Петыр шуис Исуслы: «Велöдысьöй, миянлы танi лöсьыд, сувтöдам куим чом: Тэныд, Мöисейлы да Иллялы».
41009006	Петыр ачыс эз гöгöрво, мый висьталiс, öд ставныс найö вöлi ёна повзьöмаöсь.
41009007	Сэки локтiс кымöр да вевттис найöс, кымöрсянь кылiс гöлöс шы: «Тайö Менам муса Пиöй, Сiйöс кывзöй».
41009008	Велöдчысьяс видзöдлiсны гöгöрбок да аддзисны, мый накöд сöмын Исус.
41009009	Керöсысь лэччиганыс Исус öлöдiс велöдчысьяссö, мед эз висьтавны аддзывлöм йывсьыс Морт Пилöн ловзьытöдз.
41009010	Найö тöд выланыс босьтiсны тайö кывъяссö да öта-мöдныслысь юасисны, кыдзи гöгöрвоны ловзьöмсö.
41009011	Велöдчысьяс юалiсны Исуслысь: «Мыйла Индöдö велöдысьяс шуöны, Иллялы пö колö водзджык локны?»
41009012	Сiйö вочавидзис: «Дерт, Иллялы колö водзджык локны да ставсö лöсьöдны. А Морт Пи йылысь гижöма, мый уна сьöкыд Сылы ковмас нуны да лоны увтыртöмаöн.
41009013	Висьтала тiянлы: Илля локтiс нин. Сыкöд вöчисны, мый кöсйисны. Тадзи вöлi водзвыв гижöма сы йылысь».
41009014	Исус локтiс велöдчысьяс дiнö да аддзис на дiнысь уна йöзöс да накöд вензьысь Индöдö велöдысьясöс.
41009015	Исусöс аддзöм бöрын став йöзыс чуймисны да котöрöн матыстчисны чолöмасьны Сыкöд.
41009016	Исус юалiс Индöдö велöдысьяслысь: «Мый йылысь вензянныд?»
41009017	Йöз пöвстысь öти шуис: «Велöдысьöй, ме вайöдi Тэ дiнö ассьым пиöс. Сiйö оз сёрнит, сы пытшкын пеж лов.
41009018	Кор пеж лов топöдö сiйöс, шыбитö муас. Сэки пиöй пиньсö йирö, сiйöс йöрсöналö, да вомсьыс быг петö. Ме кори Тэнсьыд велöдчысьястö вöтлыны пеж ловсö, но найö эз вермыны».
41009019	Исус шуис: «Эскытöмъяс! Дыр-ö на Меным овнысö тiянкöд? Дыр-ö на Меным видзöдны тiянöс? Вайöдöй Ме дiнö зонкасö».
41009020	Сiйöс вайöдiсны Исус дiнö. Исусöс аддзöм бöрын пеж лов дзик пыр кутiс песлöдлыны зонкасö. Сiйö усис муас, пондiс туплясьны, вомсьыс кутiс быг петны.
41009021	Исус юалiс зонка батьлысь: «Важысянь-ö тайö пиыдлöн?» Сiйö вочавидзис: «Кагадырсяньыс.
41009022	Унаысь сiйöс пеж лов биö-ваö шыбитлiс, мед вины. Верман кö, отсав миянлы, ло бур сьöлöма».
41009023	Исус шуис сылы: «Эскан кö, эскысьлы ставыс вермана».
41009024	Зонкалöн батьыс дзик пыр бöрдöмöн горöдiс: «Эска, Господьöй! Отсав меным эскыны!»
41009025	Исус аддзис: йöзыс котöрöн чукöртчöны. Сэки öлöдöмöн шуис пеж ловлы: «Кыв-вор кутысь, пельяс тупкысь пеж лов, тшöкта тэныд: пет зонка пытшкысь да бöрсö эн лысьт пырны сы пытшкö».
41009026	Пеж лов горöдiс, песовтiс зонкасö да петiс сы пытшкысь. Зонка куйлiс шой кодь, унаöн весиг шуисны, кулiс пö.
41009027	Исус босьтiс зонкаöс киöдыс, и сiйö чеччис.
41009028	Керкаö пырöм бöрын велöдчысьяс ас кежаныс юалiсны Исуслысь: «Мыйла ми эгö вермöй вöтлыны пеж ловсö?»
41009029	Исус шуис налы: «Видзавтöг да кевмысьтöг татшöм пеж ловъяссö вöтлыны онö вермöй».
41009030	Сэтысь петöм бöрын найö мунiсны Галилея пыр. Исус эз кöсйы, медым кодкö тöдлiс та йылысь.
41009031	Сэнi Сiйö велöдiс Ассьыс велöдчысьяссö. Сiйö шуис налы: «Морт Пиöс сетасны йöзлöн киö. Сiйöс виасны, но коймöд луннас Сiйö ловзяс».
41009032	Велöдчысьяс эз гöгöрвоны, мый йылысь Исус висьталö, а юавнысö полiсны.
41009033	Исус воис Капернаумö. Гортас пырöм мысти Сiйö юалiс велöдчысьясыслысь: «Мый йылысь тi сёрнитiнныд локтiгмозныд?»
41009034	Найö чöв олiсны. Локтiганыс найö вензисны, кодi на пиысь ыджыдджыкыс.
41009035	Исус пуксис, корис дас кыкнансö да шуис налы: «Кодi кöсйö лоны медводдзаöн, мед лоас став пиас медбöръяöн да быдöнлы кесъялысьöн».
41009036	Сiйö босьтiс кагаöс, сувтöдiс на шöрö да сiйöс кутыштлöмöн шуис:
41009037	«Кодi Менам ним вöсна сибöдö öти татшöм кагаöс, сiйö сибöдö Менö. А Менö сибöдысь сибöдö Менö Мöдöдысьöс, оз сöмын Менö».
41009038	Иоан шуис: «Велöдысьöй, ми аддзылiм мортöс, сiйö Тэнад нимöн пеж ловъясöс вöтлалö. Ми öлöдiм сiйöс, öд сiйö абу миян пöвстысь».
41009039	Исус шуис: «Энö öлöдöй сiйöс. Менам нимöн кö шензьöданаторсö вöчö, сiйö оз вермы пырысь-пыр омöльтны Менö.
41009040	Кодi абу тiянлы паныд, сiйö тiян дор.
41009041	Веськыда висьтала тiянлы: кодi юкталас тiянöс ваöн, сы вöсна мый тi Кристослöн, сiйö оз коль удждонтöг».
41009042	«Кодi ыштöдас тайö ичöтъясысь öтикöс, Меным эскысьöс, сылы бурджык лоö, сьылiас кö ыджыд изки öшöдасны да шыбитасны саридзö.
41009043	Киыд кö ыштöдö тэнö, керышт сiйöс. Бурджык пырны помтöм олöмö ки пöлаöн куслытöм биö киаöн веськалöм дорысь.
41009044	Сэнi "номырыс оз кувлы да биыс оз куслы".
41009045	Кокыд кö ыштöдö тэнö, керышт сiйöс. Бурджык пырны помтöм олöмö кок пöлаöн куслытöм биö тэнö кокаöн шыбитöм дорысь.
41009046	Сэнi "номырыс оз кувлы да биыс оз куслы".
41009047	Синмыд кö ыштöдö тэнö, шыбит сiйöс. Бурджык пырны Енлöн Юраланiнö син пöлаöн куслытöм биö тэнö синмаöн шыбитöм дорысь.
41009048	Сэнi "номырыс оз кувлы да биыс оз куслы".
41009049	Быдöнöс сöстöммöдасны биöн да солаласны висьöс моз.
41009050	Солыд – буртор. Но солыс кö лоас дуб, кыдзи сiйöс бöр соланас вöчан? Тiян пытшкын мед пыр лоö солыс, лöня олöй ас костаныд».
41010001	Сэтысь Исус мунiс Йöрдан ю мöдлапöлöд Юдея муö. Сы дiнö бара чукöртчис уна йöз. Сiйö велöдiс найöс, кыдзи пыр вöчлiс.
41010002	Исус дiнö матыстчисны фарисейяс да Сiйöс кыйöм могысь юалiсны: «Позьö-ö верöслы юксьыны гöтырыскöд?»
41010003	Исус воча шуис: «Мый тiянлы гижöма Мöисей?»
41010004	Найö вочавидзисны: «Мöисей лэдзис верöслы эновтны гöтырсö, сöмын верöсыслы колö вöлi сетны гöтырыслы торйöдчан гижöд».
41010005	Исус шуис налы: «Тiян чорыд сьöлöмныд вöсна Мöисей гижис тайö тшöктöмсö.
41010006	Му пуксьöмсяньыс Ен вöчис аймортöс да аньöс.
41010007	"Та вöсна морт кольö бать-мамсö да öтлаасьö гöтырыскöд,
41010008	и тайö кыкыс лоöны öти вир-яйöн". Сiдзкö, найö абу нин кык, а öти вир-яй.
41010009	Мый йитöма Енмыс, морт мед оз торйöд».
41010010	Керкаö пырöм бöрын велöдчысьяс та йылысь юалiсны Исуслысь.
41010011	Исус шуис налы: «Верöсыс кö эновтö гöтырсö да гöтрасьö мöдкöд, сiйö гозъя олöм пежалö.
41010012	Гöтырыс кö юксьö верöсыскöд да мунö мöд сайö, сiйö тшöтш гозъя олöм пежалö».
41010013	Исус дiнö вайöдiсны челядьöс, медым Сiйö инмöдчылiс на дiнö. Велöдчысьяс шуасисны вайöдысьяс вылö.
41010014	Исус казялiс тайöс да чорыда шуис налы: «Лэдзöй челядьсö локны Ме дiнö. Энö кутöй найöс. Енлысь Юраланiнсö öд на коддьöмлы лöсьöдöма.
41010015	Веськыда висьтала тiянлы: кодi оз сибöд Енлысь Юралöмсö кага моз, сiйö оз пыр Енлöн Юраланiнö».
41010016	Исус кутыштлiс челядьöс да кисö пуктылöмöм бурсиис найöс.
41010017	Туйö петiгас Исус дiнö котöрöн локтiс öти морт да Исус водзö пидзöс вылас сувтöмöн юалiс: «Бур Велöдысьöй, мый меным колö вöчны, мед вичмис меным помтöм олöм?»
41010018	Исус вочавидзис: «Мыйла тэ шуан Менö бурöн? Некод абу бурыс, сöмын Енмыс бур.
41010019	Тэ öд тöдан тшöктöмъяссö: гозъя олöмтö эн пежав, эн ви, эн гусясь, эн пöръясь, эн мырддьы мукöдлысь, пыдди пукты ассьыд бать-мамтö».
41010020	Сiйö шуис: «Велöдысьöй, том кадсянь ме ола тайö тшöктöмъяс сертиыс».
41010021	Исус видзöдлiс сы вылö мусапырысь да шуис: «Öтитор оз тырмы тэныд: мун, вузав ставсö, мый тэнад эм, да сьöмсö сет гöльяслы. Сэки тэныд енэжын озырлуныс вичмас. Сэсся босьт кресттö да лок Ме бöрся».
41010022	Исуслöн кывъясыс шöйöвоштiсны морттö. Сiйö жугыля мунiс, öд сылöн озырлуныс вöлi уна.
41010023	Исус видзöдлiс велöдчысьясыс вылö да шуис налы: «Кутшöм сьöкыд озырлы пырны Енлöн Юраланiнö!»
41010024	Велöдчысьяс чуймисны Сылöн кывъясысь. Исус выльысь шуис: «Челядь, кутшöм сьöкыд пырны Енлöн Юраланiнö сылы, кодi озырлун вылö лачаöн олö!
41010025	Озырлы Енлöн Юраланiнö пырöм дорысь верблюдлы кокньыдджык пырны ем пысöд».
41010026	Велöдчысьяс ёнджыка на чуймисны, юасисны öта-мöдныслысь: «Кодi нö вермас мездмынысö?»
41010027	На вылö видзöдлöмöн Исус шуис: «Мортлы тайö вермытöмтор, но абу Енлы. Енмыслы ставыс вермана».
41010028	Петыр шуис Исуслы: «Ми ставсö эновтiм да мунiм Тэ бöрся».
41010029	Исус шуис: «Веськыда висьтала тiянлы: кодi Ме вöсна да Евангелльö вöсна коляс керкасö, чой-воксö, бать-мамсö, гöтырсö, ныв-писö, видз-мусö,
41010030	сылы тайö олöмас на вöтлöмъяс дырйи керкаыс, чой-вокыс, мамыс, ныв-пиыс да видз-муыс сё пöвстöн бöр воас, нöшта локтан нэмас сылы помтöм олöм вичмас.
41010031	Воддзаясысь унаöн лоöны бöръяöн, бöръяясысь – воддзаöн».
41010032	Ерусалимö кайигöн Исус мунiс водзвыланыс. Велöдчысьяс шензисны, а мукöдыслöн, Исус бöрся мунысьяслöн, вöлi полöм. Исус корис Ас дiнас дас кык велöдчысьсö да пондiс висьтавны, мый Сiйöс виччысьö:
41010033	«Öнi ми мунам Ерусалимö. Сэнi Морт Пиöс сетасны аркирейяслы да Индöдö велöдысьяслы. Найö шуасны вины Сiйöс, сетасны ентöдтöмъяс киö.
41010034	Найö сераласны Сiйöс, сьöлаласны да чорыда нöйтасны, сэсся виасны. Но коймöд луннас Сiйö ловзяс».
41010035	Исус дiнö матыстчисны Зеведейлöн Яков да Иоан пияныс. Найö шуисны: «Велöдысь, миян эм корöм Тэ дiнö».
41010036	Исус юалiс: «Мый тi кöсъянныд?»
41010037	Найö вочавидзисны: «Пуксьöд миянöс Аскöдыд Юраланiнад, öтинымöс веськыдладорад, мöднымöс шуйгаладорад».
41010038	Исус шуис налы: «Онö тöдöй, мый коранныд. Верманныд-ö юны Менсьым чашасö да Менам пыртчöмöн пыртчыны?»
41010039	Найö вочавидзисны: «Вермам». Исус шуис: «Менсьым чашасö понданныд юны да Менам пыртчöмöн понданныд пыртчыны.
41010040	Но мед пуксьöдны веськыдладорам да шуйгаладорам – тайö абу Ме сайын. Сэтчö пуксясны найö, кодлы лöсьöдöма».
41010041	Яковлöн да Иоанлöн сёрниыс дöзмöдiс мукöд дас велöдчысьсö.
41010042	Исус корис велöдчысьяссö да шуис: «Тi тöданныд, мый юралысьяс ыджыдалöны йöз вылын, да веськöдлысьяс кипод улас кутöны йöзöс.
41010043	Но тi тадзи энö вöчöй. Кöсъян кö ыджыдö пуксьыны – кесъяв,
41010044	кöсъян кö юралысьö пуксьыны – ло кесйöг туйын.
41010045	Öд Морт Пи эз лок, медым Сылы кесъялiсны. Сiйö локтiс кесъявны да сетны Ассьыс олöмсö унаöс ньöбöм могысь».
41010046	Исус велöдчысьясыскöд воис Ерикон карö. Карысь петiганыс накöд вöлi уна йöз. Туй дорас пукалiс синтöм корысь Вартимей, Тимейлöн пиыс.
41010047	Сiйö кылiс, Назаретса Исус пö локтö, да пондiс горöдны: «Исус, Давид Пи! Ло бур сьöлöма ме дiнö!»
41010048	Унаöн öлöдiсны сiйöс горзöмсьыс, но сiйö ёнджыка на пондiс горзыны: «Давид Пи, ло бур сьöлöма!»
41010049	Исус сувтiс да шуис: «Корöй сiйöс». Синтöмöс корисны, шуисны сылы: «Эн пов, чеччы. Исус корö тэнö».
41010050	Сiйö шыбитiс ассьыс вылыс паськöмсö, чеччис да локтiс Исус дiнö.
41010051	Исус юалiс: «Мый тэ кöсъян?» Синтöм вочавидзис: «Велöдысьöй, кöсъя аддзыны».
41010052	Исус шуис: «Мун, эскöмыд мездiс тэнö». Синтöм дзик пыр кутiс аддзыны да мунiс Исус бöрся.
41011001	Ерусалимлань матыстчигöн Исус велöдчысьясыскöд воис Олив керöсын сулалысь Виффагия да Вифания сиктъяс дорö. Ассьыс кык велöдчысьсö мöдöдiгöн
41011002	Исус шуис: «Мунöй тайö сиктас. Сэтчö пыриганыд аддзанныд домалöм том осёлöс, сы вылö некод на эз пуксьыв. Разьöй сiйöс да вайöдöй татчö.
41011003	Юаласны кö, мыйла тайöс вöчанныд, вочавидзöй, мый сiйö колö Господьлы, и дзик пыр мöдöдасны осёлсö татчö».
41011004	Мöдöдöмаяс мунiсны, аддзисны дзиръя дорö домалöм том осёлöс да разисны сiйöс.
41011005	Кодсюрö сэнi сулалысьяс пиысь юалiсны: «Мый вöчанныд? Мыйла разянныд осёлсö?»
41011006	Велöдчысьяс вочавидзисны, кыдзи Исус тшöктiс. Сэки лэдзисны босьтны осёлöс.
41011007	Том осёлöс вайöдiсны Исус дiнö. Шлапкисны осёл вылö паськöмнысö, сэсся Исус пуксис сы вылö.
41011008	Унаöн вольсавлiсны ассьыныс паськöмнысö туй вылас, мукöдыс чегъялiсны туй бокысь пу вожъяс да тшöтш пукталiсны туй вылас.
41011009	Водзас да бöрас мунысьяс горзiсны: – Осанна! Бурсиöма Господь нимöн Локтысьöс!
41011010	Бурсиöма Господь нимöн миян Давид батьлысь локтан юралöмсö! Ошкöм Медвылыссалы!
41011011	Ерусалимö воöм мысти Исус пырис крамö. Ставсö видзöдалöм бöрын сёр рытнас мунiс дас кыкнан велöдчысьыскöд Вифанияö.
41011012	Мöд луннас Вифанияысь мунiгас Исуслöн кынöмыс пондiс сюмавны.
41011013	Ылысянь Сiйö аддзис коръя инжир пу да мунiс видзöдлыны, оз-ö сюр сэтысь тусьтор. Матыстчис пу дiнас да аддзис сöмын коръяссö, öд эз на во тусь гöрддзасян кадыс.
41011014	Исус шуис пуыслы: «Öнiсянь оз пондыны сёйны тэнсьыд вотöстö». Велöдчысьясыс кывлiсны тайöс.
41011015	Сэсся найö локтiсны Ерусалимö. Крамö пырöм бöрын Исус пондiс вöтлавны сэтысь вузасьысь-ньöбасьысьясöс. Пöрлöдлiс сьöм вежысьяслысь пызанъяссö да гулюöн вузасьысьяслысь пуклöсъяссö,
41011016	эз лэдз крам пырыс нуны нинöмтор.
41011017	Сiйö велöдiс найöс шуалöмöн: «Абу-ö гижöма, мый "Менам керкаöй быд кыла войтырлы кевмысян керка лоö"? А тi сыысь вöчинныд лёк вöчысьяслы дзебсянiн».
41011018	Аркирейяс Индöдö велöдысьяскöд кывлiсны тайöс да кутiсны мöвпавны, кыдзи эськö вины Исусöс. Найö полiсны Сыысь, öд став йöзыс шензисны Сылöн велöдöмысь.
41011019	Рытнас Исус петiс карсьыс.
41011020	Асывводзнас инжир пу дiнтi мунiгöн аддзисны: сiйö вужйöдзыс косьмöма.
41011021	Петырлы тöд вылас уси Исуслöн шуöмыс. Сiйö шуис Исуслы: «Велöдысьöй, видзöдлы! Инжир пуыд, кодöс Тэ ёрин, косьмöма».
41011022	Исус шуис налы:
41011023	«Эскöй Енлы. Веськыда висьтала тiянлы: шуас кö кодкö тайö керöсыслы: "Кыпöдчы да шыбитчы саридзас", лоö тадзи. Сöмын мед став сьöлöмнас майшасьтöг эскас, мый шуöмыс инас.
41011024	Та вöсна висьтала тiянлы: мый коранныд кевмысигад, эскöй, мый сiйö лоö тiянлы, и лоö тадзи.
41011025	Кевмысьны сувтiганыд прöститöй тiян водзын мыжмöмаöс, медым енэжвыв Батьныд прöститас тiянлысь мыжъястö.
41011026	Онö кö прöститöй, сэки енэжвыв Батьныд тiянлысь мыжъястö оз прöстит».
41011027	Найö бара локтiсны Ерусалимö. Кор Исус ветлöдлiс крамöд, Сы дiнö матыстчисны аркирейяс, Индöдö велöдысьяс да пöрысьяс.
41011028	Найö юалiсны: «Кутшöм вынöн Тэ ставсö тайöс вöчан? Кодi Тэнö пуктiс тайöс вöчнысö?»
41011029	Исус воча шуис: «Ме тшöтш тiянлысь öтитор юала. Вочавидзанныд кö, висьтала, кутшöм вынöн ставсö тайöс вöча.
41011030	Иоанлöн пыртöмыс вöлi Енсянь али мортсянь? Вочавидзöй Меным».
41011031	Найö ас костаныс сёрнитiсны: «Шуам кö: "Енсянь", Сiйö шуас: "Мыйла сылы энö эскöй?"
41011032	Шуам-ö: "Мортсянь"?» Но найö полiсны йöзсьыс, öд Иоанöс ставныс збыльысь пуктiсны пророкö.
41011033	Найö вочавидзисны: «Огö тöдöй». Сэки Исус шуис: «Сiдзкö, Ме тшöтш ог висьтав, кутшöм вынöн ставсö тайöс вöча».
41012001	Исус кутiс висьтавны налы велöданвисьтъясöн: «Морт пуктас аслас йöрö виноград, гöгöрыс потшас, вотöс ныранiн кодъяс да джуджыд лэбув лэптас. Сэсся йöрсö виноград быдтысьяслы кöртымö сетас, ачыс мунас.
41012002	Вотöс чукöртан кадö овмöс кутысь мöдöдас кесйöгсö босьтны вотöсысь ассьыс пайсö.
41012003	Виноград быдтысьяс кутасны кесйöгсö, нöйтасны да вöтласны сiйöс куш киöн.
41012004	Овмöс кутысь мöд кесйöгöс мöдöдас. Сiйöс вачкаласны изйöн юрас, лёкысь сераласны сы вылын да вöтласны.
41012005	Мöдöдас коймöдöс, а сiйöс виасны. Уна мукöдöс на мöдöдас, но öтиясöс нöйтасны, мöдъясöс виасны.
41012006	Овмöс кутысьлöн нöшта вöлi öти, аслас муса пиыс. Медбöрти виноград быдтысьяс дiнö мöдöдас писö, мöвпыштас: "Менам пиысь, гашкö, яндысясны".
41012007	Виноград быдтысьяс шуасны öта-мöдныслы: "Тайö мортыслы вуджас овмöсыс. Мунам да виам сiйöс, медым овмöсыс миянлы коляс".
41012008	Найö кутасны сiйöс да виасны, шойсö виноград йöр сайö шыбитасны.
41012009	Мый вöчас овмöс кутысь? Сiйö локтас, виноград быдтысьясöс виас, а йöрсö мукöдлы сетас.
41012010	Энö öмöй Гижöдсьыс лыддьылöй тайöс: – Изйыс, кодöс шыбитiсны керка лэптысьяс, лоис пельöс изйöн.
41012011	Тайö Господьсянь да шензяна миян синъяслы».
41012012	Найö гöгöрвоисны, мый велöданвисьтыс вöлi на йылысь. Кöсйисны кутны Исусöс, но полiсны йöзсьыс. Сэки эновтiсны Сiйöс да мунiсны.
41012013	Сэсся найö мöдöдiсны Исус дiнö Ирöдлысь йöзсö да фарисейяс пиысь кодсюрööс, медым кыйны Исусöс сёрниас.
41012014	Найö локтiсны да шуисны Сылы: «Велöдысь, ми тöдам, мый Тэ веськыда сёрнитан да он пов йöзлöн шуасьöмысь. Тэ он видзöд морт вылö, а веськыда велöдан Енлöн туйö. Висьтав, колö-ö кесарлы вот мынтыны?»
41012015	Исус тöдiс, мый найö кык бана шаньгаяс, да шуис налы: «Мыйла тi зiлянныд кыйны Менö? Петкöдлöй Меным динартö».
41012016	Найö вайисны. Исус юалiс: «Кодлöн танi чужöмыс-нимыс?» Найö вочавидзисны: «Кесарлöн».
41012017	Исус шуис налы: «Кесарлысь сетöй кесарлы, а Енлысь – Енлы». Исус шемöсмöдiс найöс.
41012018	Исус дiнö локтiсны саддукейяс, кодъяс шуöны, ловзьöмыс пö абу. Найö юалiсны Исуслысь:
41012019	«Велöдысь, Мöисей гижöма, мый "ныв-питöм морт кö кулас, вокыслы колö босьтны сылысь гöтырсö да нюжöдны аслас вокыслысь рöдсö".
41012020	Сизим вок вöлi. Ыджыдыс гöтрасис, сэсся кулiс, ныв-пиыс эз коль.
41012021	Гöтырсö мöд вокыс босьтiс, сiйö тшöтш ныв-питöг кулiс. Сэсся коймöдыс босьтiс.
41012022	Тадзи сизимнанныс гöтрасисны да кулiсны ныв-питöг. Медбöрын аньыс кулiс.
41012023	Ловзьöм бöрас кодлы сiйö гöтырöн лоас, öд сизим верöс сылöн вöлi?»
41012024	Исус вочавидзис: «Тi ылалöмныд Гижöдъяссö да Енлысь вынсö тöдтöмныдла.
41012025	Ловзьöмаяс оз гöтрасьны да верöс сайö оз мунны. Найö енэжвыв анделъяс кодьöсь.
41012026	Ловзьöм йылысь шуа – тi öмöй энö лыддьылöй Мöисей небöгысь сотчысь лежнöг дорын вöвлöмтор йылысь? Ен шуис Мöисейлы: "Ме Öвраамлöн Ен, Исааклöн Ен да Яковлöн Ен".
41012027	Енмыс абу кулöмаяслöн Ен, Сiйö ловъяяслöн Ен. Тi ёна ылалöмныд».
41012028	Индöдö велöдысьясысь öти казялiс вензьöмсö да кылiс Исуслысь бура вочавидзöмсö. Сiйö матыстчис Исус дiнö да юалiс: «Став тшöктöм пиысь кутшöм медыджыдыс?»
41012029	Исус вочавидзис: «Медыджыд тшöктöмыс: Кывзы, Израиль! Господь, миян Ен, Сiйö öти Господь.
41012030	Радейт ассьыд Господь Ентö став сьöлöмнад, став олöмнад, став мывкыднад да став выннад. Тайö медыджыд тшöктöм.
41012031	Сы кодь мöд тшöктöмыс: радейт матыссатö асьтö моз. Тайö тшöктöмъясысь ыджыдджыкыс абу».
41012032	Индöдö велöдысь шуис Исуслы: «Тадз, Велöдысьöй! Тэ веськыда висьталiн, эм öти Ен, мöдыс абу.
41012033	Енмöс колö радейтны став сьöлöмнад, став мывкыднад, став олöмнад, став выннад да матыссатö радейтны асьтö моз. Тайö сотöм пемöсъясысь да став мукöд вись дорысь коланаджык».
41012034	Исус аддзис, мый сiйö сюся сёрнитö, да шуис: «Тэ абу ылын Енлöн Юралöмысь». Та бöрын некод нин эз лысьт юасьны Исуслысь.
41012035	Крамын велöдiгöн Исус шуис: «Мыйла нö Индöдö велöдысьяс шуöны, Кристос пö Давид пи?
41012036	Вежа Ловсянь сёрнитiгас Давид ачыс шуö: – Господь шуис менам Господьлы: "Пукав Менам веськыдладорын, кытчöдз ог пукты Тэнад кок улö Тэныд паныд мунысьясöс".
41012037	Давид шуö Сiйöс Господьöн. Кыдзи нö Сiйö сылы пиöн лоö?» Унаöн окотапырысь кывзiсны Исусöс.
41012038	Велöдiгас Сiйö висьтавлiс: «Видзчысьöй Индöдö велöдысьясысь. Найö радейтöны кузь паськöмöн ветлыны, йöзаинын чолöмалöмъяс кывзыны,
41012039	синагогаын водзын пукавны да гажöдчанiнын бурджыклаö пуксьыны.
41012040	Найö куштöны дöваяслысь керкасö да асьнысö петкöдлöм могысь дыр кевмысьöны. Но найöс лоö чорыда мыждöма».
41012041	Исус пуксис сьöм чукöртан кудлы паныд да видзöдiс, кыдзи йöзыс пуктiсны сэтчö сьöм. Озыръяс уна пуктiсны.
41012042	Локтiс гöль дöва да пуктiс кык ыргöн сьöм, тайö лоö öти ур мында.
41012043	Исус корис велöдчысьяссö да шуис налы: «Веськыда висьтала тiянлы: тайö гöль дöваыс быдöнысь унджык пуктiс.
41012044	Ставныс унасьыс чуктöдiсны, а тайö дöваыс этшасьыс сетiс ставсö, мый сылöн вöлi кынöмпöт вылас».
41013001	Кор Исус вöлi петö крамсьыс, öти велöдчысь шуис: «Велöдысьöй, видзöдлы, кутшöм изъясысь тэчöма керкаяссö!»
41013002	Исус шуис: «Аддзан тайö ыджыд керкаяссö? Татчö из вылö из оз коль, ставсö жугöдасны».
41013003	Кор Исус вöлi пукалö Олив керöсын, крамлы паныд, Петыр, Яков, Иоан да Öндрей ас кежаныс юалiсны Сылысь:
41013004	«Висьтав, кор ставыс тайö лоас? Мый серти ми тöдмалам сiйö кадсö?»
41013005	Исус шуис: «Видзчысьöй, мед эз ылöдны тiянöс.
41013006	Унаöн Менам нимöн локтасны да шуасны, ме пö Сiйö, да унаöс ылöдасны.
41013007	Кор кыланныд тыш мунöмъяс да тыш йылысь юöръяс, энö полöй. Тайö ставыслы колö лонысö, сöмын тайö абу на пом.
41013008	Войтыр войтырлы паныд сувтас, муяс öта-мöдныслы паныд кыпöдчасны. Уналаын лоас му вöрöм, тшыгъялöм да шызьöм. Но тайö ставыс чужтöм водзвывса дойяс на.
41013009	Видзöдöй ас бöрсяныд. Тiянöс кыскасны ёрдö да нöйтасны синагогаясын. Ме вöсна нуöдасны тiянöс юралысьяс да öксыяс водзö, медым найö тöдiсны Ме йылысь.
41013010	Помыс вотöдз Евангелльöсö колö висьтавны быд кыла войтырлы.
41013011	Кор нуöдасны тiянöс ёрдö, водзвыв энö майшасьöй, мый шуны. Висьталöй сiйö, мый лоö сетöма тiянлы сiйö кадас, öд Вежа Лов пондас сёрнитны, онö тi.
41013012	Вокыс воксö сетас вины, батьыс – писö. Ныв-пи сувтасны бать-мамыслы паныд да виасны найöс.
41013013	Менам ним вöсна унаöн мустöмтасны тiянöс, но сьöкыдсö помöдз нуысь мездмас».
41013014	«Кор тi аддзанныд пеж зывöксö сэтысь, кöнi сылы оз позь лоны, – та йылысь Даниил пророк на висьтавлiс; лыддьысьысь мед гöгöрвоö – сэки Юдея муын олысьяс мед пышъясны керöсъясö.
41013015	Кодi лоас керка вылас, мед оз пыр керкаас босьтны мыйкö.
41013016	Кодi лоас видз-му вылас, мед оз кос гортас паськöмысла.
41013017	Сiйö лунъясö ёна сьöкыд лоö нöбасьысьяслы да нёньöдчысьяслы.
41013018	Кевмысьöй, мед эз ковмы пышйынытö тöлын.
41013019	Сiйö лунъясö ыджыд шог суас йöзсö, татшöмыс Енмöн муюгыдсö вöчöмсянь эз на вöвлы да оз нин ло.
41013020	Господь кö тайö кадсö эз дженьдöд, ловъя морт эськö эз коль. Но Аслас бöрйöмаяс вöсна Сiйö дженьдöдiс тайö кадсö.
41013021	Сэки шуасны кö тiянлы: "Кристос танi", либö шуасны: "Кристос сэнi", энö эскöй.
41013022	Öд ылöгкристосъяс да ылöгпророкъяс локтасны да пондасны вöчны шензьöданаторъяс, медым ылöдны, позяс кö, весиг бöрйöмаясöс.
41013023	Видзчысьöй наысь. Ме тiянлы ставсö водзвыв висьталi».
41013024	«Сiйö лунъясö, тайö шог бöрас, шондiыс пемдас, тöлысьыс кусас,
41013025	енэжысь кодзувъяс усясны, енэжвыв вынъяс вöрзясны.
41013026	Сэки аддзасны кымöръяс вылын ыджыд вынöн да дзирдлунöн локтысь Морт Пиöс.
41013027	Сiйö мöдöдас анделъяссö нёльнан му вежтасас да чукöртас Ассьыс бöрйöмаяссö став му пельöссьыс.
41013028	Инжир пу вылö кö видзöдам, аддзам: вожъясыс кö ловзьöны да коръясыс потöны, сiдзкö, гожöмыс матын.
41013029	Тадзи, ставсö тайöс аддзигöн тöдöй: сiйö кадыс матын, öдзöс дорад нин.
41013030	Веськыда висьтала тiянлы: ставыс тайö лоас öнiя олысьяс дырйи на.
41013031	Енэжыс да муыс бырас, а Менам кывъясöй оз бырны.
41013032	Сiйö лунсö да сiйö кадсö некод оз тöд. Анделъяс оз тöдны, весиг Пиыс оз тöд, сöмын Батьыс тöдö.
41013033	Видзчысьöй, мед энö унмовсьöй, да пыр кевмысьöй, öд онö тöдöй, кор сiйö кадыс воас.
41013034	Тайöс позьö öткодявны морткöд, кодi гортсьыс мунiгöн кольö ассьыс керкасö кесйöгъяслы да быдöнлы сетö удж, а керкасö видзысьлы тшöктö лоны дасьöн.
41013035	Сiдзкö, лоöй дасьöсь, öд онö тöдöй, рытын-ö, вой шöрын-ö, петук чуксасигöн-ö, асывводзын-ö локтас керка кутысь.
41013036	Мед эз су тiянöс узьöмöн тöдлытöг локтöмнас!
41013037	Мый висьтала тiянлы, висьтала быдöнлы: лоöй дасьöсь».
41014001	Ыджыд лунöдз, Шомтöм нянь сёян лунъясöдз кык лун на вöлi. Аркирейяс да Индöдö велöдысьяс корсисны, кыдзи эськö ылöдлöмöн босьтны Исусöс да вины.
41014002	Но шуисны, Ыджыд лунö пö оз ков, öд йöзыс вермасны шызьыны.
41014003	Исус вöлi Вифания сиктын, Сiйö сёйис проказаысь бурдöм Симон ордын. Сэтчö локтiс ань, сiйö вайис вальдi дозйын зэв дона нард вый. Ань жугöдiс дозсö да кисьталiс выйсö Исуслы юр вылас.
41014004	Кодсюрö дöзмöмпырысь шуасисны ас костаныс: «Мыйла, бара, лотö-а?
41014005	Тайö выйсö позис вузавны куимсё динарысь донаджыка да сьöмсö сетны гöльяслы». Тадзи найö шуасисны аньыс вылö.
41014006	Исус шуис: «Öвсьöй сыысь! Мыйла тi сiйöс шöйöвоштанныд? Сiйö буртор вöчис Меным.
41014007	Гöльяс пыр лоасны тiянкöд, и тi верманныд вöчны налы бурсö, кор кöсъянныд, а Ме тiянкöд ог пыр ло.
41014008	Тайö аньыс вöчис, мый вермис: дасьтiс Менö дзебигкежлö.
41014009	Веськыда висьтала тiянлы: муюгыд пасьтала, кöнi висьталасны тайö Евангелльöсö, сэнi казьтыштасны тайö аньсö да висьталасны, мый сiйö вöчис».
41014010	Искариот Иуда вöлi дас кык велöдчысьысь öти. Сiйö мунiс аркирейяс дiнö вузавны налы Исусöс.
41014011	Тайöс кылöм бöрын найö нимкодьпырысь кöсйысисны сетны сылы сьöм. Иуда пондiс корсьны лöсялан кад, медым вузавны Исусöс.
41014012	Шомтöм нянь сёян лунъяс дырйи медводдза лунö, кодыр начкисны Ыджыд лунся ыжöс, велöдчысьяс юалiсны Исуслысь: «Кöнi кöсъян сёйны Ыджыд лунся ыжöс? Ми мунам да дасьтам».
41014013	Кык велöдчысьöс мöдöдiг Исус шуис налы: «Мунöй карас. Тiянлы паныдасяс гырничын ва нуысь морт, мунöй сы бöрся.
41014014	Кытчö сiйö пырас, висьталöй сэнi керка кутысьыслы: "Велöдысь юасьö, кутшöм вежöсын Аслас велöдчысьяскöд вермас сёйны Ыджыд лунся ыжöс".
41014015	Сiйö петкöдлас тiянлы вылыс судтасьыс ыджыд вежöс, кодöс дасьтöма да вольсавлöма. Сэнi и лöсьöдöй».
41014016	Велöдчысьяс мунiсны, воисны карас да аддзисны: ставыс лои Исуслöн висьталöм серти. Найö дасьтiсны Ыджыд лунся сёян.
41014017	Рытнас Исус локтiс дас кыкнан велöдчысьыскöд.
41014018	Сёйиганыс шуис налы: «Веськыда висьтала тiянлы: тiян пиысь öти, Мекöд тшöтш сёйысь, вузалас Менö».
41014019	Шогö усьöмöн быдöн кутiс юасьны Сылысь: «Ог-ö ме?»
41014020	Исус вочавидзис: «Тiян пöвстысь, дас кыксьыс öти, сiйö Мекöд öти тасьтiысь сёйö.
41014021	Морт Пи мунö, кыдзи гижöма Сы йылысь. Но курыд шог Сiйöс вузалысьлы! Бурджык сылы вöлi, эз кö чужлы».
41014022	Сёйиганыс Исус босьтiс нянь, Енмöс аттьöалöмöн чегис няньсö да велöдчысьяслы сетiгас шуис: «Босьтöй, сёйöй, тайö Менам Яй».
41014023	Сэсся босьтiс чаша, аттьöалiс Енмöс да сетiс велöдчысьясыслы. Ставныс юисны сэтысь.
41014024	Исус шуис налы: «Тайö Менам Вир – Выль Йитöдлöн Вир – киссьö уна вöсна.
41014025	Веськыда висьтала тiянлы: Енлöн Юраланiнын выльöс ютöдз ог понды юны виноград юансö».
41014026	Енлы сьылöм бöрын найö кайисны Олив керöсö.
41014027	Исус шуис велöдчысьясыслы: «Тавой тi ставныд эновтанныд Менö. Гижöма: "Видзысьсö кувмöн дойда, да ыжъясыс разаласны".
41014028	Ловзьöм бöрам Ме виччыся тiянöс Галилеяын».
41014029	Петыр шуис: «Ставныс кö эновтасны Тэнö, ме ог».
41014030	Исус вочавидзис: «Веськыда висьтала тэныд: тавой петуклöн кыкысь чукöсттöдз на тэ куимысь соссян Меысь».
41014031	Петыр ёнджыка на шуалiс: «Весиг кö кувны ковмас Тэкöд, ог соссьы». Тадзи шуалiсны тшöтш мукöд велöдчысьыс.
41014032	Исус велöдчысьясыскöд локтiс Гефсиманö. Сiйö шуис налы: «Пукалыштöй танi Менам кевмысигкостi».
41014033	Аскöдыс босьтiс Петырöс, Яковöс да Иоанöс. Исусöс полöм да шогалöм босьтiс.
41014034	Сiйö шуис: «Шогöй кувмöн топöдö лолöс. Кольччöй татчö да энö узьöй».
41014035	Ачыс водзлань муныштiс да муö уськöдчöмöн пондiс кевмысьны, медым, позис кö, тайö кадыс ордйис Сiйöс.
41014036	Сiйö шуалiс: «Авва, Батьöй! Тэныд ставыс вермана. Вешты Ме дiнысь тайö чашасö. Сöмын мед лоас Тэнад кöсйöм серти, а оз Менам».
41014037	Исус бöр локтiс да аддзис: велöдчысьясыс унмовсьöмаöсь. Петырлы шуис: «Симон, узян-ö? Öти час весиг эн вермы узьтöг олыштны.
41014038	Энö узьöй, кевмысьöй, мед ыштöдöмыс эз вермы тiянöс. Лолыд öд пыр дась, а вир-яйыд жеб».
41014039	Исус мöдысь мунiс да воддза мозыс кевмысис.
41014040	Локтöм бöрас бара аддзис: велöдчысьяссö унмыс топыда личкöма. Найö эз тöдны, мый вочавидзны Сылы.
41014041	Коймöдысь локтiгас Исус шуис налы: «Пыр на узянныд да шойччанныд? Тырмас. Кадыс воис. Морт Пиöс мыжаяс киö сетöны.
41014042	Чеччöй, мунамöй. Менö вузалысь матын нин».
41014043	Исуслöн сёрнитiгкостi локтiс Иуда, дас кык велöдчысьысь öти. Сыкöд тшöтш локтiсны зоръясöн да шыпуртъясöн уна йöз. Найöс мöдöдöмаöсь аркирейяс, Индöдö велöдысьяс да пöрысьяс.
41014044	Исусöс вузалысь шуöма локтöмаяслы, кодöс пö окышта, Сiйöс босьтöй да нуöдöй, син увсьыныд энö лэдзöй.
41014045	Иуда веськыда мунiс Исус дiнö да шуис: «Велöдысьöй», сэсся окыштiс Сiйöс.
41014046	Сэки кытшалiсны да босьтiсны Исусöс.
41014047	Сэнi сулалысьясысь öти перйис шыпуртсö да керыштiс аркирей кесйöглысь пельсö.
41014048	Исус шуис: «Лёк вöчысьöс моз зорйöн-шыпуртöн локтiнныд босьтны Менö.
41014049	Ме быд лун тiян крамын велöдi, да тi энö босьтöй Менö. Тадзи инöны Гижöдъяс».
41014050	Сэки велöдчысьяс ставныс эновтiсны Исусöс да пышйисны.
41014051	Öти зон вöтчис Исус бöрся, но сiйöс кутiсны. Зонка нетшыштчис да пасьтöгыс пышйис. Куш яй вылас плавгöм дöраыс колис шыпуртаяслöн киö.
41014053	Исусöс вайöдiсны аркирей ордö. Сэтчö чукöртчисны пöрысьяс, Индöдö велöдысьяс да став аркирейыс.
41014054	Петыр бöрö кольччöмöн вöтчис Исус бöрся аркирей керка дорöдз. Пырис йöрас да пуксис кесйöгъяскöд орччöн би дорö шонтысьны.
41014055	Аркирейяс да став веськöдлан котырыс корсисны Исуслы паныд висьталысьясöс, медым сэсся мыждыны да вины Сiйöс. Но колана висьталысьыс эз сюр.
41014056	Унаöн пöръясьöмöн висьталiсны Исус йылысь, но налöн висьталöмыс торъялiс öта-мöдсьыс.
41014057	Кодсюрö висьталiсны:
41014058	«Ми кывлiм: Сiйö шулiс, жугöда пö киöн вöчöм тайö крамсö, сэсся пö куим лунöн лэпта мöдöс, киöн вöчтöмöс».
41014059	Но весиг налöн висьталöмыс торъялiс öта-мöдсьыс.
41014060	Сэки аркирей сувтiс шöрас да юалiс Исуслысь: «Мый воча шуан?»
41014061	Исус чöв олiс, нинöм эз вочавидз. Аркирей юалiс Сылысь: «Тэ-ö Кристос, Ошканаыслöн Пиыс?»
41014062	Исус вочавидзис: «Ме. И тi аддзанныд Морт Пиöс, Ставсöвермысьлöн веськыдладорас пукалысьöс да кымöръяс вылын локтысьöс».
41014063	Ассьыс паськöмсö косялiг аркирей шуис: «Висьталысьяс миянлы оз нин ковны,
41014064	тi асьныд кывлiнныд, Сiйö Енмöс омöльтö. Мый шуанныд?» Ставныс мыжалiсны Исусöс да öти вомöн шуисны вины Сiйöс.
41014065	Кодсюрö пондiсны сьöлавны Сылы, Сылысь чужöмсö вевттьöмöн нöйтiсны да шуалiсны: «Висьтав, Пророк, кодi кучкис?» Видзысьяс тшöтш кучкалiсны Сылы чужöмас.
41014066	Петыр вöлi керка йöрас. Аркирейлöн кесйöгъяс пиысь öти ань локтiс сэтчö.
41014067	Сiйö аддзис би дорын шонтысьысь Петырöс да сы вылö видзöдлöмöн шуис: «Тэ тшöтш Назаретса Исускöд вöлiн».
41014068	Петыр соссис: «Ог тöд Сiйöс. Ог гöгöрво, мый висьталан», сэсся петiс водз йöрас. Кылiс петуклöн чукöстöм.
41014069	Аньыс бара казялiс Петырöс да пондiс висьтавлыны сэнi сулалысьяслы, тайö мортыс пö на пиысь.
41014070	Петыр бара соссис. Бöрынджык сэнi сулалысьяс шуисны Петырлы: «Тэ дзик на пиысь. Тэ Галилеяысь, сёрниыд на кодь».
41014071	Петыр енмасьöмöн пондiс соссьыны: «Ог тöд тайö Мортсö, код йылысь висьталанныд».
41014072	Кылiс петуклöн мöдысь чукöстöм. Сэки Петырлы уси тöд вылас Исуслöн шуöмыс: «Петуклöн кыкысь чукöсттöдз на тэ куимысь соссян Меысь». Петыр ырзöмöн бöрддзис.
41015001	Асывводзнас аркирейяс, пöрысьяс, Индöдö велöдысьяс да став веськöдлан котырыс чукöртчисны öтлаö. Сёрнитчöм бöрын Исусöс кöрталöмöн нуöдiсны Пилат дiнö да сетiсны сылы.
41015002	Пилат юалiс Исуслысь: «Тэ-ö юдейяслöн Öксыыс?» Исус вочавидзис: «Тэ шуан».
41015003	Аркирейяс унаторйысь мыжалiсны Исусöс.
41015004	Пилат бара юалiс Сылысь: «Он тай нö нинöм шу? Кылан, кутшöма Тэнö мыжалöны».
41015005	Исус весиг воча кыв эз шу. Пилатöс тайö шензьöдiс.
41015006	Быд во Ыджыд лунö йöз корöм серти Пилат лэдзлiс дзескыдiнысь öти мортöс.
41015007	Сэки дзескыдiнын пукалiсны зык лэптысьяс. На лыдын тшöтш вöлi Варавва. Зык дырйиыс найö мортöс виöмаöсь.
41015008	Чукöртчöм йöз пондiсны горзöмöн корны Пилатöс вöчны налы сiйö, мый пыр вöчлывлiс.
41015009	Пилат юалiс: «Кöсъянныд-ö, медым ме лэдзи тiянлы юдейяслысь Öксысö?»
41015010	Пилат тöдiс, мый аркирейяс вайöдiсны Исусöс вежалöмныс понда.
41015011	Аркирейяс ыззьöдiсны йöзсö, мед Исус пыдди корасны лэдзны Варавваöс.
41015012	Пилат юалiс: «Мый шуанныд вöчны Сыкöд, кодöс юдейяслöн Öксыöн нимтанныд?»
41015013	Найö горöдiсны: «Тувъяв Сiйöс!»
41015014	«Мый лёксö Сiйö вöчис?» – юалiс Пилат. Йöзыс гораджыка на горöдiсны: «Тувъяв Сiйöс!»
41015015	Йöзлы шогмöм могысь Пилат лэдзис Варавваöс, а Исусöс нöйтöм бöрын сетiс тувъявны.
41015016	Шыпуртаяс нуöдiсны Исусöс римса юралысьлöн керка йöрö, сэтчö чукöртiсны и мукöд шыпуртаясöс.
41015017	Найö пасьтöдiсны Исусöс пемыдгöрд кышанö, юрас пуктiсны лежнöгысь кыöм юркытш,
41015018	сэсся пондiсны нимöдны Сiйöс: «Мед олас юдейяслöн Öксы!»
41015019	Кучкалiсны юрас беддьöн, сьöлалiсны Сiйöс да пидзöсчанясьöмöн копрасисны Сы водзын.
41015020	Сералöм-лёкöдöм бöраныс найö босьтiсны Исус вылысь пемыдгöрд кышансö да бöр пасьтöдiсны Сiйöс Аслас паськöмö, сэсся нуöдiсны тувъявны.
41015021	Исуслысь крестсö тшöктiсны нуны видз-му вылысь локтысь киринеяса Симонлы, Öльöксанлöн да Руфослöн батьлы.
41015022	Исусöс вайöдiсны Голгопа керöсö, нимыслöн вежöртасыс лоö "Юр лы".
41015023	Сэнi Сылы сетiсны смирна сора вина, но Сiйö эз ю.
41015024	Исусöс тувъялöм бöрын шыпуртаяс пудъясьöмöн юкисны Сылысь паськöмсö.
41015025	Исусöс тувъялiсны öкмыс час асылö.
41015026	Юр весьтас öшöдiсны мыжалан пасйöд: «Юдейяслöн Öксы».
41015027	Сыкöд орччöн тувъялiсны кык лёк вöчысьöс: öтисö веськыдладорас, мöдсö шуйгаладорас.
41015028	Тадзи инiс Гижöдыс: «Сiйöс пуктiсны Индöдтöг олысьяс лыдö».
41015029	Сэтi мунысьяс лёкысь видзöдöмöн омöльтiсны Исусöс: «Крам жугöдысь да куим лунöн сiйöс лэптысь,
41015030	мезды Асьтö, лэччы крест вывсьыд».
41015031	Сiйöс лёкöдiсны тшöтш аркирейяс да Индöдö велöдысьяс: «Мукöдöс мездiс, а Асьсö мездыны оз вермы!
41015032	Кристос, Израиль Öксы, мед лэччас крест вывсьыс. Аддзылам кö тайöс, сэки эскам». Исусöс лёкöдiсны тшöтш орччöн тувъялöмаяс.
41015033	Лун шöр кадö пемдiс став му пасьталаыс, пемыдыс сулалiс куим часöдз.
41015034	Куим час гöгöрын Исус ыджыд шыöн горöдiс: «Эли, Эли, ламма сабактани? Енмöй, Енмöй, мыйла Тэ колин Менö?»
41015035	Сэнi сулалысьясысь кодсюрö шуисны, Илляöс пö корö.
41015036	Öти морт котöртiс, кöтöдiс шома винаöн губка, сэсся бедь помö сатшкöмöн мыччис сiйöс Исуслы да шуис: «Энлöй! Видзöдлам, локтас оз Илля лэдзны Сiйöс».
41015037	Исус горöдiс ыджыд шыöн, сэсся лолыс петiс.
41015038	Сэки крамын öшалысь дöраыс вывсяньыс улöдзыс кык пельö косяссис.
41015039	Шыпуртаяслöн веськöдлысь сулалiс Исуслы воча. Кор сiйö аддзис, кыдзи Исуслöн горöдöм бöрын лолыс петiс, шуис: «Тайö Мортыс збыльысь Ен Пи вöлöма».
41015040	Сэнi вöлiны аньяс, кодъяс ылiсянь видзöдiсны. На пöвстын вöлiны Магдала Марья, томджык Яковлöн да Иосейлöн Марья мамныс да Саломия.
41015041	Галилеяын найö ветлывлiсны Исускöд да кесъявлiсны Сылы. Нöшта сэнi вöлi уна мукöд ань, кодъяс локтiсны Исускöд Ерусалимö.
41015042	Вöлi рыт, шойччан лунлы паныд.
41015043	Аримафея карысь воис Öсип, веськöдлан котырысь пыдди пуктана морт. Сiйö виччысис Ен Юралöмлысь воöмсö. Сiйö повтöг мунiс Пилат дiнö да корис Исуслысь шойсö.
41015044	Пилат чуймис, мый Исус кулöма нин. Сiйö корис шыпуртаяслысь веськöдлысьöс да тöдмалiс, важöн-ö кулiс.
41015045	Кор Пилат тöдмалiс Исуслöн кулöм йылысь, лэдзис Öсиплы босьтны шойсö.
41015046	Öсип ньöбис шабдi дöра, босьтiс крест вылысь шойсö, гартыштiс дöраö да пуктiс кыртаö кералöм дзебанiнö. Пыранiнас путкыльтiс из.
41015047	Магдала Марья да Иосейлöн Марья мамыс видзöдiсны, кытчö дзебасны Исусöс.
41016001	Шойччан лун бöрын Магдала Марья, Яковлöн Марья мамыс да Саломия ньöбисны чöскыд дука выйяс, медым мавтны Исусöс.
41016002	Шойччан лун бöрын водз асывнас, шондi петiгöн, найö мунiсны дзебанiнö,
41016003	ас костаныс сёрнитiсны: «Кодi путкыльтас изсö пыранiнсьыс?»
41016004	Воиганыс найö аддзисны: изсö вöлi вештöма. Изйыс вöлi зэв ыджыд.
41016005	Дзебанiнö пыриганыс найö аддзисны веськыдладорсьыс еджыд паськöма пукалысь зонмöс да ёна повзисны.
41016006	Сiйö шуис налы: «Энö полöй. Ме тöда, тi корсянныд тувъявлöм Назаретса Исусöс. Сiйö ловзис. Сiйö танi абу. Видзöдлöй куйланiнсö, татчö Сiйöс пуктылiсны.
41016007	Мунöй, юöртöй велöдчысьясыслы, тшöтш Петырлы: Исус виччысьö найöс Галилеяын. Сэтысь аддзасны Сiйöс, тадзи Сiйö Ачыс висьтавлiс налы».
41016008	Аньяс петiсны да шöйöвошöмöн котöртiсны дзебанiнысь. Найöс тiралöм босьтiс. Найö нинöм эз висьтавлыны, полiсны да.
41016009	Шойччан лун бöрын водз асывнас ловзьöм Исус медводз петкöдчис Магдала Марьялы, код пытшкысь Сiйö вöтлiс коркö сизим пеж лолöс.
41016010	Марья мунiс да юöртiс лоöм йывсьыс Исускöд ветлысьяслы, кодъяс öнi шогсисны да бöрдiсны.
41016011	Кор кылiсны, мый Исус ловъя да Марья аддзылöма Сiйöс, найö эз эскыны.
41016012	Та бöрти Исус петкöдчылiс мöд мыгöрöн на пиысь кыклы, кодъяс вöлi мунöны орчча сиктö.
41016013	Найö бöр косiсны да юöртiсны мукöдыслы, но весиг налы эз эскыны.
41016014	Медбöрын Исус петкöдчис дас öти велöдчысьыслы, кор найö вöлi сёйöны. Сiйö янöдiс найöс эскытöмсьыс да сьöлöмнысö чорзьöдöмысь, öд найö эз эскыны налы, кодъяс аддзылiсны Сiйöс ловзьöм бöрас.
41016015	Сэсся шуис налы: «Мунöй став муюгыд пасьтала да висьталöй Евангелльöсö ставныслы.
41016016	Кодi эскас да пыртчас, сiйö мездмас. Кодi оз эскы, сiйöс лоö мыждöма.
41016017	Эскысьяслöн лоасны татшöм индысьпасъяс: Менам нимöн пондасны вöтлавны пеж ловъясöс да сёрнитны выль кывъяс вылын.
41016018	Босьтасны кö кианыс змейöс да юасны кö мыйкö кулантор, таысь налы лёкыс оз ло. Найö пуктасны кинысö висьысьяс вылö, да найö бурдасны».
41016019	Тайöс висьталöм бöрын Господь кыпöдчис енэжö да пуксис Ен веськыдладорö.
41016020	А велöдчысьясыс мунiсны да быдлаын висьтавлiсны Бур Юöр. Господь отсалiс налы да вынсьöдiс Юöрсö индысьпасъясöн. Аминь.
42001001	Дона Феофил! Унаöн нин босьтчылiсны гижны миянын вöвлöмторъяс йылысь. Тайö лоöмторъяс йылысь миянлы юöртiсны найö, кодъяс ставсö тайöс аддзылiсны да лоисны сэсся Ен Кывлы кесъялысьясöн. Водзысяньыс ставсö лючки-бура туялöм бöрын тшöтш ме шуи гижны тэныд став йывсьыс сьöрсьöн-бöрсьöн.
42001004	Тэныд вöлi висьталöма тайö вöвлöмторъяс йывсьыс, но ме кöсъя подулалöмöн петкöдлыны тэныд Бур Юöрлысь збыльсö.
42001005	Ирöд öксыалан лунъясö Юдея муын олiс Закар нима поп, сiйö вöлi Авей поп котырысь. Закарлöн Елизавета гöтырыс вöлi Аарон чужанвужйысь.
42001006	Найö кыкнанныс олiсны Ен водзын веськыда, ставсö вöчисны Господьлöн тшöктöм серти.
42001007	Челядьыс налöн эз вöв, öд Елизавета эз вермы вайны кагасö, и кыкнанныс вöлiны ыджыд арлыдаöсь нин.
42001008	Воис кад Закар котырлы кесъявны Ен водзын.
42001009	Попъяслöн лöсьöдöм серти пудъясисны, и Закар пырис Господьлöн крамö тшынöдны.
42001010	Закарлöн тшынöдiгкостi став йöзыс кевмысисны ортсыас.
42001011	Сэки петкöдчис Закарлы Господьлöн андел. Сiйö сулалiс тшынöдчан пызан веськыдладорын.
42001012	Анделöс аддзöмысь Закар шöйöвошис, сiйöс полöм босьтiс.
42001013	Андел шуис: «Эн пов, Закар. Енмыс кылöма тэнсьыд кевмöмтö. Елизавета гöтырыд чужтас тэныд пи. Пукты сылы Иоан ним.
42001014	Долыд гажöн тырас тэнад сьöлöмыд, да уна йöзлы нимкодьлун ваяс сылöн чужöмыс.
42001015	Господь водзын сiйö лоас ыджыд мортöн, вина-сур оз кут юны, мам кынöмас на сiйö тырас Вежа Лолöн.
42001016	Израиль войтырысь сiйö унаöс бергöдас налöн Господь Енлань.
42001017	Сiйö мунас Господь водзын Илля лов-вынöн, бергöдас батьяслысь сьöлöмсö ныв-пиланьыс, кывзысьтöмъясöс – веськыда олысьлöн мывкыдлунö, медым дасьтыны войтырсö Господьлы».
42001018	Закар юалiс анделлысь: «Кыдзи ме тöдмала тайöс? Ачым пöрысь, дай гöтырöй абу нин том».
42001019	Андел вочавидзис: «Ме, Гавриил, сулала Ен водзын. Менö мöдöдöма сёрнитны тэкöд, висьтавны тайö Бур Юöрсö тэныд.
42001020	Но меным эскытöмыдла тэ воштан кыв-вортö, он вермы сёрнитнытö менам кывъяслöн ас кадö интöдз».
42001021	Сэккостi йöзыс виччысисны Закарöс да шензисны крамын сылöн дыр олöмысь.
42001022	Сэтысь петöм бöрын Закар эз вермы сёрнитнысö. Йöзыс гöгöрвоисны, мый сiйö аддзылöма Енсянь петкöдчылöм. Закар сёрнитiс йöзыскöд пасъясöн.
42001023	Кесъялан лунъяс бöрын Закар локтiс гортас.
42001024	Елизавета гöтырыс регыд пондiс нöбасьны. Вит тöлысь чöж сiйö эз петкöдчыв йöз син водзö, олiс татшöм мöвпъясöн:
42001025	«Господь вöчис тайöс. Сiйö видзöдлiс мелань да вештiс менсьым йöз водзын яналöмöс».
42001026	Квайтöд тöлысьнас Ен мöдöдiс Гавриил анделöс Галилеяса Назарет карö
42001027	Мария нима ныв дiнö. Мария вöлi кикутöма Давид чужанвужйысь Öсип нима морткöд.
42001028	Мария дiнö пырöм бöрын андел шуис: «Нимкодясь, бурсиöм аньöй! Господь тэкöд!»
42001029	Мария чуймис анделöс аддзöмысь да сылöн кывъясысь. Сiйö мöвпалiс, мый водзын нö сылы татшöм чолöмалöмыс.
42001030	Андел шуис сылы: «Эн пов, Мария, тэныд вичмис Енсянь буралöмыс.
42001031	Тэ сьöктан, чужтан пи да пуктан Сылы Исус ним.
42001032	Ыджыд морт Сыысь петас, Сiйöс шуасны Медвылыссалöн Пиöн. Господь Ен сетас Сылы Давид батьыслысь юралан пуклöссö.
42001033	Сiйö кутас ыджыдавны Яков котырын нэмъяс чöж, да Сылöн Юралöмлы оз ло помыс».
42001034	Мария юалiс анделлысь: «Вермас öмöй тадзисö лоны, ме öд ныв на?»
42001035	Андел вочавидзис: «Вежа Лов лэччас тэ вылö, Медвылыссалöн выныс вевттяс тэнö. Та вöсна тайö чужысьыс вежа, Сiйöс шуасны Ен Пиöн.
42001036	Тэнад рöдвужыд, ныв-питöм Елизавета, пöрысьö-нэмö квайтöд тöлысь нин пиöн нöбасьö.
42001037	Енлы нинöм вермытöмыс абу».
42001038	Сэки Мария шуис: «Ме Господьлöн кесйöг, мед лоас тэнад висьталöм серти». Сэсся андел мунiс.
42001039	Кымынкö лун мысти Мария тэрмасьöмöн мöдöдчис керöсвыв муö, Иуда карö.
42001040	Закар керкаö пыригöн сiйö чолöмалiс Елизаветаöс.
42001041	Мариялöн чолöмалöмысь Елизаветалöн кынöмас кагаыс чеччыштiс. Елизавета тырис Вежа Лолöн
42001042	и гораа шыасис: «Бурсиöма тэнö аньяс пиысь, бурсиöма сьöлöмув кагатö!
42001043	Кодi нö ме, мый Господьöйлöн мамыс локтö ме ордö?
42001044	Мыйöн сöмын кылi чолöмасьöмтö, кагаöй долыда чеччыштiс кынöмын.
42001045	Тэ шуда, эскин да, öд Господьлöн тэныд шуöмыс инас».
42001046	Мария шуис: – Ошкö сьöлöмöй Господьöс,
42001047	нимкодясьö лолöй Ен вöсна, Мездысьöй вöсна,
42001048	öд Сiйö видзöдлiс Аслас коньöр кесйöглань. Öнiсянь став чужысьыс шуас менö шудаöн,
42001049	öд татшöм ыджыдтор вöчис меным Вына Енмыс. Вежа Сылöн нимыс!
42001050	Нэмсянь нэмöдз Сiйö буралö Сыысь полысьяс дiнö.
42001051	Сылöн киыс вöчис ыджыдсьыс-ыджыд уджъяс: разöдiс вылö кыпöдчысь сьöлöмаясöс,
42001052	юралан пуклöсъясысь юралысьясöс чöвтiс, улö пуктöмаясöс кыпöдiс,
42001053	тшыгъялысьясöс пöттöдзныс вердiс, озыръясöс куш киöн мöдöдiс.
42001054	Сибöдiс Израильöс, Ассьыс кесъялысьсö, да казьтыштiс миян батьяслы, Öвраамлы да сысянь чужысьяслы нэмъяс кежлö кöсйысьöм буралöмсö.
42001056	Мария олiс Елизавета ордын тöлысь куим, сэсся бöр мунiс гортас.
42001057	Елизаветалы воис кад чужтыны, да сiйö чужтiс пи.
42001058	Матiгöгöр олысьяс да рöдвужыс тöдмалiсны Господьлысь буралöмсö Елизавета дiнö да тшöтш нимкодясисны сыкöд.
42001059	Кöкъямысöд луннас локтiсны вундыштны кагасö да кöсйисны сетны сылы Закар батьыслысь нимсö.
42001060	Мамыс шуис: «Энöй. Пуктам сылы Иоан ним».
42001061	Сылы шуисны: «Тэнад рöдвужын татшöм нимаыс некод абу».
42001062	Сэсся пасъяс отсöгöн юалiсны батьыслысь, кутшöм ним сiйö кöсйö сетны кагаыслы.
42001063	Закар корис пöвтор да сэтчö гижис: «Иоан лоö нимыс». Ставныс чуймисны.
42001064	Сэки воссис Закарлöн кыв-ворыс, да сiйö кутiс ошкыны Енмöс.
42001065	На гöгöр олысьясöс полöм босьтiс. Став тайö лоöмтор йывсьыс сёрниыс паськалiс керöсвыв Юдея му пасьтала.
42001066	Тайöс кывлысьяс чуймöмöн юасисны: «Кодöн лоö тайö кагаыс?» Господьлöн киыс збыльысь вöлi сы вылын.
42001067	Кагалöн Закар батьыс тырис Вежа Лолöн да пондiс пророкавны:
42001068	– Ошка Господьöс, Израильлысь Енмöс! Сiйö бергöдчис Аслас войтырлань, дасьтiс сылы мездмöм.
42001069	Давид кесъялысьлöн чужанвужйысь Сiйö сетiс миянлы Вына Мездысьöс.
42001070	Тадзи важысянь Сiйö кöсйысьлiс Аслас вежа пророкъяс пыр.
42001071	Сiйö кöсйысис мездыны миянöс паныд мунысьясысь, дорйыны мустöмтысьяслöн киысь,
42001072	лоны бур сьöлöмаöн миян батьяс дiнö да кутны тöд вылас Ассьыс вежа йитöдсö,
42001073	Öвраам батьнымлы Ассьыс сетöм кывсö.
42001074	Паныд мунысьяс киысь мездмöм бöрын ми вермам повтöг
42001075	кесъявны Сылы вежалунöн да веськыда став олöм чöжным.
42001076	Тэнö, кагаöй, пуктасны Медвылыссалöн пророкö. Тэ мунан Господь водзын дасьтыны туйяс Сылы,
42001077	юöртны Сылöн войтырлы мездмöм йылысь да налысь мыжъяссö прöститöм йылысь.
42001078	Миян бур сьöлöма Ен ыстас миянлы енэжсянь асъя кыа,
42001079	сетас югыдсö пемыдын да кулан вуджöр улын олысьяслы, Сiйö веськöдас кокнымöс лöньлуна туй вылö.
42001080	Кага быдмис да ловнас вынсялiс. Израильлы аслас петкöдчан лунöдз сiйö олiс овтöминъясын.
42002001	Сiйö лунъясö Римын ыджыдалысь Август кесар тшöктiс гижавны ас мусьыс став йöзсö.
42002002	Тайö медводдза гижалöмыс вöлi Сирияын Квириний ыджыдалан кадö.
42002003	Быдöн мунiс гижасьны аслас чужан карö.
42002004	Öсип вöлi Давид чужанвужйысь. Та вöсна аслас Мария гöтырпукöд, кодi вöлi нöбасьö, сiйö мунiс гижасьнысö Галилеяса Назарет карысь Юдея муö, Виплием нима Давид карö.
42002006	Виплиемö воöм мысти Мариялы воис кад чужтыны.
42002007	Сiйö чужтiс Пи, ассьыс медводдза кагасö. Рузумö гартыштöмöн Мария пуктiс кагасö лясниö, öд туйморт керкаын налы узянiныс эз сюр.
42002008	Сэнi матiгöгöрас вöлiны ыж видзысьяс. Войнас найö видзисны ыжъяснысö видз вылын.
42002009	Виччысьтöг на водзö сувтiс Господьлöн андел. Господьлöн дзирдлуныс югзьöдiс ыж видзысьясöс, да найö ёна повзисны.
42002010	Андел шуис налы: «Энö полöй! Ме висьтала тiянлы нимкодьсьыс-нимкодь юöр, тайö ваяс ыджыд долыдлун став войтырлы.
42002011	Талун Давид карын тiянлы чужис Мездысь – Господь Кристос.
42002012	Лясниысь тi аддзанныд рузумö гартыштöм кагаöс – тайö лоö тiянлы пасöн».
42002013	Виччысьтöг анделкöд орччöн тыдовтчис лыдтöм-тшöттöм андел чукöр. Найö ошкисны Енмöс:
42002014	– Ошкöм Медвылысса Енлы! Му вылын лöнь олöм, йöз костын бур кöсйöм!
42002015	Анделъяслöн енэжö кайöм бöрын ыж видзысьяс шуисны öта-мöдныслы: «Мунамöй Виплиемö, видзöдлам Господьсянь миянлы юöртöм лоöмторсö».
42002016	Найö тэрмасьöмöн мунiсны сэтчö да аддзисны сэтысь Марияöс, Öсипöс да лясниын куйлысь кагаöс.
42002017	Сэсся висьталiсны кага йылысь кывлöмторсö.
42002018	Кывзысьясöс шензьöдiс ыж видзысьяслöн висьталöмыс.
42002019	Мария видзис тайö висьталöмсö сьöлöмас да мöвпалiс та йылысь.
42002020	Ыж видзысьяс бöр мунiсны Енмöс ошкöмöн да аттьöалöмöн ставсьыс, мый кывлiсны да аддзылiсны. Ставыс лои анделлöн висьталöм серти.
42002021	Кöкъямыс лун мысти воис кад вундыштны кагаöс. Сылы сетiсны Исус ним, öд Мариялöн нöбасьтöдз на тадзи нимтiс Сiйöс андел.
42002022	Мöисей Индöд серти сöстöммöдчан лунö Исусöс вайисны Ерусалимö Господь водзö.
42002023	Öд Господьлöн Индöд серти медводдза чужысьöс, пи кагаöс, колö вöлi сины Господьлы.
42002024	Господьлöн Индöд серти нöшта колö вöлi вайны вись: кык гулюöс, абу кö, кык гулюпиöс.
42002025	Сэки Ерусалимын вöлi Симеон нима вежавидзысь морт. Сiйö олiс веськыда да виччысис Израильöс мездöм. Вежа Лов вöлi сы вылын.
42002026	Вежа Лов водзвыв висьтавлiс сылы, Господьлысь Кристосöс аддзывтöдз пö он кув.
42002027	Вежа Лов нуöдöмöн Симеон локтiс крамö. Кор Исуслöн бать-мамыс пыртiсны сэтчö кагасö, медым ставсö вöчны Индöд серти,
42002028	Симеон босьтiс Сiйöс киас да Енмöс ошкигтырйи шуис:
42002029	– Ыджыдöй, Аслад шуöмыд серти öнi лэдзан Ассьыд кесйöгтö лöня мунны.
42002030	Аслам синмöн аддзылi став йöзлы Тэнсьыд дасьтöм мездöмтö:
42002032	ентöдтöмъяслы вайöм югыдтö, Тэнад Израиль войтырлы восьтöм дзирдлунтö.
42002033	Кага йылысь висьталöмыс шензьöдiс Сылысь мамсö да Öсипöс.
42002034	Симеон бурсиис найöс да шуис Мариялы, Исус мамлы: «Тайö кагаыс понда Израильын унаöн усясны да унаöн сувтасны. Сiйö – Енсянь индысьпас. Унаöн кутасны мунны Сылы паныд,
42002035	и тадзи воссясны налöн гуся мöвпъясыс. Тэнсьыд сьöлöмтö шогыс шыпуртöн моз бытшкас».
42002036	Сэнi вöлi Анна нима пророк, Фануил ныв, Асир чужанкотырысь. Тайö пöрысь аньыс ныв кадсяньыс сизим во олöма верöсыскöд,
42002037	сэсся кöкъямысдас нёль арöсöдз олöма дöваöн. Сiйö эз петавлы крамысь, видзалöмöн-кевмысьöмöн кесъялiс Енлы лун и вой.
42002038	Буретш тайö кадö Анна матыстчис, пондiс ошкыны Енмöс да висьтавлыны кага йылысь ставныслы, Ерусалимын мездмöмсö виччысьысьяслы.
42002039	Господьлöн Индöд серти ставсö вöчöм бöрын Öсип да Мария бöр мунiсны Галилеяö, асланыс Назарет карö.
42002040	Кага быдмис, ловнас вынсялiс, Сылöн мывкыдлуныс содiс. Енлöн бурсиöмыс вöлi Сы вылын.
42002041	Быд во Ыджыд лун кежлö Исуслöн бать-мамыс ветлiсны Ерусалимö.
42002042	Исуслы дас кык арöс тырöм бöрын найö мукöд воясö моз бара мунiсны сэтчö.
42002043	Ыджыд лун бöрын Öсип да Исуслöн мамыс бöр мöдöдчисны гортаныс. Зонка кольччис Ерусалимö. Та йылысь найö эз тöдны,
42002044	чайтiсны, мый Сiйö мунö мукöдыскöд. Лунтыр мунöм бöрын пондiсны корсьны Исусöс рöдвуж да тöдсаяс пöвстысь,
42002045	но эз аддзыны. Сэки бöр косiсны Ерусалимö корсьны Сiйöс.
42002046	Куим лун мысти найö аддзисны Исусöс крамысь. Сiйö пукалiс велöдысьяс пöвстын, кывзiс-юасис найöс.
42002047	Сылöн мывкыдлуныс да вочавидзöмъясыс шензьöдiсны кывзысьясöс.
42002048	Исусöс аддзöм бöрын бать-мамыс чуймисны. Мамыс шуис Сылы: «Пиöй, мыйла нö Тэ тадзи вöчин? Ми батьыдкöд сьöлöм потмöн корсим Тэнö».
42002049	Сiйö шуис налы: «Мыйла тi корсинныд Менö? Энö öмöй тöдöй, мый Меным колö лоны Бать керкаын?»
42002050	Но Сылысь кывъяссö найö эз гöгöрвоны.
42002051	Исус бöр локтiс бать-мамыскöд Назаретö да быдторйын кывзысис налысь. Сылöн мамыс ставсö тайöс видзис сьöлöмас.
42002052	Исус сöвмис, мывкыдлуныс содiс. Сiйö вöлi муса Енмыслы, и йöзыс бурö пуктiсны Сiйöс.
42003001	Тайö вöлi Тиверий нима кесарлöн дас витöд веськöдлан воö. Сэки Юдея муöн веськöдлiс Понтий Пилат. Ирöд веськöдлiс Галилея муöн, сылöн Филип вокыс веськöдлiс Итурея-Траконит муясöн, Лисаний веськöдлiс Авилинея муöн.
42003002	Аннас да Каиаф вöлiны аркирейясöн. Тайö кадö Енсянь кыв воис Иоанлы, Закар пилы, кодi олiс овтöминын.
42003003	Йöрдан юдорса став муöд ветлöдлiгöн Иоан юöрталiс: «Бергöдчöй мыжъяссьыныд да пыртчöй, медым Ен прöститас мыжъяснытö».
42003004	Исай пророк небöгын тадзи гижöма: – Овтöминын кылö горзысьлöн шы: «Лöсьöдöй туйсö Господьлы, веськöдöй-шыльöдöй ордымъяс Сылы!
42003005	Быд увтасiн мед тырас, быд керöс да мыльк мед ляпкалас, чукыльяс мед веськаласны, гуранъяс мед шыляласны!
42003006	Сэки ставöн аддзасны Енлысь мездöмсö».
42003007	Иоан шуалiс сы дiнö пыртчыны воöмаяслы: «Вижля йылöм! Кодi туйдöдiс тiянöс пышйыны локтана скöрлунысь?
42003008	Олöмнад петкöдлöй мыжъяссьыныд бергöдчöмнытö. Энö лысьтöй мöвпавны, мый тiян батьныд Öвраам. Висьтала тiянлы: тайö изъясысь Ен вермö вöчны Öвраамлы ныв-писö.
42003009	Черыс пу вужйыс дорын нин куйлö. Пуыс кö оз вай бур вотöс, сiйöс кералöны да шыбитöны биö».
42003010	Йöзыс юасисны Иоанлысь: «Мый миянлы колö вöчнысö?»
42003011	Сiйö вочавидзис: «Тэнад кö кык дöрöм, öтисö сет, кодлöн абу. Тэнад кö эм сёян, тшöтш тадзи вöч».
42003012	Пыртчыны воисны тшöтш вот перйысьяс, найö юалiсны: «Велöдысь, мый миянлы колö вöчнысö?»
42003013	Сiйö вочавидзис налы: «Энö босьтöй тiянлы тшöктöмасьыс унджыксö».
42003014	Шыпуртаяс тшöтш юалiсны сылысь: «Мый нö миянлы колö вöчнысö?» Иоан шуис налы: «Мырдысьöн да повзьöдлöмöн энö босьтöй йöзлысь сьöм, тырмöдчöй асланыд удждонöн».
42003015	Йöзыс мöвпалiсны, абу-ö Иоаныс Кристос, öд найö виччысисны Кристосöс.
42003016	Иоан шуис налы: «Ме пырта тiянöс ваöн, но локтö меысь вынаджык, ме ог шогмы разьны Сылысь кöмкот кöвсö. Сiйö пыртас тiянöс Вежа Лолöн да биöн.
42003017	Сы киын тöлöдчан зырйыс. Сiйö весалас гумласö: шобдiсö йöртöдö чукöртас, кыдсö куслытöм биын сотас».
42003018	Уна ногöн велöдöмöн Иоан висьтавлiс Бур Юöрсö йöзыслы.
42003019	Иоан янöдiс Ирöд öксыöс вокыслöн Ирöдиада гöтырыс вылö гöтрасьöмысь да мукöд лёкторйысь.
42003020	Таысь Ирöд пуксьöдiс Иоанöс дзескыдiнö, тадзи содтiс аслас лёк вöчöмъяслысь лыдсö.
42003021	Уна йöз пыртчис, и тшöтш Исус пыртчис. Пыртчöм бöрас Исуслöн кевмысигöн енэжыс воссис.
42003022	Вежа Лов гулю кодьöн лэччис Сы вылö. Енэжсянь кылiс гöлöс шы: «Тэ Менам муса Пиöй, Ме нимкодяся Тэöн».
42003023	Комын арöссянь Исус пондiс кесъявны. Йöзыс лыддисны Сiйöс Öсиплöн пиöн. Öсип вöлi Илийлöн пи,
42003024	Илий – Матфатлöн, Матфат – Левийлöн, Левий – Мелкийлöн, Мелкий – Яннайлöн, Яннай – Öсиплöн,
42003025	Öсип – Маттафейлöн, Маттафей – Амослöн, Амос – Наумлöн, Наум – Еслилöн, Если – Наггейлöн,
42003026	Наггей – Маафлöн, Мааф – Маттафейлöн, Маттафей – Семейлöн, Семей – Öсиплöн, Öсип – Иудалöн,
42003027	Иуда – Иоаннанлöн, Иоаннан – Рисайлöн, Рисай – Зоровавельлöн, Зоровавель – Салафильлöн, Салафиль – Нирийлöн,
42003028	Нирий – Мелкийлöн, Мелкий – Аддийлöн, Аддий – Косамлöн, Косам – Елмодамлöн, Елмодам – Ирлöн,
42003029	Ир – Иосейлöн, Иосей – Елиезерлöн, Елиезер – Иоримлöн, Иорим – Матфатлöн, Матфат – Левийлöн,
42003030	Левий – Симеонлöн, Симеон – Иудалöн, Иуда – Öсиплöн, Öсип – Ионанлöн, Ионан – Елиакимлöн,
42003031	Елиаким – Мелеайлöн, Мелеай – Маинанлöн, Маинан – Маттафайлöн, Маттафай – Нафанлöн, Нафан – Давидлöн,
42003032	Давид – Ессейлöн, Ессей – Овидлöн, Овид – Воозлöн, Вооз – Салмонлöн, Салмон – Наассонлöн,
42003033	Наассон – Аминадавлöн, Аминадав – Арамлöн, Арам – Есромлöн, Есром – Фареслöн, Фарес – Иудалöн,
42003034	Иуда – Яковлöн, Яков – Исааклöн, Исаак – Öвраамлöн, Öвраам – Фарлöн, Фар – Накорлöн,
42003035	Накор – Серуклöн, Серук – Рагавлöн, Рагав – Фалеклöн, Фалек – Еверлöн, Евер – Саллöн,
42003036	Сал – Каинанлöн, Каинан – Арфаксадлöн, Арфаксад – Симлöн, Сим – Нойлöн, Ной – Ламеклöн,
42003037	Ламек – Мафусаллöн, Мафусал – Еноклöн, Енок – Яредлöн, Яред – Малелеиллöн, Малелеил – Каинанлöн,
42003038	Каинан Енослöн, Енос – Сифлöн, Сиф – Адамлöн, Адам – Енлöн.
42004001	Исус мунiс Йöрдан ю дорысь Вежа Лолöн тыр. Лов нуöдiс Сiйöс овтöминö.
42004002	Сэнi нелямын лун чöж омöль ыштöдiс Сiйöс. Став тайö кадсö Исус нинöм эз сёй, бöрыннас кынöмыс сюммис.
42004003	Сэки омöль шуис Сылы: «Тэ кö Ен Пи, пöрт тайö изсö няньö».
42004004	Исус воча шуис: «Гижöма: "Оз куш няньöн мортыд ов, а Енсянь быд шуöм кывйöн"».
42004005	Омöль вайöдiс Исусöс джуджыд керöс йылö да петкöдлiс Сылы син лапнитiгкостi таладор югыдсьыс став мусö.
42004006	Сэсся шуис: «Сета Тэныд став мусö мичлун-озырлуннас, öд ставсö тайöс сетöма меным. Ме верма сетны сiйöс кодлы кöсъя.
42004007	Копыртчылан кö меным, ставыс тайö лоö Тэнад».
42004008	Исус вочавидзис: «Вешйы Ме дiнысь, сöтана! Гижöма: "Аслад Господь Енлы копрась да сöмын Сылы кесъяв"».
42004009	Омöль нуöдiс Исусöс Ерусалимö, сувтöдiс Сiйöс крам вевт вылö да шуис: «Тэ кö Ен Пи, шыбитчы тасянь.
42004010	Öд гижöма: "Аслас анделъяслы Сiйö тшöктö видзны Тэнö.
42004011	Найö нуасны Тэнö ки выланыс, видзасны изйö крукасьöмысь"».
42004012	Исус воча шуис: «Шуöма: "Эн дöзмöд ассьыд Господь Ентö!"».
42004013	Быдногыс ыштöдöм бöрын омöльыс кад кежлö эновтiс Исусöс.
42004014	Исус бöр локтiс Галилеяö, Сiйö вöлi тырöма Лов вынöн. Сы йылысь сёрниыс паськалiс сэтчöс му пасьтала.
42004015	Исус велöдiс синагогаясын, став йöзыс ошкисны Сiйöс.
42004016	Исус локтiс Назаретö, кöнi Сiйö быдмис. Шойччан лунö, кыдзи пыр вöчлiс, Сiйö мунiс синагогаö. Сэнi сувтiс лыддьыны Гижöд.
42004017	Сылы сетiсны Исай пророклысь небöг. Исус восьтiс небöгсö, корсис тайö кывъяссö да лыддис:
42004018	– Господьлöн Лолыс Ме вылын. Сiйö мавтiс Менö висьтавны коньöръяслы Бур Юöр. Сiйö мöдöдiс Менö бурдöдны доймöм сьöлöмаясöс, юöртны дзескöдöмаяслы мездлун йылысь, восьтны синтöмъяслысь синъяссö, мездыны нартитöмаясöс,
42004019	юöртны Господьлöн буралан кад йылысь.
42004020	Исус тупкис небöгсö да сетiс синагогаса кесъялысьлы, Ачыс пуксис. Синагогаын ставöн сюся видзöдiсны Сы вылö.
42004021	Сэки Исус пондiс висьтавны налы: «Öнi, тiян кывзiгöн, инiс тайö гижöдыс».
42004022	Ставöн ошкисны Исусöс да шензисны Сы вомысь петöм буралан кывъясысь да шуалiсны: «Абу-ö Сiйö Öсиплöн пи?»
42004023	Исус шуис налы: «Тi, дерт, Меным шуанныд тайö кывйöзсö: "Бурдöдысь, бурдöд Асьтö", да шуанныд: "Ми кывлiм Капернаум карын лоöмтор йылысь. Вöч сiйöс тшöтш танi, Аслад карын"».
42004024	Исус водзö шуис: «Веськыда висьтала тiянлы: пророкöс ас муас оз сибöдны.
42004025	Збыльысь висьтала тiянлы: уна дöва вöлi Израильын Илля пророк дырйи. Сэки куим во да джын зэр тусь эз усьлы енэжсьыс, та вöсна унаöн тшыгъялiсны му пасьталаыс.
42004026	На пиысь весиг öти дiнö эз вöв мöдöдöма Илляöс, сöмын Сидонса Сарепта карын олысь дöва дiнö.
42004027	Елисей пророк дырйи Израильын унаöн висисны проказаöн, но сирияса Нееманысь кындзи некод эз бурд».
42004028	Тайöс кылöм бöрын синагогаын ставныс пузисны.
42004029	Найö сувтiсны да вöтлiсны Исусöс карсьыс, нуöдiсны Сiйöс кыр йылö, кöнi сулалiс карыс, да сэсянь кöсйисны йöткыштны Сiйöс увлань.
42004030	Но Исус мунiс на шöрöд да ылыстчис.
42004031	Сэсся Исус локтiс Галилеяса Капернаум карö. Шойччан лунö Сiйö велöдiс сэнi.
42004032	Йöзыс шензисны Сылöн велöдöмысь, öд Сiйö сёрнитiс ыджыдалысьö пуктöм морт моз.
42004033	Синагогаын вöлi пеж лолöн кутöм морт. Сiйö ыджыд шыöн горöдiс:
42004034	«Мый Тэныд колö миянсянь, Назаретса Исус? Тэ локтiн бырöдны миянöс? Тöда, кодi Тэ. Тэ – Енлöн Вежаыс!»
42004035	Исус öлöдiс пеж лолöс: «Ланьт! Пет сы пытшкысь». Пеж лов шыбитiс мортсö синагога джодж шöрö, сэсся сiйöс дойдавтöг петiс сы пытшкысь.
42004036	Ставныс чуймисны да öта-мöдныслы шуалiсны: «Мый тайö? Сылöн сэтшöм вын! Весиг пеж ловъяс петöны Сылöн тшöктöмысь».
42004037	Исус йылысь сёрниыс паськалiс сэтчöс му пасьтала.
42004038	Синагогаысь петöм бöрын Исус локтiс Симон ордö. Симон гöтырлöн мамыс ёна висис биа висьöмöн. Исусöс корисны отсавны сылы.
42004039	Ань дiнö матыстчöмöн Исус öлöдiс биа висьöмсö, и биа висьöмыс эновтiс аньöс. Сiйö дзик пыр чеччис да пондiс кесъявны налы.
42004040	Шондi лэччигöн вайöдiсны Исус дiнö быдсикас висьысьöс. Сiйö бурдöдалiс найöс кисö быдöн вылö пуктылöмöн.
42004041	Уна пытшкысь пеж ловъяс петiсны да горзiсны: «Тэ Кристос, Ен Пи!» Исус öлöдiс найöс тайöс висьтавлöмысь, öд найö тöдiсны, мый Сiйö – Кристос.
42004042	Асывводзнас Исус мунiс сэтысь овтöминö. Йöзыс корсисны Сiйöс да аддзöм бöраныс эз лэдзны Сiйöс мунны на дiнысь.
42004043	Исус шуис налы: «Мукöд каръясын Меным тшöтш колö висьтавлыны Ен Юралöм йылысь Бур Юöрсö, öд та могысь Менö мöдöдöма».
42004044	Сiйö ветлöдлiс Галилея муöд да висьтавлiс Бур Юöр синагогаясын.
42005001	Öтчыд Исус сулалiс Генесарет ты дорын. Сiйöс кытшалiсны йöз, мед кывзыны Енлысь Кывсö.
42005002	Вадорысь Исус аддзис кык пыж. Чери кыйысьяс чеччисны пыжъясысь да мыськалiсны тывъяснысö.
42005003	Исус пуксис Симон пыжö да корис сiйöс йöткыштчыны вадорсьыс. Пыжын пукалöмöн Исус велöдiс йöзсö.
42005004	Велöднысö помалöм бöрын Исус шуис Симонлы: «Сын джуджыдiнас. Сэтчö чöвтöй тывъяснытö».
42005005	Симон воча шуис: «Велöдысьöй, ми войбыд мырсим, весиг öти чери эз шед, но Тэнад тшöктöм серти чöвта».
42005006	Тывсö чöвтлöм бöрын тыв косясьмöн чериыс шедi.
42005007	Сэки кинас öвтыштiсны мöд пыжын пукалысьяслы, корисны ёртъяссö отсавны. Найö локтiсны, сэсся кыкнан пыжсö вöян выйöдзыс тыртiсны чериöн.
42005008	Тайöс аддзöм бöрын Симон-Петыр уськöдчис Исус водзö да шуис: «Господьöй, мун ме дiнысь! Ме мыжа морт».
42005009	Симонöс да сыкöд вöлысьясöс, тшöтш сылысь ёртъяссö, Зеведейлысь Яков да Иоан пиянöс, шемöсмöдiс та мында чери шедöмыс. Исус шуис Симонлы: «Эн пов. Öнiсянь пондан кыйны йöзöс».
42005011	Пыжъяснысö вадорö кыскöм бöрын найö колисны ставсö да мунiсны Исус бöрся.
42005012	Öти карын локтiс Исус дiнö проказаöн висьысь, сылöн кучикыс дзоньнас улялiс. Сiйö кымыньöн уськöдчис Исус водзö да корис: «Господьöй, кöсъян кö, верман менö сöстöммöдны».
42005013	Исус нюжöдiс кисö, инмöдчылiс сы дiнö да шуис: «Кöсъя. Сöстöммы». Висьысьлöн дойясыс дзик пыр бырисны.
42005014	Исус öлöдiс сiйöс мукöдлы та йылысь висьталöмысь да тшöктiс: «Мун, петкöдлы асьтö поплы, сэсся Мöисей тшöктöм серти аслад сöстöммöмысь вай вись. Тадзи тöдмаласны тэнад бурдöм йылысь».
42005015	Исус йылысь сёрниыс паськалiс пыр ёнджыка. Зэв уна йöз волiс кывзыны Сiйöс да бурдöдчыны.
42005016	Ачыс Исус тшöкыда мунлывлiс овтöминö да сэнi кевмысьлiс.
42005017	Öтчыд Исус вöлi велöдö. Сэнi пукалiсны фарисейяс да Индöдö велöдысьяс. Найö вöлi локтöмаöсь Галилея да Юдея сиктъясысь, тшöтш Ерусалим карысь. Исус бурдöдалiс висьысьясöс Господь вынöн.
42005018	Кодъяскö сэтчö вольпасьнас вайисны вöрзьöдчыны вермытöм мортöс. Найö кöсйисны пыртны сiйöс керкаö да пуктыны Исус водзö.
42005019	Но уна йöз вöсна пыртнысö эз вермыны. Сэки кайисны керка вылö, разисны вевтсö да сэтi лэдзисны висьысьöс вольпасьнас Исус водзö.
42005020	Налысь эскöмсö аддзöмöн Исус шуис висьысьлы: «Мортöй, тэнсьыд мыжъястö прöститöма».
42005021	Индöдö велöдысьяс да фарисейяс мöвпалiсны: «Кодi тайö? Сiйö Енмöс омöльтö. Ен кындзи вермас-ö кодкö прöститны мыжъяс?»
42005022	Налысь мöвпъяссö тöдöмöн Исус шуис: «Мыйла тi мöвпаланныд тадзи?
42005023	Мый кокньыдджык шуны: "Тэнсьыд мыжъястö прöститöма" либö "Чеччы да ветлы"?
42005024	Öнi тi тöдмаланныд: Морт Пи вермö прöститны мыжъяс му вылын». Сэсся шуис висьысьлы: «Тэныд шуа: чеччы, босьт вольпасьтö да мун гортад».
42005025	Ставныслöн син водзын сiйö чеччис, босьтiс вольпасьсö да мунiс гортас Енмöс ошкигтырйи.
42005026	Йöзыс чуймисны да полöмöн тырины. Найö ошкисны Енмöс да шуалiсны, талун пö ми вöвлытöмтор аддзылiм.
42005027	Сэтысь мунiгас Исус аддзис вотчукöртанiнысь Левий нима вот перйысьöс. Исус шуис сылы: «Лок Ме бöрся».
42005028	Левий чеччис, ставсö колис да мунiс Исус бöрся.
42005029	Сэсся Левий корис Исусöс ас ордас гажöдчыны. Сэтчö локтiсны тшöтш вот перйысьяс да мукöд корöмаяс. Найö ставныс пукалiсны öти пызан сайын.
42005030	Фарисейяс да Индöдö велöдысьяс шуасисны Исуслöн велöдчысьяс вылö: «Мыйла тi сёянныд-юанныд вот перйысьяскöд да мыжа йöзкöд?»
42005031	Исус вочавидзис налы: «Дзоньвидзалы бурдöдысьыд оз ков, сiйö висьысьлы колö.
42005032	Ме локтi корны Ен дiнö мыжаясöс, эг веськыда олысьясöс».
42005033	Найö шуисны Исуслы: «Мыйла нö Иоанлöн велöдчысьясыс тшöкыда видзалöны-кевмысьöны, фарисейяслöн велöдчысьясыс тшöтш, а Тэнад сёйöны-юöны?»
42005034	Исус вочавидзис: «Верманныд-ö тшöктыны видзавны кöлысь вылын верöспукöд гажöдчысь ёртъясöс?
42005035	Воасны на сійö лунъясыс, кор колясны верöспутöг, сэки и видзаласны».
42005036	Исус висьталiс налы велöданвисьт: «Важ паськöмтö оз дöмны выль паськöмысь вундöм дöмасöн. Тадзи кö вöчан, выльсö тшыкöдан, и важас выль дöмасыс оз туй.
42005037	Выль винатö оз кисьтны важ кучик дозйö. Тадзи кö вöчан, кучик дозйыс потас, и винаыс киссяс.
42005038	Выль винатö кисьтöны выль кучик дозйö. Сэки кыкнанныс дзонь колясны.
42005039	Сулöдöм винатö юöм бöрын мортыс оз кöсйы юны выль винатö, шуас, сулöдöмыс пö бурджык».
42006001	Ыджыд лун бöрын медводдза шойччан лунö Исус мунö вöлi кöдзöм муяс вомöн. Сылöн велöдчысьясыс мунiгмозныс нетшкисны шепсö да кианыс ниртöмöн сёйисны тусьсö.
42006002	Фарисейясысь кодсюрö шуисны: «Мый тi вöчанныд? Тайöс оз позь вöчны шойччан лунö».
42006003	Исус воча шуис: «Тi öмöй энö лыддьылöй, мый вöчис Давид, кор тшыгъялiс аслас йöзкöд?
42006004	Сiйö пырис Ен керкаö, босьтiс Енлы вайöм няньсö да сёйис, и аслас йöзлы тшöтш сетiс. Тайö няньсö сöмын попъяслы позис сёйны».
42006005	Исус шуис фарисейяслы: «Морт Пи шойччан лун вылын ыджыдыс».
42006006	Мöд шойччан лунö Исус пырис синагогаö да велöдiс. Сэнi вöлi морт, кодлöн веськыд киыс вöлi косьмöма.
42006007	Индöдö велöдысьяс да фарисейяс сюся видзöдiсны Исус бöрся, бурдöдас-ö шойччан лунö, öд корсисны помка мыжавны Сiйöс.
42006008	Налысь мöвпъяссö тöдöмöн Исус шуис косьмöм киа мортлы: «Чеччы да пет шöрас». Сiйö чеччис да воськовтiс водзлань.
42006009	Исус шуис: «Вочавидзöй, мый позьö вöчны шойччан лунö: бурсö али лёксö, мездыны мортöс али вины сiйöс?» Найö чöв олiсны.
42006010	Исус синнас кытшовтiс ставнысö, сэсся шуис висьысьлы: «Нюжöд китö». Сiйö нюжöдiс, и киыс пырысь-пыр бурдiс, лои мöдыс кодь.
42006011	Фарисейяс да Индöдö велöдысьяс скöрысла пузисны, ас костаныс пондiсны сёрнитны, мый вöчны Исускöд.
42006012	Сiйö лунъясö Исус кайис керöсö кевмысьны да войбыд кевмысис сэнi Енмыслы.
42006013	Луннас Сiйö корис Ассьыс велöдчысьяссö да бöрйис на пöвстысь дас кыкöс, кодъясöс нимтiс апостолъясöн. Тайö вöлiны:
42006014	Симон, кодлы сетiс Петыр ним, сылöн Öндрей вокыс, Яков, Иоан, Филип, Варфоломей,
42006015	Матвей, Фома, Алфей Яков, Симон, кодöс нимтiсны Зилотöн,
42006016	Яков Иуда да Искариот Иуда, Исусöс вузалысь.
42006017	Велöдчысьясыскöд керöсысь лэччöм бöрын Исус сувтiс шыльыдiнö. Сэнi вöлi чукöртчöмаöсь Сылöн уна велöдчысь, нöшта став Юдея муысь, Ерусалим карысь, саридздорса Тир да Сидон каръясысь унасьыс-уна йöз.
42006018	Ставныс найö вöлi локтöмаöсь кывзыны Исусöс да бурдöдчыны асланыс висьöмъясысь. Весиг пеж лолöн кутöмаяс бурдалiсны.
42006019	Йöз чукöрысь быдöн зiлис инмöдчывны Исус дiнö, öд Сысянь петiс вын да тайö выныс бурдöдiс быдöнöс.
42006020	Аслас велöдчысьяс вылö видзöдлöмöн Исус висьталiс: «Шудаöсь тi, ловныдлы корысьяс, öд тiян эм Енлöн Юралöм.
42006021	Шудаöсь тi, öнi тшыгъялысьяс, öд тi пöтанныд. Шудаöсь тi, öнi бöрдысьяс, öд тi понданныд серавны.
42006022	Тi шудаöсь, Морт Пи вöсна кö йöзыс тiянöс мустöмтöны, вöтлöны, лёкöдöны да няйтöсьтöны тiянлысь нимнытö.
42006023	Налöн батьясныс тадзи вöчлiсны пророкъяслы. Нимкодясьöй да чеччалöй долыда, öд ыджыд тырдон виччысьö тiянöс енэжас.
42006024	Курыд шог тiянлы, озыръяс! Тi курыштiнныд нин аслыныд олан гажсö.
42006025	Курыд шог тiянлы, öнi пöтöмаяс! Тi кутанныд на пыкны тшыглунсö. Курыд шог тiянлы, öнi сералысьяс! Тi понданныд на шогсьыны-бöрдны.
42006026	Курыд шог тiянлы, став йöзыс кö сёрнитöны тiян йылысь бура. Налöн батьясныс тадзи вöчлiсны ылöгпророкъяслы».
42006027	«Тiянлы, Менö кывзысьяслы, шуа: радейтöй тiянлы паныд мунысьясöс, бурсö вöчöй тiянöс мустöмтысьяслы,
42006028	бурсиöй тiянöс ёрысьясöс да кевмысьöй тiянöс öтдортысьяс вöсна.
42006029	Чужöмбанад кучкысьлы бергöд тшöтш мöдарсö. Вылыс паськöмтö мырддьысьлы лэдз босьтны тшöтш дöрöмтö.
42006030	Тэнсьыд корысьлы сет, тэнсьыд босьтысьлысь бöр эн кор.
42006031	Мый кöсъянныд, медым йöзыс вöчисны тiянлы, сiйöс и тi вöчöй налы.
42006032	Радейтанныд кö тiянöс радейтысьясöс, мыйсяма ошкöм тiянлы таысь? Мыжаяс öд тшöтш радейтöны найöс радейтысьясöс.
42006033	Вöчанныд кö бурсö тiянлы бур вöчысьяслы, мыйсяма ошкöм тiянлы таысь? Тадзи вöчöны тшöтш мыжаяс.
42006034	Водзöсаланныд кö бöр виччысьöмöн, мыйсяма ошкöм тiянлы таысь? Мыжаяс тшöтш водзöсалöны мыжаяслы ставсö бöр босьтöм могысь.
42006035	Тi, мöдарö, радейтöй тiянлы паныд мунысьясöс, вöчöй бурсö да водзöсалöй, но энö виччысьöй бöрсö. Сэки вичмас тiянлы ыджыд тырдон. Тi лоанныд Медвылыссалы ныв-пиöн, öд Сiйö бур сьöлöма бурсö вунöдысьяс дiнö да лёкъяс дiнö.
42006036	Лоöй Батьныд моз бур сьöлöмаöсь».
42006037	«Энö мыждöй, сэки тiянöс оз мыждыны. Энö мыжалöй, и тiянöс оз мыжавны. Прöститöй, и тiянöс прöститасны.
42006038	Сетöй, сэки тiянлы сетасны. Сетасны бур муртöсöн, топыда тувкöдöмöн, моздор тырныд сöвтöмöн. Асланыд мурталöм серти тiянлы мурталасны».
42006039	Исус висьталiс налы нöшта велöданвисьт: «Вермас-ö синтöм нуöдны синтöмöс? Оз-ö кыкнанныс усьны гуранö?
42006040	Велöдчысь абу ыджыдджык аслас велöдысьысь. Но сöмын велöдчöм бöрас сiйö лоас аслас велöдысь кодьыс.
42006041	Кыдзи тэ верман вокыд синмысь ёгторсö аддзыны, аслад синмысь кö керсö он казяв?
42006042	Кыдзи тэ верман шуны вокыдлы: "Вай перъя синсьыд ёгторсö", аслад синмысь кö керсö он аддзы? Кык бана шаньга! Водзджык аслад синмысь керсö перйы, сэки вокыдлöн синмысь ёгторсö верман перйыны».
42006043	«Бур пу оз вай лёк вотöс, лёк пу оз вай бур вотöс.
42006044	Путö донъялöны вотöс сертиыс. Лежнöг вылысь öд оз чукöртны инжир да тусяпу вылысь виноград.
42006045	Бур морт аслас бур сьöлöмысь бурсö петкöдö, лёк морт аслас лёк сьöлöмысь лёксö петкöдö. Öд мыйöн тырöма мортыслöн сьöлöмыс, сiйö вомсьыс и петö».
42006046	«Мыйла тi шуанныд Меным: "Господьöй, Господьöй", но онö вöчöй Менам висьталöм серти?
42006047	Висьтала тiянлы, кутшöм сiйö мортыс, кодi локтö Ме дiнö, кылö Менсьым кывъясöс да олö на серти.
42006048	Сiйö керка лэптысь кодь, кодi джуджыда кодйысяс да пуктас керка подувсö из вылö. Ытва дырйи ойдöм ваыс оз вермы вöрзьöдны тайö керкасö, öд сiйöс из вылö лэптöма.
42006049	А кодi кылö Менсьым кывъясöс да оз ов на серти, сiйö подувтöм керка лэптысь кодь. Ытва дырйи сылöн керкаыс дзик пыр дзоньнас киссяс».
42007001	Йöзкöд сёрнисö помалöм бöрын Исус мöдöдчис Капернаум карö.
42007002	Сэнi олiс шыпуртаяслöн веськöдлысь, кодлöн кесйöгыс вöлi кулан выйын. Веськöдлысьлы сiйö вöлi зэв дона.
42007003	Исус йылысь кылöм бöрын веськöдлысь мöдöдiс юдейяслысь пöрысьясöс корны Сiйöс, медым локтас да бурдöдас кесйöгсö.
42007004	Найö локтiсны Исус дiнö да сьöлöмсяньыс корисны Сiйöс: «Тайö бур мортыслы колö отсавны.
42007005	Сiйö радейтö войтырнымöс. Буретш сiйö лэптiс миянлы синагогасö».
42007006	Исус мунiс накöд. Керка дорас вотöдз на Сылы паныдасисны веськöдлысьлöн ёртъясыс. Сiйö мöдöдöма найöс висьтавны: «Господьöй, эн мудзты Асьтö. Ме ог сулав сы доныс, медым Тэ пырин менам керка вевт улö.
42007007	Ачымöс эг лыддьы шогманаöн локны Тэ дiнö. Сöмын кыв шу, и кесйöгöй бурдас.
42007008	Ме ачым киподувса морт, но и менам кипод улын эмöсь шыпуртаяс. Öтилы шуа: "Мун", и сiйö мунö. Мöдлы тшöкта локны, и сiйö локтö. Кесйöглы шуа: "Вöч тайöс", и сiйö вöчö».
42007009	Исус чуймис тайö кывъясысь. Сэсся бöрсяньыс мунысь йöзлань бергöдчöмöн шуис: «Висьтала тiянлы: татшöм ыджыд эскöмсö Ме весиг Израильысь эг аддзыв».
42007010	Керкаö пырöм бöраныс веськöдлысьлöн ёртъясыс аддзисны: кесйöгыс вöлi бурдöма.
42007011	Регыд мысти Исус мунiс Наин карö, Сыкöд тшöтш мунiсны Сылöн велöдчысьяс да уна мукöд йöз.
42007012	Исус матыстчис карса дзиръя дорö. Сэтысь вöлi петкöдöны кулöм мортöс, дöвалысь öтка писö. Уна йöз анькöд тшöтш петiс карсьыс.
42007013	Господьлöн сьöлöмыс нормис дöва вöсна, Сiйö шуис аньлы: «Эн бöрд».
42007014	Сэсся матыстчис да инмöдчис гортъяс, нуысьяс сувтiсны. Исус шуис: «Зонмöй, тэныд шуа: чеччы!»
42007015	Кулöм морт пуксис да пондiс сёрнитны. Сэки Исус сетiс сiйöс мамыслы.
42007016	Ставнысö полöм босьтiс. Енмöс ошкигтыр шуалiсны: «Ыджыд пророк миян пöвстын! Ен локтiс отсавны Аслас войтырлы!»
42007017	Татшöм сёрниыс Исус йылысь паськалiс Юдея му пасьтала да быдлаын матiгöгöрас.
42007018	Иоанлöн велöдчысьясыс висьталiсны став йывсьыс велöдысьныслы.
42007019	Иоан корис ас дiнас на пиысь кыкöс да мöдöдiс найöс юавны Исуслысь: «Тэ-ö сiйö Локтысьыс? Колö-ö миянлы мöдöс виччысьны?»
42007020	Исус дiнö локтöм бöрын найö шуисны: «Пыртысь Иоан мöдöдiс миянöс Тэ дiнö юавны: "Тэ-ö сiйö Локтысьыс? Колö-ö миянлы мöдöс виччысьны?"»
42007021	Буретш тайö кадö Исус унаöс бурдöдiс висьöм-вермытöмысь, вöтлiс пеж ловъясöс, уна синтöмлысь синсö восьтiс.
42007022	Исус вочавидзис: «Мунöй, висьталöй Иоанлы, мый аддзанныд да кыланныд: – Синтöмъяс аддзöны, коктöмъяс ветлöны, проказаысь сöстöммöны, пельтöмъяс кылöны, кулöмаяс ловзьöны, коньöръяслы Бур Юöр висьтавлöны.
42007023	Шуда сiйö, кодi оз ылав Меысь».
42007024	Кор Иоанлöн велöдчысьясыс мунiсны, Исус пондiс висьтавны йöзыслы Иоан йылысь: «Мый видзöдны ветлiнныд овтöминас? Тöлöн вöрöдысь идзас-ö?
42007025	Мый видзöдны ветлiнныд? Мича да озыр паськöма мортöс? Татшöм паськöма да лышкыда олысь йöзыс олöны öксы оланiнъясын.
42007026	Кодöс видзöдны ветлiнныд? Пророкöс-ö? Шуа тiянлы: тi аддзылiнныд пророкысь ыджыдöс.
42007027	Сы йылысь гижöма: – Ыста Ассьым юöртысьöс Тэ водзвылын, сiйö Тэныд туйсö дасьтас.
42007028	Висьтала тiянлы: му вылын чужысь пророкъясысь эз вöвлы Пыртысь Иоанысь ыджыдджыкыс, но Енлöн Юраланiнын медiчöтыс сы дорысь ыджыдджык.
42007029	Иоанöс кывзöм бöрын став йöзыс, весиг вот перйысьяс, эскисны Ен веськыдлунö да пыртчисны Иоан пыртöмöн.
42007030	А фарисейяс Индöдö велöдысьяскöд паныд сувтiсны Ен кöсйöмлы да эз пыртчыны Иоан пыртöмöн».
42007031	Господь шуис: «Кодкöд Ме öткодяла öнiя олысьясöс? Код кодьöсь найö?
42007032	Найö изэрд вылын пукалысь челядь кодьöсь, кодъяс öта-мöдныслы шуалöны: "Ми ворсiм тiянлы пöлянöн, а тi энö йöктöй. Ми сьылiм тiянлы бöрдöдчанкывъяс, а тi энö бöрдöй".
42007033	Пыртысь Иоан локтiс, нянь оз сёй, вина оз ю, тi шуанныд, сы пытшкын пö пеж лов.
42007034	Морт Пи локтiс, сёйö-юö, Сы йылысь шуанныд, рушку тыртысь да вина юысь пö, вот перйысьяскöд да мыжаяскöд ёртасьысь пö.
42007035	Мывкыдлунсö пыдди пуктöны мывкыдлуныслöн челядьыс».
42007036	Öти фарисей корис Исусöс гортас сёйны. Исус пырис фарисей керкаö да пуксис.
42007037	Та йылысь тöдмалiс сiйö карас олысь мыжа ань. Сiйö вайис вальдi дозйын чöскыд дука вый.
42007038	Исуслöн кок дорö копыртчöмöн сiйö бöрдiс, сылöн синваыс визувтiс Исуслы кок вылас. Сiйö чышкалiс Исуслысь коксö аслас юрсиöн да окалiгмоз мавтiс выйöн.
42007039	Исусöс корысь фарисей аддзис тайöс да мöвпыштiс: «Вöлi кö тайö Мортыс пророк, тöдiс эськö, мыйсяма ань инмöдчö Сы дiнö. Тайö аньыс öд мыжа».
42007040	Фарисейлань бергöдчöмöн Исус шуис: «Симон, Ме тэныд öтитор кöсъя висьтавны». «Висьтав, Велöдысь», – шуис мöдыс.
42007041	Исус шуис: «Öти мортлы кыкöн вöлiны уджйöзаöсь: öтиыс – витсё динар, мöдыс – ветымын.
42007042	Мынтынысö найö эз вермыны, та вöсна тайö мортыс шуис вунöдны кыкнанныслысь уджйöзсö. Висьтав, кодныс ёнджыка кутас радейтны сiйöс?»
42007043	Симон вочавидзис: «Чайта, унджык уджйöзаыс». Исус шуис сылы: «Тэ веськыда мöвпалан».
42007044	Аньлань бергöдчöмöн Исус шуис Симонлы: «Аддзан-ö тайö аньсö? Ме локтi тэ ордö, да тэ Меным ватор эн сет кокöс мыськыны, а сiйö синванас киськалiс Менсьым кокöс да юрсинас чышкалiс.
42007045	Тэ эн окышт Менö, а сiйö локтöмсяньыс эз на дугдыв окавны кокöс.
42007046	Тэ Менсьым юрöс выйнад эн мавтышт, а сiйö чöскыд дука выйнас кокöс мавтiс.
42007047	Висьтала тэныд, мыйла сiйö ёна радейтö – уна мыж сылысь прöститöма. Кодлысь этша прöститöма, сiйö этша радейтö».
42007048	Сэсся Исус шуис аньлы: «Прöститöма тэнсьыд мыжъястö».
42007049	Сыкöд сёйысьяс сёрнитiсны ас костаныс: «Кодi Сiйö, мый весиг мыжъяс прöститö?»
42007050	Исус шуис аньлы: «Эскöмыд мездiс тэнö. Мун повтöг».
42008001	Та бöрын Исус ветлöдлiс карысь карö, сиктысь сиктö да висьтавлiс Ен Юралöм йылысь Бур Юöр. Сыкöд ветлöдлiсны дас кыкнан велöдчысьыс
42008002	да нöшта аньяс, кодъясöс Сiйö бурдöдiс висьöмъясысь да мездiс пеж ловъясысь. Тайö вöлiны: Магдала Марья, код пытшкысь петiс сизим пеж лов,
42008003	Иоанна – Ирöд овмöсöн веськöдлысь Кузлöн гöтырыс, Сусанна да мукöдъяс. Овмöснаныс найö отсасисны Исуслы.
42008004	Уна карысь локтiсны йöзыс Исус дiнö. Сiйö шыöдчис на дорö велöданвисьтöн:
42008005	«Морт кöдзны петас. Кöдзигас кымынкö кöйдыс усяс туй бокö. Сэнi найöс таляласны, да енэжвыв лэбачьяс кокаласны.
42008006	Кымынкö кöйдыс усяс изъяинö, но ваыс тырмытöмла петалiгмозыс найö косьмасны.
42008007	Кымынкö кöйдыс усяс лежнöг пöвстö. Быдмигас лежнöгыс пöдтас петассö.
42008008	Мукöд кöйдысыс усяс бур муö, быдмас да ваяс тусьсö сё пöвстöн». Тайöс висьталöм бöрын Исус горöдöмöн шуис: «Кодлöн эм пель, мед кылö!»
42008009	Велöдчысьяс юалiсны Исуслысь, кыдзи гöгöрвоны тайö велöданвисьтсö.
42008010	Исус шуис: «Тiянлы сетöма тöдны Ен Юралöмлысь гусяторъяссö, а мукöдыс кылöны та йылысь велöданвисьтъясысь: найö видзöдöны да оз аддзыны, кывзöны да оз гöгöрвоны.
42008011	Тайö велöданвисьтыс петкöдлö: кöйдысыс – тайö Ен Кыв.
42008012	Туй бокö усьöм кöйдысыс петкöдлö: мортыс кылö Кывсö, но сэсся локтö омöльыс да гусялö сьöлöмсьыс Кывсö, медым мортыс эз эскы да эз мездмы.
42008013	Изъяинö усьöм кöйдысыс петкöдлö: мортыс кылö Кывсö да долыдпырысь босьтö сiйöс сьöлöмас, но вужъясьтöмысла оз дыр эскы, ыштöдöмъяс дырйи сiйö кежö эскöмсьыс.
42008014	Лежнöг пöвстö усьöм кöйдысыс петкöдлö: мортыс кылö Кывсö, но быдлунъя тöждыс, озырлуныс да лышкыда олöмыс пöдтö кöдзöм Кывсö, и сiйö оз вай вотöссö.
42008015	Бур муö кöдзöм кöйдысыс петкöдлö: мортыс кылö Кывсö, видзö сiйöс бур-сöстöм сьöлöмас да сьöкыдлунсö венöмöн вайö вотöс». Тайöс висьталöм бöрын Исус горöдöмöн шуис: «Кодлöн эм пель, мед кылö!»
42008016	«Öзтöм битö оз вевттьывны дозйöн да оз сувтöдны лабич улö. Сiйöс пуктöны бикок вылö, медым пырысьяс аддзисны югыдсö.
42008017	Став гусяыс воссяс да став дзебöмаыс йöзасяс, петас ортсö.
42008018	Видзöдöй, кыдзи кывзанныд. Кодлöн эм, сылы сетасны. Кодлöн абу, сылысь весиг чайтанасö босьтасны».
42008019	Исус дiнö локтiсны мамыс да вокъясыс, но уна йöз вöсна найö эз вермыны матыстчыны Сы дiнö.
42008020	Исуслы висьталiсны: «Мамыд вокъясыдкöд ывлаасöсь, Тэнö кöсйöны аддзöдлыны».
42008021	Исус шуис: «Енлысь Кывсö кывзысьяс да сы серти олысьяс – Меным мам да вокъяс».
42008022	Öтчыд Исус Аслас велöдчысьясыскöд пуксис пыжö да шуис налы: «Вуджамöй ты мöдлапöлö». Найö мöдöдчисны.
42008023	Вуджиганыс Исус унмовсис. Ты вылын кыптiс ыджыд тöвныр, да пыжыс кутiс тырны ванас. Найö вöлiны вöян выйынöсь.
42008024	Велöдчысьяс садьмöдiсны Исусöс шуалöмöн: «Велöдысь, Велöдысь! Вöям!» Исус чеччис, öлöдiс тöвсö да гызьöм васö. Ставыс ланьтiс, пуксис чöв-лöнь.
42008025	Исус шуис велöдчысьясыслы: «Кöнi тiян эскöмныд?» Найö полöмöн-шензьöмöн öта-мöдныслысь пондiсны юасьны: «Кодi Сiйö? Весиг тöлыс да ваыс кывзысьö Сылысь».
42008026	Та бöрти найö вуджисны Галилеялы паныда Гадара муö.
42008027	Пыжсьыс чеччöм бöрын Исуслы паныдасис карсьыс пеж ловъясöн кутöм морт. Сiйö пыр ветлiс пасьтöг, керкаын пыдди олiс шойгу кыртаын.
42008028	Исусöс аддзöм бöрын сiйö горзöмöн уськöдчис Сы водзö да горöдiс: «Мый Тэныд месянь колö, Исус, Медвылысса Енлöн Пи? Кора Тэнö, эн пес менö!»
42008029	Тадзи шуалiс, öд Исус тшöктiс пеж ловлы петны морт пытшкысь. Пеж лов унаысь песлöдлывлöма тайö мортсö. Сiйöс кöртавлiсны чепъясöн да видзисны дорöмöн, но сiйö орйöдлывлiс кöртöдъяссö. Сэки пеж лов нуöдлывлiс сiйöс овтöминö.
42008030	Исус юалiс сылысь: «Мый тэнад нимыд?» Сiйö вочавидзис: «Легион», öд сы пытшкын вöлi уна пеж лов.
42008031	Пеж ловъяс корисны Исусöс, мед эз ысты найöс пыдöстöминö.
42008032	Сэнi керöсын йирсис ыджыд порсь чукöр. Пеж ловъяс корисны Исусöс, мед лэдзас найöс пырны порсьяс пытшкö. Исус лэдзис.
42008033	Сэки морт пытшкысь петöм пеж ловъяс пырисны порсьяс пытшкö. А порсьяс кыр йывсянь уськöдчисны тыö да пöдiсны.
42008034	Порсь видзысьяс пышйисны сэтысь, котöрöн мунiсны карö да орчча сиктъясö висьтавны аддзывлöмтор йывсьыс.
42008035	Йöзыс петiсны видзöдлыны лоöмторсö. Найö локтiсны Исус дiнö да аддзисны сiйö мортсö, код пытшкысь петiсны пеж ловъяс. Сiйö, паськöма да ас вежöра, пукалiс Исуслöн кок дорын. Йöзыс ёна повзисны.
42008036	Аддзылысьяс висьталiсны локтöмаяслы, кыдзи бурдiс пеж лолöн кутöм мортыс.
42008037	Сэки Гадара муын олысьяс корисны Исусöс мунны на дiнысь, сэтшöм ыджыд полöм босьтiс найöс. Исус пуксис пыжö да бöр мöдöдчис.
42008038	Пеж лолысь мездмöм морт вöзйысис мунны Исускöд, но Исус шуис сылы:
42008039	«Мун гортад да висьтав, мый Енмыс вöчис тэныд». Сiйö мунiс да висьталiс став карыслы, мый сылы вöчис Исус.
42008040	Ты мöдлапöлын Исусöс паныдалiс уна йöз, найö виччысьöмаöсь Сiйöс.
42008041	Сэтчö локтiс Явир нима морт, синагогаса юралысь. Исус водзö уськöдчöмöн Явир корис Сiйöс волыны сы ордö.
42008042	Сылöн дас кык арöса öтка нылыс вöлi кулан выйын. Исус мунiс Явиркöд. Мунiганыс йöзыс быдласянь топöдiсны Исусöс.
42008043	Йöз чукöрын вöлi ань, сiйö дас кык во чöж висьöма вир мунöмöн. Ассьыс став эмбурсö сiйö сеталöма бурдöдысьяслы, но найö абу вермöмаöсь отсавны сылы.
42008044	Сiйö матыстчис Исус дiнö мышсяньыс да инмöдчылiс паськöм дорышас. Вир мунöмыс пырысьтöм-пыр дугдiс.
42008045	Исус юалiс: «Кодi инмöдчылiс Ме дiнö?» Ставöн соссисны. Петыр да мукöдыс шуисны: «Велöдысь, йöзыс быдласянь топöдöны Тэнö, а Тэ юасян, кодi инмöдчылiс Тэ дiнö».
42008046	«Кодкö инмöдчылiс Ме дiнö. Ме кылi, мый Ме пытшкысь петiс вын», – шуис Исус.
42008047	Ань гöгöрвоис, мый сiйöс казялiсны. Дзöригтыр сiйö матыстчис да уськöдчис Исус водзö. Став йöз водзас висьталiс Исуслы, мыйла инмöдчылiс Сы дiнö да кыдзи дзик пыр бурдiс.
42008048	Исус шуис аньлы: «Нылöй, эскöмыд мездiс тэнö. Мун повтöг».
42008049	Исуслöн сёрнитiгöн синагогаса юралысь дiнö матыстчис гортсяньыс локтысь морт да висьталiс сылы: «Нылыд кулi, эн мудзтöд Велöдысьсö».
42008050	Исус кылiс тайöс да шуис Явирлы: «Эн пов, сöмын эскы, нылыд ловъя лоас».
42008051	Явир керка дорö воöм бöрын Исус босьтiс Аскöдыс Петырöс, Иоанöс, Яковöс да нывкалысь бать-мамсö, мукöдсö эз лэдз пырнысö.
42008052	Ставныс сыркъялöмöн бöрдiсны кулöм нывка вöсна. Исус шуис: «Энö бöрдöй, сiйö эз кув, сiйö узьö».
42008053	Исус вылын пондiсны серавны, öд тöдiсны, мый нывкаыс кулiс.
42008054	Ставнысö вöтлöм бöрын Исус босьтiс нывкаöс киöдыс да гораа шуис: «Нылöй, чеччы!»
42008055	Сэки лолыс бöр пырис нывка пытшкö, да сiйö пырысь-пыр чеччис. Исус тшöктiс вердны нывкаöс.
42008056	Бать-мамыс чуймисны, но Исус öлöдiс найöс, медым эз висьтавлыны лоöмтор йывсьыс мукöдыслы.
42009001	Исус корис дас кыкнан велöдчысьсö да сетiс налы вын вöтлавны пеж ловъясöс да бурдöдавны йöзöс висьöмъясысь.
42009002	Сiйö мöдöдiс найöс юöртны Енлöн Юралöм йылысь да бурдöдавны висьысьясöс.
42009003	Исус шуис налы: «Туяныд нинöм энö босьтöй, весиг бедь, ноп, нянь, эзысь да вежан паськöм.
42009004	Кутшöм керкаö пыранныд, водзö мунтöдзныд олöй сэнi.
42009005	Оз кö сибöдны тiянöс, сэки карсьыс петiганыд пыркöдöй коксьыныд буссö. Тайö лоö найöс öлöдöм».
42009006	Велöдчысьяс петiсны туйö. Найö ветлöдлiсны сиктысь сиктö, быдлаын висьтавлiсны Бур Юöр да бурдöдалiсны висьысьясöс.
42009007	Ирöд öксы кор кылiс тайö ставыс йылысь, шöйöвошис. Öтияс сёрнитiсны, Пыртысь Иоан пö ловзьöма.
42009008	Мöдъяс шуалiсны, Илля пö локтöма, кодсюрö шуисны, важ пророкъясысь пö öти ловзьöма.
42009009	Ирöд шуис: «Иоанлысь юрсö ме керыштi. Но кодi нö тайö мортыс, мый татшöмторъяс кыла Сы йылысь?» Ирöд ёна кöсйис аддзывны Исусöс.
42009010	Локтöм бöраныс апостолъяс висьталiсны Исуслы, мый найö вöчисны. Исус босьтiс найöс Аскöдыс, медым олыштны накöд ас кежаныс овтöминын, кодi вöлi Випсаида карсянь матын.
42009011	Тайöс кылöм бöрын йöзыс мöдöдчисны Исус бöрся. Сiйö сибöдiс найöс, сёрнитiс накöд Енлöн Юралöм йылысь да бурдöдалiс висьысьясöс.
42009012	Луныс нёровтчис рытлань. Сэки дас кыкнан велöдчысьыс матыстчисны Исус дiнö да шуисны: «Ми танi овтöминынöсь. Ысты йöзсö вой кежлас матiгöгöр сикт-грездö, мед нуръясьыштасны».
42009013	Исус шуис: «Тi сетöй налы сёянсö». Найö воча шуисны: «Миян сöмын вит нянь да кык чери. Ми öмöй вермам ньöбны та мындаыслы сёянсö?»
42009014	Сэнi вöлi вит сюрс гöгöр морт. Исус шуис велöдчысьясыслы: «Пуксьöдалöй йöзсö чукöръясö, морт ветымынöн».
42009015	Найö тадзи и вöчисны, пуксьöдалiсны ставнысö.
42009016	Исус босьтiс вит няньсö да кык черисö, видзöдлiс енэжö да Енмöс аттьöалöмöн чегис няньсö, сэсся сетiс велöдчысьясыслы. Велöдчысьяс разöдiсны йöзыслы.
42009017	Ставныс пöттöдзныс сёйисны, коляссö дас кык куд тыр чукöртiсны.
42009018	Öтчыд Исус кевмысис йöзтöминын. Сыкöд тшöтш сэнi вöлiны велöдчысьясыс. Исус юалiс налысь: «Код туйö йöзыс пуктöны Менö?»
42009019	Найö вочавидзисны: «Öтияс шуöны, Пыртысь Иоан пö, мöдъяс шуöны, Илля пö, кодсюрö шуöны, важ пророкъясысь пö öти ловзьöма».
42009020	Исус юалiс: «Код туйö тi Менö пуктанныд?» Петыр вочавидзис: «Тэ – Енлöн Кристос».
42009021	Исус чорыда öлöдiс найöс, мед эз висьтавны та йылысь мукöдлы.
42009022	Сэсся шуис: «Морт Пилы уна сьöкыд ковмас нуны. Пöрысьяс, аркирейяс да Индöдö велöдысьяс пондасны вöтлыны да виасны Сiйöс, но коймöд луннас Сiйö ловзяс».
42009023	Исус шуис ставныслы: «Кодi кöсйö мунны Ме бöрся, мед вунöдас асьсö, мед босьтас ассьыс крестсö да локтас Ме бöрся.
42009024	Кодi кöсйö видзны ассьыс олöмсö, воштас сiйöс. Ме вöсна олöмсö воштысь видзас сiйöс.
42009025	Лоас-ö мортыслы бур, босьтас кö аслыс став муюгыдсö, а асьсö бырöдас да олöмсö воштас?
42009026	Кодi яндысяс Меысь да Менам кывъясысь, сыысь яндысяс Морт Пи, кор локтас Аслас дзирдлунöн, Батьыслöн да вежа анделъяслöн дзирдлунöн.
42009027	Збыльысь висьтала тiянлы: кодсюрö танi сулалысьяс пиысь кувтöдзныс на аддзасны Енлысь Юралöмсö».
42009028	Тайö сёрни бöрас лун кöкъямыс мысти Исус босьтiс Аскöдыс Петырöс, Иоанöс, Яковöс да кайис накöд керöсö кевмысьны.
42009029	Кевмысигас Исуслöн чужöмыс вежсис, паськöмыс лои дзирдалана еджыд.
42009030	Сэки тыдовтчисны кык морт: Мöисей да Илля.
42009031	На вылын вöлi Енлöн дзирдлуныс. Найö сёрнитiсны Исускöд Сылöн мунöм йылысь, кодi збыльмас Ерусалимын.
42009032	Петыр ёртъясыскöд чорыда узисны. Садьмöм бöраныс аддзисны Исуслысь дзирдлунсö да Сыкöд сулалысь кык мортöс.
42009033	Кор тайö кык мортыс кутiсны ылыстчыны Исусысь, Петыр шуис Исуслы: «Велöдысьöй, миянлы танi лöсьыд, сувтöдам куим чом: Тэныд, Мöисейлы да Иллялы». Петыр ачыс эз гöгöрво, мый висьталiс.
42009034	Петырлöн сёрнитiгкостi локтiс кымöр да вевттис найöс. Велöдчысьяс ёна повзисны.
42009035	Кымöрсянь кылiс гöлöс шы: «Тайö Менам муса Пиöй, Сiйöс кывзöй».
42009036	Тайö кывъяс бöрас найö аддзисны сöмын Исусöс. Велöдчысьяс сiйö кадас некодлы эз висьтавлыны аддзывлöм йывсьыс, найö чöв олiсны та йылысь.
42009037	Аскинас керöсысь лэччиганыс Исусöс паныдалiс уна йöз.
42009038	Йöз пöвстысь öти горöдiс: «Велöдысьöй, кора Тэнö, видзöдлы менсьым пиöс, сiйö менам öтка пи.
42009039	Пеж лов топöдлö сiйöс. Сэки сiйö лёкысь горзö, чашйысьö, да вомсьыс быг петö. Ёна песöм бöрын пеж лов вöлисти эновтö сiйöс.
42009040	Ме кори Тэнсьыд велöдчысьястö вöтлыны пеж ловсö, но найö эз вермыны».
42009041	Исус шуис: «Эскытöм-ылалöм йöз! Дыр-ö на Меным овнысö тiянкöд? Дыр-ö на Меным видзöдны тiянöс? Вайöд татчö питö».
42009042	Кор зонка вöлi матыстчö Исус дiнö, пеж лов шыбитiс зонкаöс муас да кутiс песлöдлыны. Исус öлöдiс пеж лолöс, бурдöдiс зонкаöс да сетiс сiйöс батьыслы.
42009043	Ставнысö шензьöдiс Енлöн ыджыд выныс. Йöзыс шензисны Исуслöн уджъясысь. Сэки Сiйö шуис велöдчысьясыслы:
42009044	«Пель саяныд сюркнялöй Менсьым кывъясöс: Морт Пиöс сетасны йöзлöн киö».
42009045	Велöдчысьяс эз тöдны, мый йылысь Исус висьталö, Сылöн кывъясыс вöлiны налы пöдсаöсь. Найö эз гöгöрвоны Сiйöс, а юавнысö полiсны.
42009046	Велöдчысьяс костын чужис вен, кодi на пиысь ыджыдджыкыс.
42009047	Налысь мöвпъяссö тöдöмöн Исус босьтiс кагаöс да сувтöдiс сiйöс Аскöдыс орччöн.
42009048	Велöдчысьясыслы шуис: «Кодi Менам ним вöсна сибöдö тайö кагасö, сiйö сибöдö Менö. А Менö сибöдысь сибöдö Менö Мöдöдысьöс. Медся ичöтыс тiян пиысь лоас медыджыдöн».
42009049	Сэки Иоан шуис: «Велöдысьöй, ми аддзылiм мортöс, сiйö Тэнад нимöн пеж ловъясöс вöтлалö. Ми öлöдiм сiйöс, öд сiйö абу миян пöвстысь».
42009050	Исус шуис: «Энö öлöдöй. Кодi абу тiянлы паныд, сiйö тiян дор».
42009051	Кор матыстчис Исусöс енэжö босьтан луныс, Сiйö шуис мунны Ерусалимö.
42009052	Водзвылас Сiйö ыстiс юöртысьясöс. Найö мунiсны самарияса сиктö, медым ставсö лöсьöдны Исус локтiгкежлö.
42009053	Сэтчöс олысьяс эз сибöдны Исусöс, öд Сiйö вöлi Ерусалимö мунысь.
42009054	Яков да Иоан – Исуслöн велöдчысьясыс – тайöс кылöм бöрын шуисны: «Господьöй, кöсъян кö, ми би корам енэжсяньыс, мед бырöдны найöс? Буретш тадзи Илля вöчлiс».
42009055	Велöдчысьяслань бергöдчöмöн Исус öлöдiс найöс. Сiйö шуис: «Тi онö тöдöй, мыйсяма лов тiян пытшкын.
42009056	Морт Пи эз лок бырöдны мортлысь олöмсö, Сiйö локтiс мездыны». Сэсся найö мунiсны мöд сиктö.
42009057	Мунiганыс öти морт шыасис Исус дiнö: «Господьöй, ме быдлаö Тэ бöрся муна».
42009058	Исус шуис сылы: «Ручьяслöн эмöсь пырмöсъяс, и енэжвыв лэбачьяслöн эмöсь позъяс, сöмын Морт Пилöн шойччанiныс абу».
42009059	Мöдлы Исус шуис: «Лок Ме бöрся». Сiйö воча шуис: «Господьöй, лэдзлы менö медводз батьöс дзебны».
42009060	Исус шуис сылы: «Кулöмаяс мед дзебасны кулöмаяснысö. Тэ мун да юöрт Енлысь Юралöмсö».
42009061	Нöшта öти морт шуис: «Господьöй, ме муна Тэ бöрся, сöмын лэдзлы менö колльöдчыны гортсаяскöд».
42009062	Сылы Исус вочавидзис: «Гöрйö кутчысьысь кö видзöдö бöрлань, сiйö оз шогмы пырны Енлöн Юраланiнö».
42010001	Та бöрын Господь бöрйис нöшта сизимдас велöдчысьöс, сэсся кыкöн-кыкöн мöдöдiс найöс сикт-каръясö, кытчö кöсйис Ачыс ветлыны.
42010002	Сiйö шуис налы: «Вунданыс уна, а вундысьыс этша. Кевмöй вунданiнын Ыджыдыслы, мед ыстас Аслас вунданiнö уджалысьясöс.
42010003	Мунöй! Ме мöдöда тiянöс баляпиянöс моз кöинъяс пöвстö.
42010004	Энö босьтöй аскöдныд сьöм, ноп да кöм. Туй выланыд энö сувтöй чолöмасьны йöзкöд.
42010005	Керкаö пыриганыд медводз шуöй: "Лöнь олöм тайö керкаыслы!"
42010006	Сэнi кö олö бур сьöлöма морт, бурсиöмныд коляс сылы. Оз кö, бурсиöмныд бергöдчас тiянлы.
42010007	Кольччöй сiйö керкаас, сёйöй-юöй мый тiянлы сетасны, öд уджалысьыд сулалö удждоныс. Энö вуджöй мöд керкаö.
42010008	Карö пыриганыд кö тiянöс сибöдасны, сёйöй мый тiянлы сетасны.
42010009	Бурдöдалöй сэнi висьысьясöс да юöртöй: "Енлöн Юралöмыс воис тiянöдз".
42010010	Оз кö сибöдны карас, туйяс кузя ветлöмöн юöртöй:
42010011	"Буссö, мый кöласис коканым тiян карын, ми бöр пыркöдам тiянлы. Тöдöй: Енлöн Юралöмыс воис тiянöдз".
42010012	Висьтала тiянлы: Мыждан лунö Содом карлы лоас кокньыдджык сiйö карыслы дорысь».
42010013	«Курыд шог тэныд, Коразин кар! Курыд шог тэныд, Випсаида кар! Тир да Сидон каръясын кö аддзылiсны тiянын кодь вöчöм шензьöданаторъяссö, сэки эськö сэтчöс олысьясыс важöн нин бергöдчисны мыжъяссьыныс, шогалан паськöм пасьталiсны да юрнысö пöимöн киськалiсны.
42010014	Мыждан лунö Тир да Сидон каръяслы лоас кокньыдджык тiянлы дорысь.
42010015	Тэ, Капернаум кар, чайтан енэжöдз кыпöдчыны? Ад пыдöсöдз усян!
42010016	Тiянöс кывзысь Менö кывзö, тiянöс öтдортысь Менö öтдортö, а Менö öтдортысь öтдортö Менö Мöдöдысьöс».
42010017	Сизимдас велöдчысь бöр воисны нимкодясигтыр да шуисны: «Господьöй, Тэнад нимöн тшöктiгöн весиг пеж ловъяс кывзысьöны миянлысь».
42010018	Исус шуис налы: «Ме аддзылi сöтаналысь чардби моз енэжсянь усьöмсö.
42010019	Со, Ме сета тiянлы вын талявны змейясöс, скорпионъясöс да омöльыслысь став вынсö, и тiянöс нинöм оз дойд.
42010020	Энö нимкодясьöй сыысь, мый пеж ловъяс кывзысьöны тiянлысь, а нимкодясьöй сыысь, мый тiянлысь нимъяснытö гижöма енэжас».
42010021	Сэки Исус тыри Вежа Ловсянь нимкодьлунöн. Сiйö шуис: «Ошка Тэнö, Батьöй, енэжыс да муыс вылын Ыджыдалысьöс! Тэ дзебин тайöс сюсь вежöраясысь да восьтiн кага коддьöмлы. Татшöм вöлi Тэнад бур кöсйöмыд, Батьöй».
42010022	Исус висьталiс велöдчысьясыслы: «Батьöй ставсö сетiс Меным. Сöмын Батьыс тöдö, кодi Пиыс, да сöмын Пиыс тöдö, кодi Батьыс, и нöшта сiйö, кодлы Пиыс кöсйö восьтны».
42010023	Сэсся велöдчысьясыс дiнö бергöдчöмöн Исус торйöн шуис налы: «Шудаöсь найö, кодъяслöн синмыс аддзö, мый тi аддзанныд!
42010024	Висьтала тiянлы: уна пророк да öксы кöсйисны аддзывны, мый тi аддзанныд, но эз аддзывны. Кöсйисны кывны, мый тi кыланныд, но эз кывлыны».
42010025	Индöдö велöдысьясысь öти Исусöс кыйöм могысь юалiс: «Велöдысь, мый меным колö вöчны, мед вичмис меным помтöм олöм?»
42010026	Исус юалiс сылысь: «Мый гижöма Индöдас? Мый сэтысь лыддян?»
42010027	Индöдö велöдысь вочавидзис: «Радейт ассьыд Господь Ентö став сьöлöмнад, став олöмнад, став выннад, став мывкыднад да радейт матыссатö асьтö моз».
42010028	Исус шуис сылы: «Бура вочавидзин. Вöч тадзи, сэки кутан овны».
42010029	Асьсö дорйöм могысь Индöдö велöдысь юалiс Исуслысь: «Кодi меным матыссаыс?»
42010030	Исус вочавидзис тадзи: «Öти морт ветлас Ерусалимысь Ерикон карö. Туяс сiйö веськалас лёк вöчысьяс киö. Найö пöрччöдасны сiйöс, вирöдз нöйтасны да колясны туй вылас кулан выйын.
42010031	Сiйö туйöдыс мунас поп, казялас нöйтöм мортöс да туй мöдарас вуджас.
42010032	Сы моз вöчас тшöтш левит: воас сэтчö, аддзас нöйтöм мортöс да вуджас туй мöдарас.
42010033	Сэсся локтас сэтчö самарияса морт. Кор аддзас нöйтöм мортöс, сылöн сьöлöмыс нормас.
42010034	Матыстчас сы дiнö, дойяссö мыськалас винаöн, мавтас выйöн да кöртавлас. Пуксьöдас сiйöс аслас осёл вылö да ваяс туйморт керкаö, сэнi тöждысяс сы вöсна.
42010035	Аскинас самарияса морт сетас туйморт керка кутысьлы кык динар да шуас: "Тöждысь сы вöсна. Оз кö тырмы, локтöм бöрын содтöд мынтыся".
42010036	Тэ ногöн, кодi тайö куим письыс нöйтöм мортыслы матыссаыс?»
42010037	Индöдö велöдысь вочавидзис: «Сылы бур вöчысьыс». Исус шуис сылы: «Мун да тшöтш тадзи вöч».
42010038	Исус велöдчысьясыскöд мунiс водзö да пырис öти сиктö. Сэнi Марпа нима ань корис Исусöс гортас.
42010039	Марпалöн вöлi Марья нима чой. Сiйö пуксис Господь Исуслöн кок дорö да кутiс кывзыны Сылысь висьталöмсö.
42010040	Марпа унатор вöсна котралiс-тöждысис. Сэсся Исус дiнö матыстчöмöн шуис: «Господьöй, Тэныд öмöй веськодь, мый чойöй менö öтнамöс колис тöждысьнысö. Висьтав сылы, мед отсалас меным».
42010041	Господь Исус вочавидзис: «Марпа, Марпа, тэ тöждысян-мырсян унатор вöсна,
42010042	а коланаыс сöмын öтитор. Марья бöрйис бурджыксö, и тайöс сылысь оз мырддьыны».
42011001	Öтчыд Исус кевмысис. Кевмысьöм бöрас велöдчысьяс пиысь öти шуис Сылы: «Господьöй, велöд миянöс кевмысьны, кыдзи Иоан велöдiс ассьыс велöдчысьяссö».
42011002	Исус шуис налы: «Кевмысиганыд шуöй: – Батьöй миян, Тэ енэжъяс вылын олан. Мед лоö вежаöн Тэнад нимыд. Мед воас Тэнад Юралöмыд. Мед инас Тэнад кöсйöмыд му вылын енэжын моз.
42011003	Сет миянлы быд лун кежлö няньнымöс.
42011004	И прöстит миянлысь мыжъяснымöс, öд ми прöститам миян водзын мыжаясöс. Эн сет миянлы ылавны, но видз миянöс омöльысь».
42011005	Исус нöшта шуис: «Шуам, кодкö тiян пиысь вой шöр кадö мунас ёртыс ордö да шуас: "Ёртöй, водзöсав меным няньтор.
42011006	Öд менам ёртöй пырис ме ордö туй вывсянь, да нинöмöн верднысö".
42011007	Мöдыс воча шуас öдзöс сайсяньыс: "Эн дöзмöдчы. Ме йигнаси нин, и ныв-пиöй узьöны нин. Ог вермы чеччыны няньтö сетны".
42011008	Висьтала тiянлы: сiйö кö оз чеччы да оз сет сылы ёртасьöмыс понда, вöчас тайöс ёртыслöн мырдöн корöмыс вöсна да сетас сылы колана мындасö.
42011009	Висьтала тiянлы: корöй, и тiянлы сетасны, корсьöй, и тi аддзанныд, игöдчöй, и тiянлы восьтасны.
42011010	Öд корысьлы сетöны, корсьысьлы сюрö да игöдчысьлы восьтöны.
42011011	Эм-ö тiян пöвстын бать, кодi пиыслы сетас из, корас кö сiйö нянь? Сетас-ö змейöс, корас кö пиыс чери?
42011012	Сетас-ö скорпионöс, корас кö пиыс кольк?
42011013	Тi лёкöсь, а сямманныд бурсö сетны асланыд ныв-пилы. Дерт нин, енэжвыв Батьныд сетас Вежа Ловсö Сылысь корысьяслы».
42011014	Исус вöтлiс сёрниттöм морт пытшкысь пеж лолöс. Пеж ловлöн петöм бöрын мортыс пондiс сёрнитны. Йöзсö тайö шензьöдiс,
42011015	а кодсюрö шуисны, Сiйö пö вöтлалö пеж ловъясöс налöн Вельзевул юралысь вынöн.
42011016	Мукöдыс Исусöс кыйöм могысь корисны петкöдлыны енэжсянь индысьпас.
42011017	Налысь мöвпъяссö тöдöмöн Исус шуис: «Ас муын олысьяс кö ас костаныс тышкасьöны, тайö муыс кушмас, да керкаясыс сэнi киссясны.
42011018	Сöтанаыс кö аслыс паныд тышкасьö, дыр-ö кутчысяс сылöн ыджыдалöмыс? Менö тi мыжаланныд пеж ловъясöс Вельзевул вынöн вöтлöмысь.
42011019	Ме кö вöтлала пеж ловъясöс Вельзевул вынöн, кутшöм вынöн, сiдзкö, тiян йöзыд вöтлалöны? Найö тiянöс мыждасны.
42011020	Ме кö Ен вынöн вöтлала пеж ловъясöс, сiдзкö, Енлöн Юралöмыс воис тiянöдз.
42011021	Вына морт кö видзö керкасö шыпуртöн, сылöн эмбурыс дзонь коляс.
42011022	Но сы вылö кö уськöдчас сыысь вынаджык, дерт, вынаджыкыс вермас сiйöс, мырддяс шыпуртсö, мый вылö сiйö лача кутiс, да юклас босьтöм эмбурсö.
42011023	Кодi абу Мекöд, сiйö Меным паныд, кодi оз чукöрт Мекöд, сiйö разöдö».
42011024	«Морт пытшкысь петöм бöрын пеж лов шöйтö ватöминъястi, корсьö шойччанiн да оз аддзы. Сэки шуö: "Бöр муна важ оланiнö, кытысь петi".
42011025	Локтöм бöрас аддзö: оланiнсö чышкöма-пелькöдöма.
42011026	Сэки мунö да босьтö аскöдыс сизим пеж лолöс, ассьыс на лёкджыкъясöс, сэсся ставныс найö овмöдчöны важ оланiнас. Тайö мортыслы воддза дорсьыс нöшта на лёкджык лоö».
42011027	Исуслöн сёрнитiгöн йöз чукöрысь öти ань гораа шуис: «Шуда тэнö кынöмас новлöдлысь да морöснас нёньöдысь!»
42011028	Исус шуис: «Шудаöсь Енлысь Кывсö кылысьяс да Ен Кыв серти олысьяс!»
42011029	Йöзыс чукöрмис пыр унджык и унджык. Исус висьталiс налы: «Öнiя олысьяс – лёкас сетчöм йöз. Найö кöсйöны аддзывны индысьпас, но Иона пророк пасысь кындзи оз ло налы мöдыс.
42011030	Ниневия карын олысьяслы индысьпасöн вöлi Иона, öнiя олысьяслы – Морт Пи.
42011031	Лунвыв муысь öксы-ань сувтас Мыждан лунö öнiя олысьяскöд да мыжалас найöс. Öд сiйö му помсяньыс волiс кывзыны Соломонлысь мывкыд сёрнисö. Танi Соломон дорысь ыджыдджык.
42011032	Ниневия карын олысьяс сувтасны Мыждан лунö öнiя олысьяскöд да мыжаласны найöс. Öд Ионалöн юöртöм бöрын ниневияса йöз бергöдчисны асланыс мыжъясысь. Танi Иона дорысь ыджыдджык».
42011033	«Öзтöм битö оз дзебны да оз пуктыны доз улö. Сiйöс пуктöны бикок вылö, медым пырысьяс аддзисны югыдсö.
42011034	Синмыд – вир-яйтö югдöдысь. Синмыд кö бур, став вир-яйыд югыдын. Синмыд кö лёк, вир-яйыд пемыдын.
42011035	Видзöд, мед югыдыс тэ пытшкын эз вöв пемыд!
42011036	Тэнад кö став вир-яйыд югыдын, и весиг öти юкöн абу пемыдын, сэки тэ ставнас пондан югъявны югдöдысь би моз».
42011037	Кор Исус помалiс сёрнисö, öти фарисей корис Сiйöс гортас пажнайтны. Исус локтiс фарисей ордö да пуксис сёйны.
42011038	Исуслöн мыссьытöг сёйны пуксьöмыс шензьöдiс фарисейöс.
42011039	Господь шуис сылы: «Тi, фарисейяс, тасьтi-дозмуклысь ортсысö весаланныд, а пытшкöсныд горшлунöн да лёкöн тырöма.
42011040	Вежöртöмъяс! Эз-ö ортсысö вöчысьыс вöч тшöтш пытшкöссö?
42011041	Сетöй корысьяслы, мый дозмук пытшкас. Сэки ставыс тiян лоö сöстöм.
42011042	Курыд шог тiянлы, фарисейяс! Тi сетанныд исань турунысь, рута корйысь да став пуктасысь дасöд юкöнсö, а веськыда мыждöмсö да Енмöс радейтöмсö бокö вештанныд. Тайöс колö вöчны да мукöдторсö оз ков вунöдны.
42011043	Курыд шог тiянлы, фарисейяс! Тi радейтанныд синагогаын водзын пукавны да йöзаинын чолöмалöмъяс кывзыны.
42011044	Курыд шог тiянлы, Индöдö велöдысьяс да фарисейяс! Кык бана шаньгаяс! Тi пасйытöм шойгуяс кодьöсь, йöзыс тöдтöгныс ветлöны на вывтi».
42011045	Сэки Индöдö велöдысьясысь öти шуис Сылы: «Велöдысь, татшöм сёрнинад тэ дойдан тшöтш миянöс».
42011046	Исус воча шуис: «Курыд шог тшöтш тiянлы, Индöдö велöдысьяс! Тi пуктанныд йöзлы пельпом вылас нуны вермытöм нöбъяс, но асьныд весиг чунь помнытö онö инмöдлöй сэтчö.
42011047	Курыд шог тiянлы! Тi сувтöданныд изъяс пророкъяслы, кодъясöс батьясныд виисны.
42011048	Тайöн тi петкöдланныд, мый öтувтчанныд батьясныдлöн уджъясö: найö виисны пророкъясöс, а тi сiйö пророкъясыслы изъяс сувтöданныд.
42011049	Та вöсна Енлöн мывкыдлуныс висьталö: "Мöдöда на дiнö пророкъясöс да апостолъясöс. Öтиясöс найö виасны, мöдъясöс вöтласны".
42011050	Тадзи öнiя олысьяслы ковмас мынтысьны став пророкыслöн вирысь, кодöс кисьтöма му пуксьöмсяньыс:
42011051	Авель вирсянь Закар вирöдз, кодöс виисны висьпуктанiн да крам костын. Висьтала тiянлы: öнiя олысьяслы ковмас мынтысьны таысь.
42011052	Курыд шог тiянлы, Индöдö велöдысьяс! Тi босьтiнныд тöдöмлуныслысь восьтансö. Асьныд энö пырöй и пырны кöсйысьяслы потшинныд туйсö».
42011053	Исуслöн сёрнитiгöн Индöдö велöдысьяс да фарисейяс пондiсны ёна топöдны Сiйöс юалöмъясöн,
42011054	найö зiлисны крукыштны Сiйöс, корсисны помка мыжавны Сiйöс.
42012001	Сэккостi чукöрмис уна сюрс морт, найö весиг дзескöдiсны öта-мöднысö. Исус медводз шыасис велöдчысьяс дiнас: «Видзчысьöй фарисей няньшомысь, налöн кодь кык бана оласногысь.
42012002	Став дзебöмаыс тыдовтчас да став гусяыс йöзасяс.
42012003	Пемыдын шуöмтö кыласны югыдын, керка пытшкын пельö вашкöдöмтö юöртасны керка вывсянь».
42012004	«Висьтала тiянлы, менам ёртъясöй: энö полöй вир-яйтö виысьясысь, унджыксö найö сэсся вöчны оз вермыны.
42012005	Висьтала, кодысь колö повнысö. Полöй Сыысь, кодi виöм бöрас вермö шыбитны куслытöм биö. Шуа тiянлы: Сыысь полöй.
42012006	Оз-ö сöмын кык урысь вузавны вит пышкайöс? На пиысь весиг öтиöс абу вунöдöма Енмыс.
42012007	А тiянлысь став юрсинытö лыддьöма. Сiдзкö, энö полöй, тi öд донаджыкöсь пышкайясысь».
42012008	«Висьтала тiянлы: кодi оз яндысь Меысь йöз водзын, сыысь Морт Пи оз яндысь Енлöн анделъяс водзын.
42012009	Кодi соссяс Меысь йöз водзын, сыысь Ме сосся Енлöн анделъяс водзын.
42012010	Лёкöдан кö Морт Пиöс, лоан прöститöма. Омöльтан кö Вежа Лолöс, он ло прöститöма.
42012011	Кор тiянöс нуöдасны синагогаясö да юралысь-веськöдлысьяс водзö, энö майшасьöй, кыдзи дорйыны асьнытö да мый шуны.
42012012	Сiйö кадас Вежа Лов туйдöдас тiянöс, мый колö шунысö».
42012013	Йöз чукöрысь öти морт шуис Исуслы: «Велöдысь, шу вокöйлы, мед бать-мамсянь кольöм овмöссö юкас мекöд».
42012014	Исус шуис: «Кодi сувтöдiс Менö ёрдысьнас, мед тiянлысь овмöснытö юкны?»
42012015	Сэсся шуис ставныслы: «Видзчысьöй горшасьöмысь, öд мортыдлöн олöмыс абу сылöн ыджыд озырлун сайын».
42012016	Исус висьталiс налы велöданвисьт: «Озыр мортлöн муыс бур быдтас сетас.
42012017	Сiйö мöвпыштас: "Мый вöчны? Быдтасöй видзанiнъясö оз тöр".
42012018	Сэсся шуас: "Косяла йöртöдъясöс да вöча гырысьджыкъясöс, чукöрта сэтчö став няньöс да ассьым став эмбурöс.
42012019	Сэки шуа аслым: уна буртор уна во кежлö чöжöма тэнад – шойччы, сёй, ю да гажöдчы!"
42012020	А Ен шуас сылы: "Вежöртöмöй, тавой босьтасны тэнсьыд ловтö. Кодлы коляс тэнад чöжöмаыд?"
42012021	Тадзи лоö быдöнкöд, кодi аслыс чукöртö озырлунсö, а оз Енсянь озырмöдчы».
42012022	Исус шуис велöдчысьясыслы: «Та вöсна шуа тiянлы: энö майшасьöй сёян да паськöм вöсна.
42012023	Олöмныд öд донаджык сёянысь да вир-яйныд паськöмысь.
42012024	Видзöдлöй кырнышъяс вылö: найö оз кöдзны, оз вундыны, налöн абу йöртöдъяс, абу эмбур видзанiнъяс. Енмыс вердö найöс. Кымын пöв тi донаджыкöсь лэбачьясысь!
42012025	Вермас-ö тiян пиысь кодкö зiльöмöн-тöждысьöмöн нюжöдыштны ассьыс олан нэмсö?
42012026	Тi кö весиг ичöтикторсö онö вермöй, мыйла мукöдторйыс вöсна майшасянныд?
42012027	Видзöдöй дзоридзьяслöн быдмöм вылö: найö оз мырсьыны, оз печкыны. Висьтала тiянлы: ачыс Соломон став озырлун дырйиыс эз пасьтасьлы весиг öти татшöм дзоридзысь мичаджыка.
42012028	Енмыс кö тадзи пасьтöдö видзвыв турунöс, кодi талун быдмö, а аски шыбитасны пачö, оз öмöй Сiйö пасьтöд тiянöс, этша эскысьяс!
42012029	Энö корсьысьöй, мый сёйны-юны. Энö майшасьöй та вöсна.
42012030	Тайö ставыс майшöдлö ентöдтöмъясöс. Но тiян Батьныд тöдö, мый тайö колö тiянлы.
42012031	Корсьöй Енлысь Юралöмсö, сэки тiян ставыс тайö лоö.
42012032	Эн пов, ичöт чукöр! Öд тiян Батьныд шуис сетны тiянлы Юралöм.
42012033	Вузалöй ассьыныд овмöстö, сьöмсö сетöй гöльяслы. Лöсьöдöй аслыныд важмытöм видзанiнъяс да чöжöй бырлытöм озырлун енэжö. Сэтчö гусясьысь оз пыр да сэнi воз оз сёй.
42012034	Кöнi озырлунныд, сэнi лоö и сьöлöмныд».
42012035	«Вöнясьöй да öзтöй бинытö.
42012036	Лоöй кесйöгъяс кодьöсь, кодъяс виччысьöны асланыс ыджыдлысь кöлысь вылысь локтöмсö. Воöм бöрас ыджыдныс тотшкöдчас öдзöсас, да найö пырысь-пыр восьтасны.
42012037	Кесйöгъяс шудаöсь, ыджыдыс кö гортас воигöн аддзас, мый найö виччысьöны сiйöс. Веськыда висьтала тiянлы: ыджыдыс сэки вöнясяс, корас кесйöгъяссö пызан сайö да ачыс пондас кесъявны налы.
42012038	Ыджыдыс кö воас весиг вой шöрнас либö вой шöр бöрас да аддзас, мый кесйöгъясыс виччысьöны сiйöс – тайö кесйöгъясыс шудаöсь!
42012039	Тi тöданныд: керка кутысь кö тöдiс гусясьысьлысь локтан кадсö, сэки эськö эз узь да эз лэдз керкаас.
42012040	Лоöй дасьöсь, öд Морт Пи локтас виччысьтöг».
42012041	Петыр юалiс: «Господьöй, тайö велöданвисьтсö висьталан миянлы али быдöнлы?»
42012042	Господь шуис: «Лоöй эскана да мывкыда кесйöг кодьöсь. Татшöмсö ыджыдыс пуктас веськöдлыны мукöд кесйöгъясöн, медым ас кадö налы сёян-юан сетны.
42012043	Кесйöгыс шуда, ыджыдыс кö гортас воигöн аддзас сiйöс тадзи вöчöмöн.
42012044	Збыльысь висьтала тiянлы: ыджыдыс пуктас сiйöс веськöдлыны став аслас овмöсöн.
42012045	Но кесйöгыс вермас мöвпыштны: "Ыджыдöй дыр на оз лок". Сiйö пондас нöйтны мукöд кесйöгъясöс, сёйны-юны да кодавны.
42012046	Но виччысьтöм лунö, лöсявтöм кадö кесйöглöн ыджыдыс воас. Сiйö кералас кесйöгсö да шыбитас сiйöс эскытöмъяс дiнö.
42012047	Кесйöг кö тöдö ыджыдыслысь кöсйöмсö да оз дасьтысь-вöч сы ног, сiйöс чорыда нöйтасны.
42012048	А тöдтöг кö вöчас мыжсö, сiйöс нöйтасны этшаджык. Кодлы уна сетöма, сылысь уна корасны. Кодлы уна эскöма, сылысь уна юаласны».
42012049	«Ме локтi би вайны му вылö да ёна кöсъя, медым сiйö öзйис нин.
42012050	Пыртчöмöн колö Меным пыртчыны, и Ме ёна сьöкыдала, кытчöдз тайö оз ло.
42012051	Тi ног, Ме локтi вайны му вылö лöнь олöм? Эг! Ме локтi торйöдны йöзсö.
42012052	Öнiсянь öти керкаын вит олысь öта-мöдныслы паныд сувтасны: куимыс – кыкыслы паныд, кыкыс – куимыслы.
42012053	Батьыс паныд сувтас пиыслы, пиыс – батьыслы, мамыс – нылыслы, нылыс – мамыслы, энькаыс – моньыслы, моньыс – энькаыслы».
42012054	Исус висьталiс йöзыслы: «Рытыввывсянь кыпöдчысь кымöр аддзигöн тi шуанныд: "Зэрмас". Тайö тадзи.
42012055	Лун тöв кö петас, шуанныд: "Пöжны кутас". Тадзи и эм.
42012056	Кык бана шаньгаяс! Енэжлысь да мулысь чужöмбансö кужанныд тöдмавны, мыйла öнiя кадсö онö вермöй тöдны?»
42012057	«Мыйла асьныд онö вермöй гöгöрвоны, кыдзи колö вöчнысö?
42012058	Ковмас кö мунны ёрдö, зiль бурасьны тэнö мыжалыськöд ёрдö вотöдз на. Он кö вöч тадзи, сiйö нуöдас тэнö ёрдысь дiнö, ёрдысь сетас тэнö видзысьлы, а видзысь йöртас тэнö дзескыдiнö.
42012059	Висьтала тэныд: бöръя сьöмтö сеттöдз он пет сэтысь».
42013001	Сэки матыстчисны Исус дiнö кодсюрö да висьталiсны галилеясаясöс крамын виöм йылысь. Найöс виöмаöсь вись вайиганыс Пилат тшöктöм серти, да налöн вирыс сорласьöма вись виркöд.
42013002	Исус шуис: «Тi ног, найö вöлiны мыжаджыкöсь мукöд галилеясаяс дорысь, тадзи кö кулiсны?
42013003	Эз. Шуа тiянлы: на моз тi ставныд куланныд, онö кö бергöдчöй мыжъяссьыныд.
42013004	Мый шуанныд дас кöкъямысыс йылысь, кодъяс вылö Силоамын уси башня да лямöдiс кувтöдзныс? Вöлiны-ö найö мыжаджыкöсь Ерусалимын мукöд олысьяс дорысь?
42013005	Эз. Шуа тiянлы: на моз тi ставныд куланныд, онö кö бергöдчöй мыжъяссьыныд».
42013006	Исус висьталiс татшöм велöданвисьт: «Öти мортлöн виноград йöрас вöлi быдмö инжир пу. Сiйö локтас инжирла, но вотöсыс оз сюр.
42013007	Сэки сiйö шуас виноград йöрын уджалысьлы: "Куим во чöж нин виччыся тайö инжир пуыслысь вотöссö, но аддза, мый весьшöрö. Керышт сiйöс, öд сöмын муыслысь вынсö босьтö".
42013008	Уджалысь вочавидзас: "Ыджыдöй, коль на сiйöс тайö во кежлас. Ме сiйöс мудъя да мусö куйöдала.
42013009	Локтан вонас кö оз вай вотöссö, сэки керыштан сiйöс"».
42013010	Шойччан лунö Исус велöдiс синагогаын.
42013011	Сэнi вöлi мышкыртчöм, веськöдчыны вермытöм ань. Дас кöкъямыс во чöж пеж лов кутöма сiйöс тайö висьöмнас.
42013012	Исус аддзис аньöс, корис сiйöс да шуис: «Аньöй, тэ мездмин висьöмсьыд».
42013013	Исус пуктылiс кисö ань вылö, и сiйö дзик пыр веськöдчис да пондiс ошкыны Енмöс.
42013014	Шойччан лунö висьысьöс бурдöдöмыс скöрмöдiс синагогаса юралысьöс. Сiйö шуис йöзыслы: «Вежонас квайт лун сетöма уджавнысö, сэки локтöй бурдöдчынытö, а энö шойччан лунö».
42013015	Господь воча шуис: «Кык бана шаньга! Шойччан лунö онö öмöй разьлöй лясни дорысь öш-осёлнытö да онö öмöй нуöдлöй найöс юктавны?
42013016	Öвраамлысь тайö нывсö сöтана кöрталöмöн кутiс дас кöкъямыс во чöж. Эз öмöй ков мездыны сiйöс шойччан лунö?»
42013017	Исуслöн кывъясысь яналiсны Сылы паныд мунысьяс. Йöзыс, мöдарö, нимкодясисны Сылöн чуймöдана уджъясысь.
42013018	Сэсся Исус шуис: «Кутшöм Енлöн Юралöмыс? Мыйкöд öткодяла сiйöс?
42013019	Сiйö муö кöдзöм горчица тусь кодь. Сiйö быдмö да лоö ыджыд пу кодь, весиг енэжвыв лэбачьяс поздысьöны вожъясас».
42013020	Исус бара шуис: «Мыйкöд öткодяла Енлысь Юралöмсö?
42013021	Сiйö няньшом кодь. Ань гудралас сэтчö куим шомöс тыр пызь, кад мысти няньыс ловзяс».
42013022	Исус мöдöдчис Ерусалимö. Сикт-каръяс пыр мунiгöн Сiйö велöдiс йöзсö.
42013023	Кодкö юалiс Исуслысь: «Господьöй, этшаöн öмöй мездмасны?» Исус вочавидзис:
42013024	«Став вынтö пуктöй, медым пырны векньыд öдзöсöд. Висьтала тiянлы: унаöн зiлясны пырны, сöмын оз вермыны.
42013025	Воас кад, кор керка кутысь чеччас да йигналас öдзöссö. Ывласяньыс öдзöсö игöдчöмöн понданныд вöзйысьны: "Ыджыдöй, Ыджыдöй, восьт миянлы!" Сiйö вочавидзас: "Кодъяс тi? Ме ог тöд тiянöс".
42013026	Тi шуанныд: "Ми тэкöд öтлаын сёйлiм-юлiм. Тэ велöдлiн миян каръясын".
42013027	Сiйö шуас: "Висьтала тiянлы: ог тöд тiянöс. Кытысьöсь тi? Мунöй Ме дорысь, ставныд тi лёк вöчысьяс!"
42013028	Кор тi аддзанныд Енлöн Юраланiнысь Öвраамöс, Исаакöс, Яковöс да став пророксö, а асьнытö ортсыас шыбитöмаöн, сэки лоö бöрдöм да пинь йирöм.
42013029	Асыввылысь да рытыввылысь, войвылысь да лунвылысь локталасны Енлöн Юраланiнö да пуксясны пызан сайö.
42013030	Сэки бöръяяс лоöны воддзаöн, а воддзаяс – бöръяöн».
42013031	Сiйö лунö фарисейясысь кодсюрö локтiсны да шуисны Исуслы: «Тэныд колö мунны татысь, Ирöд кöсйö вины Тэнö».
42013032	Исус воча шуис налы: «Мунöй, висьталöй тайö ручыслы: талун да аски Ме вöтлала пеж ловъясöс да бурдöда йöзöс, а коймöд луннас эштöда уджöс.
42013033	Но талун, аски да аскомысь Меным колö водзö мунны, öд оз овлы, медым пророкöс виисны Ерусалимысь кындзи мöдлаын.
42013034	Ерусалим, Ерусалим! Пророкъясöс виалысь да тэ дiнö ыстöмаясöс изъялысь! Кымынысь Ме кöсйи чукöртны тэнсьыд ныв-питö, кыдзи лэбач чукöртö ассьыс пиянсö борд улас, но тi энö кöсйöй.
42013035	Со, тiян крамныд тыртöммас. Шуа тiянлы: онö аддзöй Менö тайö кывъяссö шутöдз: "Бурсиöма Господь нимöн Локтысьöс!"»
42014001	Шойччан лунö Исус мунiс фарисейяслöн öти юралысь ордö сёйны. Сэнi ставöн сюся видзöдiсны Исус бöрся.
42014002	Сы дiнö локтiс ва пыкталöмöн висьысь морт.
42014003	Исус юалiс Индöдö велöдысьяслысь да фарисейяслысь: «Позьö-ö шойччан лунö бурдöднысö?»
42014004	Найö чöв олiсны. Исус инмöдчылöмöн бурдöдiс висьысьöс да ыстiс сiйöс гортас.
42014005	Исус бара юалiс: «Шойччан лунö кö тiян осёлныд либö öшныд усяс юкмöсö, онö öмöй пырысь-пыр лэптöй сiйöс сэтысь?»
42014006	Найö нинöм эз вермыны воча шуны.
42014007	Исус казялiс, мый пызан сайö пуксигöн корöмаяс корсисны бурджыкинсö. Сэки Сiйö шыасис на дiнö велöданвисьтöн:
42014008	«Корасны кö тэнö кöлысь вылö, эн пуксьы бурджыкинас. Сэнi вермас лоны тшöтш кодкö, кодi корöмаяс пиысь пыдди пуктанаджык тэысь.
42014009	Сэки кöлысь вылö корысь матыстчас тэ дiнö да шуас: "Тайö мортыс мед пуксяс татчö". Сэки тэ яналан, öд тэныд ковмас вуджны пызан помас.
42014010	Кор тэ локтан кöлысь вылö, пуксьы пызан помланьыс. Тэнö корысь кö матыстчас да шуас: "Ёртöй, пуксьы матöджык", сэки тэ лоан корöмаяс водзын пыдди пуктöмаöн.
42014011	Öд асьсö вылö пуктысьöс лэдзасны, асьсö улö пуктысьöс кыпöдасны».
42014012	Сэсся Исус шуис Сiйöс корысьлы: «Лöсьöдан кö пызан, эн корав ёртъястö, вокъястö, рöдвужтö, орччöн озыра олысьястö. Öд найö сэсся коркö асьныс корасны тэнö, тадзи мынтысясны тэныд.
42014013	Мöдарö, лöсьöдан кö пызан, кор гöльясöс, доймалöмаясöс, коктöмъясöс да синтöмъясöс.
42014014	Тэ шуда лоан, öд найö оз вермыны мынтысьнысö тэныд. Тэныд лоö мынтöма веськыда олысьяслöн ловзьöм дырйи».
42014015	Тайöс кылöм бöрын сёйысьясысь öти шуис: «Шуда Енлöн Юраланiнын пызан сайö пуксьысь!»
42014016	Исус воча шуис: «Öти морт ыджыд пызан лöсьöдас да унаöс корас.
42014017	Пызан сайö пуксян кад матыстчигöн сiйö мöдöдас ассьыс кесйöгсö висьтавны корöмаяслы: "Локтöй, ставыс нин дась".
42014018	Водзвыв сёрнитчöмöн моз ставныс шуасны, огö пö вермöй локнысö. Öти шуас: "Ме му ньöби, колö ветлыны видзöдлыны сiйöс. Эн дöзмы, ог эшты".
42014019	Мöд шуас: "Дас öш ньöби, муна видлыны найöс. Эн дöзмы".
42014020	Коймöд шуас: "Ме гöтраси да, ог вермы локнысö".
42014021	Кесйöг бöр локтас да висьталас та йылысь ыджыдыслы. Сiйö ёна скöрмас да шуас кесйöгыслы: "Мун дзик пыр туйвежъясö да йöзаинъясö, вайöд татчö гöльясöс, доймалöмаясöс, коктöмъясöс да синтöмъясöс".
42014022	Локтöм бöрас кесйöг шуас: "Ыджыдöй, тэнсьыд тшöктöмтö вöчи, но пызан саяд эм на пуксянiныс".
42014023	Мöдыс вочавидзас: "Пет карсьыс, ветлы туйяс-потшöсъяс пöлöн да тшöкты локнысö, медым менам керкаöй вöлi тыр.
42014024	Висьтала тiянлы: воддза корöмаясысь весиг öти морт оз видлы менсьым пызанвыв сёянöс". Унаöс корöма, но этшаöс бöрйöма».
42014025	Уна йöз мунiс Исускöд. Налань бергöдчылöмöн Сiйö шуис:
42014026	«Ме дiнö локтысьлы кö бать-мамыс, гöтырыс, ныв-пиыс, чой-вокыс да аслас олöмыс Ме дорысь мусаджык, сiйö оз вермы лоны Менам велöдчысьöн.
42014027	Кодi оз ну ассьыс крестсö да оз лок Ме бöрся, сiйö оз вермы лоны Менам велöдчысьöн.
42014028	Кодкö тiян пиысь кö мöвпыштас ыджыд керка лэптыны, оз-ö сiйö водзджык пуксьы да артышт, тырмас-ö сылöн сьöмыс керкасö лэптыны.
42014029	Вермас артмыны, мый подувсö пуктас, а помавнысö оз вермы. Сэки пондасны серавны сiйöс:
42014030	"Видзöдлöй, лэптынысö босьтчис, а помавнысö эз вермы!"
42014031	Öксылы кö ковмас тышö петны мöд öксылы паныд, оз-ö сiйö водзджык пуксьы да бура мöвпышт, вермас-ö сiйö дас сюрса тышкайöзнас водзсасьны кызь сюрса тышкайöзкöд.
42014032	Оз кö вермы, сiйö мöдöдас сёрнитчысьясöс паныд локтысь öксы дiнö, мед бурасьны сыкöд.
42014033	Тi кö онö кольöй ставсö, мый тiян эм, онö вермöй лоны Менам велöдчысьясöн».
42014034	«Солыд – буртор. Но солыс кö воштас ассьыс вынсö, кыдзи сiйöс бöр соланас вöчан?
42014035	Сiйöс весиг оз шогмы муö сюйны, сöмын кольö шыбитны. Кодлöн эм пель, мед кылö!»
42015001	Вот перйысьяс мукöд мыжаяскöд локтiсны Исус дiнö кывзыны Сiйöс.
42015002	Фарисейяс да Индöдö велöдысьяс шуасисны: «Сiйö ветлö мыжаяскöд, весиг öтлаын сёйö накöд».
42015003	Сэки Исус висьталiс налы велöданвисьт:
42015004	«Мый вöчас морт, вошас кö сылöн сё ыжсьыс öти? Оз-ö сiйö коль öкмысдас öкмыссö овтöминö да мун корсьны вошöмасö?
42015005	Аддзöм бöрас долыдпырысь босьтас ыжсö пельпом вылас.
42015006	Локтас гортас, корас ёртъяссö, орччöн олысьяссö да шуас налы: "Нимкодясьöй! Ме аддзи ассьым вошлöм ыжöс".
42015007	Висьтала тiянлы: енэжын нимкодясьöмыс öти морт вöсна, кодi бергöдчис мыжъяссьыс, лоö ёна ыджыдджык öкмысдас öкмыс веськыда олысь дорысь, кодъяслöн абу коланлуныс бергöдчыны мыжъяссьыс».
42015008	«Ань кö воштас дас эзысь сьöмсьыс öтикöс, оз-ö биасьöмöн сiйö кут чышкыны джоджсö да корсьны вошöмторсö.
42015009	Аддзöм бöрас корас нывъёртъяссö, орччöн олысь аньяссö да шуас налы: "Нимкодясьöй! Ме аддзи воштылöм сьöмöс".
42015010	Висьтала тiянлы: тадзи тшöтш нимкодясьöны Енлöн анделъяс мыжъяссьыс бергöдчысь öти морт вöсна».
42015011	Нöшта Исус висьталiс: «Öти мортлöн вöлi кык пи.
42015012	Ичöтыс шуас батьыслы: "Батьöй, сет овмöссьыд менсьым пайöс". Батьыс юкас овмöссö кыкнан пиыслы.
42015013	Кымынкö лун мысти ичöт пиыс став аслас овмöснас мунас ылi муö, сэнi кокньыд оласногысла лотас ставсö.
42015014	Сэки тайö муас пуксяс тшыг олöм. Тшыглуныс топöдас сiйöс.
42015015	Сiйö медасяс сэтчöс öти морт дiнö видзны порсьяссö.
42015016	Сiйö дась вöлi пöткöдчыны быдмöгöн, мый сёйлiсны порсьяс, но весиг тайö сылы эз вичмыв.
42015017	Ас садяс воöм бöрын сiйö шуас: "Батьöлöн меда йöзыс пöттöдзныс сёйöны, а ме танi тшыглы кула.
42015018	Чечча да муна бать дiнö, шуа сылы: Батьöй, ме мыжа енэжыс водзын да тэ водзын.
42015019	Ме ог шогмы шусьыны тэнад пиöн, босьт менö медалöм уджалысь пыдди".
42015020	Сiйö чеччас да мöдöдчас батьыс ордö. Ылiсянь на батьыс аддзас писö, да сылöн сьöлöмыс нормас. Сiйö котöрöн уськöдчас пиыслы паныд, сывйыштас да окалас писö.
42015021	Пиыс шуас: "Батьöй, ме мыжа енэжыс водзын да тэ водзын. Ме ог шогмы шусьыны тэнад пиöн".
42015022	Батьыс тшöктас кесйöгъясыслы: "Вайöй медбур паськöмсö да пасьтöдöй менсьым пиöс, чунькытшöдöй да кöмöдöй сiйöс.
42015023	Начкöй тшöгöдöм кукань. Пондам сёйны-гажöдчыны талун!
42015024	Менам пиöй вöлi кулöма, а öнi ловъя, вöлi вошöма, а öнi сюрис". Ставныс пондасны гажöдчыны.
42015025	Ыджыд пиыс вöлi видз вылын. Керка дорас матыстчигöн сiйö кылас сьылöм-гажöдчöмсö,
42015026	чукöстас öти кесйöгöс да юалас: "Мый танi?"
42015027	Сiйö вочавидзас: "Тэнад вокыд бöр локтiс. Батьыд тшöктiс начкыны тшöгöдöм куканьöс, öд вокыд ловйöн воис".
42015028	Ыджыд пиыс ёна скöрмас, весиг оз пыр керкаас. Батьыс петас корны сiйöс.
42015029	Пиыс шуас батьыслы: "Кымын во ме тэныд уджала, тэнсьыд пыр кывзыся, но тэ весиг кöзапитö эн сет меным, медым ёртъясöйкöд гажöдчыштны.
42015030	Тэнад тайö пиыд лотiс став овмöссö кырсалысь аньяскöд. Öнi локтiс, да тшöгöдöм куканьöс начкин сылы!"
42015031	Батьыс шуас: "Пиöй, тэ öд пыр вöлiн мекöд. Ставыс мый менам – тэнад.
42015032	Вокыд вöсна колö гажöдчыны-нимкодясьны, öд сiйö вöлi кулöма, а öнi ловъя, вöлi вошöма, а öнi сюрис"».
42016001	Исус висьталiс велöдчысьясыслы: «Öти озыр мортлöн вöлi овмöс нуöдысь. Озыр мортлы норасясны, овмöс нуöдысьыд пö куштö овмöстö.
42016002	Сiйö корас овмöс нуöдысьсö ас дiнас да шуас сылы: "Тöдан-ö, мый кывсьö тэ йылысь? Петкöдлы удж нуöдöмтö, талунсянь тэ он кут веськöдлыны менам овмöсöн".
42016003	Овмöс нуöдысь кутас мöвпавны: "Ыджыдöй вöтлö менö. Мый вöчны? Му бергöдлыны ог вермы, корысьöдз усьны яндзим.
42016004	Со мый колö вöчны, медым мукöдыс сибöдасны менö асланыс керкаö".
42016005	Сiйö корас öти бöрся мöдöс ыджыдыслы уджйöзаясöс. Öтилысь юалас: "Уна-ö тэ уджйöза?"
42016006	Сiйö вочавидзас: "Сё пельса вый". Овмöс нуöдысь шуас: "Танi тэнад уджйöз гижöдыд. Пуксьы да гиж ветымынöс".
42016007	Сэсся мöдлысь юалас: "Тэ уна-ö уджйöза?" Сiйö вочавидзас: "Сё мешöк шобдi". Овмöс нуöдысь шуас: "Танi уджйöз гижöдыд. Гиж кöкъямысдасöс".
42016008	Ыджыдыс ошкыштас пöръялысь овмöс нуöдысьöс сылöн сюсьлунысь. Тайö муюгыдса пияныс ас костаныс сюсьджыкöсь югыдыслöн пиян дорысь.
42016009	Висьтала тiянлы: лöсьöдöй аслыныд ёртъяснытö мувывса ылöг озырлун отсöгöн, медым озырлунныд бырöм бöрын найö сибöдасны тiянöс бырлытöм оланiнö».
42016010	«Кодi эскана ичöтас, сiйö лоö эскана ыджыдас. Ичöтас ылöдлысь ылöдлас и ыджыдас.
42016011	Тi кö лёка веськöдланныд мувывса ылöг озырлуннас, сетасны-ö тiянлы збыльысь донасö?
42016012	Тi кö лёка веськöдланныд йöз озырлунöн, сетасны-ö тiянлы ассьыныд?
42016013	Кесйöг оз вермы кесъявны кык ыджыдлы. Öтисö кö радейтö, мöдсö мустöмтö. Öтисö кö пыдди пуктö, мöдсö увтыртö. Тi онö вермöй кесъявны Енлы, кесъяланныд кö озырлунлы».
42016014	Тайöс кывлiсны фарисейяс. Найö сералiсны Исусöс, öд налы вöлi муса озырлуныс.
42016015	Исус шуис налы: «Йöз водзын тi петкöдланныд асьнытö веськыда олысьясöн, но Енмыс тöдö тiянлысь сьöлöмнытö. Мый йöзыс донъялöны вылö, сiйö Енмыслы зывöк».
42016016	«Индöдыс да пророкъяс вöлiны Иоанöдз. Öнi юöртöны Енлöн Юралöм йылысь, да быдöн ёна зiльö пырны сэтчö.
42016017	Индöдысь öти чуттор вошöм дорысь енэжыс да муыс öдйöджык бырас.
42016018	Гöтырсö эновтысь да мöдкöд гöтрасьысь гозъя олöм пежалö. Юксьöм аньöс гöтырö босьтысь тшöтш пежалö».
42016019	«Вöлi озыр морт. Сiйö новлiс дона мича паськöм да быд лун лышкыда гажöдчис.
42016020	Лазар нима корысь куйлiс сылöн дзиръя дорын да виччысис, оз-ö вичмы сылы озыр мортлöн пызан вывсьыс гылалöм торпыригыс. Лазарлöн кучикыс ставнас вöлi лöмöсь, весиг понъяс волывлiсны нювны лöмсö.
42016022	Лазар кулi, и анделъяс нуисны сiйöс Öвраам дiнö. Кулiс тшöтш озыр морт, и сiйöс дзебисны.
42016023	Адын мучитчигöн озыр морт лэптiс синсö да аддзис ылынкодь Öвраамöс да сы дорысь Лазарöс.
42016024	Озыр морт горöдiс: "Öвраам батьöй, ло бур сьöлöма ме дiнö! Мöдöд Лазарöс, мед кöтöдас чунь помсö да кöдзöдас менсьым кывйöс, öд ме мучитча танi би пытшкас".
42016025	Öвраам шуис: "Пиукöй, тöд вылад уськöд: тэ босьтiн нин бурсö, а Лазарлы лёкыс уси. Öнi сiйö сьöлöмсö бурмöдö танi, а тэ мучитчан.
42016026	Таысь öтдор миянöс торйöдö ыджыд пыдöстöмин – тадзи миянсянь тiян дiнö кöсйысьяс вуджны оз вермыны, тшöтш тiянсянь миян дiнö оз вермыны вуджны".
42016027	Сэки озыр морт шуис: "Кора тэнö, Öвраам батьöй, мöдöд сiйöс менам бать керкаö,
42016028	мед öлöдас менсьым витнан вокöс тайö мучитчанiнас веськалöмысь".
42016029	Öвраам шуис сылы: "Налöн эм Мöисей да пророкъяс, мед найöс кывзасны".
42016030	Сiйö шуис: "Оз кывзыны, Öвраам батьöй. Но найö бергöдчасны мыжъяссьыныс, локтас кö на дiнö кодкö кулöмаясысь".
42016031	Сэки Öвраам шуис сылы: "Мöисейöс да пророкъясöс кö оз кывзыны, найö оз эскыны весиг кулöмаясысь ловзьысьлы"».
42017001	Исус висьталiс велöдчысьяслы: «Ыштöдöмъяслы колö локнысö, но курыд шог сылы, код пыр локтöны ыштöдöмъясыс!
42017002	Бурджык сылы, сьылiас кö ыджыд изки öшöдасны да шыбитасны саридзö, тайö ичöтъясысь öтикöс ыштöдöм дорысь.
42017003	Видзчысьöй таысь! Вокыд кö мыж вöчас тэныд паныд, öлöд сiйöс. Ассьыс мыжмöмсö кö восьтас, прöстит сiйöс.
42017004	Сизимысь кö луннас тэ водзын мыжмас да сизимысь кö тэ дiнö локтöмöн шуас: "Ме мыжа", прöстит сiйöс».
42017005	Апостолъяс шуисны Господьлы: «Содты миянлы эскöмсö».
42017006	Господь шуис: «Лоас кö тiян эскöмныд горчица тусь ыджда, верманныд шуны тайö пуыслы: "Нетшыштчы вужнад да вужъясь саридзас" – и сiйö кывзысяс тiянлысь».
42017007	«Гöрöм бöрын либö пемöсъясöс видзöм бöрын кö кесйöгныд локтас, шуанныд-ö сылы: "Медводз пуксьы да сёй".
42017008	Дерт, онö. Тi шуанныд: "Дасьты меным сёян-юан, вöнясь да кесъяв меным. А меным кесъялöм бöрын ачыд верман сёйны-юны".
42017009	Кесйöг кö вöчö тшöктöм серти, сэки сiйöс оз аттьöавлыны.
42017010	Тадзи тшöтш тi, вöчанныд кö тшöктöм серти, вöчöм бöраныд шуöй: "Ми сöмын кесйöгъяс. Мый колö вöлi вöчны, ми вöчим"».
42017011	Ерусалимö мунiгöн Исус мунiс Самария да Галилея муяс пыр.
42017012	Öти сиктö воигöн Сiйöс паныдалiсны проказаöн висьысь дас морт. Ылö сувтöмöн
42017013	найö горзiсны: «Исус, Велöдысь, ло бур сьöлöма миян дiнö!»
42017014	Исус видзöдлiс на вылö да шуис: «Мунöй да петкöдлöй асьнытö попъяслы». Мунiганыс найö сöстöммисны.
42017015	Ассьыс бурдöмсö казялöм бöрын öти косiс Енмöс гораа ошкигтырйи.
42017016	Сiйö кымынь уськöдчис Исус водзö да аттьöалiс Сiйöс. Тайö мортыс вöлi Самарияысь.
42017017	Исус юалiс: «Эз öмöй даснаныс сöстöммыны? Кöнöсь нö öкмысыс?
42017018	Тайö бокыса мортысь кындзи некод эз лок ошкыны Енмöс».
42017019	Исус шуис сылы: «Чеччы да мун. Эскöмыд мездiс тэнö».
42017020	Фарисейяс юалiсны, корджык воас Енлöн Юралöмыс. Исус вочавидзис: «Енлöн Юралöмыс оз во тыдалана ногöн.
42017021	Он вермы шуны: "Видзöд, сiйö танi" либö "Сiйö сэнi". Енлöн Юралöмыс öд тiян пытшкын».
42017022	Исус шуис велöдчысьясыслы: «Воас кад, кор тi кöсъянныд аддзывны Морт Пилöн лунъясысь öтиöс, но онö аддзылöй.
42017023	Тiянлы кö шуасны: "Сiйö танi", либö шуасны: "Сiйö сэнi", энö мунöй да энö вöтчöй на бöрся.
42017024	Енэж öтар помсяньыс мöдарöдзыс югнитысь чардби моз Морт Пи тыдовтчас Аслас лунö.
42017025	Но таöдз Сылы ковмас нуны уна сьöкыд да öтдортöм öнiя олысьяссянь.
42017026	Кыдзи вöлi Ной лунъяс дырйи, сiдзи лоö Морт Пи локтiгöн.
42017027	Ковчегö Нойлöн пыртöдз йöзыс сёйисны-юисны, гöтрасисны да верöс сайö мунiсны. Сэки ыджыд ойдöм дырйи ваыс пöдтiс ставнысö.
42017028	Тадзи вöлi тшöтш Лот лунъясö: йöзыс сёйисны-юисны, ньöбасисны-вузасисны, кöдзисны да керкаяс лэптiсны.
42017029	Содом карысь Лотлöн петан лунö енэжсянь киссис тэгъя биа зэр да бырöдiс ставнысö.
42017030	Тадзи лоас Морт Пилöн петкöдчан лунö.
42017031	Кодi сiйö лунö лоас керка вылас, мед оз пыр керкаас босьтны мыйкö. Кодi лоас видз-му вылас, мед оз кос гортас.
42017032	Энö вунöдöй, мый лои Лот гöтыркöд.
42017033	Кодi зiльö видзны ассьыс олöмсö, воштас сiйöс. Ассьыс олöмсö воштысь видзас сiйöс.
42017034	Висьтала тiянлы: сiйö войö öти вольпасьын лоасны кыкöн: öтисö босьтасны, мöдсö колясны.
42017035	Öтлаын пондасны изны кык ань: öтисö босьтасны, мöдсö колясны.
42017036	Видз-му вылын лоасны кыкöн: öтисö босьтасны, мöдсö колясны».
42017037	«Кöнi тайö лоö, Господьöй?» – юалiсны велöдчысьясыс. Сiйö вочавидзис: «Кöнi шой, сэтчö чукöртчасны кутшъяс».
42018001	Исус висьталiс пыр кевмысьöм йылысь велöданвисьт:
42018002	«Öти карын вöлi ёрдысь, сiйö Енсьыс эз пов да йöзысь эз яндысь.
42018003	Сiйö карас олiс дöва, кодi волывлiс ёрдысь дiнö да корис: "Дорйы менö дзескöдысьысь".
42018004	Ёрдысь дыр эз босьтчы дорйынысö. Сэсся шуис: "Дерт, ме Енсьыс ог пов да йöзысь ог яндысь.
42018005	Но тайö дöваыс дзикöдз менö дöзмöдiс – ковмас дорйыны. Ог кö дорйы, бурöн ог мын сыысь"».
42018006	Господь шуис: «Кыланныд, мый шуö шогмытöм ёрдысь?
42018007	А Енмыс öмöй оз дорйы Ассьыс бöрйöмаяссö, кодъяс лун и вой корöны отсöгсö Сылысь? Сёрмас öмöй Сiйö сетны отсöгсö?
42018008	Висьтала тiянлы: Сiйö регыдöн доръяс найöс. Но аддзас-ö Морт Пи му вылысь татшöм эскöмсö локтöм бöрас?»
42018009	Асьнысö веськыда олысьö пуктысьяслы да мукöдöс увтыртысьяслы Исус висьталiс татшöм велöданвисьт:
42018010	«Кык морт пырисны крамö кевмысьны: öтиыс вöлi фарисей, мöдыс – вот перйысь.
42018011	Фарисей сувтöмöн кевмысис вомгорулас: "Енмöй, аттьöала Тэнö, мый ме абу мукöдыс кодь: ог горшась, ог пöръясь, гозъя олöм ог пежав. Ме абу тайö вот перйысьыс кодь.
42018012	Видзала вежоннас кыкысь, ставсьыс дасöд юкöнсö сета Енлы".
42018013	А вот перйысь сулалiс бокын да весиг синсö эз лысьт лэптывны енэжланьыс, сöмын морöсас кучкалöмöн шуалiс: "Енмöй, ло бур сьöлöма ме дiнö, мыжа морт дiнö!"
42018014	Висьтала тiянлы: Ен водзын веськыдöн мунiс гортас вот перйысь, эз фарисей. Öд асьсö вылö пуктысьöс лэдзасны, асьсö улö пуктысьöс кыпöдасны».
42018015	Исус дiнö вайöдiсны посни челядьöс, медым Сiйö инмöдчылiс на дiнö. Велöдчысьяс аддзисны тайöс да пондiсны шуасьны вайöдысьяс вылö.
42018016	Исус корис челядьöс Ас дiнас да шуис: «Лэдзöй челядьсö локны Ме дiнö. Энö кутöй найöс. Енлысь Юраланiнсö öд на коддьöмлы лöсьöдöма.
42018017	Веськыда висьтала тiянлы: кодi оз сибöд Енлысь Юралöмсö кага моз, сiйö оз пыр Енлöн Юраланiнö».
42018018	Öти юралысь юалiс Исуслысь: «Бур Велöдысьöй, мый меным колö вöчны, мед вичмис меным помтöм олöм?»
42018019	Исус вочавидзис: «Мыйла тэ шуан Менö бурöн? Некод абу бурыс, сöмын Енмыс бур.
42018020	Тэ öд тöдан тшöктöмъяссö: гозъя олöмтö эн пежав, эн ви, эн гусясь, эн пöръясь, пыдди пукты ассьыд бать-мамтö».
42018021	Юралысь шуис: «Том кадсянь ме ола тайö тшöктöмъяс сертиыс».
42018022	Тайöс кылöм бöрын Исус шуис сылы: «Öтитор оз тырмы тэныд: вузав ставсö, мый тэнад эм, да сьöмсö сет гöльяслы. Сэки тэныд енэжын озырлуныс вичмас. Сэсся лок Ме бöрся».
42018023	Тайöс кылöм бöрын юралысь шогö усис, öд сiйö вöлi зэв озыр.
42018024	Исус аддзис юралысьлысь шогö усьöмсö, сэсся шуис: «Кутшöм сьöкыд озырлы пырны Енлöн Юраланiнö!
42018025	Озырлы Енлöн Юраланiнö пырöм дорысь верблюдлы кокньыдджык мунны ем пысöд».
42018026	Тайöс кылысьяс юалiсны: «Кодi нö вермас мездмынысö?»
42018027	Исус шуис: «Мортлы вермытöмыс – вермана Енлы».
42018028	Сэки Петыр шуис: «Ми ставсö эновтiм да мунiм Тэ бöрся».
42018029	Исус шуис налы: «Веськыда висьтала тiянлы: кодi Енлöн Юралöм вöсна коляс керкасö, бать-мамсö, чой-воксö, гöтырсö, ныв-писö,
42018030	сылы тайö олöмас на уна пöвстöн бöр воас, нöшта локтан нэмас сылы помтöм олöм вичмас».
42018031	Исус корис дас кыкнан велöдчысьсö да шуис налы: «Öнi ми мунам Ерусалимö. Сэнi инас пророкъяслöн Морт Пи йылысь став гижöмаыс.
42018032	Сiйöс сетасны ентöдтöмъяс киö. Найö сераласны, увтыртасны да сьöлаласны Сiйöс.
42018033	Чорыда нöйтасны, сэсся виасны, но коймöд луннас Сiйö ловзяс».
42018034	Велöдчысьяслы тайö вöлi гöгöрвотöм, кывъясыс вöлiны налы пöдсаöсь. Найö эз вермыны гöгöрвоны Исуслысь висьталöмсö.
42018035	Исус матыстчис Ерикон карлань. Туй дорас пукалiс синтöм корысь морт.
42018036	Сiйö кылiс йöзлысь сы дортi мунöмсö да юалiс: «Мый тайö?»
42018037	Сылы висьталiсны, Назаретса Исус пö локтö.
42018038	Сэки синтöм горöдiс: «Исус, Давид Пи! Ло бур сьöлöма ме дiнö!»
42018039	Исус водзвылын мунысьяс öлöдiсны синтöмöс горзöмсьыс, но сiйö ёнджыка на пондiс горзыны: «Давид Пи, ло бур сьöлöма!»
42018040	Исус сувтiс да тшöктiс вайöдны синтöмсö, сэсся юалiс сылысь:
42018041	«Мый тэ кöсъян?» Сiйö вочавидзис: «Господьöй, кöсъя аддзыны».
42018042	Исус шуис: «Аддзы. Эскöмыд мездiс тэнö».
42018043	Синтöм дзик пыр кутiс аддзыны да Енмöс ошкигтыр мунiс Исус бöрся. Тайöс аддзöм бöрын став йöзыс аттьöалiсны-ошкисны Енмöс.
42019001	Ериконö воöм бöрын Исус мунiс кар пырыс.
42019002	Сэнi олiс Заккей нима озыр морт, вот перйысьяслöн юралысьыс.
42019003	Сiйö ёна кöсйис аддзывны Исусöс да тöдмавны, кодi Сiйö сэтшöмыс. Но ичöт тушаыс вöсна йöз сайсяньыс эз вермы аддзынысö.
42019004	Заккей котöртiс водзö да кавшасис пу вылö, медым аддзыны Исусöс. Буретш сiйö туйöдыс локтö вöлi Исус.
42019005	Пу весьтö воигöн Исус видзöдлiс вывлань, аддзис Заккейöс да шуис: «Заккей, лэччы öдйöджык. Талун Меным колö лоны тэ ордын».
42019006	Заккей тэрмасьöмöн лэччис да долыдпырысь сибöдiс Исусöс гортас.
42019007	Тайöс аддзылысьяс шуасисны, мыжа морт ордö пö мунiс.
42019008	Заккей сувтiс да шуис: «Господьöй, овмöслысь джынсö сета гöльяслы да кодлысь ылöдлöмöн босьтi, сылы нёль пöвстöн вешта».
42019009	Исус шуис сылы: «Талун воис мездмöм тайö керкаас. Öд сiйö тшöтш Öвраам пи.
42019010	Морт Пи локтiс корсьны да мездыны вошöмаöс».
42019011	Кывзысьяслы Исус висьталiс нöшта öти велöданвисьт, öд Сiйö матыстчис Ерусалимлань, и унаöн чайтiсны, мый регыд нин воас Енлöн Юралöмыс.
42019012	Исус висьталiс: «Öксы рöдысь öти морт мöдöдчас ылi муö, медым сэнi öксы ним босьтны да бöр локны аслас муö öксыöн.
42019013	Сiйö корас ас дорас дас кесйöгöс, быдöнлы сетас зарни сьöм да шуас: "Менам локтöдз тайö сьöмсö уджö бергöдöй".
42019014	Ас войтырыслы тайö мортыс вöлi мустöм, та вöсна бöрсяньыс найö мöдöдасны юöртысьясöс висьтавны, огö пö кöсйöй, медым сiйö вöлi миян öксыöн.
42019015	Öксыöн локтöм бöрын сiйö тшöктас корны кесйöгъяссö, кодъяслы сетлiс сьöмсö. Кöсъяс тöдмавны, уна-ö найö содтöд босьтiсны.
42019016	Öти локтас да шуас: "Ыджыдöй, тэнад зарни сьöмыд вайис содтöд дасöс".
42019017	Öксы шуас: "Бура вöчин. Тэ бур кесйöг. Ичöтас тэ эскана вöлiн, дас карöн веськöдлыны кутан".
42019018	Локтас мöд кесйöг да шуас: "Ыджыдöй, тэнад зарни сьöмыд вайис содтöд витöс".
42019019	Сылы öксы шуас: "Вит карöн веськöдлыны кутан".
42019020	Локтас коймöд кесйöг да шуас: "Ыджыдöй, со, тэнад сьöмыд, чышъянö гартыштöмöн видзи сiйöс.
42019021	Ме полi тэысь, тэ öд чорыд морт: босьтан, мый эн пуктывлы, да вундан, мый эн кöдзлы".
42019022	Öксы шуас сылы: "Шогмытöм кесйöг! Аслад кывъясыд серти ме мыжда тэнö. Тэ тöдiн, мый ме чорыд морт, босьта, мый эг пуктывлы, да вунда, мый эг кöдзлы.
42019023	Мыйла сьöмчукöртанiнö эн пукты менсьым сьöмöс, локтöм бöрам эськö содтöдöн босьтi?"
42019024	Öксы шуас сыкöд сулалысьяслы: "Мырддьöй сылысь сьöмсö да сетöй дас сьöмаыслы".
42019025	Найö шуасны: "Ыджыдöй, сылöн эм нин дас сьöмыс".
42019026	Öксы шуас: "Висьтала тiянлы: кодлöн эм, сылы сетасны. Кодлöн абу, сылысь бöръясö босьтасны.
42019027	Меным паныд мунысьясöс, менам юралöмлы паныд сувтысьясöс вайöдöй татчö да виöй найöс менам син водзын"».
42019028	Тайöс висьталöм бöрын Исус мунiс водзö Ерусалимлань.
42019029	Олив керöсын сулалысь Виффагия да Вифания сиктъяслань матыстчигöн Исус мöдöдiс Ассьыс кык велöдчысьсö
42019030	да шуис: «Мунöй тайö сиктас. Сэтысь аддзанныд домалöм том осёлöс, сы вылö некод на эз пуксьыв. Разьöй сiйöс да вайöдöй татчö.
42019031	Юаласны кö, мыйла разянныд, вочавидзöй, мый сiйö колö Господьлы».
42019032	Мöдöдöмаяс мунiсны да аддзисны: ставыс вöлi Исуслöн висьталöм серти.
42019033	Том осёлöс разиганыс видзысьыс юалiс: «Мыйла разянныд?»
42019034	Велöдчысьяс вочавидзисны: «Сiйö колö Господьлы».
42019035	Том осёлöс вайöдiсны Исус дiнö. Сэсся шлапкисны осёл вылö паськöмнысö да отсалiсны Исуслы пуксьынысö.
42019036	Кор Сiйö мунiс осёл вылын, йöзыс вольсавлiсны паськöмнысö туй вылас.
42019037	Кор Исус матыстчис Олив керöсысь лэччанiнö, став Сылöн велöдчысьыс кыпыда да гора шыöн пондiсны ошкыны Енмöс став аддзылöм шензьöданаторсьыс.
42019038	Найö шуалiсны: – Бурсиöма Господь нимöн локтысь Öксыöс! Лöнь олöм енэж вылын, ошкöм Медвылыссалы!
42019039	Йöз чукöрысь фарисейясысь кодсюрö шуисны Исуслы: «Велöдысь, öлöд велöдчысьястö!»
42019040	Исус воча шуис: «Висьтала тiянлы: найö кö ланьтасны, изъяс шыасясны».
42019041	Ерусалимлань матыстчигöн Исус видзöдлiс кар вылас да бöрдöмöн
42019042	шуалiс: «Тöдiн кö эськö тэ талун, мый вайö тэныд лöнь олöмсö! Öнi тайö тупкыса тэнад синлы.
42019043	Воас лун, кор тэныд паныд мунысьяс лэптасны тэ гöгöр тымöд, кытшаласны тэнö да быд боксянь дзескöдасны.
42019044	Тэнö жугöдасны дзоньнас, олысьястö виаласны – из вылö из оз кольны, öд тэ эн кöсйы тöдны тэ дiнö Енлысь волöмсö».
42019045	Исус пырис крамö да пондiс вöтлавны сэтысь вузасьысь-ньöбасьысьясöс.
42019046	Сiйö шуис налы: «Гижöма: "Менам керкаöй – кевмысян керка". А тi сыысь вöчинныд лёк вöчысьяслы дзебсянiн».
42019047	Исус быд лун велöдiс крамын. Аркирейяс, Индöдö велöдысьяс да веськöдлысьяс кöсйисны вины Сiйöс.
42019048	Сöмын эз тöдны, кыдзи тайöс вöчны, öд став йöзыс вешйывтöг кывзiсны Исусöс.
42020001	Öтчыд Исус велöдiс йöзсö крамын, висьталiс налы Бур Юöр. Аркирейяс, Индöдö велöдысьяс да пöрысьяс матыстчисны Исус дiнö
42020002	да юалiсны: «Висьтав миянлы, кутшöм вынöн Тэ ставсö тайöс вöчан? Кодi Тэнö пуктiс тайöс вöчнысö?»
42020003	Исус воча шуис: «Ме тшöтш тiянлысь öтитор юала. Висьталöй Меным,
42020004	Иоанлöн пыртöмыс вöлi Енсянь али мортсянь?»
42020005	Найö ас костаныс сёрнитiсны: «Шуам кö: "Енсянь", Сiйö шуас: "Мыйла сылы энö эскöй?"
42020006	Шуам кö: "Мортсянь", йöзыс изъяласны миянöс, öд Иоанöс збыльысь пророкö пуктöны».
42020007	Найö вочавидзисны: «Огö тöдöй кодсянь».
42020008	Сэки Исус шуис: «Сiдзкö, Ме тшöтш ог висьтав, кутшöм вынöн ставсö тайöс вöча».
42020009	Сэсся Исус висьталiс йöзыслы татшöм велöданвисьт: «Морт пуктас аслас йöрö виноград, сэсся йöрсö виноград быдтысьяслы кöртымö сетас, ачыс дыр кад кежлö мунас.
42020010	Вотöс чукöртан кадö овмöс кутысь мöдöдас кесйöгсö босьтны вотöсысь ассьыс пайсö. Виноград быдтысьяс нöйтасны кесйöгсö да вöтласны сiйöс куш киöн.
42020011	Овмöс кутысь мöд кесйöгöс мöдöдас. Сiйöс тшöтш нöйтасны, лёкысь сераласны сы вылын да вöтласны куш киöн.
42020012	Мöдöдас нöшта коймöдöс. Сiйöс вирöдз дойдаласны да шыбитасны ортсö.
42020013	Сэки овмöс кутысь шуас: "Мый вöчны? Мöдöда ассьым муса пиöс, гашкö, сыысь яндысясны".
42020014	Писö аддзöм бöрын виноград быдтысьяс пондасны сёрнитны ас костаныс: "Тайö мортыслы вуджас овмöсыс. Мунам да виам сiйöс, медым овмöсыс миянлы коляс".
42020015	Найö петкöдасны сiйöс виноград йöрсьыс да виасны. Мый вöчас накöд овмöс кутысь?
42020016	Сiйö локтас, виноград быдтысьясöс виас, а йöрсö мукöдлы сетас». Тайöс кылысьяс шуисны: «Мед оз ло тадзи».
42020017	На вылö видзöдлöмöн Исус шуис: «Мый йылысь висьталöны Гижöдас тайö кывъясыс: – Изйыс, кодöс шыбитiсны керка лэптысьяс, лоис пельöс изйöн.
42020018	Кодi усяс тайö изйыс вылö, сiйö пасьмунас. Код вылö изйыс усяс, сiйöс лямöдас».
42020019	Индöдö велöдысьяс да аркирейяс гöгöрвоисны, мый велöданвисьтыс вöлi на йылысь. Найö кöсйисны босьтны Исусöс, но полiсны йöзсьыс.
42020020	Индöдö велöдысьяс да аркирейяс помся кыйöдiсны Исусöс. Найö мöдöдiсны Сы дiнö веськыда олысьö пуксьысь наян йöзöс, медым кыйны Сiйöс сёрниас да сетны Сiйöс юралысь киö.
42020021	Локтöмаяс шуисны Исуслы: «Велöдысь, ми тöдам, мый Тэ веськыда сёрнитан-велöдан. Тэ он видзöд морт вылö, а веськыда велöдан Енлöн туйö.
42020022	Висьтав, колö-ö кесарлы вот мынтыны?»
42020023	Налысь наянлунсö казялöмöн Исус шуис: «Мыйла тi зiлянныд кыйны Менö?
42020024	Петкöдлöй Меным динартö. Кодлöн сэнi чужöмыс-нимыс?» Найö вочавидзисны: «Кесарлöн».
42020025	Исус шуис налы: «Кесарлысь сетöй кесарлы, а Енлысь – Енлы».
42020026	Тадзи найö эз вермыны став йöз водзас кыйны Исусöс. Сылöн воча кывйысь найö чуймисны да ланьтiсны.
42020027	Исус дiнö локтiсны саддукейяс, кодъяс шуöны, ловзьöмыс пö абу. Найö юалiсны Исуслысь:
42020028	«Велöдысь, Мöисей гижöма, мый "ныв-питöм морт кö кулас, вокыслы колö босьтны сылысь гöтырсö да нюжöдны аслас вокыслысь рöдсö".
42020029	Сизим вок вöлi. Ыджыдыс гöтрасис, сэсся кулiс, ныв-пиыс эз коль.
42020030	Гöтырсö мöд вокыс босьтiс, сiйö тшöтш ныв-питöг кулiс.
42020031	Сэсся коймöдыс босьтiс. Тадзи сизимнанныс кулiсны ныв-питöг.
42020032	Медбöрын аньыс кулiс.
42020033	Ловзьöм бöрас кодлы сiйö гöтырöн лоас, öд сизим верöс сылöн вöлi?»
42020034	Исус вочавидзис: «Тайö муюгыдас йöзыс гöтрасьöны да верöс сайö мунöны.
42020035	А мöдаръюгыдас веськавны да ловзьыны шогманаяс оз гöтрасьны да верöс сайö оз мунны.
42020036	Найö оз нин кувны, а лоöны анделъяс кодьöсь. Найö Енлöн ныв-пи, öд найöс ловзьöдöма.
42020037	Сотчысь лежнöг дорын вöвлöмторйыс петкöдлö, мый кулöмаяс ловзьöны. Мöисей шуö Господьöс Öвраамлöн Енмöн, Исааклöн Енмöн да Яковлöн Енмöн.
42020038	Енмыс абу кулöмаяслöн Ен, Сiйö ловъяяслöн Ен. Сылы ставыс ловъя».
42020039	Индöдö велöдысьясысь кодсюрö шуисны: «Велöдысь, бура висьталiн».
42020040	Водзö найö эз нин лысьтны мыйкö юасьны Сылысь.
42020041	Исус шуис налы: «Мыйла нö шуöны, Кристос пö Давид пи?
42020042	Давид ачыс шуö Псалом небöгын: – Господь шуис менам Господьлы: "Пукав Менам веськыдладорын,
42020043	кытчöдз ог пукты Тэнад кок улö Тэныд паныд мунысьясöс".
42020044	Давид шуö Сiйöс Господьöн. Кыдзи нö Сiйö сылы пиöн лоö?»
42020045	Став йöзыс кывзiсны Исусöс. Сiйö шуис велöдчысьясыслы:
42020046	«Видзчысьöй Индöдö велöдысьясысь. Найö радейтöны кузь паськöмöн ветлыны, йöзаинын чолöмалöмъяс кывзыны, синагогаын водзын пукавны да гажöдчанiнын бурджыклаö пуксьыны.
42020047	Найö куштöны дöваяслысь керкасö да асьнысö петкöдлöм могысь дыр кевмысьöны. Но найöс лоö чорыда мыждöма».
42021001	Исус видзöдлiс да аддзис, кыдзи озыръяс пуктiсны сьöм чукöртан кудйö сьöм.
42021002	Сэтысь аддзис тшöтш гöль дöваöс. Сiйö пуктiс кудйö кык ыргöн сьöм.
42021003	Исус шуис: «Збыльысь висьтала тiянлы: тайö гöль дöваыс быдöнысь унджык пуктiс.
42021004	Ставныс унасьыс чуктöдiсны Енлы, а тайö дöваыс этшасьыс сетiс ставсö, мый сылöн вöлi кынöмпöт вылас».
42021005	Öткымынöн сёрнитiсны мича изъясöн да донаторъясöн мичмöдöм крам йылысь. Исус шуис:
42021006	«Воас лун, татчö из вылö из оз коль, ставсö жугöдасны».
42021007	Исуслысь юалiсны: «Велöдысь, кор ставыс тайö лоас? Мый серти ми тöдмалам сiйö кадсö?»
42021008	Исус шуис: «Видзчысьöй, мед эз ылöдны тiянöс. Унаöн Менам нимöн локтасны да шуасны, ме пö Сiйö, кадыс пö воис нин. Энö мунöй на бöрся.
42021009	Кор кыланныд тышъяс да шызьöмъяс йылысь, энö повзьöй. Тадзи водзджык колö лонысö, сöмын тайö абу на пом».
42021010	Сэсся Исус шуис налы: «Войтыр войтырлы паныд сувтас, муяс öта-мöдныслы паныд кыпöдчасны.
42021011	Уналаын лоас му вöрöм да тшыгъялöм, йöзсö суас кулан висьöм. Лоасны повзьöдана петкöдчöмъяс да енэжсянь индысьпасъяс.
42021012	Но таöдз пондасны вöтлысьны тiян бöрся да дзескöдны тiянöс, вайöдасны синагогаясö мыждыны, йöртасны дзескыдiнö да Менам ним вöсна нуöдасны öксыяс да юралысьяс водзö.
42021013	Тайö лоö, медым тi висьталiнныд Ме йылысь.
42021014	Кутöй тöд выланыд: водзвыв энö тöждысьöй, мый шуны асьнытö дорйöм могысь.
42021015	Ме сета тiянлы мывкыдлун сёрнитны. Мыжалысьяс оз вермыны паныд сувтны тiянлы да налы оз сюр воча кывйыс.
42021016	Бать-мамныд, вокныд, рöдвужныд да ёртъясныд вузаласны тiянöс, кодсюрööс весиг виасны.
42021017	Менам ним вöсна унаöн мустöмтасны тiянöс.
42021018	Но тöдöй, весиг юрси сi оз усь юр вывсьыныд.
42021019	Сьöкыдлунсö венöмöн тi мезданныд ловнытö».
42021020	«Кор тi аддзанныд, мый Ерусалимсö кытшалöма, тöдöй: матыстчис сiйöс бырöдöмыс.
42021021	Сэки Юдея муын олысьяс мед пышъясны керöсъясö. Кодi лоö кар пытшкас, мед петас сэтысь; кодi лоö кар саяс, мед оз пыр сэтчö.
42021022	Тайö мынтысян лунъяс, сэки став гижöмаыс инас.
42021023	Сiйö лунъясö ёна сьöкыд лоö нöбасьысьяслы да нёньöдчысьяслы. Тайö мусö ыджыд шог суас, да тайö войтыр вылас киссяс скöрлуныс.
42021024	Öтияс куласны шыпурт помысь, мöдъясöс мырдöн нуöдасны йöз муö. Ерусалим карсö индöм кадöдз пондасны талявны мукöд войтыр».
42021025	«Шондiын, тöлысьын да кодзувъясын тыдовтчасны индысьпасъяс. Саридз ыджыд шыöн гызяс, йöзыс му вылын шызясны да шöйöвошасны.
42021026	Енэжвыв вынъяс вöрзясны, сьöкыдлунъяс суöмысь йöзыс повзьöмнысла кутасны садьсö воштыны.
42021027	Сэки аддзасны кымöр вылын ыджыд вынöн да дзирдлунöн локтысь Морт Пиöс.
42021028	Кор ставыс тайö пондас инны, сэки веськöдчöй да лэптöй юрнытö, öд матысмö тiян мездмöмныд».
42021029	Исус висьталiс налы велöданвисьт: «Инжир пу да мукöд пуяс вылö кö видзöдам, аддзам:
42021030	корйыс кö потö, сiдзкö, гожöмыс матын.
42021031	Тадзи, ставсö тайöс аддзигöн тöдöй: Енлöн Юралöмыс матын нин.
42021032	Веськыда висьтала тiянлы: ставыс тайö лоас öнiя олысьяс дырйи на.
42021033	Енэжыс да муыс бырас, а Менам кывъясöй оз бырны.
42021034	Видзчысьöй, медым сьöлöмныд эз кöртась кодалöм-гажöдчöмас да олöм тöждас, öд ставыс тайö чорзьöдö тiянлысь сьöлöмнытö. Мед сiйö луныс оз су тiянöс виччысьтöг.
42021035	Öд кыдзи налькйö шедöны, сiдзи жö сiйö луныс суас став мувывса олысьсö.
42021036	Лоöй дасьöсь да пыр кевмысьöй, медым верминныд мынны ставсьыс, мый виччысьö тiянöс, да сувтны Морт Пи водзö».
42021037	Луннас Исус велöдiс крамын, а войяссö коллялiс Олив керöсын.
42021038	Йöзыс водз асывсяньыс волiсны крамö кывзыны Сiйöс.
42022001	Матыстчисны Шомтöм нянь сёян лунъяс, мöд ногöн кö, Ыджыд лун.
42022002	Аркирейяс да Индöдö велöдысьяс корсисны, кыдзи эськö вины Исусöс, сöмын полiсны йöзсьыс.
42022003	Сöтана пырис Искариот Иуда пытшкö, сiйö вöлi дас кык велöдчысьысь öти.
42022004	Иуда мунiс аркирейяс да крам видзысьяслöн веськöдлысьяс дiнö да сёрнитчис накöд Исусöс вузалöм йылысь.
42022005	Найö нимкодьпырысь кöсйысисны сетны сылы сьöм.
42022006	Иуда налы кыв сетiс, сэсся кутiс корсьны лöсялан кад, медым вузавны Исусöс йöз тöдлытöг.
42022007	Воис Шомтöм нянь сёян лун, кодыр колö вöлi начкыны Ыджыд лунся ыжöс.
42022008	Петырöс Иоанкöд мöдöдiг Исус шуис налы: «Мунöй, лöсьöдöй миянлы Ыджыд лунся сёян».
42022009	Найö юалiсны: «Кытчö шуан лöсьöднысö?»
42022010	Исус шуис: «Карас пыриганыд тiянлы паныдасяс гырничын ва нуысь морт. Мунöй да пырöй сы бöрся керкаас.
42022011	Керка кутысьыслы висьталöй: "Велöдысь юасьö, кутшöм вежöсын Аслас велöдчысьяскöд вермас сёйны Ыджыд лунся ыжöс".
42022012	Сiйö петкöдлас тiянлы вылыс судтасьыс вольсалöм ыджыд вежöс. Сэнi и лöсьöдöй».
42022013	Найö мунiсны да аддзисны: ставыс лои Исуслöн висьталöм серти. Найö дасьтiсны Ыджыд лунся сёян.
42022014	Кор воис кадыс, Исус пуксис дас кыкнан апостолыскöд сёйны.
42022015	Сiйö шуис налы: «Сьöкыдсö нутöдз Ме ёна кöсйи сёйны тiянкöд тайö Ыджыд лунся ыжсö.
42022016	Висьтала тiянлы: ог нин понды сёйны тайö сёянсö сiйö лунöдз, кор тайöс лоö пöртöма Енлöн Юраланiнын».
42022017	Исус босьтiс чаша да Енмöс аттьöалöмöн шуис: «Босьтöй да юöй татысь быдöн.
42022018	Висьтала тiянлы: Енлöн Юралöмыс вотöдз ог понды юны виноград юансö».
42022019	Сэсся Исус босьтiс нянь, Енмöс аттьöалöмöн чегис няньсö да велöдчысьяслы сетiгас шуис: «Тайö Менам Яй, кодöс лоö сетöма тiян вöсна. Вöчöй тайöс Менö казьтывлöм могысь».
42022020	Сёйöм бöрас босьтiс чаша да сiйöс сетiгас шуис: «Тайö чашаыс – Выль Йитöд, кöрталöма Менам Вирöн, сiйö киссьö тiян вöсна.
42022021	Со, Менö вузалысьлöн киыс Мекöд öти пызанысь судзöдö.
42022022	Дерт, Морт Пи мунö водзвыв лöсьöдöм туйöдыс. Но курыд шог Сiйöс вузалысьлы!»
42022023	Сэки велöдчысьяс пондiсны юасьны öта-мöдныслысь, кодi тайö на пиысь.
42022024	Велöдчысьяс вензисны ас костаныс, кодi на пиысь ыджыдджыкыс.
42022025	Исус висьталiс налы: «Öксыяс ыджыдалöны йöз вылын, юралысьяс бур вöчысь ним шедöдöны.
42022026	Но тi тадзи энö вöчöй. Тiян пиысь ыджыдыс мед лоас ичöт. Юралысь кö, мед лоас кесъялысьöн.
42022027	Пызан сайын пукалысьыс али кесъялысьыс ыджыдджык? Абу-ö пызан сайын пукалысьыс? Ме тiян пöвстын кесъялысь.
42022028	Тi энö эновтöй Менö сьöкыдлунъяс дырйи.
42022029	Та вöсна Ме сета тiянлы Юралöм, кыдзи Батьöй сетiс Меным.
42022030	Менам Юраланiнын тi понданныд сёйны-юны Мекöд öти пызан сайын да пуксянныд юралан пуклöсö мыждыны израильса дас кык чужанкотырöс».
42022031	Господь шуис: «Кылан, Симон! Сöтана корис шердйыны тiянöс шобдiöс моз.
42022032	Но Ме кевмыси тэ вöсна, медым эскöмыд эз быр. Кор тэ бергöдчан бöр, ёнмöд вокъястö».
42022033	Петыр шуис Исуслы: «Господьöй, Тэкöд ме дась пуксьыны дзескыдiнö, весиг кувны».
42022034	Исус вочавидзис: «Петыр, тэныд шуа: талун петук чукöсттöдз на тэ куимысь соссян, мый тöдан Менö».
42022035	Исус юалiс велöдчысьяслысь: «Кор Ме мöдöдлi тiянöс сьöмтöг, ноптöг да кöмтöг, тiянлы öмöй эз тырмывлы мыйкö?» Найö шуисны: «Ставыс вöлi».
42022036	Исус шуис налы: «Öнi мöдарö. Сьöмыд кö эм, босьт сiйöс сьöрсьыд, тшöтш ноптö босьт. Абу кö, вузав вылыс паськöмтö да ньöб шыпурт.
42022037	Висьтала тiянлы: Ме йылысь гижöма: "Сiйöс пуктiсны Индöдтöг олысьяс лыдö". Тайö гижöмыслы колö инны. Ме йылысь став шуöмыс öнi инö».
42022038	Найö шуисны: «Господьöй, танi кык шыпурт». Исус шуис: «Тырмас».
42022039	Карысь петöм бöрын Исус, кыдзи пыр вöчлiс, мöдöдчис Олив керöсö. Велöдчысьяс мунiсны Сы бöрся.
42022040	Сэтчö воöм бöрын Исус шуис налы: «Кевмысьöй, мед ыштöдöмыс эз вермы тiянöс».
42022041	Ачыс ылыстчис наысь из шыбитöм ылнаö да пидзöс вылас сувтöмöн кевмысис:
42022042	«Батьöй, кöсъян кö, вешты Ме дiнысь тайö чашасö. Сöмын мед лоас Тэнад кöсйöм серти, а оз Менам».
42022043	Сэки андел лэччис енэжсянь да ёнмöдiс Сiйöс.
42022044	Шогыскöд вермасигöн Исус ёнджыка на кевмысис. Сылöн пöсьыс вирöн войталiс муö.
42022045	Кевмысьöм бöрас Исус чеччис да локтiс велöдчысьяс дiнас. Аддзис: найö шогысла унмовсьöмаöсь.
42022046	Сэки шуис налы: «Мый тi узянныд? Чеччöй, кевмысьöй, мед ыштöдöмыс эз вермы тiянöс».
42022047	Исуслöн сёрнитiгкостi сэтчö локтiсны йöз. Найöс вайöдiс Иуда, дас кык велöдчысьысь öти. Сiйö матыстчис Исус дiнö, медым окыштны Сiйöс. Öд Иуда шуöма локтöмаяслы, кодöс пö окышта, Сiйö – Исус.
42022048	Исус шуис сылы: «Иуда, окыштöмнад тай вузалан Морт Пиöс».
42022049	Исускöд вöлысьяс гöгöрвоисны, мый водзö лоö, сэсся шуисны Сылы: «Господьöй, перйыны-ö шыпуртнымöс?»
42022050	На пиысь öти керыштiс аркирей кесйöглысь веськыд пельсö.
42022051	Исус шуис: «Тырмас! Дугдöй!» Кесйöглы пеляс инмöдчылöмöн Исус бурдöдiс сiйöс.
42022052	Сэсся аркирейяслы, крам видзысьяслöн веськöдлысьяслы да пöрысьяслы, кодъяс локтiсны кутны Сiйöс, шуис: «Лёк вöчысьöс моз зорйöн-шыпуртöн локтiнныд босьтны Менö.
42022053	Ме быд лун вöлi тiянкöд крамын, но тi энö лэптылöй кинытö Ме вылö. Öнi тiян кадыс да пемыдыслöн ыджыдалöмыс».
42022054	Исусöс кутысьяс вайöдiсны Сiйöс аркирей керкаö. Петыр бöрö кольччöмöн вöтчис на бöрся.
42022055	Йöр пытшкас öзтiсны бипур, йöзыс пуксялiсны сы гöгöр. Петыр тшöтш пуксис.
42022056	Öти кесйöг ань аддзис Петырöс бипур дорысь да сы вылö сюся видзöдлöмöн шуис: «Тайö мортыс тшöтш Сыкöд вöлi».
42022057	Петыр соссис: «Ме ог тöд Сiйöс, дона аньöй».
42022058	Недыр мысти мöд морт аддзис сiйöс да шуис: «Тэ дзик на пиысь». Петыр шуис сылы: «Абу».
42022059	Час мысти нöшта öти морт эскöдöмöн шуис: «Тайö мортыс збыльысь вöлi Сыкöд. Сiйö тшöтш Галилеяысь».
42022060	Петыр шуис: «Бур мортöй, ог гöгöрво, мый висьталан». Тайöс шуигöн кылiс петуклöн чукöстöм.
42022061	Бергöдчылöмöн Господь видзöдлiс Петыр вылö. Сэки Петырлы уси тöд вылас Господьлöн шуöмыс: «Петук чукöсттöдз на тэ куимысь соссян Меысь».
42022062	Петыр петiс да курыда бöрддзис.
42022063	Исусöс видзысьяс сералiсны-лёкöдiсны да нöйтiсны Сiйöс.
42022064	Сылысь чужöмсö вевттьöмöн найö кучкалiсны Сылы чужöмас да шуалiсны: «Висьтав, Пророк, кодi кучкис Тэнö?»
42022065	Сэсся ёна на омöльтiсны Сiйöс.
42022066	Асывнас чукöртчисны пöрысьяс, аркирейяс да Индöдö велöдысьяс. Исусöс вайöдiсны веськöдлан котыр водзö.
42022067	Найö шуисны: «Висьтав миянлы, Тэ-ö Кристос?» Исус воча шуис: «Висьтала кö тiянлы, тi онö эскöй.
42022068	Юала кö, онö вочавидзöй да онö лэдзöй Менö.
42022069	Öнiсянь Морт Пи пондас пукавны Ставсöвермысь Ен веськыдладорын».
42022070	Ставöн шуисны: «Сiдзкö, Тэ Ен Пи?» Исус вочавидзис: «Тi асьныд тайöс шуанныд».
42022071	Сэки найö шуисны: «Висьталысьяс миянлы оз нин ковны, ми асьным кылiм тайöс Сы вомсянь».
42023001	Сэки чукöртчöмаяс чеччисны да нуöдiсны Исусöс Пилат дiнö.
42023002	Найö мыжалöмöн висьталiсны: «Ми аддзылiм: тайö Мортыс шызьöдö миянлысь войтырöс, öлöдö кесарлы вот мынтöмысь, асьсö ыдждöдлö öксыöн да Кристосöн».
42023003	Пилат юалiс Исуслысь: «Тэ-ö юдейяслöн Öксыыс?» Исус вочавидзис: «Тэ шуан».
42023004	Пилат шуис аркирейяслы да став йöзыслы: «Ог аддзы помкасö, мед мыждыны тайö Мортсö».
42023005	Но найö öтарö мыжалiсны: «Велöдöмнас Сiйö шызьöдö йöзсö став Юдея му пасьтала. Пондiс Галилеяын, öнi татчö воис».
42023006	Галилея йылысь кылöм бöрын Пилат юалiс: «Сiйö öмöй Галилеяысь?»
42023007	Кор тöдмалiс, мый Исус Ирöд веськöдлан муысь, мöдöдiс Сiйöс сы дiнö. Буретш сiйö лунъясö Ирöд вöлi Ерусалимын.
42023008	Исусöс аддзöмысь Ирöдлы нимкодь лои, öд сiйö важöн нин кöсйис аддзывны Сiйöс. Ирöд уна кывлiс Сы йылысь да виччысис аддзывны шензьöданатор.
42023009	Ирöд ёна юасис Исусöс, но Сiйö воча кыв эз шу.
42023010	Сэнi сулалысь аркирейяс да Индöдö велöдысьяс öтарö мыжалiсны Исусöс.
42023011	Ирöд аслас шыпуртаяскöд сералiс-лёкöдiс Исусöс, пасьтöдiс Сiйöс озыр паськöмö да бöр мöдöдiс Пилат дiнö.
42023012	Водзынсö Ирöд да Пилат лöгалiсны öта-мöд вылас, но тайö лунсяньыс найö кутiсны ёртасьны.
42023013	Пилат чукöртiс аркирейясöс, юралысьясöс да войтырсö,
42023014	сэсся шуис налы: «Тi вайöдiнныд тайö Мортсö ме водзö да мыжаланныд Сiйöс йöзсö шызьöдöмысь. Ме тiян дырйи юаси Сiйöс да эг аддзы мыжсö. Сiйö абу мыжа, мыйысь тi Сiйöс мыжаланныд.
42023015	Ме мöдöдi Сiйöс Ирöд дiнö, но Ирöд тшöтш абу аддзöма Сылысь мыжсö. Сiйö эз вöч сэтшöм мыжсö, мыйысь эськö колö вины Сiйöс.
42023016	Тшöкта нöйтны, сэсся лэдза».
42023017	Быд во Ыджыд лунö йöз корöм серти Пилатлы колö вöлi лэдзны дзескыдiнысь öти мортöс.
42023018	Став йöзыс горöдiсны: «Вины Сiйöс! Лэдз миянлы Варавваöс!»
42023019	Варавва пукалiс дзескыдiнын карас зык лэптöмысь да мортöс виöмысь.
42023020	Пилат бара шыасис йöз дiнö, öд кöсйис мездыны Исусöс.
42023021	Но найö горöдiсны: «Тувъяв! Тувъяв Сiйöс!»
42023022	Пилат коймöдысь шыасис на дiнö: «Мый лёксö Сiйö вöчис? Ме ог аддзы сэтшöм мыжсö, мыйысь эськö колö вины Сiйöс. Тшöкта нöйтны, сэсся лэдза».
42023023	Йöзыс лёкысь горзiсны, тшöктiсны тувъявны Исусöс. Йöзыслöн да аркирейяслöн горзöмыс венiс.
42023024	Пилат шуис вöчны на ног.
42023025	Налöн корöм серти сiйö лэдзис дзескыдiнысь зык лэптысьöс, кодi виис тшöтш мортöс. Исусöс сетiс тувъявны, тадзи могмöдiс йöзыслысь кöсйöмсö.
42023026	Исусöс нуöдiгöн паныдасис киринеяса Симон, сiйö локтö вöлi видз-му вылысь. Сы вылö пуктiсны крестсö да тшöктiсны мунны Исус бöрся.
42023027	Уна йöз мунiс Исус бöрся. Аньяс сыркъялöмöн бöрдiсны Сы вöсна.
42023028	На дiнö бергöдчöмöн Исус шуис: «Ерусалимса аньяс, энö бöрдöй Ме вöсна. Бöрдöй ас вöснаныд да ныв-пиныд вöсна!
42023029	Воасны лунъяс, кор шуасны: "Шудаöсь нöбасьлытöмъяс, кага вайлытöмъяс да морöснас нёньöдлытöмъяс".
42023030	Сэки шуасны керöсъяслы: "Усьöй миян вылö!" Мылькъяслы шуасны: "Вевттьöй миянöс!"
42023031	Тадзи кö вöчöны веж пуыскöд, косыскöд мый лоас!»
42023032	Исускöд тшöтш вины нуöдiсны кык лёк вöчысьöс.
42023033	Воисны Юр лы нима керöсö. Сэнi тувъялiсны Исусöс да Сыкöд орччöн лёк вöчысьясöс: öтисö веськыдладорас, мöдсö шуйгаладорас.
42023034	Исус кевмис: «Батьöй, прöстит тайö йöзсö, öд найö оз тöдны, мый вöчöны». Шыпуртаяс пудъясьöмöн юкисны Исуслысь паськöмсö.
42023035	Йöзыс сулалiсны да видзöдiсны. Юралысьяс накöд сералöмöн шуалiсны: «Мукöдöс мездiс – мед Асьсö öнi мездас, Сiйö кö Кристос, Енлöн бöрйöмаыс».
42023036	Сералiсны-лёкöдiсны Исусöс тшöтш шыпуртаяс. Найö матыстчöмöн мыччывлiсны Сылы шома вина
42023037	да шуалiсны: «Тэ кö юдейяслöн Öксы, мезды Асьтö».
42023038	Исус юр весьтын грек, латин да еврей кывйöн вöлi гижöма: «Тайö юдейяслöн Öксы».
42023039	Крестö тувъялöм лёк вöчысьясысь öтиыс Исусöс омöльтiгмоз шуалiс: «Тэ кö Кристос, мезды Асьтö да миянöс!»
42023040	Мöдыс öлöдiс сiйöс: «Тэ öмöй Енсьыс он пов? Тэнö öд Сы моз жö тувъялöма.
42023041	Миянöс веськыда мыждöма, асланым лёк вöчöмъясысь, а тайö Мортыс лёксö эз вöчлы».
42023042	Сэсся шуис Исуслы: «Господьöй, казьтышт менö, кор воан Аслад Юраланiнö!»
42023043	Исус шуис: «Веськыда висьтала тэныд: талун лоан Мекöд райын».
42023044	Лун шöр кадö пемдiс став му пасьталаыс, пемыдыс сулалiс куим часöдз.
42023045	Шондi югыдыс быри, крамын öшалысь дöраыс шöрипельö косяссис.
42023046	Исус ыджыд шыöн горöдiс: «Батьöй, Тэнад киö сета Ассьым лолöс!» Тайöс шуöм бöрын лолыс петiс.
42023047	Ставсö тайöс аддзöм бöрын шыпуртаяслöн веськöдлысь Енмöс ошкигтырйи шуис: «Тайö Мортыс збыльысь веськыда олысь вöлöма».
42023048	Став йöзыс, кодъяс вöлi чукöртчöмаöсь видзöдны ыджыд ворсöм, ставсö тайöс аддзöм бöрын морöсаныс кучкалiгтыр пондiсны мунавны.
42023049	Исуслöн тöдсаясыс ылiсянь видзöдiсны ставсö тайöс. Сэнi вöлiны тшöтш Галилеяысь Сыкöд ветлысь аньяс.
42023050	Сэнi вöлi Юдеяысь, Аримафея карысь Öсип нима морт. Тайö бур да веськыда олысь мортыс виччысис Енлысь Юралöмсö. Öсип вöлi веськöдлан котырысь, но паныд сулалiс Исусöс виöмлы.
42023052	Сiйö мунiс Пилат дiнö да корис Исуслысь шойсö.
42023053	Öсип босьтiс крест вылысь шойсö, гартыштiс дöраö да пуктiс кыртаö кералöм дзебанiнö, кытчö некодöс на эз дзеблыны.
42023054	Вöлi рыт, шойччан лунлы паныд.
42023055	Öсипкöд тшöтш вöлiны Галилеяысь Исускöд локтöм аньяс. Найö аддзылiсны, кыдзи пуктiсны Исуслысь шойсö дзебанiнö.
42023056	Дзебанiнысь воöм бöрын аньяс дасьтiсны чöскыд дука мавтасъяс, а шойччан лунö Индöд серти найö шойччисны.
42024001	Шойччан лун бöрын водз асывнас аньяс дасьтöм мавтасъясöн да накöд нöшта кодсюрöяс локтiсны дзебанiнö.
42024002	Найö аддзисны: изсö вöлi вештöма пыранiнсьыс.
42024003	Кор пырисны пытшкас, эз аддзыны Господь Исуслысь шойсö.
42024004	Аньяс шöйöвошисны. Виччысьтöг на водзö сувтiсны дзирдалан паськöма кык морт.
42024005	Повзьöмнысла аньяс копыртiсны юрнысö. Тайö кык мортыс шуисны налы: «Мый тi корсянныд ловъяöс кулöмаяс пöвстысь?
42024006	Сiйö танi абу. Сiйö ловзис. Уськöдöй тöд выланыд, мый Сiйö шулiс тiянлы Галилеяын на:
42024007	"Талы колö лоны: Морт Пиöс сетасны мыжаяс киö да тувъяласны крестö, но коймöд луннас Сiйö ловзяс"».
42024008	Сэки тöд вылас уси налы Исуслöн висьтавлöмыс.
42024009	Дзебанiнысь локтöм бöрын аньяс висьталiсны ставсö тайöс дас öти велöдчысьыслы, тшöтш мукöдыслы.
42024010	Тайö аньясыс вöлiны Магдала Марья, Иоанна, Яковлöн Марья мамыс да нöшта мукöд аньяс на. Аньяс юöртiсны лоöмтор йывсьыс апостолъяслы,
42024011	но найö эз эскыны, чайтiсны, мый лöсьöдлöны.
42024012	Петыр котöрöн уськöдчис дзебанiнö. Видзöдлiс пытшкас да аддзис сöмын дзебан дöраяссö. Петыр мунiс сэтысь тайö лоöмторсьыс ёна шензьöмöн.
42024013	Сiйö лунö Исуслöн кык велöдчысь мунiсны Эммаус нима сиктö, кодi вöлi Ерусалимсянь дас верст ылнаын.
42024014	Найö сёрнитiсны ас костаныс став тайö лоöмтор йывсьыс.
42024015	Сёрнитiганыс Ачыс Исус матыстчис да пондiс мунны накöд.
42024016	Но найö эз тöдны Сiйöс, синнысö вöлi пöртöма.
42024017	Исус юалiс налысь: «Мый йылысь сёрнитанныд, туй йöз? Мыйла тi жугыльöсь?»
42024018	На пиысь Клеоп нима вочавидзис: «Буракö, Тэ дзик öтнад Ерусалимö локтысьясысь он тöд, мый сэнi лои тайö лунъясö?»
42024019	Исус юалiс: «Мый лои?» Найö вочавидзисны: «Лёктор лои Назаретса Исускöд. Тайö Мортыс Ен водзын да йöз водзын кывнас и уджнас вöлi вына пророк.
42024020	Аркирейясным юралысьяскöд мыждiсны сiйöс да сетiсны тувъявны крестö.
42024021	Ми лача кутiм, мый Сiйö мездас Израильöс. Но тайö абу на ставыс. Талун коймöд лун нин лоöмторсяньыс.
42024022	Миян пиысь кодсюрö аньяс чуймöдiсны миянöс. Водз асывнас найö ветлöмаöсь дзебанiнас
42024023	да шойсö абу аддзöмаöсь сэтысь. Локтöм бöрас висьталiсны, аддзылiм пö анделъясöс. Анделъяс шуöмаöсь, Исус пö ловъя.
42024024	Миян пиысь кодсюрö тшöтш ветласны дзебанiнас да аддзасны, мый аньясыд збыль вöлöм висьталöны. Исустö сэтысь оз аддзыны».
42024025	Исус шуис налы: «Гöгöрвотöмöсь тай тi. Сьöкыда эсканныд пророк кывъясö.
42024026	Эз-ö тайö сьöкыдыс пыр ков мунны Кристослы да пырны Аслас дзирдлунö?»
42024027	Мöисей да пророк небöгъяссянь Исус пондiс гöгöрвоöдны налы став Гижöдсьыс Ас йывсьыс шуöмсö.
42024028	Найö матыстчисны сиктлань, кытчö мунiсны. Исус петкöдлiс, быттьö кöсйö водзö мунны.
42024029	Но найö эз лэдзны Сiйöс, шуалiсны: «Кольччы миянкöд. Луныс рытлань нёровтчö». Исус пырис накöд керкаö да кольччис сэтчö.
42024030	Сёйиганыс Исус босьтiс нянь, Енмöс аттьöалöмöн чегис няньсö да сетiс налы.
42024031	Сэки налöн синныс воссис, и найö тöдiсны Сiйöс. Тайö здукас Исус лои налы тыдавтöм.
42024032	Сэки найö шуисны: «Эз-ö сьöлöмным ыпъяв, кор Сiйö сёрнитiс миянкöд туй вылын да гöгöрвоöдiс миянлы Гижöдсö?»
42024033	Найö дзик пыр чеччисны да бöр мунiсны Ерусалимö. Сэнi аддзисны дас öтикнан велöдчысьсö да накöд тшöтш мукöдсö.
42024034	Велöдчысьяс шуисны воöмаяслы: «Господьным збыльысь ловзьöма! Сiйö петкöдчылöма Симонлы».
42024035	Тайö кыкыс висьталiсны, мый лои туйын, да кыдзи тöдiсны Исусöс нянь чегигас.
42024036	Сёрнитiганыс Ачыс Исус сувтiс на шöрö да шуис: «Лöнь олöм тiянлы!»
42024037	Повзьöмнысла найö мöвпыштiсны, мый тайö орт.
42024038	Исус шуис налы: «Мый тi поланныд? Мый тiянöс майшöдлö?
42024039	Видзöдлöй Менам ки-кок вылö, тайö Ме Ачым. Инмöдчылöй Ме дiнö, и тi асьныд аддзанныд. Öд ловлöн лы-яйыс абу, а Менам, видзöдлöй, эм».
42024040	Тайöс шуöм бöрын Сiйö петкöдлiс налы Ассьыс ки-коксö.
42024041	Найö ёна шензисны, нимкодьнысла эз вермыны эскыны. Исус юалiс налысь: «Эм-ö тiян мыйкö сёйыштны?»
42024042	Сылы сетiсны пöжалöм чери да малязi ма.
42024043	Сiйö босьтiс да налöн син водзын сёйис.
42024044	Сэсся Исус шуис налы: «Кор на Ме вöлi тiянкöд, Ме висьтавлi, мый инас ставыс, мый гижöма Ме йылысь Мöисей Индöдын, пророк гижöдъясын да псаломъясын».
42024045	Сэки Исус восьтiс налысь вежöрсö гöгöрвоны Гижöдъяс.
42024046	Сiйö шуис налы: «Тадзи гижöма: Кристослы колö мунны сьöкыдыс пыр, кувны да коймöд луннас ловзьыны,
42024047	сэсся колö юöртны Сы нимöн Ерусалимын и водзö быд кыла войтырлы мыжъясысь бергöдчöм да мыжъяс прöститöм йылысь.
42024048	Тi асьныд ставсö кывлiнныд да аддзылiнныд.
42024049	Ме мöдöда тiянлы Батьöйлысь кöсйысьöмасö. Тi кольччöй Ерусалимö, кытчöдз тiян вылö оз лэччы енэжсянь выныс».
42024050	Исус петкöдiс велöдчысьяссö Вифаниялань, сэсся кисö лэптöмöн бурсиис найöс.
42024051	Бурсиигмозыс Сiйö кутiс ылыстчыны наысь да кыпöдчыны енэжö.
42024052	Найö муöдзыс копыртчылiсны Сылы, сэсся ёна нимкодясигтыр локтiсны бöр Ерусалимö.
42024053	Енмöс ошкöмöн найö пыр вöлiны крамынöсь. Аминь.
43001001	Медводз вöлi Кыв. Кывйыс вöлi Енкöд. Кывйыс вöлi Ен.
43001002	Кывйыс водзысяньыс вöлi Енкöд.
43001003	Ставсö Сы пыр вöчöма. Сытöг немтор абу вöчöма.
43001004	Сы пытшкын вöлi олöм. Олöмыс йöзыслы вöлi югыдöн.
43001005	Пемыдас югдöдö югыдыс, эз пöдты сiйöс пемыдыс.
43001006	Ен мöдöдiс Иоан нима мортöс.
43001007	Сiйö локтiс висьтавны Югыдыс йылысь, медым быдöн эскис Югыдыслы.
43001008	Ачыс сiйö эз вöв югыдыс, сiйö локтiс висьтавны Югыдыс йылысь.
43001009	Збыль Югыдыс, быд мортöс Югдöдысь, локтiс муюгыдас.
43001010	Сiйö вöлi муюгыдас, Сы пыр вöчöма муюгыдсö, но муюгыдыс эз тöд Сiйöс.
43001011	Сiйö локтiс Ас йöз дiнас, но найö эз сибöдны Сiйöс.
43001012	Сiйöс сибöдысьяслы, Сылы эскысьяслы, Сiйö сетiс позянлун лоны Енлöн ныв-пиöн.
43001013	Найö чужисны эз вирсянь, эз морт кöсйöмсянь да верöс кöсйöмсянь, найö чужисны Енсянь.
43001014	Кывйыс лоис мортöн, Сiйö олiс миянкöд буралöм-збыльнас тыр. Ми аддзылiм Сылысь дзирдлунсö. Сöмын öтка Пиыслы вуджö татшöм дзирдлуныс Батьсяньыс.
43001015	Иоан гораа юöртлiс Сы йылысь: «Тайö дзик сiйö Мортыс, код йылысь ме висьтавлi, мый ме бöрся Локтысьыс меысь ыджыдджык, öд Сiйö меысь водзджык вöлöма».
43001016	Миянлы быдöнлы Сы озырлунысь вичмис буралöм вылö буралöм.
43001017	Индöдсö вöлi сетöма Мöисей пыр, а буралöмыс да збыльыс воис Исус Кристос пыр.
43001018	Йöзыс Енсö эз аддзывлыны, сöмын öтка Пиыс, Бать дiнас олысьыс, восьтiс Сiйöс миянлы.
43001019	Юдейяслöн веськöдлысьяс мöдöдiсны Ерусалимысь попъясöс да левитъясöс юавны Иоанлысь: «Кодi тэ?»
43001020	Иоан соссьытöг веськыда шуис: «Ме абу Кристос».
43001021	Сэки сылысь юалiсны: «Кодi нö тэ? Илля?» Сiйö шуис: «Абу». Найö бара юалiсны: «Пророк-ö тэ?» Сiйö вочавидзис: «Абу».
43001022	Сэки сылы шуисны: «Кодi нö тэ? Мый миянлы вочавидзны миянöс мöдöдысьяслы? Мый шуан ас йывсьыд?»
43001023	Иоан вочавидзис налы: «Ме овтöминын горзысьлöн шыыс: "Веськöдöй-шыльöдöй туйсö Господьлы". Тадзи коркö висьталiс Исай пророк».
43001024	Фарисейяссянь мöдöдöмаяс
43001025	юалiсны Иоанлысь: «Тэ кö абу Кристос, абу Илля, абу пророк, мыйла, сiдзкö, йöзсö пыртан?»
43001026	Иоан вочавидзис налы: «Ме пырта сöмын ваöн, но тiян пöвстын эм морт, кодöс тi онö тöдöй.
43001027	Сiйö ме бöрын локтö, но Сiйö меысь водзджык нин вöлöма. Ме ог шогмы разьны Сылысь кöмкот кöвсö».
43001028	Тайö вöлi Вифаварын, Йöрдан ю сайын, кöнi Иоан пыртлiс йöзсö.
43001029	Аскинас Иоан аддзис сы дiнö локтысь Исусöс да шуис: «Видзöдлöй, тайö Енлöн Баля. Сiйö вештö йöзлысь мыжъяссö.
43001030	Сы йылысь ме висьтавлi нин, мый ме бöрся локтö Морт, кодi меысь ыджыдджык, öд Сiйö меысь водзджык вöлöма.
43001031	Сiйöс ме эг тöдлы, но локтi ваöн пыртны, медым Израиль тöдмалiс Сiйöс».
43001032	Иоан веськыда висьталiс: «Ме аддзылi, кыдзи енэжсянь гулю моз лэччис Лов да кольччис Сы вылö.
43001033	Ме эг тöдлы Сiйöс, но ваöн пыртны менö Мöдöдысь шуис меным: "Кор Тэ аддзан, мый код вылö кö лэччас Лов да кольччас Сы вылö, буретш Сiйö кутас пыртны Вежа Лолöн".
43001034	Ме аддзылi тайöс да эскöда тiянöс: Сiйö – Ен Пи».
43001035	Мöд луннас Иоан аслас кык велöдчыськöд бара сулалiс ю дорын.
43001036	Локтысь Исусöс аддзигöн сiйö шуис: «Видзöдлöй, тайö Енлöн Баля!»
43001037	Тайöс кылöм бöрын кыкнан велöдчысьыс мöдöдчисны Исус бöрся.
43001038	Исус бергöдчылiс, аддзис Сы бöрся локтысьясöс да юалiс налысь: «Мый тiянлы колö?» Найö вочавидзисны: «Велöдысь, кöнi Тэ олан?»
43001039	Исус шуис налы: «Локтöй да видзöдлöй». Найö мунiсны, аддзисны Сылысь оланiнсö да кольччисны сэтчö лунтыр кежлö. Вöлi нёль час гöгöр.
43001040	Иоанлöн велöдчысьяс да Исус бöрся мунысьяс пиысь öтиыс вöлi Öндрей, Симон-Петырлöн вокыс.
43001041	Сiйö медводз корсис Симон воксö да висьталiс сылы: «Ми аддзим Мессияöс!» Мöд ногöн кö, тайö лоö Кристос.
43001042	Öндрей вайöдiс воксö Исус дiнö. Исус видзöдлiс сы вылö да шуис: «Тэ Симон, Ионалöн пи. Тэнад нимыд лоас Кифа». Сылöн вежöртасыс – из, мöд ногöн кö – Петыр.
43001043	Аскинас Исус мöдöдчис Галилея муö. Сэтысь аддзис Филипöс да шуис сылы: «Лок Ме бöрся».
43001044	Öндрей да Петыр моз Филип вöлi Випсаида карысь.
43001045	Филип аддзис Нафанаилöс да шуис сылы: «Ми аддзим Сiйöс, код йылысь вöлi висьталöма Мöисей Индöдын да пророк гижöдъясын. Тайö Назаретысь Исус, Öсиплöн пи».
43001046	Нафанаил шуис Филиплы: «Вермас-ö мыйкö бурыс лоны Назаретысь?» Филип вочавидзис: «Лок да ачыд видзöдлы».
43001047	Исус аддзис Сы дiнö локтысь Нафанаилöс да шуис сы йылысь: «Тайö збыльысь израильса морт, сiйö оз ылöдчы».
43001048	Нафанаил юалiс Сылысь: «Кытысь Тэ тöдан менö?» Исус вочавидзис: «Филип кортöдз на Ме аддзылi тэнö инжир пу улысь».
43001049	Нафанаил шуис: «Велöдысьöй, Тэ Ен Пи, Тэ Израиль Öксы!»
43001050	Исус шуис сылы: «Ме шуи, мый аддзылi тэнö инжир пу улысь, да та вöсна тэ эскан. Но таысь ыджыдджыкöс на тэ аддзан».
43001051	Сэсся содтiс: «Веськыда, веськыда висьтала тiянлы: öнiсянь тi кутанныд аддзыны восьса енэжсö да Енлысь анделъяссö, кодъяс лэччöны Ен Пи дiнö да кыпöдчöны енэжас».
43002001	Кык лун мысти Галилеяса Кана карын вöлi кöлысь. Сэнi вöлi Исуслöн мамыс.
43002002	Исусöс да велöдчысьяссö тшöтш вöлi корöмаöсь кöлысь вылас.
43002003	Кор винаыс помасис, Исуслöн мамыс шуис Сылы: «Налöн винаыс бырöма».
43002004	Исус вочавидзис: «Аньöй, мый Меным таöдз, öд Менам кадыс эз на во».
43002005	Мамыс шуис кесйöгъяслы: «Ставсö вöчöй Сылöн шуöм серти».
43002006	Сэнi вöлi изйысь вöчöм квайт ва доз, быд дозйö ваыс вöлi тöрö сё литра гöгöр. Тайö дозъяснас юдейяс вöдитчисны сöстöммöдчöм могысь.
43002007	Исус шуис кесйöгъяслы: «Тыртöй дозъяссö ваöн». Найö тырысöдзыс кисьталiсны васö дозъясас.
43002008	Сэсся шуис налы: «Öнi гумовтöй васö да мыччöй сiйöс кöлысь нуöдысьлы». Найö мыччисны.
43002009	Кöлысь нуöдысь видлiс ваысь артмöм винасö, но сiйö эз тöд, кытысь тайö винаыс. Та йылысь тöдiсны сöмын ва дозъяссö тыртысьяс. Сэки кöлысь нуöдысь корис верöспусö
43002010	да шуис сылы: «Ставныс медводз бур винанас юктасьöны, сэсся йöз коддзöм бöрас лёкджыкнас. А тэ öнöдз бур винасö видзöмыд».
43002011	Тайö медводдза шензьöданаторсö Исус вöчис Галилеяса Кана карын. Тадзи петкöдлiс Сiйö Ассьыс дзирдлунсö, и велöдчысьясыс кутiсны эскыны Сылы.
43002012	Та бöрти Исус мамыскöд, вокъясыскöд да велöдчысьясыскöд мунiсны Капернаум карö. Сэтчö найö кольччисны лун-мöд кежлö.
43002013	Матыстчис юдейяслöн Ыджыд лун, и Исус локтiс Ерусалимö.
43002014	Сiйö аддзис: крамын вузалöны öшъясöс, ыжъясöс, гулюясöс да вежлалöны сьöм.
43002015	Исус кöвъясысь кыыштiс орс да кутiс вöтлавны сiйöн крамысь вузасьысьяссö, тшöтш налысь ыжъяссö да öшъяссö. Сiйö пöрлöдлiс сьöм вежысьяслысь пызанъяссö да кисьталiс налысь сьöмнысö.
43002016	Гулюöн вузасьысьяслы Сiйö шуис: «Босьтöй найöс татысь! Энö пöртöй Менам Батьлысь керкасö вузасянiнö!»
43002017	Сэки Исуслöн велöдчысьяслы тöд выланыс уси Гижöдас висьталöмыс: «Тэнад керка вöсна вежöгтöмыс топöдö Менсьым сьöлöмöс».
43002018	Юдейяслöн веськöдлысьяс шуисны Исуслы: «Кутшöм ногöн Тэ эскöдан миянöс, мый Тэныд позьö тадзи вöчнысö?»
43002019	Исус вочавидзис: «Жугöдöй тайö крамсö, и Ме куим лунöн выльысь лэпта сiйöс».
43002020	Найö воча шуисны Исуслы: «Тайö крамсö лэптiсны нелямын квайт во чöж, а Тэ куим лунöн кöсъян лэптыны сiйöс?»
43002021	Крам йылысь сёрнитiгöн збыльвылас Исус висьталiс Аслас вир-яй йылысь.
43002022	Исуслöн ловзьöм бöрын велöдчысьясыслы усины тöд выланыс Сылöн кывъясыс. Сэки найö эскисны Гижöдö да Исуслöн кывъясö.
43002023	Ерусалимын Ыджыд лун дырйи унаöн аддзылiсны Исуслысь шензьöданаторъяс вöчöмсö да эскисны Сылы.
43002024	Но Исус эз эскы налы, öд Сiйö тöдiс найöс ставнысö.
43002025	Сылы эз ковны йöз йылысь висьталысьяс, öд Сiйö тöдiс быд мортлысь сьöлöмсö.
43003001	Юдейяслöн веськöдлысьяс пöвстын вöлi Никодим нима фарисей.
43003002	Войнас сiйö локтiс Исус дiнö да шуис Сылы: «Велöдысьöй, ми тöдам: Тэ Енсянь локтöм Велöдысь. Öд Тэ моз некод оз вермы вöчны шензьöданаторъяссö, оз кö ло сыкöд Ен».
43003003	Исус вочавидзис: «Веськыда, веськыда висьтала тэныд: мортыс оз вермы аддзыны Енлысь Юраланiнсö, оз кö сiйö выльысь чуж».
43003004	Никодим юалiс Сылысь: «Вермас-ö мортыс выльысь чужны, пöрысь кö нин сiйö? Öд сiйö оз вермы мам кынöмас бöр пырны да мöдысь чужны».
43003005	Исус вочавидзис: «Веськыда, веськыда висьтала тэныд: мортыс кö оз чуж васянь да Ловсянь, сiйö оз вермы пырны Енлöн Юраланiнö.
43003006	Вир-яйсянь чужысь эм вир-яй, а Ловсянь чужысь эм лов.
43003007	Эн шензьы, Ме кö висьтала, мый тiянлы колö выльысь чужны.
43003008	Тöв пöльтö, кöнi кöсйö. Сылысь шысö кылан, сöмын он тöд, кысянь сiйö локтö да кытчö мунö. Ловсянь чужыськöд тшöтш тадзи овлö».
43003009	Никодим юалiс Сылысь: «Вермас öмöй тадзи лоны?»
43003010	Исус вочавидзис: «Ачыд тэ – Израиль войтырöс велöдысь, а тайöс весиг он тöд?
43003011	Веськыда, веськыда висьтала тэныд: ми сёрнитам сы йылысь, мый тöдам, да висьталам сы йылысь, мый аддзылiм, но тi миян висьталöмö онö эскöй.
43003012	Ме висьталi тiянлы мувывсаыс йылысь, но тi энö эскöй Меным. Эсканныд-ö, висьтала кö тiянлы енэжвывсаыс йылысь?
43003013	Енэжас олысь да енэжсянь лэччöм Морт Пиысь кындзи енэжас некод на эз кыпöдчыв.
43003014	Кыдзи овтöминын Мöисей вывлань кыпöдiс змейöс, тадзи лоö кыпöдöма тшöтш Морт Пиöс,
43003015	медым Сылы эскысь эз быр, а помтöг олiс.
43003016	Öд Енмыслы сэтшöм мусаöсь йöзыс, мый сетiс Ассьыс öтка писö, медым Сылы эскысь эз быр, а помтöг олiс.
43003017	Енмыс мöдöдiс Ассьыс Писö муюгыдас йöзöс мездыны, а эз мыждыны.
43003018	Сылы эскысьöс оз ло мыждöма, а эскытöмöс мыждöма нин, öд сiйö эз эскы Енлöн öтка Пилы.
43003019	Мыждöмыс сыын, мый му вылас локтiс югыдыс, но йöзыслы мусаджык вöлi пемыдыс, öд налöн уджъясыс лёкöсь.
43003020	Лёксö вöчысь мустöмтö югыдсö. Сiйö оз лок югыдас, медым сылöн лёк уджъясыс эз йöзасьны.
43003021	Збыль серти олысь локтö югыдас, медым тыдовтчисны сылöн Енсянь уджъясыс».
43003022	Та бöрти Исус локтiс велöдчысьясыскöд Юдея муö, сэнi олiс накöд да пыртiс йöзсö.
43003023	Иоан тшöтш пыртiс йöзсö Енонын, Салимсянь матын, öд ваыс сэнi уна вöлi. Йöзыс волiсны сэтчö пыртчыны.
43003024	Сэки Иоанöс абу на вöлi пуксьöдöмаöсь дзескыдiнö.
43003025	Öтчыд Иоанлöн велöдчысьясыс венö воисны юдейяскöд сöстöммöдчöм йылысь.
43003026	Велöдчысьясыс локтiсны Иоан дiнö да шуисны: «Велöдысь, сiйö Мортыс, кодi вöлi тэкöд Йöрдан ю мöдлапöлын да код йылысь тэ висьтавлiн, öнi Сiйö тшöтш пыртö. Сы дiнö ставныс мунöны».
43003027	Иоан вочавидзис: «Мортыс нинöм оз вермы босьтны аслыс, оз кö ло сетöма сылы енэжсянь.
43003028	Тi асьныд кывлiнныд менсьым висьталöмöс: "Ме абу Кристос, ме сöмын Сы водзвылын мöдöдöмаыс".
43003029	Верöспуöн шуöны сiйöс, кодлöн эм гöтырпу. Верöспулöн ёртыс орччöн сулалö да нимкодясьöмöн кывзö сылысь сёрнисö. Ме тшöтш тадзи нимкодяся, и менам нимкодьлунöй помтöм-дортöм.
43003030	Кристослы колö быдмыны, а меным ичöтмыны».
43003031	Вылiсянь Локтысьыс ставсьыс вылын. Мувывса мортсö вöчöма муысь, сiйö сёрнитö мувывсаыс йылысь. А енэжсянь Локтысьыс ставсьыс вылын.
43003032	Сiйö висьталö, мый аддзылiс да кывлiс, но Сылысь висьталöмсö йöзыс сьöлöманыс оз сибöдны.
43003033	Мортыс кö сибöдö Сылысь кывъяссö, тайöн петкöдлö, мый Енмыс висьталö збыльсö.
43003034	Кодöс Енмыс мöдöдiс, Сiйö Енлысь кывъяссö висьталö, öд Енмыс Сылы лышкыда Ловсö сетö.
43003035	Пиыс муса Батьыслы, и Батьыс ставсö сетiс Сы киö.
43003036	Кодi эскö Пиыслы, сылöн эм помтöм олöм. Кодi оз эскы Пиыслы, сылöн оз ло олöмыс, но Енлöн скöрлуныс лоас сы вылын.
43004001	Фарисейяс кывлöмаöсь, Исуслöн пö Иоан дорысь унджык нин велöдчысьыс, Сiйö пö унджык йöзöс пыртö. Дерт, Исус эз Ачыс пырт, а пыртiсны Сылöн велöдчысьясыс. Кор Исус тöдмалiс, мый фарисейяс кывлöмаöсь та йылысь,
43004003	Сiйö эновтiс Юдея му да бöр мунiс Галилеяö.
43004004	Сылы ковмис мунны Самария му пыр.
43004005	Исус воис Самария муö, Сикар нима карö. Тайö карсяньыс матын вöлi му, кодöс Яков сетлöма Öсип пиыслы.
43004006	Сэнi вöлi Яковлöн юкмöс. Дыр мунöмысла Исус мудзис да пуксис шойччыштны юкмöс дорас. Вöлi лун шöр гöгöр.
43004007	Самарияса ань локтiс сэтчö вала. Исус шыасис сы дiнö: «Юктöдышт Менö ванад».
43004008	Исуслöн велöдчысьясыс вöлi мунöмаöсь карö сёян ньöбны.
43004009	Ань шуис Исуслы: «Ачыд Тэ юдей, а коран менсьым, самарияса аньлысь, ва юны?» Юдейяс öд самарияса войтыркöд оз волысьны.
43004010	Исус вочавидзис аньлы: «Тэ кö тöдiн Енлысь сетöмторсö да Сiйöс, кодi шуö тэныд тайö кывъяссö: "Юктöдышт Менö ванад", тэ эськö ачыд корин Сылысь васö, и Сiйö сетiс тэныд ловъя ва».
43004011	Ань шуис Сылы: «Господьöй, юкмöсыс öд джуджыд, мыйöн нö Тэ сэтысь гумовтан? Кытысь Тэ ловъя васö босьтан?
43004012	Тэ öмöй Яков батьным дорысь ыджыдджык? Тайö юкмöссö сiйö сетöма миянлы. Татысь сiйö ачыс юлöма, тшöтш сылöн пияныс да пемöсъясыс».
43004013	Исус вочавидзис: «Тайö васö юысьлöн горшыс бара на косьмас.
43004014	Но Ме сета ва, и кодi кутас юны тайö васö, сылöн горшыс некор оз кут косьмыны. Ваыс, кодöс Ме сета сылы, лоö сы пытшкын помтöм олöмö визувтысь дзулькйöн».
43004015	Ань шуис Сылы: «Господьöй, вай меным тайö васö, медым менам горшöй эз нин косьмы. Сэки татчö ваысла волыны оз ковмы».
43004016	Исус шуис аньлы: «Ветлы, кор верöстö да лок татчö».
43004017	Ань вочавидзис: «Верöсöй менам абу». Исус шуис: «Тэ веськыда висьталiн, мый тэнад верöсыд абу.
43004018	Тэ витысь верöс сайын вöлiн, но сiйö мортыс, кодкöд тэ öнi олан, абу верöс тэныд. Тэ збыльсö висьталан».
43004019	Ань шуис Сылы: «Господьöй, ме аддза, мый Тэ – пророк.
43004020	Миян батьяс копрасисны-кевмысисны Енмыслы тайö керöсас. А тi, юдейяс, шуанныд, колö пö копрасьны Енмыслы сöмын Ерусалимын».
43004021	Исус шуис сылы: «Аньöй, эскы Меным, воас кад, кор тi онö кутöй копрасьны Батьлы тайö керöсас да Ерусалимын.
43004022	Тi, самарияса войтыр, копрасянныд Сылы, кодöс онö тöдöй. А ми копрасям Сылы, кодöс тöдам, öд мездмöмыс воö юдейяссянь.
43004023	Воас кад да воис нин, кор Батьлы збыльысь копрасьысьяс кутасны кевмысьны Сылы Ловсянь да збыльыс серти. Татшöм кевмысьысьясöс корсьö Аслыс Бать.
43004024	Енмыс эм Лов. Сiдзкö, Енлы кевмысьысьяслы колö кевмысьны Ловсянь да збыльыс серти».
43004025	Ань шуис Исуслы: «Тöда, мый локтас Мессия-Кристос. Сiйö локтас да, ставсö висьталас миянлы».
43004026	Исус шуис аньлы: «Тайö Ме, тэкöд Сёрнитысьыс».
43004027	Сiйö кадас воисны велöдчысьясыс. Найö шензисны, мый Исус сёрнитö анькöд. Сöмын некод на пиысь эз юав, мыйла да мый йылысь Сiйö сёрнитö анькöд.
43004028	Сэки ань колис ва дозсö, мунiс карас да шуис йöзыслы:
43004029	«Локтöй, видзöдлöй тайö Мортыс вылö. Сiйö висьталiс меным ставсö, мый ме вöчлi. Абу-ö Сiйö Кристос?»
43004030	Йöзыс петiсны карсьыс да локтiсны Исус дiнö.
43004031	Сэккостi велöдчысьясыс корисны Исусöс: «Велöдысь, лок сёйны!»
43004032	Исус шуис налы: «Менам эм сёян, код йылысь тi онö тöдöй».
43004033	Велöдчысьясыс ас костаныс шензисны: «Эз-ö кодкö вай Сылы сёянсö?»
43004034	Исус шуис налы: «Менам сёянöй – ставсö вöчны Менö Мöдöдысьлöн кöсйöм серти да эштöдны Сылысь уджсö.
43004035	Тi шуанныд, нёль тöлысь мысти пö воас вундан кад. Висьтала тiянлы: видзöдлöй кöдзöм муяс вылö. Найö кельдöдöмаöсь нин вундiгкежлö.
43004036	Вундысь босьтö удждонсö öнi нин, сiйö чукöртö няньсö помтöм олöмö. Та вöсна кöдзысь да вундысь öтвыв нимкодясьöны.
43004037	Кывйöз веськыда висьталö: "Öти кöдзö, а мöд вундö".
43004038	Ме мöдöдi тiянöс вундыны му вылö, кытчö тi энö кöдзлöй. Сэнi мырсисны мукöдыс, но тi накöд тшöтш идраланныд быдтöмторсö».
43004039	Ань шуис сiйö карас олысьяслы: «Исус висьталiс меным ставсö, мый ме вöчлi». Та вöсна самарияса йöз унаöн пондiсны эскыны Исуслы.
43004040	Найö локтiсны Исус дiнö да корисны олыштны Сiйöс на ордын. Сiйö кольччылiс сэтчö кык лун кежлö.
43004041	Ачыс Исус сёрнитiс накöд, та вöсна нöшта на унджыкöн эскисны Сылы.
43004042	Найö шуисны аньлы: «Öнi ми эскам огö сöмын тэнад висьталöм вöсна. Ми эскам сы понда, мый асьным кывлiм Сiйöс да тöдам: Сiйö збыльысь муюгыдсö Мездысь, Кристос».
43004043	Кык лун мысти Исус мунiс сэтысь Галилея муö.
43004044	Исус шулiс, пророкöс пö ас муас оз пыдди пуктыны.
43004045	Кор Исус локтiс Галилеяö, сэтчöс йöзыс сибöдiсны Сiйöс. Öд найö тшöтш ветлiсны Ерусалимö Ыджыд лун кежлö да аддзылiсны, мый Исус вöчлiс сэнi.
43004046	Исус бара локтiс Галилеяса Кана карö, кöнi Сiйö васö пöртлiс винаö. Галилеяса Капернаум карын олiс öксылöн отсасьысь, кодлöн пиыс вöлi висьö.
43004047	Отсасьысь кывлiс, мый Исус локтöма Юдея муысь Галилеяö. Сiйö локтiс Исус дiнö да корис Сiйöс бурдöдны писö, кодi вöлi кулан выйын.
43004048	Исус шуис сылы: «Тi онö эскöй, онö кö аддзылöй индысьпасъяс да шензьöданаторъяс!»
43004049	Öксылöн отсасьысь шуис Исуслы: «Господьöй, волы кытчöдз пиöй ловъя на!»
43004050	Исус шуис сылы: «Мун, тэнад пиыд бурдiс». Öксылöн отсасьысь эскис Исуслöн кывъясö да мунiс гортас.
43004051	Туяс сылы паныдасисны кесйöгъясыс. Найö шуисны: «Тэнад пиыд бурдiс!»
43004052	Сiйö юалiс налысь, корджык пиыслы кокньöдiс. Найö вочавидзисны: «Тöрыт, час лунö, биа висьöмыс эновтiс сiйöс».
43004053	Сэки батьыс гöгöрвоис, мый буретш сiйö кадас воис бурдöмыс, кор Исус шуис сылы: «Тэнад пиыд бурдiс». Сэки батьыс да став сылöн гортсаыс эскисны Исуслы.
43004054	Тайö вöлi мöд шензьöданатор, кодöс вöчис Исус Юдея муысь Галилеяö воöм бöрын.
43005001	Исус мöдöдчис Ерусалимö, сэки вöлi юдейяслöн гажöдчан кад.
43005002	Ерусалимын, Ыж дзиръя дорын, вöлi ва йöртöд. Юдейяс ва йöртöдлы сетлöмаöсь Вифезда ним. Ва йöртöд дiнас вöлi вит пыранiн, найö вöлiны вевт улынöсь.
43005003	Пыранiнъясас куйлiсны уна висьысь: синтöмъяс, коктöмъяс, косьмöм ки-кокаяс. Найö виччысисны ва гызьöм.
43005004	Господьлöн анделыс корсюрö лэччывлiс йöртöдö гызьöдны васö. Гызьöм ваö медводдза пырысьыс быдпöлöс висьöмысь бурдлiс.
43005005	Сэнi пыранiнас куйлiс комын кöкъямыс во чöж висьысь морт.
43005006	Исус тöдiс, мый тайö мортыс дыр нин висьö. Исус аддзис сiйöс да юалiс: «Кöсъян-ö тэ бурдны?»
43005007	Висьысь вочавидзис: «Господьöй, гызьöм ваас пырнысö отсалысьыс меным абу. Менам пыртöдз кодкö мöд нин удитö пырны».
43005008	Исус шуис сылы: «Чеччы, босьт вольпасьтö да ветлы».
43005009	Сiйö дзик пыр бурдiс, босьтiс вольпасьсö да пондiс ветлöдлыны. Тайö вöлi шойччан лунö.
43005010	Та вöсна юдейяслöн веськöдлысьяс шуисны бурдöм мортлы: «Талун шойччан лун, тэныд оз позь вольпасьтö нуны».
43005011	Сiйö вочавидзис: «Бурдöдысьöй шуис меным: "Босьт вольпасьтö да ветлы"».
43005012	Сылысь юалiсны: «Кодi тэныд тшöктiс босьтны вольпасьтö да ветлыны?»
43005013	Но бурдöм мортыс эз тöд, кодi Сiйö, öд Исус саялiс йöз пöвстас.
43005014	Та бöрти Исус аддзис бурдöм мортöс крамысь да шуис сылы: «Öнi тэ бурдiн. Водзö эн вöч мыжсö, медым тэныд лёкджык эз ло».
43005015	Мортыс мунiс да висьталiс юдейяслöн веськöдлысьяслы, мый сiйöс бурдöдiс Исус.
43005016	Шойччан лунö татшöмторсö вöчöмысь юдейяслöн веськöдлысьяс пондiсны дзескöдны Исусöс да кöсйисны вины Сiйöс.
43005017	Исус шуис налы: «Менам Батьöй дугдывтöг уджалö, и Ме уджала».
43005018	Сэки юдейяслöн веськöдлысьяс ёнджыка на кöсйисны вины Исусöс, öд Сiйö торкис шойччан лунсö да шуис Енсö Аслас Батьöн. Тадзи öткодялiс Асьсö Енкöд.
43005019	Исус шуис налы: «Веськыда, веськыда висьтала тiянлы: Пиыс нинöм оз вермы вöчны Ассяньыс, оз кö аддзыв Батьыслысь вöчöмсö. Öд мый Батьыс вöчö, сiйöс тшöтш Пиыс вöчö.
43005020	Пиыс муса Батьыслы. Ставсö, мый вöчö Батьыс, Пиыслы петкöдлö. Батьыс нöшта на ыджыдджык уджъяс Пиыслы петкöдлас, тi весиг чуйманныд.
43005021	Батьыс ловзьöдö кулöмаясöс да сетö налы олöм. Пиыс тшöтш сетö олöм, кодлы кöсйö.
43005022	Батьыс некодöс оз мыжды. Мыждан вынсö Сiйö сетiс Пиыслы,
43005023	медым став йöзыс бурö пуктiсны Писö Батьсö моз. Кодi оз бурö пукты Писö, сiйö оз бурö пукты и Батьсö, кодi мöдöдiс Писö.
43005024	Веськыда, веськыда висьтала тiянлы: кодi кывзö Менсьым кывъясöс да эскö Менö Мöдöдысьлы, сылöн эм помтöм олöм. Сiйöс оз кутны мыждыны, но кулöмсьыс сiйö вуджис нин олöмас.
43005025	Веськыда, веськыда висьтала тiянлы: воас кад да воис нин, кор кулöмаяс кыласны Ен Пилысь гöлöс шысö. Сэки Сiйöс кылысьяс ловзясны.
43005026	Батьыс сетö олöм быдöнлы, Пиыслы Сiйö тшöтш сетiс вын – сетны олöм быдöнлы.
43005027	Батьыс сетiс Пиыслы вын мыждыны, öд сiйö Морт Пи.
43005028	Энö шензьöй, мый воас кад, кор гуын куйлысьяс кыласны Морт Пилысь гöлöс шысö
43005029	да найö ловзясны. Бур вöчысьяс кутасны овны, а лёк вöчысьясöс лоö мыждöма.
43005030	Ме нинöм ог вöч Ассянь. Ме мыжда сы серти, мый кыла Батьсянь, та вöсна Менам мыждöмöй веськыд. Öд Ме вöча ог Ас кöсйöм серти, а Менö мöдöдысь Батьлöн кöсйöм серти».
43005031	«Ме кö Ачым Ас йылысь висьтала, сэки Менам висьталöмöй абу эскана.
43005032	Но Ме йылысь мöд висьталö. Ме тöда, мый сылöн висьталöмыс веськыд.
43005033	Тi мöдöдлiнныд йöзöс Иоан дiнö, медым тöдмавны Ме йылысь. Сiйö збыльсö висьталiс.
43005034	Дерт, меным оз ков йöзлöн висьталöмыс. Ме шуа тайöс сы могысь, медым тi мездминныд.
43005035	Иоан вöлi яръюгыда öзъялысь би, сöмын этша кад тi кöсйинныд нимкодясьны сылöн югöр улын.
43005036	Но Ме йылысь висьталö мöдтор, Иоан висьталöмысь на мöрччанаджык. Батьлöн тшöктöм серти вöчöм уджъясöй петкöдлöны, мый Менö Батьöй мöдöдiс.
43005037	Менö мöдöдысь Батьöй Ачыс висьталö Ме йылысь. Тi Сылысь гöлöс шысö некор энö кывлöй, Сылысь чужöмсö энö аддзылöй,
43005038	Сылысь кывъяссö сьöлöманыд онö видзöй, öд тi онö эскöй Сысянь Мöдöдöмалы.
43005039	Тi тöдмаланныд-туяланныд Гижöдъяссö, медым тiянлы вичмис помтöм олöм, а Гижöдъясыс висьталöны Ме йылысь.
43005040	Но тi онö кöсйöй локны Ме дiнö, медым тiянлы вичмис олöм.
43005041	Йöзлöн ошкöмыс Меным оз ков.
43005042	Ме тöда тiянöс: Енмыс тiянлы абу муса.
43005043	Ме локтi тiян дiнö Бать нимсянь, но тi онö сибöдöй Менö. Локтас кö кодкö ас нимсяньыс, сiйöс тi сибöданныд.
43005044	Тi сибöданныд ошкöмсö öта-мöдсяньныд, но öти Енсянь петысь ошкöмсö онö корсьöй. Сiдзкö, кыдзи тi верманныд эскыны!
43005045	Энö мöвпалöй, мый Бать водзын кута мыждыны тiянöс. Тiянöс мыждысьыс – Мöисей, код вылö тi лача кутанныд.
43005046	Тi кö эсканныд Мöисейлы, эскинныд эськö тшöтш Меным, öд сiйö гижис Ме йылысь.
43005047	Но сылöн гижöдъясö кö онö эскöй, верманныд-ö эскыны Менам кывъясö?»
43006001	Сэсся Исус вуджис Галилея ты, мöд ногöн кö, Тиверия ты, мöдлапöлö.
43006002	Сы бöрся мунiс уна йöз, öд найö аддзылiсны, кыдзи Исус вöчис шензьöданаторъяс висьысьясöс бурдöдiгöн.
43006003	Исус кайис керöсö да пуксис сэтчö велöдчысьясыскöд.
43006004	Матыстчис Ыджыд лун, юдейяслöн гажöдчан кад.
43006005	Исус видзöдлiс да аддзис, мый Сы дiнö локтö уна йöз. Сiйö шуис Филиплы: «Кытысь миянлы ньöбны найöс вердмöн няньсö?»
43006006	Исус шуис тайöс, медым тöдмавны Филиплысь эскöмсö. Но Ачыс Сiйö тöдiс нин, мый вöчны.
43006007	Филип вочавидзис: «Кыксё динар вылö ньöбöм няньыс этша лоö, весиг ичöтиктор оз вичмы быдöнлы».
43006008	Öндрей нима велöдчысь, Симон-Петырлöн вокыс, шуис Исуслы:
43006009	«Танi öти зонкалöн эм вит ид нянь да кык чери. Тайö öмöй тырмас та мындаыслы?»
43006010	Исус шуис: «Тшöктöй йöзыслы пуксявны». Сiйö местаыс вöлi туруна. Йöзыс пуксялiсны, вöлi вит сюрс гöгöр морт.
43006011	Исус босьтiс няньсö, аттьöалiс Енмöс да сетiс велöдчысьясыслы. Велöдчысьяс разöдiсны няньсö пукалысьяслы. Черисö тшöтш разöдiсны быдöнлы, кодi мыйта кöсйис.
43006012	Кор йöзыс пöтiсны, Исус шуис велöдчысьясыслы: «Чукöртöй коляссö, нинöм энö воштöй».
43006013	Велöдчысьяс чукöртiсны вит ид няньысь коляссö да тыртiсны дас кык куд.
43006014	Сэки найö, кодъяс аддзылiсны Исуслысь шензьöданатор вöчöмсö, шуисны: «Тайö збыльысь сiйö Пророкыс, кодлы колö вöлi локны муюгыдас».
43006015	Исус тöдiс, мый йöзыс мырдöн кöсйöны пуктыны Сiйöс öксыö, та вöсна öтнас бöр кайис керöсö.
43006016	Рытнас велöдчысьясыс лэччисны ты дорö,
43006017	пуксисны пыжö да мöдöдчисны ты мöдлапöлö, Капернаум карö. Пемдiс нин, но Исус пыр на эз лок на дiнö.
43006018	Пöльтiс ыджыд тöв, тыыс ёна гызис.
43006019	Нёль-ö-вит верст сынöм бöрын велöдчысьясыс аддзисны Исусöс: Сiйö ва вывтi матыстчис налöн пыж дiнö. Найö ёна повзисны.
43006020	Исус шуис: «Энö полöй, тайö Ме».
43006021	Найö кöсйисны босьтны Исусöс пыжас, но пыжыс пырысь-пыр матыстчис мöдлапöлас, кытчö найö кывтiсны.
43006022	Мöд луннас, ты дорын сулалiгöн йöзыслы тöд выланыс уси, мый тöрыт танi вöлi сöмын öти пыж, и тайö пыжнас велöдчысьясыс вуджисны öтнаныс, Исус эз вöв накöд.
43006023	Тиверия карсянь локтiсны пыжаяс да сувтiсны сэтчö, кöнi Енмöс аттьöалöмöн Господь водзынджык вердiс йöзсö.
43006024	Кор йöзыс аддзисны, мый Исус да велöдчысьясыс абуöсь сэнi, найö пуксисны пыжъясö да вуджисны Капернаумö корсьны Исусöс.
43006025	Найö аддзисны Исусöс ты мöдлапöвсьыс да юалiсны Сылысь: «Велöдысь, Тэ нö кор татчö вуджин?»
43006026	Исус вочавидзис: «Веськыда, веськыда висьтала тiянлы: тi корсянныд Менö онö шензьöданаторъяс аддзылöм вöсна, а сы понда, мый пöттöдзныд няньсö сёйинныд.
43006027	Энö тöждысьöй бырана сёян вöсна, а тöждысьöй помтöм олöмсö сетысь сёян вöсна. Тайö сёянсö сетас тiянлы Морт Пи, кодöс пасйöма Ачыс Ен Бать».
43006028	Йöзыс юалiсны Исуслысь: «Мый миянлы вöчны, медым уджъясным вöлiны шогманаöсь Енмыслы?»
43006029	Исус вочавидзис: «Эскöй Енсянь Мöдöдöмалы. Тайö шогмана Енмыслы».
43006030	Найö шуисны Исуслы: «Кутшöм шензьöданатор Тэ вöчан, медым сiйöс аддзылöм бöрын ми эским Тэныд? Мый Тэ вöчан?
43006031	Миян батьяс овтöминын сёйисны манна. Та йылысь висьталö Гижöдыс: "Енэжсянь Сiйö сетiс налы сёйны нянь"».
43006032	Исус шуис налы: «Веськыда, веськыда висьтала тiянлы: эз Мöисей сет тiянлы няньсö енэжсянь, но Менам Батьöй сетö тiянлы збыль няньсö енэжсянь.
43006033	Енлöн няньыс лэччö енэжсянь да сетö йöзыслы олöм».
43006034	Найö шуисны Исуслы: «Господьöй, татшöм няньсö пыр сет миянлы».
43006035	Исус шуис: «Ме олöмыслöн нянь. Ме дiнö локтысь некор оз кут тшыгъявны, Меным эскысьлöн горшыс некор оз кут косьмыны.
43006036	Тiянлы Ме висьтавлi нин: тi аддзылiнныд Менö, сöмын онö эскöй.
43006037	Быдöн, кодöс сетö Меным Бать, локтас Ме дiнö. Ме дiнö локтысьöс ог вöтлы.
43006038	Ме öд лэччи енэжсянь эг Ас кöсйöм серти вöчны, но лэччи, медым вöчны Менö мöдöдысь Батьлöн кöсйöм серти.
43006039	Менö мöдöдысь Батьöй кöсйö, медым Меным сетöмаясысь весиг öтикöс эг вошты да ставнысö найöс ловзьöдi медбöръя лунö.
43006040	Менö Мöдöдысьöй кöсйö, медым быдöнлы, кодi аддзö Писö да эскö Сылы, вичмис помтöм олöм. Медбöръя лунö Ме ловзьöда найöс».
43006041	Юдейяс дöзмисны, мый Исус шуис: «Ме енэжсянь лэччöм нянь».
43006042	Найö сёрнитiсны: «Абу-ö тайö Исус, Öсиплöн пи? Ми öд тöдам Сылысь бать-мамсö. Мыйла нö Сiйö шуö, Ме пö лэччи енэжсянь?»
43006043	Исус шуис налы: «Энö шуасьöй ас костаныд.
43006044	Некод оз вермы локны Ме дiнö, оз кö вайöд сiйöс Менö мöдöдысь Батьöй. Ме дiнö локтысьöс Ме ловзьöда медбöръя лунö.
43006045	Пророкъяслöн гижöма: "Енмыс быдöнöс велöдас". Быдöн, кодi кывзö Батьöс да Сысянь велöдчö, локтö Ме дiнö.
43006046	Йöзыс эз аддзывлыны Батьöс, сöмын Енсянь Локтысь аддзылiс Батьöс.
43006047	Веськыда, веськыда висьтала тiянлы: Меным эскысьлöн эм помтöм олöм.
43006048	Ме олöмыслöн нянь.
43006049	Тiян батьясныд овтöминын сёйлiсны манна, но найö кулiсны.
43006050	А енэжсянь лэччöм няньсö сёйысь оз кув.
43006051	Ме енэжсянь лэччöм ловъя нянь, тайö няньсö сёйысь помтöг олö. Няньыс, кодöс Ме сета, – тайö Менам Яй. Ме сета сiйöс йöзыслöн олöм вöсна».
43006052	Сэки юдейяс пондiсны вензьыны ас костаныс: «Кыдзи Сiйö вермас сетны Ассьыс Яйсö сёйны миянлы?»
43006053	Исус шуис налы: «Веськыда, веськыда висьтала тiянлы: онö кö сёйöй Морт Пилысь Яйсö да юöй Сылысь Вирсö, тiян пытшкын олöмыс оз ло.
43006054	Менсьым Яйöс сёйысь да Менсьым Вирöс юысь помтöг олö, и сiйöс Ме ловзьöда медбöръя лунö.
43006055	Менам Яйöй öд збыльысь сёян, Менам Вирöй öд збыльысь юан.
43006056	Менсьым Яйöс сёйысь да Менсьым Вирöс юысь олö Ме пытшкын, а Ме – сы пытшкын.
43006057	Менö мöдöдiс ловъя Бать, Меным олöмыс вичмис Батьсянь. Тадзи Месянь олöмыс вичмас Менö сёйысьлы.
43006058	Тайö енэжсянь лэччöм нянь, тайö мöдсикас сёян. Тiян батьясныд сёйисны манна да кулiсны, а тайö няньсö сёйысь помтöг олö».
43006059	Исус висьталiс тайöс Капернаумын, синагогаын велöдiгöн.
43006060	Исуслысь висьталöмсö кывзiгöн велöдчысьяс пöвстысь унаöн шуасисны: «Кутшöм гöгöрвотöмторъяс Сiйö висьталö! Кодi вермас кывзыны тайöс?»
43006061	Исус тöдiс, мый велöдчысьясыс шуасьöны, да шуис налы: «Тiянöс öмöй дöзмöдö Менам висьталöмöй?
43006062	Мый эськö шуанныд, аддзанныд кö Морт Пилысь кыпöдчöмсö сэтчö, кöнi Сiйö вöлi водзынджык?
43006063	Сöмын Лов вермö ловзьöдны, а вир-яй тайöс вöчны оз вермы. Менам кывъясöй сетöны тiянлы Лов да олöм.
43006064	Но кодсюрö тiян пиысь оз эскыны». Исус водзвыв тöдiс, кодi оз эскы Сылы да кодi вузалас Сiйöс.
43006065	Исус водзö сёрнитiс: «Та понда Ме висьтавлi тiянлы, мый некод оз вермы Ме дiнö локнысö, оз кö ло тайö Батьсянь».
43006066	Та бöрти уна велöдчысь эновтiсны Сiйöс, эз нин ветлöдлыны Сыкöд.
43006067	Сэки Исус юалiс дас кык велöдчысьыслысь: «Гашкö, тi тшöтш кöсъянныд эновтны Менö?»
43006068	Симон-Петыр вочавидзис: «Господьöй, код дiнö миянлы муннысö? Öд Тэнад кывъясыд сетöны помтöм олöмсö.
43006069	Ми эскам да тöдам: Тэ – Кристос, ловъя Енлöн Пи».
43006070	Исус шуис налы: «Эг öмöй Ме бöрйы тiянöс дас кыкнаннытö? Но тiян пиысь öтиыс – сöтана».
43006071	Тайöс шуигöн Исус кутiс тöд вылас Иудаöс, Симон-Искариот пиöс. Сiйö вöлi дас кыксьыс öтиыс, кодi сэсся вузалас Исусöс.
43007001	Та бöрти Исус ветлöдлiс Галилеятi. Юдея муöд Сiйö эз кöсйы ветлöдлыны, öд юдейяслöн веськöдлысьяс кöсйисны вины Сiйöс.
43007002	Матыстчис юдейяслöн гажöдчан кад, чомъяс вöчан лунъяс.
43007003	Исуслöн вокъясыс шуисны Сылы: «Эн кольччы татчö, мун Юдея муö, медым велöдчысьясыд тшöтш аддзисны Тэнсьыд уджъястö.
43007004	Öд мортыс кö кöсйö, медым тöдiсны сы йылысь, сiйö оз кут дзебны ассьыс уджъяссö. Тэ сы ыджда уджъяс вöчан, сiдзкö, петкöдчы йöзыслы».
43007005	Исуслöн вокъясыс эз эскыны Сылы.
43007006	Исус шуис налы: «Менам кадöй эз на во, а тiянлы быд кад лöсялö.
43007007	Тiянöс йöзыс оз мустöмтны, а Менö мустöмтöны, öд Ме висьтала, мый налöн уджъясыс лёкöсь.
43007008	Тi мунöй гажöдчанiнас, а Ме ог на мун, öд Менам кадöй эз на во».
43007009	Тайöс шуöм бöрын Исус кольччис Галилеяö,
43007010	но кор вокъясыс мунiсны гажöдчанiнö, Исус тшöтш мунiс сэтчö гусьöн.
43007011	Юдейяслöн веськöдлысьяс корсисны Исусöс гажöдчанiнысь да юасисны: «Кöнi Сiйö?»
43007012	Йöз пöвстын унаöн вензисны Сы йылысь. Öтияс сёрнитiсны, Сiйö пö бур, мöдъяс шуисны, Сiйö пö ылöдлö йöзсö.
43007013	Но йöзыс сёрнитiсны Исус йылысь гусьöн, öд найö полiсны юдейяслöн веськöдлысьясысь.
43007014	Гажöдчан кад шöрас Исус пырис крамö да кутiс велöдны.
43007015	Юдейяслöн веськöдлысьяс шензисны: «Кытысь Сiйö велöдчытöгыс тöдö Гижöдъяссö?»
43007016	Исус вочавидзис: «Менам велöдöмöй абу Месянь, но Менö Мöдöдысьсянь.
43007017	Кодi кöсйö вöчны Ен кöсйöм серти, сiйö тöдмалас, Енсянь-ö тайö велöдöмыс, либö Ассянь Ме висьтала.
43007018	Кодi ассяньыс висьталö, сiйö аслыс ошкöмсö корсьö. Кодi тöждысьö, медым ошкöмыс вичмис Сiйöс Мöдöдысьлы, Сiйö збыльсö висьталö да оз ылöдчы.
43007019	Эз-ö Мöисей сет тiянлы Индöдсö? Но некод тiян пиысь оз ов Индöд сертиыс. Сiдзкö, мыйла кöсъянныд Менö винысö?»
43007020	Йöзыс шуисны: «Пеж лов Тэ пытшкын! Кодi кöсйö Тэнö винысö?»
43007021	Исус вочавидзис: «Ме вöчи öтитор, да тi ставныд шензянныд.
43007022	Мöисей тшöктiс тiянлы вундыштчыны. Дерт, тайö тшöктöмыс абу Мöисейсянь, а батьяссяньныд. Тi весиг шойччан лунö вундыштанныд мортсö.
43007023	Тi кö вундыштанныд мортсö шойччан лунö, медым энö торкöй Мöисейлысь Индöдсö, сiдзкö, мыйла Ме вылö скöраланныд, Ме кö дзоньнас мортсö бурдöдi шойччан лунö?
43007024	Энö мыждöй чужöм вылö видзöдöмöн, а мыждöй веськыда».
43007025	Кодсюрö ерусалимсаяс пöвстысь сёрнитiсны: «Абу-ö тайö сiйö Мортыс, кодöс вины кöсйöны?
43007026	Сiйö сёрнитö восьсöн, и некод весиг оз öлöд Сiйöс. Гашкö, веськöдлысьяс збыльысь Сiйöс Кристос туйö пуктöны?
43007027	Ми тöдам, кытысь тайö Мортыс. А кор локтас Кристос, некод оз кут тöдны, кытысь Сiйö».
43007028	Крамын велöдiгöн Исус гораа шуис: «Тi тöданныд Менö, и тöданныд, кытысь Ме. Ме локтi эг Ассянь. Менö мöдöдiс Сiйö, кодi эм Збыльыс, сöмын Сiйöс тi онö тöдöй.
43007029	А Ме тöда Сiйöс, öд Сы дорысь локтi, Сiйö мöдöдiс Менö».
43007030	Сэки кöсйисны кутны Исусöс, но некод эз лысьт инмöдчыны Сы дiнö, öд Сылöн кадыс эз на во.
43007031	Йöзыс унаöн эскисны Исуслы. Найö сёрнитiсны: «Кор локтас Кристос, Сiйö öмöй тайö Мортыс дорысь унджык шензьöданаторсö вöчас?»
43007032	Кор фарисейяс кылiсны Исус йылысь татшöм сёрнисö, аркирейяскöд öтвыв найö мöдöдiсны крам видзысьясöс кутны Исусöс.
43007033	Исус шуис налы: «Ме ог нин дыр ло тiянкöд, регыд муна Менö Мöдöдысь дiнö.
43007034	Тi кутанныд корсьны Менö, но онö аддзöй. Кöнi Ме лоа, сэтчö тi онö вермöй локнысö».
43007035	Юдейяслöн веськöдлысьяс ас костаныс сёрнитiсны: «Кытчö Сiйö кöсйö мунны, мый огö вермöй аддзыны Сiйöс? Оз-ö кöсйы мунны миян йöз дiнö, кодъяс олöны грекъяс пöвстын? Оз-ö кöсйы грек войтырöс велöдны?
43007036	Кыдзи гöгöрвоны Сылысь кывъяссö: "Тi кутанныд корсьны Менö, но онö аддзöй. Кöнi Ме лоа, сэтчö тi онö вермöй локнысö"?»
43007037	Бöръя медыджыд гажöдчан лунö Исус сувтiс да гораа шуис: «Кодлöн горшыс косьмö, мед локтö Ме дiнö да юö!
43007038	Кодi эскö Меным, сылöн пытшкöсысь визувтасны ловъя валöн юяс. Тадзи висьталö Гижöдыс».
43007039	Исус висьталiс тайöс Лов йылысь, кодöс сибöдасны Сылы эскысьяс. Öд Вежа Ловсö эз на вöв сетöма налы, Исуслöн дзирдлуныс эз на воссьы да.
43007040	Тайö кывъяссö кылöм бöрын йöз пöвстысь унаöн шуалiсны: «Сiйö збыльысь пророк».
43007041	Öтияс шуисны: «Тайö Кристос». Мöдъяс сёрнитiсны: «Локтас öмöй Кристос Галилеяысь?
43007042	Оз öмöй висьтав Гижöдыс, мый Кристос петас Давид вужйысь, Виплием карысь, Давид чужанiнысь?»
43007043	Тадзи йöзыс кутiсны вензьыны Сы йылысь.
43007044	Кодсюрö кöсйисны кутны Исусöс, но некод эз лысьт инмöдчыны Сы дiнö.
43007045	Исусöс кутны мöдöдлöмаяс бöр локтiсны аркирейяс да фарисейяс дiнö. Найö юалiсны: «Мыйла тi энö вайöдöй Сiйöс?»
43007046	Мöдöдлöмаяс вочавидзисны: «Тайö Мортыс моз öнöдз на некод эз сёрнитлы».
43007047	Фарисейяс шуисны налы: «Гашкö, тiянöс тшöтш ылöдлiс да?
43007048	Эскö-ö Сылы кодкö веськöдлысьяс да фарисейяс пöвстысь?
43007049	Но йöзыс оз тöдны Индöдсö, найöс ставнысö ёрöма».
43007050	Никодим нима фарисей, кодi войнас волiс Исус дiнö, шуис аркирейяслы да фарисейяслы:
43007051	«Миян Индöд серти позьö öмöй мыждыны мортсö, оз кö медводз кывзыны сiйöс да тöдмавны, мый сiйö вöчис?»
43007052	Сылы вочавидзисны: «Гашкö, тэ тшöтш Галилеяысь? Лыддьы Гижöдсö да тэ аддзан, мый Галилеяысь пророкыд оз лок».
43007053	Сэки ставныс муналiсны гортаныс.
43008001	Исус кайис Олив керöсö.
43008002	Асывводзнас Сiйö бара локтiс крамö. Сы гöгöр чукöртчис уна йöз. Исус пуксис да кутiс велöдны найöс.
43008003	Индöдö велöдысьяс да фарисейяс вайöдiсны Исус дiнö аньöс, кодöс вöлi кутöмаöсь гозъя олöм пежалöмысь. Йöз водзö сiйöс сувтöдöмöн
43008004	найö шуисны Исуслы: «Велöдысь, тайö аньсö кутöма гозъя олöм пежалöмысь.
43008005	Мöисей Индöдас тшöктöма вины татшöмъяссö изъясöн. Мый Тэ шуан?»
43008006	Найö шуалiсны тадзи, медым кыйны да мыжавны Исусöс. Но Исус эз кывзы найöс, а улö копыртчöмöн чуньнас кутiс гижны муас.
43008007	Найö водзö дöзмöдiсны Исусöс юасьöмъяснас. Сэки Сійö веськöдчис да шуис налы: «Тiян пöвстысь мыжтöмыс медводз мед лыяс аньсö изнас».
43008008	Сэсся копыртчис да бара кутiс гижны муас.
43008009	Исуслысь кывъяссö кылöм бöрын йöзыс кутiсны разöдчыны сьöрсьöн-бöрсьöн, öд налöн сьöлöмыс мыждiс найöс. Медводз мунiсны пöрысьджыкъяс, сэсся мукöдыс. Колис сöмын Исус, и Сы водзын сулалысь ань.
43008010	Исус веськöдчис да аддзис сöмын аньöс. Сiйö юалiс: «Аньöй, кöнöсь тэнö мыждысьясыд? Мыждiс-ö кодкö тэнö?»
43008011	Ань вочавидзис: «Эз, Господьöй!» Исус шуис сылы: «Ме тшöтш ог мыжды. Мун да водзö мыжтö эн нин вöч».
43008012	Исус бара сёрнитiс йöзыскöд. Сiйö шуис: «Ме йöзыслы югыдыс. Ме бöрся мунысь оз кут ветлыны пемыдас, сылöн лоö олöмыслöн югыдыс».
43008013	Фарисейяс шуисны: «Тэ Ачыд Ас йывсьыд висьталан, та вöсна Тэнад висьталöмыд абу эскана».
43008014	Исус вочавидзис: «Ме кö висьтала Ас йылысь, Менам висьталöмöй веськыд, öд Ме тöда, кытысь локтi да кытчö муна. А тi онö тöдöй, кытысь Ме локтi да кытчö муна.
43008015	Тi мыжданныд мортсö йöзыс моз. Ме некодöс ог мыжды.
43008016	А мыжда кö, мыжда веськыда, öд Ме абу öтнам. Мекöд Менö мöдöдысь Батьöй.
43008017	Тiян Индöдын гижöма, мый кык мортлöн висьталöмыс эскöдана.
43008018	Ме Ачым висьтала Ас йылысь. Ме йылысь висьталö тшöтш Менö мöдöдысь Батьöй».
43008019	Сэки юалiсны Исуслысь: «Кöнi Тэнад Батьыд?» Исус вочавидзис: «Тi онö тöдöй Менö и онö тöдöй Менсьым Батьöс. Тi кö эськö тöдiнныд Менö, сэки тöдiнныд тшöтш Менсьым Батьöс».
43008020	Тайö кывъяссö Исус висьталiс крамын велöдiгöн, сьöм чукöртан куд дорын. Сiйöс некод эз кут, öд Сылöн кадыс эз на во.
43008021	Исус бара висьталiс йöзыслы: «Ме регыд муна. Тi кутанныд корсьны Менö, но мыж пытшканыд куланныд. Кытчö Ме муна, сэтчö тi онö вермöй локнысö».
43008022	Юдейяслöн веськöдлысьяс шензисны: «Гашкö, Сiйö кöсйö вины Асьсö, öд шуалö, кытчö пö Ме муна, сэтчö тi онö вермöй локнысö».
43008023	Исус шуис налы: «Тi улiсянь, а Ме вылiсянь. Тi тайö муюгыдсьыс, а Ме абу тайö муюгыдсьыс.
43008024	Ме шуи тiянлы: тi куланныд мыж пытшканыд. Онö кö эскöй, мый Ме збыльысь Сiйö, кодöн шуа Ачымöс, куланныд мыж пытшканыд».
43008025	Найö юалiсны: «Кодi нö Тэ?» Исус вочавидзис: «Ме – Сiйö, кодöн шулi Ачымöс водзысяньыс.
43008026	Ме унатор на верма висьтавны тiян йылысь, унаторйысь мыждыны тiянöс. Но Ме юöрта муюгыдыслы сöмын сiйö, мый кывлi Менö Мöдöдысьсянь, öд Сiйö збыльсö висьталö».
43008027	Найö эз гöгöрвоны, мый Исус висьталö Батьыс йылысь.
43008028	Исус шуис налы: «Морт Пиöс кыпöдöм бöрын тi тöдмаланныд: Ме збыльысь Сiйö, кодöн шуа Ачымöс. Ме нинöм ог вöч Ассянь, Ме висьтала сöмын сiйö, мыйö велöдiс Менö Батьöй.
43008029	Менö Мöдöдысьöй Мекöд. Батьöй эз коль Менö öтнамöс, öд Ме ставсö вöча Сылöн кöсйöм серти».
43008030	Тайö висьталöмсö кывзiгöн унаöн эскисны Исуслы.
43008031	Сэки Исус шуис Сылы эскысь юдейяслы: «Менам кывъяс серти кö оланныд, тi збыльысь Менам велöдчысьяс.
43008032	Тi тöдмаланныд збыльсö, и збыльыс мездас тiянöс».
43008033	Найö вочавидзисны: «Ми Öвраамсянь чужысьяс, некор эгö вöлöй кесйöг туйынöсь. Сiдзкö, мыйла Тэ шуан, мый ми мездмам?»
43008034	Исус вочавидзис: «Веськыда, веськыда висьтала тiянлы: мыжсö вöчысь – мыжыслöн кесйöг.
43008035	Кесйöг оз вермы кольччыны керкаас пыр кежлö, а пиыс олö сэнi помтöг.
43008036	Пиыс кö мездас тiянöс, тi збыльысь мездманныд.
43008037	Ме тöда: тi Öвраамсянь чужысьяс, но кöсъянныд вины Менö, öд тiян сьöлöмö оз тöрны Менам кывъясöй.
43008038	Ме висьтала сы йылысь, мый аддзылi Аслам Бать ордысь. А тi вöчанныд сы серти, мый аддзылiнныд асланыд бать ордысь».
43008039	Найö вочавидзисны: «Миян батьным Öвраам». Исус шуис налы: «Тi кö Öвраамлöн ныв-пи, вöчинныд эськö Öвраам ног.
43008040	Ме висьталi тiянлы Енсянь кывлöм збыльсö, а тi кöсъянныд вины Менö. Öвраам тадзи эз вöчлы.
43008041	Тi вöчанныд батьныд ног». Юдейяс шуисны Исуслы: «Ми абу чуркаяс. Миян эм öти Бать, тайö Ен».
43008042	Исус шуис: «Енмыс кö тiянлы Бать, Ме эськö муса вöлi тiянлы, öд Ме Енсянь локтi. Ме эг Ассянь лок, Енмыс мöдöдiс Менö.
43008043	Мыйла тi онö гöгöрвоöй Менсьым висьталöмöс? Тi онö гöгöрвоöй, öд онö сибöдöй Менсьым кывъясöс.
43008044	Омöльыс – тiян батьныд. Тi ставсö кöсъянныд вöчны сы моз. Сiйö водзысяньыс вöлi морт виысь. Збыльсьыс сiйö ылын, збыльыс сы пытшкын абу. Кор сiйö ылöдлö, висьталö ассяньыс, öд сiйö ылöдчысь, ылöгыслöн бать.
43008045	Тi онö эскöй Меным, öд Ме збыльсö висьтала.
43008046	Кодi тiян пиысь вермас мыждыны Менö лёк вöчöмысь? Ме кö збыльсö висьтала, мыйла онö эскöй Меным?
43008047	Кодi Енсянь, сiйö кывзö Енлысь кывъяссö. А тi онö кывзöй, öд тi абу Енсянь».
43008048	Юдейяс шуисны Исуслы: «Ми веськыда висьталам: Тэ Самарияысь, Тэ пытшкын пеж лов».
43008049	Исус вочавидзис: «Ме пытшкын пеж лолыс абу. Ме бурö пукта Ассьым Батьöс, но тi Менö омöльтанныд.
43008050	Ме ог корсь Аслым ошкöмсö. Эм Сiйö, кодi сетас Меным ошкöмсö. Сiйö – веськыда Мыждысьыс.
43008051	Веськыда, веськыда висьтала тiянлы: Менам кывъяс серти олысь некор оз кув».
43008052	Юдейяс шуисны Исуслы: «Öнi ми тöдам, мый Тэ пытшкын пеж лов. Öвраам кулiс, пророкъяс кулiсны, а Тэ шуан: "Менам кывъяс серти олысь некор оз кув".
43008053	Тэ öмöй Öвраам батьным дорысь ыджыдджык? Сiйö кулiс, пророкъяс тшöтш кулiсны. Тэ нö Асьтö код туйö пуктан?»
43008054	Исус вочавидзис: «Ме кö ошка Ачымöс, Менам ошкöмöй нинöм дон оз сулав. Менö ошкö Менам Батьöй, код йылысь тi шуанныд, мый Сiйö тiян Ен.
43008055	Тi онö тöдöй Сiйöс, а Ме тöда Сiйöс. Ме кö шуа, мый ог тöд Сiйöс, сэки лоа тiян кодь пöръясьысьöн. Но Ме тöда Сiйöс да ола Сылöн кывъясыс серти.
43008056	Тiян Öвраам батьныд нимкодьпырысь виччысис Менсьым локтан лунöс. Сiйö аддзис тайö лунсö да ёна нимкодясис».
43008057	Юдейяс шуисны Исуслы: «Тэ аддзылiн Öвраамöс? Тэныд öд ветымын арöсыс на абу».
43008058	Исус шуис налы: «Веськыда, веськыда висьтала тiянлы: Öвраам чужтöдз на Ме вöлi».
43008059	Сэки найö босьтiсны изъяс да кöсйисны лыйлыны Исусöс, но Исус саймовтчöмöн петiс крамсьыс да мунiс сэтысь.
43009001	Мунiгмозыс Исус аддзис чужöмсяньыс синтöм мортöс.
43009002	Велöдчысьяс юалiсны Исуслысь: «Велöдысь, кодлöн мыж вöсна сiйö синтöмöн чужöма? Ачыс-ö сiйö мыжа, бать-мамыс-ö?»
43009003	Исус вочавидзис: «Сiйö абу мыжа, бать-мамыс тшöтш абу мыжаöсь. Сiйö синтöм, медым сы пыр петкöдчасны Енлöн уджъясыс.
43009004	Öнi, лунъюгыднас, Меным колö вöчны Менö Мöдöдысьлысь уджъяссö. Пуксяс вой, сэки некод оз вермы уджавны.
43009005	Му вылын олiгöн Ме йöзыслы югыдыс».
43009006	Тайöс шуöм бöрын Исус сьöлыштiс муас, сьöлыштöмсьыс вöчис ляти да синтöм мортлысь синсö мавтiс лятинас.
43009007	Сэсся шуис: «Мун да мыссьы Силоам ва йöртöдын». Силоам нимыс, вуджöдны кö: мöдöдöма. Синтöм морт мунiс, мыссис да кутiс аддзыны.
43009008	Сыкöд орччöн олысьяс да сiйöс синтöмöн аддзылысьяс шензисны: «Абу-ö тайö сiйö мортыс, кодi пукалiс да сьöм корис?»
43009009	Öтияс шуалiсны: «Тайö дзик сiйö мортыс», мöдъяс шуалiсны: «Абу, тайö сöмын сы вылö мунö». Ачыс сiйö висьталiс: «Тайö ме».
43009010	Сэки юалiсны сылысь: «Кыдзи нö тэ аддзыны кутiн?»
43009011	Сiйö вочавидзис: «Исус нима морт вöчис ляти, мавтiс сiйöн менсьым синмöс да шуис: "Мун да мыссьы Силоам ва йöртöдын". Ме мунi да мысси, öнi аддза».
43009012	Сэки юалiсны сылысь: «Кöнi тэнö Бурдöдысьыд?» Мöдыс вочавидзис: «Ог тöд».
43009013	Мортöс, кодi водзынджык эз аддзы, нуöдiсны фарисейяс дiнö.
43009014	Тайö вöлi шойччан лунö, кор Исус вöчис ляти да бурдöдiс синтöмöс.
43009015	Фарисейяс тшöтш юалiсны синтöм мортлысь, кыдзи сiйö кутiс аддзыны. Сiйö вочавидзис: «Исус пуктiс син вылам ляти, сэсся ме мысси да кутi аддзыны».
43009016	Сэки фарисейяс пöвстысь кодсюрö шуисны: «Тайö Бурдöдысьыс абу Енсянь, öд Сiйö торкö тшöктöмсö – уджалö шойччан лунö». Мукöдыс сёрнитiсны: «Вермас öмöй мыжа морт вöчны татшöм шензьöданаторъяссö?» Тадзи лыбис на костын вен.
43009017	Синтöм мортлысь бара юалiсны: «Тэ шуан, мый Сiйö бурдöдiс тэнсьыд синтö? Кодi Сiйö тэ ногöн?» Морт вочавидзис: «Пророк».
43009018	Юдейяслöн веськöдлысьяс эз эскыны, мый тайö мортыс вöлi синтöм да пондiс аддзыны. Сэки найö корисны сылысь бать-мамсö
43009019	да юалiсны налысь: «Тайö тiян пиныд? Тi шуанныд, сiйö пö чужöмсяньыс синтöм. Кыдзи нö сiйö аддзö öнi?»
43009020	Бать-мамыс вочавидзисны: «Ми тöдам: тайö миян пиным. Сiйö чужис синтöмöн,
43009021	но кыдзи кутiс аддзыны да кодi бурдöдiс сiйöс, тайöс ми огö тöдöй. Юалöй сылысь, öд сiйö тыр арлыда нин, вермас ачыс вочавидзны».
43009022	Бать-мамыс шуисны тадзи, öд найö полiсны юдейяслöн веськöдлысьясысь. Веськöдлысьяс водзджык нин сёрнитчисны, мый быдöнöс, кодi Исусöс пуктö Кристос туйö, вöтласны синагогаысь.
43009023	Та вöсна бать-мамыс шуисны: «Юалöй сылысь, öд сiйö тыр арлыда нин».
43009024	Сэсся мöдысь корисны сiйö мортсö, кодi вöлi синтöм, да шуисны сылы: «Кöсйысь Ен водзын, мый збыльсö висьталан. Ми тöдам: тэнö Бурдöдысьыс – мыжа морт».
43009025	Сiйö вочавидзис: «Мыжа-ö Сiйö, ме ог тöд. Но öтитор тöда: ме вöлi синтöм, а öнi аддза».
43009026	Сылысь выльысь юалiсны: «Мый Сiйö вöчис тэныд? Кыдзи Сiйö бурдöдiс тэнö?»
43009027	Мортыс вочавидзис: «Ме тiянлы висьталi нин, сöмын тi энö кывзöй. Мый нöшта кöсъянныд кывны месянь? Гашкö, тi тшöтш кöсъянныд лоны Сылöн велöдчысьясöн?»
43009028	Юдейяслöн веськöдлысьяс кутiсны видны тайö мортсö да шуисны сылы: «Тэ Сылöн велöдчысь, а ми – Мöисейлöн.
43009029	Ми тöдам, мый Ачыс Енмыс сёрнитiс Мöисейкöд. А кытысь тайö Мортыс, ми огö тöдöй».
43009030	Бурдöм морт вочавидзис: «Тайö ёна шензьöдö! Сiйö бурдöдiс менсьым синмöс, а тi онö тöдöй, кытысь Сiйö.
43009031	Ми тöдам, мый Ен оз кывзы мыжаясöс. Но кодi бурö пуктö Енсö да олö Сылöн кöсйöм серти, Енмыс кывзö сiйöс.
43009032	Му пуксьöмсяньыс эз на вöв татшöмыс, мый чужöмсяньыс синтöмöс кодкö бурдöдiс.
43009033	Менö Бурдöдысьыс кö эз вöв Енсянь, нинöм эськö вöчны эз вермы».
43009034	Сылы вочавидзисны: «Тэ дзоньнас мыж пытшкын чужöмыд, а лысьтан миянöс велöдны!» Сэсся вöтлiсны сiйöс.
43009035	Исус кывлiс бурдöдöм мортöс вöтлöм йылысь, корсис сiйöс да шуис: «Эскан-ö тэ Ен Пилы?»
43009036	Мöдыс вочавидзис: «Господьöй, кодi нö Сiйö? Висьтав, медым ме верми эскыны».
43009037	Исус шуис: «Тэ аддзылiн Сiйöс, Сiйö сёрнитö тэкöд».
43009038	Бурдöм мортыс шуис: «Эска, Господьöй!» Сэсся копыртчылiс Сылы.
43009039	Исус шуис: «Ме локтi муюгыдас мыждыны, медым синтöмъяс аддзисны да аддзысьяс синтöммисны».
43009040	Тайöс кылöм бöрын öткымын фарисей, кодъяс вöлiны Исус дiнын, юалiсны Сылысь: «Гашкö, ми тшöтш синтöмöсь да?»
43009041	Исус вочавидзис: «Вöлiнныд кö тi синтöмöсь, сэки эськö энö мыжмöй. Но тi шуанныд, аддзам пö. Сiдзкö, мыжныд ас выланыд кольö».
43010001	«Веськыда, веськыда висьтала тiянлы: кодi пырö ыж йöрö оз öдзöсöд, а мöдлатi, сiйö – гусясьысь да лёк вöчысь.
43010002	Öдзöсöд пырысьыс – ыж видзысь,
43010003	сылы йöр видзысь восьтö öдзöссö. Ыжъяс кывзöны ыж видзысьлысь гöлöс шысö. Сiйö чуксалö ыжъяссö нимъяснас да петкöдö найöс йöр ортсыö.
43010004	Ыжъяссö лэдзалöм бöрын сiйö мунö водзвыланыс. Ыжъясыс локтöны бöрсяньыс, öд найö тöдöны сылысь гöлöс шысö.
43010005	А тöдтöм бöрся ыжъяс оз мунны. Найö пышйöны сыысь, öд найö оз тöдны сылысь гöлöс шысö».
43010006	Исус висьталiс фарисейяслы тайö велöданвисьтсö, сöмын найö эз гöгöрвоны, мый йылысь сёрнитiс Исус.
43010007	Сэки Исус водзö висьталiс налы: «Веськыда, веськыда висьтала тiянлы: Ме – ыжъяслы öдзöсыс.
43010008	Меöдз волысьяс – ставныс гусясьысьяс да лёк вöчысьяс. Ыжъяс эз кывзыны найöс.
43010009	Ме – öдзöсыс. Меöд пырысьыс мездмас. Сiйö пырас, петас да йирсянiн аддзас.
43010010	Гусясьысь локтö сöмын гусявны, вины да бырöдны. А Ме локтi сетны олöм, тырвыйö олöм.
43010011	Ме – ыжъяслы бур видзысь. Бур видзысь сетö ассьыс олöмсö ыжъясыс вöсна.
43010012	Меда морт оз ассьыс ыжъяссö видз. Кор аддзö локтысь кöинöс, сiйö эновтö ыжъяссö да пышйö. Сэки кöин косявлö ыжъяссö, да найö разалöны.
43010013	Меда морт пышйö, öд сiйöс сöмын медалöма, сылы веськодь, мый лоö ыжъясыскöд.
43010014	Ме – ыжъяслы бур видзысь. Ассьым ыжъясöс Ме тöда, и Менам ыжъясöй тöдöны Менö.
43010015	Кыдзи Батьöй тöдö Менö, сiдзи Ме тöда Батьöс. Ассьым олöмöс Ме сета ыжъясöй вöсна.
43010016	Тайö йöрас кындзи Менам эмöсь мукöд ыжъяс, Меным тшöтш колö вайöдны найöс. Найö кыласны Менсьым гöлöс шыöс, сэки лоас öти чукöр да öти видзысь.
43010017	Батьöйлы Ме муса, öд Ме сета Ассьым олöмöс, медым бöр босьтны сiйöс.
43010018	Менсьым олöмöс некод оз вермы мырддьыны, Ме Ачым сета сiйöс. Ме верма сетны сiйöс, и верма бöр босьтны. Тадзи тшöктiс вöчны Менам Батьöй».
43010019	Тайö кывъясысь юдейяс венö воисны.
43010020	Унаöн на пöвстысь шуалiсны: «Сiйöс пеж лов кутöма, Сiйö йöйталö. Мыйла Сiйöс кывзанныд?»
43010021	Мукöдыс шуалiсны: «Пеж лолöн кутöм морт оз вермы тадзи сёрнитны. Вермас öмöй пеж лов синтöмъясöс бурдöдны?»
43010022	Вöлi тöв. Ерусалимын вöлi гажöдчан кад – крам вежöдöмсö казьтылöм.
43010023	Исус ветлöдлiс крамдорса Соломон йöрöд.
43010024	Сэки юдейяс кытшалiсны Исусöс да шуисны: «Тэ дыр на кутан миянöс бöбйöдлыны? Тэ кö Кристос, веськыда висьтав миянлы».
43010025	Исус вочавидзис: «Ме висьталi нин тiянлы, но тi онö эскöй. Менам уджъясöй, кодъясöс Ме вöча Бать нимсянь, висьталöны Ме йылысь.
43010026	Но тi онö эскöй, öд тi абу Менам ыжъяс. Тайöс Ме висьтавлi нин тiянлы.
43010027	Менам ыжъясöй кывзöны Менсьым гöлöс шыöс, и найöс Ме тöда. Найö локтöны Ме бöрся.
43010028	Ме сета налы помтöм олöм, и найö некор оз бырны. Некод оз мырддьы найöс Менам киысь.
43010029	Менам Батьöй, кодi сетiс Меным найöс, ставсьыс медыджыд. Некод оз вермы мырддьыны найöс Менам Батьлöн киысь.
43010030	Ме да Бать – ми öти».
43010031	Сэки юдейяс босьтiсны изъяс, медым лыйлыны Исусöс.
43010032	Сiйö шуис налы: «Батьлöн тшöктöм серти уна бур удж Ме вöчи тiян пöвстын. Кутшöм уджысь нö кöсъянныд изъявны Менö?»
43010033	Юдейяс вочавидзисны: «Огö бур уджысь Тэнö изъялöй, изъялам Енмöс омöльтöмысь. Тэ морт, а Енмö пуксян».
43010034	Исус вочавидзис: «Абу-ö гижöма тiян Индöдын, мый "Ме шуи: тi – енъяс"?
43010035	Гижöдыс оз вежсьы. Енмыс кö шуис енъясöн найöс, кодъяслы сетiс Ассьыс Кывсö,
43010036	сiдзкö, мыйла тi шуанныд Менö Енмöс омöльтысьöн, Ме кö шуа ачымöс Ен Пиöн? Öд Менö Батьöй вежöдiс да мöдöдiс муюгыдас.
43010037	Ме кö ог вöч Батьлысь уджъяссö, энö эскöй Меным.
43010038	А вöча кö, эскöй кöть Менам уджъясö, Меным онö эскöй да. Сэки тi тöдмаланныд да эсканныд, мый Батьöй Ме пытшкын, а Ме – Сы пытшкын».
43010039	Сэки юдейяс бара кöсйисны кутны Исусöс, но Сiйö эз сетчы налы.
43010040	Исус бара вуджис Йöрдан ю мöдлапöлö, кöнi Иоан пыртлiс йöзсö, да кольччис сэтчö.
43010041	Сы дiнö локтiс уна йöз. Найö шуалiсны: Иоан шензьöданаторсö эз вöчлы, но ставыс, мый Иоан висьтавлiс тайö Мортыс йылысь – тайö збыль.
43010042	Сэнi унаöн эскисны Исуслы.
43011001	Вифания сиктын олiс Лазар нима морт, сiйö висис. Сэнi олiсны тшöтш Лазарлöн Марья да Марпа чойясыс.
43011002	Буретш тайö Марьяыс бöрынджык мавтас Господьöс чöскыд дука выйöн да чышкалас Сылысь коксö аслас юрсиöн. Висьысь Лазар вöлi Марьялöн вокыс.
43011003	Чойяс мöдöдiсны мортöс висьтавны Исуслы: «Господьöй, Тэнад муса ёртыд висьö».
43011004	Тайöс кылöм бöрын Исус шуис: «Тайö висьöмыс абу кулöм вылö, но Енмöс ошкöм вылö. Та пыр воссяс Ен Пилöн дзирдлуныс».
43011005	Лазар, Марпа да сылöн чойыс вöлiны мусаöсь Исуслы.
43011006	Кор Исус тöдмалiс Лазарлöн висьöм йылысь, Сiйö кольччылiс на кык лун кежлö сэтчö, кöнi вöлi.
43011007	Сэсся шуис велöдчысьясыслы: «Бöр мунамöй Юдеяö».
43011008	Велöдчысьясыс шуисны Исуслы: «Велöдысь, Юдея муын сöмын на кöсйисны вины Тэнö изъясöн, а Тэ бара нин мунан сэтчö?»
43011009	Исус вочавидзис: «Лунын öмöй абу дас кык час? Луннас ветлысь оз крукась, öд сiйö аддзö тайö мувывса югыдсö.
43011010	Войнас ветлысь крукасьö, öд сылöн югыдыс абу».
43011011	Тайöс шуöм бöрын Исус содтiс: «Миян Лазар ёртным унмовсьöма. Ме муна сiйöс садьмöдны».
43011012	Велöдчысьясыс шуисны Сылы: «Господьöй, унмовсьöма кö, бурдас».
43011013	Исус сёрнитiс Лазарлöн кулöм йылысь, а велöдчысьясыс мöвпалiсны, мый Исус сёрнитö узьöм йылысь.
43011014	Сэки Исус веськыда шуис налы: «Лазар кулöма.
43011015	Ме нимкодяся тiян вöсна, мый эг вöв сэнi, öд öнi тi понданныд эскыны. Локтöй, мунамöй сы дiнö».
43011016	Сэки Фома, кодöс шуисны Двöйнипöлöн, шуис мукöд велöдчысьыслы: «Мунам да Сыкöд öтлаын кулам».
43011017	Локтöм бöрас Исуслы висьталiсны, Лазарöс пö нёль лун сайын нин дзебисны.
43011018	Вифания сикт вöлi Ерусалимсянь матын, кык-куим верст ылнаын.
43011019	Уна йöз вöлi локтöмаöсь Марпа да Марья ордö, медым пальöдны кулöм вок вöснаыс налысь шогсö.
43011020	Марпа кылiс Исуслöн локтöм йылысь да петiс Сылы воча. Марья пукалiс гортас.
43011021	Марпа шуис Исуслы: «Господьöй, вöлiн кö Тэ танi, менам вокöй эськö эз кув.
43011022	Но весиг öнi тöда: мый коран Енмыслысь, Сiйö сетас Тэныд».
43011023	Исус вочавидзис: «Ловзяс тэнад вокыд».
43011024	Марпа шуис Сылы: «Тöда, сiйö ловзяс медбöръя лунö, кор ловзясны кулöмаяс».
43011025	Исус шуис: «Ме – Ловзьöдысьыс да Олöмыс. Меным эскысь весиг кулöм бöрас кутас овны.
43011026	Быдöн, кодi олiгас эскö Меным, некор оз кув. Эскан-ö таö?»
43011027	Марпа шуис: «Эска, Господьöй! Ме эска, мый Тэ – Кристос, Ен Пи, кодлы колö вöлi локны муюгыдас».
43011028	Тайöс шуöм бöрын Марпа мунiс Марья чойыс дiнö да гусьöн висьталiс сылы: «Велöдысьным танi, тэнö корö».
43011029	Тайöс кылöм мысти Марья дзик пыр чеччис да мунiс Исус дiнö.
43011030	Исус абу на вöлi пырöма сиктас. Сiйö вöлi сэнi, кöнi паныдасис Марпакöд.
43011031	Йöзыс, кодъяс вöлiны Марьякöд керкаын да пальöдiсны сылысь шогсö, аддзисны Марьялысь тэрмасьöмöн мöдöдчöмсö да петiсны сы бöрся. Найö чайтiсны, мый сiйö мунö дзебанiнö бöрдны.
43011032	Кор Марья локтiс Исус дiнö да аддзис Сiйöс, уськöдчис Сы водзö да шуис: «Господьöй, вöлiн кö Тэ танi, вокöй эськö эз кув».
43011033	Марьялысь да сыкöд локтысь йöзлысь бöрдöмсö аддзöмысь Исуслöн сьöлöмыс нормис. Сiйö сьöкыда ышловзис
43011034	да юалiс: «Кытчö тi пуктiнныд сiйöс?» Сылы вочавидзисны: «Господьöй, лок видзöдлы».
43011035	Исуслöн синваыс петiс.
43011036	Сэки йöзыс сёрнитiсны: «Видзöдлöй, кутшöм муса вöлöм Сылы Лазарыс».
43011037	Öткымынöн шуисны: «Сiйö бурдöдiс синтöмöс. Эз öмöй Сiйö вермы видзны Лазарöс кулöмысь?»
43011038	Исус локтiс дзебанiнас нормöм сьöлöмöн. Дзебанiныс вöлi кырта горсйын, а пыранiнсö вöлi тупкöма изйöн.
43011039	Исус шуис: «Вештöй изсö». Марпа, кулöм мортлöн чойыс, шуис: «Господьöй, сiйö дуксьöма нин, öд нёльöд лун нин дзебанiнын».
43011040	Исус шуис Марпалы: «Эг öмöй тэныд шулы, мый эскан кö, аддзан Енлысь дзирдлунсö?»
43011041	Сэки вештiсны изсö дзебанiнысь, кöнi куйлiс кулöм Лазар. Енэжö видзöдлöмöн Исус шуис: «Батьöй, Ме аттьöала Тэнö, мый кылiн Менö.
43011042	Ме тöда: Тэ пыр кылан Менö. Тайöс Ме шуи танi сулалысь йöзыс вöсна, медым найö эскисны, мый Тэ Менö мöдöдiн».
43011043	Тайöс шуöм бöрын Исус гораа шыасис: «Лазар, пет сэтысь!»
43011044	Кулöм Лазар петiс. Сылысь ки-коксö вöлi гартлöма дзебан дöраясöн, чужöмсö гартыштöма чышъянöн. Исус шуис: «Разьöй дöраяссö, мед мунас».
43011045	Унаöн, кодъяс волiсны Марья дiнö да аддзылiсны, мый Исус вöчис, пондiсны эскыны Исуслы.
43011046	Мукöдыс мунiсны фарисейяс дiнö да висьталiсны налы, мый Исус вöчис.
43011047	Аркирейяс да фарисейяс чукöртiсны веськöдлан котыр да сёрнитiсны: «Мый миянлы вöчны? Тайö Мортыс уна шензьöданатор вöчö.
43011048	Лэдзам кö Сылы водзö тадзи вöчны, ставныс кутасны эскыны Сылы. Сэки локтасны римсаяс да бырöдасны миянлысь вежаиннымöс да войтырнымöс».
43011049	Каиаф нима морт, кодi сiйö вонас аркиреялiс, шуис налы: «Тi нинöм онö вежöртöй.
43011050	Тi öмöй онö гöгöрвоöй, мый миянлы лоö бурджык, öти морт кö кулас войтыр вöсна, дзоньнас войтырыс бырöм дорысь».
43011051	Тайö кывъяссö сiйö шуис эз ассяньыс. Тайö вонас сiйö аркиреялiс, та вöсна водзвыв висьталiс, мый Исус кулас войтырыс вöсна.
43011052	Кулас оз сöмын тайö войтырыс вöсна, но медым öтлаö чукöртны Енлысь разалöм ныв-писö.
43011053	Тайö лунсяньыс найö шуисны вины Исусöс.
43011054	Та вöсна Исус эз нин ветлы восьсöн Юдея муöд. Сiйö мунiс сэтысь овтöминланьö, Ефраим карö, да кольччис сэтчö велöдчысьясыскöд.
43011055	Матыстчис юдейяслöн Ыджыд лун. Сиктъясысь унаöн локтiсны Ерусалимö, медым сöстöммöдчыны Ыджыд лун водзвылын.
43011056	Найö корсисны Исусöс, крамын сулалiганыс сёрнитiсны öта-мöдныскöд: «Кыдзи тi чайтанныд, локтас оз Сiйö татчö Ыджыд лун кежлö?»
43011057	Аркирейяс да фарисейяс водзвыв тшöктiсны йöзыслы: аддзас кö кодкö Исусöс, мед юöртас та йылысь, медым кутны Исусöс.
43012001	Ыджыд лунысь квайт лун водзджык Исус воис Вифания сиктö, кöнi олiс Лазар. Буретш сiйöс Исус ловзьöдiс.
43012002	Сэнi Исуслы лöсьöдiсны рытъя сёян. Марпа кесъялiс. Исускöд сёйысьяс пöвстын вöлi и Лазар.
43012003	Марья босьтiс литра джын зэв дона нард вый да мавтiс Исуслысь коксö, сэсся чышкалiс найöс юрсинас. Керкаас öвтiс чöскыд дукöн.
43012004	Велöдчысьяс пöвстын вöлi Иуда, Симон-Искариотлöн пиыс, кодi сэсся вузалас Исусöс. Сiйö шуис:
43012005	«Мыйла тайö выйсö эз вузавны куимсё динарысь? Сьöмсö эськö позис сетавны гöльяслы».
43012006	Дерт, Иуда эз тöждысь гöльяс вöсна. Сiйö шуис тадзи, ачыс вöлi гусясьысь да. Сы ордын вöлi öтувъя сьöм куд, кытысь сiйö босьтлывлiс аслыс.
43012007	Исус шуис: «Öвсьöй сыысь! Сiйö видзис тайö выйсö Менö дзебигкежлö.
43012008	Гöльяс пыр лоасны тiянкöд, а Ме ог пыр ло».
43012009	Йöзыс унаöн тöдмалiсны Исуслöн Вифания сиктö воöм йылысь. Найö локтiсны сэтчö эз сöмын Исус понда, но медым аддзывны тшöтш Лазарöс, кодöс Исус ловзьöдiс кулöмысь.
43012010	Аркирейяс шуисны вины тшöтш Лазарöс.
43012011	Öд Лазар вöсна йöзыс унаöн öтдортчисны наысь да кутiсны эскыны Исуслы.
43012012	Мöд луннас гажöдчанiнö чукöртчöм йöз кылiсны, мый Исус локтö Ерусалимö.
43012013	Пальма росъяс босьтöмöн найö петiсны Исуслы воча да горзiсны: – Осанна! Бурсиöма Господь нимöн Локтысьöс, Израиль Öксыöс!
43012014	Исус аддзис том осёлöс да пуксис сы вылö. Öд тадзи гижöма:
43012015	– Эн пов, Сион ныв! Видзöд, Öксыыд локтö осёл чань вылын пукалöмöн.
43012016	Сэки велöдчысьясыс эз на гöгöрвоны тайöс. Но Исуслöн дзирдлуныс воссьöм бöрын налы уси тöд выланыс, мый тадзи вöлi гижöма Сы йылысь, и тадзи найö паныдалiсны Сiйöс.
43012017	Найö, кодъяс вöлiны Исускöд, кор Сiйö чукöстiс Лазарöс дзебанiнысь да ловзьöдiс сiйöс, висьталiсны йöзыслы
43012018	тайö шензьöданатор йывсьыс. Та вöсна йöзыс чукöрöн петiсны Исуслы воча.
43012019	Фарисейяс сёрнитiсны ас костаныс: «Аддзанныд-ö, ми нинöм огö вермöй вöчны. Став йöзыс мунöны Сы бöрся».
43012020	Гажöдчан кад дырйи Енлы юрбитны локтiс тшöтш кымынкö грек.
43012021	Найö матыстчисны Филип дiнö, кодi вöлi Галилеяса Випсаидаысь, да корисны: «Ыджыдöй, ми кöсъям аддзывны Исусöс».
43012022	Филип мунiс да висьталiс та йылысь Öндрейлы. Сэсся Öндрей Филипкöд висьталiсны та йылысь Исуслы.
43012023	Исус шуис налы: «Воис кад – воссьыны Морт Пилöн дзирдлунлы.
43012024	Веськыда, веськыда висьтала тiянлы: шобдi тусь кö муö усьöм бöрас оз кув, сэки öтнас кольö. Кулас кö, уна тусь ваяс.
43012025	Тэныд кö муса олöмыд, воштан сiйöс. Мустöмтан кö ассьыд олöмтö тайö муюгыдас, видзан сiйöс помтöм олöмö.
43012026	Меным кесъялысь мед локтö Ме бöрся. Кöнi Ме лоа, сэнi тшöтш лоö Менам кесъялысьöй. И Меным кесъялысьöс Батьöй бурö пуктас.
43012027	Öнi Менам сьöлöмöй ёна майшасьö. Мый Меным шуны? Батьöй, мезды Менö тайö кадсьыс! Но дзик тайö кад кежлас Ме локтi.
43012028	Батьöй, восьт Аслад нимлысь дзирдлунсö!» Сэки енэжсянь кылiс гöлöс шы: «Ме восьтi нин да нöшта на восьта».
43012029	Сэнi сулалысь йöзыс тайöс кылöм бöрын шуалiсны: «Тайö гым». Мöдъяс шуалiсны: «Андел Сыкöд сёрнитiс».
43012030	Исус шуис: «Тайö висьталöмыс эз вöв Меным, а тiянлы.
43012031	Öнi тайö муюгыдсö лоö мыждöма. Öнi тайö муюгыдас ыджыдалысьсö лоö вöтлöма.
43012032	Му вылысь Менö кыпöдöм бöрын Ме ставнысö Ас дiнö сибöда».
43012033	Тайö висьталöмнас Сiйö гöгöрвоöдiс, кутшöм ногöн Сiйö кулас.
43012034	Йöзыс шуисны Сылы: «Ми тöдам Индöдысь, мый Кристос помтöг олö. Сiдзкö, мыйла Тэ шуан, Морт Пиöс пö кыпöдасны? Кодi сiйö Морт Пиыс?»
43012035	Сэки Исус шуис налы: «Этшаник кад югыдыс лоас на тiянкöд. Сiдзкö, ветлöй югыдыс дырйи, медым пемыдыс эз пöдты тiянöс. Öд пемыдас ветлысь оз тöд, кытчö мунö.
43012036	Кытчöдз югыдыс тiянкöд, эскöй югыдыслы. Сэки лоанныд югыдыслöн ныв-пиöн». Тайöс висьталöм бöрын Исус ылыстчис на дiнысь да саялiс.
43012037	Сы мында шензьöданатор Исус вöчис йöзыс водзын, но найö эз эскыны Сылы.
43012038	Тадзи инiсны Исай пророклöн кывъясыс: – Господьöй, кодi эскис миянсянь кывлöмас? Кодлы петкöдчис Господьлöн вына киыс?
43012039	Найö эз вермыны эскыны, кыдзи висьтавлiс на йылысь Исай:
43012040	– Енмыс тупкис налысь синнысö, чорзьöдiс налысь сьöлöмнысö, медым эз аддзыны синнаныс, эз гöгöрвоны сьöлöмнаныс да эз бергöдчыны Мелань, медым Ме бурдöдi найöс.
43012041	Исай шуис тайö кывъяссö Исуслысь дзирдлунсö аддзылiгас, да висьталiс Сы йылысь.
43012042	Веськöдлысьяс пöвстысь унаöн эскисны Исуслы. Сöмын фарисейясысь полöмнысла найö эз лысьтны висьтавны та йылысь веськыда, медым эз вöтлыны найöс синагогаысь.
43012043	Öд Енлöн ошкöм дорысь налы мусаджык вöлi йöзлöн ошкöмыс.
43012044	Исус гораа шыасис: «Меным эскысь оз Меным эскы, а Менö Мöдöдысьлы.
43012045	Менö аддзысь аддзö Менö Мöдöдысьöс.
43012046	Ме – югыдыс. Ме локтi му вылö, медым Меным эскысь эз коль пемыдас.
43012047	Менсьым кывъясöс кылысь кö оз эскы, Ме сiйöс ог мыжды. Ме öд локтi муюгыдсö мездыны, а эг мыждыны.
43012048	Кодi оз сибöд Менö да оз босьт Менсьым кывъясöс, сылöн эм аслас мыждысь: Менам висьталöм кывйöй медбöръя лунö мыждас сiйöс.
43012049	Ме висьталi эг Ассянь. Менö мöдöдысь Батьöй Ачыс велöдiс Менö, мый шуны да юöртны.
43012050	Ме тöда: Сылöн тшöктöмыс вайö помтöм олöм. Сiдзкö, Менам висьталöмöй – Батьлöн шуöм серти висьталöм».
43013001	Тайö вöлi Ыджыд лун водзвылын. Исус тöдiс, мый Сылы воис кад мунны тайö муюгыдсьыс Батьыс дiнö. Исуслы вöлi мусаöсь найö, кодъяс эскисны Сылы, Сiйö помöдз петкöдлiс налы Ассьыс муслунсö.
43013002	Рытнас найö чукöртчисны сёйны. Омöльыс вöлi ышöдöма нин Иудаöс, Симон-Искариот пиöс, вузавны Исусöс.
43013003	Исус тöдiс, мый Батьыс ставсö сетiс Сы киö, и мый Сiйö локтiс Енсянь да бöр Сы дiнö мунö.
43013004	Сёйигас Исус чеччис, пöрччис вылыс паськöмсö да вöнясис ки чышкöдöн.
43013005	Кисьтiс дозйö ва да кутiс мыськавны велöдчысьяслысь кокнысö, а вöнялöм чышкöднас чышкалiс найöс.
43013006	Исус матыстчис Симон-Петыр дiнö. Петыр шуис: «Господьöй, Тэ-ö менсьым кокöс мыськан?»
43013007	Исус вочавидзис: «Тэ öнi он на гöгöрво, мый Ме вöча, но бöрынджык гöгöрвоан».
43013008	Петыр шуис Сылы: «Некор он мыськав менсьым кокöс!» Исус воча шуис: «Ог кö мыськав тэнö, он ло Мекöд».
43013009	Симон-Петыр шуис Сылы: «Господьöй, мыськы тшöтш менсьым киöс да юрöс, эн сöмын кокöс!»
43013010	Исус вочавидзис: «Мыськалöмалысь колö мыськавны сöмын коксö, öд дзоньнассö сiйö сöстöм нин. Тi сöстöмöсь нин, сöмын абу ставныд».
43013011	Исус тöдiс, кодi Сiйöс вузалас, та вöсна шуис, абу пö ставныд сöстöмöсь.
43013012	Налысь кокнысö мыськалöм бöрын Исус пасьтасис да бара пуксис сёйны. Сiйö шуис велöдчысьясыслы: «Гöгöрвоанныд-ö, мый Ме öнi вöчи?
43013013	Тi шуанныд Менö Велöдысьöн да Господьöн. Тi веськыда шуанныд, Ме буретш сiйö.
43013014	Ме кö, тiян Господь да Велöдысь, мыськалi тiянлысь кокнытö, сiдзкö, тiянлы тшöтш колö мыськавны öта-мöдныдлысь кокнытö.
43013015	Тадзи Ме вöчи, медым тi вöчинныд Ме моз.
43013016	Веськыда, веськыда висьтала тiянлы: кесйöг абу ыджыдджык аслас ыджыдысь, да мöдöдöм морт абу ыджыдджык сiйöс мöдöдысьысь.
43013017	Тайöс кö тöданныд да та серти оланныд, тi шудаöсь.
43013018	Ме ог висьтав ставныд йылысь, öд Ассьым бöрйöмаясöс Ме тöда. Но Гижöдыслы колö инны: "Мекöд сёйысьыс мунас Меным паныд".
43013019	Ме водзвыв висьтала тайöс, медым лоöм бöрас тi эскинныд, мый Ме збыльысь Сiйö, кодöн шуа Ачымöс.
43013020	Веськыда, веськыда висьтала тiянлы: кодi сибöдö Месянь мöдöдöмаöс, сiйö сибöдö Менö. А Менö сибöдысь сибöдö Менö Мöдöдысьöс».
43013021	Тайöс висьталöм бöрын Исуслöн нормис сьöлöмыс. Сiйö шуис: «Веськыда, веськыда висьтала тiянлы: тiян пиысь öти вузалас Менö».
43013022	Сэки велöдчысьясыс видзöдлiсны öта-мöдныс вылö. Найö эз гöгöрвоны, код йылысь Сiйö сёрнитö.
43013023	Велöдчысьяс пиысь öти, кодi вöлi муса Исуслы, нёровтчöмöн пукалiс Исус бердын.
43013024	Симон-Петыр довкнитiс сылы, юав пö Исуслысь, код йылысь Сiйö сёрнитö.
43013025	Исуслы морöс бердас топöдчöмöн велöдчысьыс шуис: «Господьöй, кодi нö сiйö?»
43013026	Исус вочавидзис: «Сiйö мортыслы Ме сета кöтöдöм нянь тор». Исус кöтöдiс нянь тор да сетiс сiйöс Симон-Искариот Иудалы.
43013027	Тайö нянь тор бöрас Иуда пытшкö пырис сöтана. Исус шуис Иудалы: «Мый кöсъян вöчны, вöч öдйöджык».
43013028	Сёйысьяс пöвстысь некод эз гöгöрво, мыйла Исус шуис тадзи.
43013029	Кодсюрö чайтiсны, мый Исус тшöктiс ньöбны коланаторсö Ыджыд лун кежлö либö сетны мыйкö гöльяслы. Öд сьöм кудйыс вöлi Иуда ордын.
43013030	Нянь торсö босьтöм бöрын Иуда дзик пыр петiс ывлаö. Вöлi вой.
43013031	Иудалöн петöм бöрын Исус шуис: «Öнi воссис Морт Пилöн дзирдлуныс, а Пиыс пыр воссис Енлöн дзирдлуныс.
43013032	Енлöн дзирдлуныс кö воссис Пиыс пыр, сэки Енмыс Ас пытшкас восьтас Пиыслысь дзирдлунсö. Тайö лоö регыд нин.
43013033	Челядь, Меным этша нин колис овны тiянкöд, сэсся кутанныд корсьны Менö. Öнi висьтала тiянлы сiйö, мый коркö висьтавлi мукöдыслы: кытчö Ме муна, сэтчö тi онö вермöй локнысö.
43013034	Выль тшöктöм сета тiянлы: радейтöй öта-мöднытö! Кыдзи Ме радейта тiянöс, сiдзи тi радейтöй öта-мöднытö.
43013035	Радейтанныд кö öта-мöднытö, сэки быдöн аддзас, мый тi – Менам велöдчысьяс».
43013036	Симон-Петыр юалiс: «Господьöй, кытчö Тэ мунан?» Исус вочавидзис: «Кытчö Ме муна, сэтчö тэ öнi он вермы муннысö. Локтан Ме бöрся бöрынджык».
43013037	Петыр шуис: «Господьöй, мыйла öнi ог вермы Тэ бöрся муннысö? Ме ассьым олöмöс сета Тэ вöсна!»
43013038	Исус вочавидзис: «Тэ шуан, мый ассьыд олöмтö сетан Ме вöсна. Веськыда, веськыда висьтала тэныд: петук чукöсттöдз на тэ куимысь соссян Меысь».
43014001	«Мед оз майшась тiян сьöлöмныд. Эскöй Енлы да эскöй Меным.
43014002	Менам Бать керкаын вежöсыс уна. Эз кö вöв сiдзи, Ме эськö эг шу: муна дасьтыны тiянлы оланiн.
43014003	Ме дасьта оланiн да бöр локта босьтны тiянöс Ас дiнö, медым тi вöлiнныд Мекöд.
43014004	Тi тöданныд, кытчö Ме муна, туйсö тшöтш тöданныд».
43014005	Фома шуис Сылы: «Господьöй, ми огö тöдöй, кытчö Тэ мунан. Кыдзи нö ми вермам туйсö тöдны?»
43014006	Исус шуис сылы: «Ме – туйыс, збыльыс да олöмыс. Бать дiнö позьö локны сöмын Ме пыр, мöд туйыс абу.
43014007	Тi кö тöданныд Менö, тöданныд тшöтш Менсьым Батьöс. Öнi тi тöданныд Сiйöс, весиг аддзылiнныд Сiйöс».
43014008	Филип шуис Сылы: «Господьöй, петкöдлы миянлы Батьтö. Унджыксö ми огö кöсйöй».
43014009	Исус вочавидзис: «Он öмöй тöд Менö, Филип, Ме öд сы дыра нин ола тiянкöд? Менö аддзылысь и Батьöс аддзылiс. Мыйла тэ шуан, петкöдлы пö миянлы Батьтö?
43014010	Ме – Бать пытшкын, а Бать – Ме пытшкын. Эскан-ö таö? Сiйö кывъяссö, мый висьтала тiянлы, ог Ассянь висьтав. Тайö Ме пытшкын олысь Батьöй вöчö уджъяссö.
43014011	Эскöй Менам кывъясö: Ме – Бать пытшкын, а Бать – Ме пытшкын. Онö кö эскöй таö, эскöй Меным уджъясöй серти.
43014012	Веськыда, веськыда висьтала тiянлы: Меным эскысь кутас вöчны Ме кодь жö уджъяс, весиг наысь ыджыдджыкöс на, öд Ме муна Батьöй дiнö.
43014013	Мый коранныд Батьлысь Менам нимöн, сiйöс Ме вöча, медым Батьлöн дзирдлуныс воссис Пиыс пыр.
43014014	Мый коранныд Менам нимöн, сiйöс Ме вöча».
43014015	«Ме кö муса тiянлы, олöй Менам тшöктöмъяс серти.
43014016	Ме кора Батьлысь, и Бать сетас тiянлы мöд Дорйысьöс. Сiйö пыр лоас тiянкöд.
43014017	Тайö Дорйысьыс – Збыльыслöн Лолыс. Муюгыдыс оз аддзы да оз тöд Сiйöс, та вöсна оз вермы сибöдны. Тi тöданныд Сiйöс, öд Сiйö тiянкöд да тiян пытшкын.
43014018	Öтнанытö ог коль тiянöс, Ме бöр локта тiян дiнö.
43014019	Регыд муюгыдыс оз нин аддзы Менö, а тi кутанныд аддзыны Менö. Ме ола, та вöсна тi тшöтш кутанныд овны.
43014020	Сiйö лунö тi тöдмаланныд, мый Ме – Бать пытшкын, тi – Ме пытшкынöсь, а Ме – тiян пытшкын.
43014021	Кодi видзö сьöлöмас Менсьым тшöктöмъясöс да олö на серти, сiйö радейтö Менö. Кодi Менö радейтö, сiйöс Менам Батьöй радейтö. Ме сiйöс тшöтш радейта да восся сылы».
43014022	Мöд Иуда, абу Искариот, шуис Исуслы: «Господьöй, мыйла Тэ кöсъян воссьыны миянлы, а он муюгыдыслы?»
43014023	Исус вочавидзис: «Кодi радейтö Менö, сiйö олö Менам кывъяс серти. Менам Батьöй радейтö сiйöс. Ми локтам Батькöд да овмöдчам сы дiнö.
43014024	Кодi оз радейт Менö, сiйö оз ов Менам кывъяс серти. Сiйö кывъясыс, мый тi кыланныд, абу Месянь, найö – Менö мöдöдысь Батьсянь.
43014025	Тайöс висьталi тiянлы, кор Ме öні тiянкöд на.
43014026	Менам Батьöй мöдöдас Менам ним кузя Дорйысьöс – Вежа Лолöс. Сiйö велöдас тiянöс быдторйö да казьтыштас тiянлы ставсö, мый Ме висьтавлi тiянлы.
43014027	Лöньлун коля тiянлы. Ассьым лöньлунöс сета тiянлы, сiйö абу муюгыдыслöн лöньлун кодь. Энö майшасьöй да энö полöй.
43014028	Тi öд кывлiнныд Менсьым кывъясöс: "Ме муна да бöр локта тiян дiнö". Ме кö муса тiянлы, тi эськö нимкодясинныд Бать дiнö Менам мунöмысь, öд Батьöй Меысь ыджыдджык.
43014029	Ме водзвыв висьтала тайöс, медым лоöм бöрас тi эскинныд Меным.
43014030	Ог нин уна сёрнит тiянкöд, öд тайö муюгыдас ыджыдалысьыс локтö нин. Ме вылын сiйö ыджыдавны оз вермы.
43014031	Но медым муюгыдыс тöдiс, мый Бать Меным муса, ставсö вöча Батьлöн тшöктöм серти. Чеччöй, мунамöй татысь».
43015001	«Ме – збыль виноград пуыс, Менам Батьöй – виноград быдтысьыс.
43015002	Вотöс вайтöм увъяссö Сiйö кералö, а вотöс вайысь увсö Сiйö весалö, медым вайис унджык вотöс на.
43015003	Тi сöстöмöсь нин, öд Менам кывъясöй весалiсны тiянöс.
43015004	Лоöй Ме пытшкын, и Ме лоа тiян пытшкын. Увйыс кö абу йитчöма пуыскöд, ачыс сiйö оз вермы вайны вотöссö. Тi тшöтш онö вермöй вайны вотöссö, онö кö лоöй Ме пытшкын.
43015005	Ме – пуыс, тi – увъясыс. Кодi олö Ме пытшкын, а Ме сы пытшкын, сiйö вайö уна вотöс. Öд Метöг тi нинöм онö вермöй вöчнысö.
43015006	Кодi оз ло Ме пытшкын, увйöс моз сiйöс шыбитасны ортсö. А косьмöм увъяссö чукöртöны да шыбитöны биö.
43015007	Лоанныд кö Ме пытшкын, да Менам кывъясöй кö лоöны тiян пытшкын, сэки корöй, мый кöсъянныд, и лоас тiянлы.
43015008	Тi кö ваянныд уна вотöс да лоанныд Менам велöдчысьясöн, сэки воссяс Батьлöн дзирдлуныс.
43015009	Батьлы Ме ёна муса, тi Меным тшöтш ёна мусаöсь. Сiдзкö, олöй Менам муслун пытшкын.
43015010	Ме ставсö вöча Батьлöн тшöктöм серти да ола Сылöн муслун пытшкын. Тi кö вöчанныд Менам тшöктöм серти, сэки тшöтш кутанныд овны Менам муслун пытшкын.
43015011	Тайöс Ме висьталi тiянлы, медым Менам нимкодьлунöй вуджис тiянлы да тыртiс сьöлöмнытö.
43015012	Менам тшöктöмöй татшöм: радейтöй öта-мöднытö, кыдзи Ме радейта тiянöс.
43015013	Мортыс кö сетас олöмсö ёртыс вöсна, таысь ыджыдджык муслуныс абу.
43015014	Оланныд кö Менам тшöктöм серти, тi – Менам ёртъяс.
43015015	Ме ог нин шу тiянöс кесйöгъясöн. Öд кесйöг оз тöд, мый ыджыдыс вöчö. Ме шуа тiянöс ёртъясöн, öд Ме висьталi тiянлы ставсö, мый кывлi Батьсянь.
43015016	Энö тi Менö бöрйöй. Ме бöрйи тiянöс да мöдöдi, медым вайинныд бырлытöм вотöс. Тадзи кö вöчанныд, Батьöй сетас тiянлы ставсö, мый коранныд Сылысь Менам нимöн.
43015017	Ме тшöкта тiянлы: радейтöй öта-мöднытö».
43015018	«Муюгыдыс кö мустöмтö тiянöс, тöдöй: тiянысь водзджык на сiйö мустöмтiс Менö.
43015019	Тi кö вöлiнныд муюгыдсьыс, сэки эськö мусаöсь вöлiнныд муюгыдыслы. Но тi абу муюгыдсьыс, öд Ме бöрйи тiянöс сэтысь, сiйöн муюгыдыс мустöмтö тiянöс.
43015020	Кутöй тöд выланыд Менсьым кывъясöс: кесйöг абу ыджыдджык аслас ыджыдысь. Менö кö вöтлiсны, вöтласны тшöтш тiянöс. Менсьым кывъясöс кö кывзiсны, кывзасны тшöтш тiянлысь.
43015021	Ставсö тайöс найö вöчасны Менам ним вöсна, öд найö оз тöдны Менö Мöдöдысьöс.
43015022	Эг кö Ме лок да сёрнит накöд, найö эськö эз вöвны мыжаöсь. Öнi найö оз вермыны шуны, мый абу мыжаöсь.
43015023	Менö мустöмтысь Менсьым Батьöс тшöтш мустöмтö.
43015024	Ме кö эг вöч налöн син водзын сiйö уджъяссö, кодъясöс некод эз вöчлы, сэки эськö найö эз вöвны мыжаöсь. Öнi найö аддзылiсны Менсьым уджъясöс, но Менö да Менсьым Батьöс мустöмтöны.
43015025	Тадзи инö налöн Индöдын гижöмаыс: "Мустöмтöны Менö весьшöрö".
43015026	Ме мöдöда тiянлы Батьсянь Дорйысьöс, Сiйö – Збыльыслöн Лолыс. Сiйö локтас Батьсянь да висьталас Ме йылысь.
43015027	Тi тшöтш кутанныд висьтавны Ме йылысь, öд тi водзысяньыс Мекöд».
43016001	«Тайöс висьталi тiянлы, медым ті энö эновтчöй эскöмысь.
43016002	Тiянöс вöтласны синагогаысь. Весиг воас сэтшöм кад, кор тiянöс виысьяс кутасны чайтны, мый татшöм ногöн найö кесъялöны Енмыслы.
43016003	Найö вöчасны тадзи, öд Батьöс да Менö найö оз тöдны.
43016004	Тайöс Ме висьталi тiянлы, медым сiйö кадыс воигöн тi тöд выланыд уськöдiнныд Менсьым кывъясöс. Водзынсö тайöс эг висьтавлы тiянлы, öд Ме вöлi тiянкöд».
43016005	«Öнi муна Менö Мöдöдысь дiнö. Но некод тiян пиысь оз юав Менсьым, кытчö Ме муна.
43016006	Öд Менам висьталöмысь тiян сьöлöмныд тырис шогöн.
43016007	Ме висьтала тiянлы збыльсö: бурджык лоö, Ме кö муна. Öд ог кö мун, сэки Дорйысь оз лок тiян дiнö, а муна кö, мöдöда Сiйöс тiян дiнö.
43016008	Дорйысьыс локтас да эрдöдас муюгыдыслысь ылалöмсö – Сiйö висьталас налы мыж йылысь, веськыдлун йылысь да мыждöм йылысь.
43016009	Мыжыс сыын, мый оз эскыны Меным.
43016010	Веськыдлуныс сыын, мый Ме муна Батьöй дiнö да тi онö нин аддзöй Менö.
43016011	Мыждöмыс сыын, мый тайö муюгыдас ыджыдалысьсö мыждöма нин.
43016012	Унатор на верма висьтавны тiянлы, но öнi тi онö вермöй ставсö тöрöдны.
43016013	Збыльыслöн Лолыс локтас да велöдас тiянöс збыляс. Сiйö оз Ассяньыс кут висьтавны, а висьталас кывлöмсö да юöртас тiянлы водзö лоанасö.
43016014	Сiйö нимöдас Менö, öд Месянь кывлöмсö тiянлы юöртас.
43016015	Ставыс, мый Батьлöн, тшöтш Менам. Сiйöн Ме шуи, мый Месянь кывлöмсö тiянлы юöртас».
43016016	«Регыд тi онö аддзöй Менö, сэсся регыд бара аддзанныд Менö, öд Ме муна Бать дiнö».
43016017	Велöдчысьяс пиысь кодсюрö сёрнитiсны öта-мöдныскöд: «Мыйла Сiйö шуö: "Регыд тi онö аддзöй Менö, сэсся регыд бара аддзанныд Менö?" Мыйла Сiйö висьталö, Ме пö муна Бать дiнö?»
43016018	Найö шензисны: «Кыдзи гöгöрвоны Сылысь кывъяссö, кор шуö, регыд пö? Ми огö гöгöрвоöй Сылысь висьталöмсö».
43016019	Исус тöдiс, мый йылысь велöдчысьясыс кöсйöны юавны Сылысь, да шуис налы: «Сы йылысь-ö тi сёрнитанныд öта-мöдныдкöд, мый Ме кöсйи висьтавны тайö кывъяснас: "Регыд тi онö аддзöй Менö, сэсся регыд бара аддзанныд Менö"?
43016020	Веськыда, веськыда висьтала тiянлы: тi кутанныд сыркъялöмöн бöрдны, а муюгыдыс кутас нимкодясьны. Тi шогö усянныд, но тiян шогныд бергöдчас нимкодьлунö.
43016021	Кага вайысь ань шогсьö, кор воас кад чужтыны. Но чужтöм бöрас сылöн шогыс вунö нимкодьысла, öд муюгыдас морт чужис.
43016022	Öнi тi тшöтш шогсянныд, но Ме бара аддзыся тiянкöд. Сэки тiян сьöлöмныд тырас нимкодьлунöн, и тiянлысь нимкодьлунтö некод оз мырддьы.
43016023	Сiйö лунö тi нинöм нин онö юалöй Менсьым. Веськыда, веськыда висьтала тiянлы: Бать сетас тiянлы ставсö, мый коранныд Сылысь Менам нимöн.
43016024	Öнöдз тi нинöм энö корлöй Менам нимöн. Корöй, и лоö сетöма тiянлы. Сэки тiян нимкодьлунныд лоö помтöм-дортöм.
43016025	Ме висьтавлi тiянлы велöданвисьтъясöн. Но воас кад, кор ог нин кут тадзи сёрнитны. Сэки веськыда висьтала тiянлы Бать йылысь.
43016026	Сiйö лунö тi асьныд кутанныд корны Батьлысь Менам нимöн. Меным абу нин колана кевмысьны Батьлы тiян вöсна.
43016027	Тi асьныд мусаöсь Батьлы, öд тi радейтанныд Менö да эсканныд, мый Ме локтi Енсянь.
43016028	Ме локтi муюгыдас Бать дiнсянь. Öнi Ме коля муюгыдсö да бöр муна Бать дiнö».
43016029	Велöдчысьясыс шуисны Исуслы: «Öнi Тэ веськыда висьталан, он нин сёрнит велöданвисьтъясöн.
43016030	Öнi ми аддзам, мый Тэ тöдан ставсö. Миян юавтöдз на Тэ тöдан нин, мый вочавидзны. Та вöсна эскам: Тэ локтiн Енсянь».
43016031	Исус шуис: «Öнi тi эсканныд?
43016032	Воас кад да воис нин, кор тi ставныд разаланныд, Менö öтнамöс колянныд. Но Ме абу öтнам, öд Мекöд Батьöй.
43016033	Тайöс висьталi тiянлы, медым тiян вöлi лöньлун Ме пытшкын. Муюгыдас лоö сьöкыд тiянлы, но энö полöй, öд Ме верми муюгыдсö».
43017001	Тайöс висьталöм бöрын Исус видзöдлiс енэжас да шуис: «Батьöй, воис кад восьтны Пиыдлысь дзирдлунсö, медым Пиыд вермис восьтны Тэнсьыд дзирдлунтö.
43017002	Тэ индiн Питö ыджыдавны быдöн вылын. Сiйö сетас помтöм олöм быдöнлы, кодöс Тэ сетiн Сылы.
43017003	Помтöм олöмыс – тайö тöдны Тэнö, öти збыль Енмöс, да Тэöн мöдöдöм Исус Кристосöс.
43017004	Му вылас олiгöн Ме восьтi Тэнсьыд дзирдлунтö да вöчи Меным сетöм уджтö.
43017005	Батьöй, öнi сет Меным сiйö жö дзирдлунсö, кутшöм вöлi Менам дзирдлунöй му пуксьытöдзыс на, кор Ме вöлi Тэкöд.
43017006	Ме восьтi Тэнсьыд нимтö йöзыслы, кодъясöс Тэ сетiн Меным муюгыдсьыс. Найö – Тэнадöсь, Тэ Меным сетiн найöс. Найö видзисны Тэнсьыд Кывтö.
43017007	Öнi найö гöгöрвоöны: ставыс, мый Тэ сетiн Меным, тайö – Тэсянь.
43017008	Ме висьталi налы Тэнсьыд кывъястö. Найö сибöдiсны тайö кывъяссö да збыльысь тöдöны, мый Ме Тэсянь локтi. Найö эскöны, мый Тэ Менö мöдöдiн.
43017009	Ме кевмыся на вöсна. Ог став йöзыс вöсна кевмысь, кевмыся сöмын Меным сетöмаясыд вöсна, öд найö Тэнадöсь.
43017010	Ставыс, мый Менам, сiйö Тэнад, а мый Тэнад – сiйö Менам. Менам дзирдлунöй воссяс на пыр.
43017011	Ме абу нин муюгыдас, но найö муюгыдасöсь на. Ме Тэ дiнö локта. Вежа Батьöй, видз Меным сетöмаясöс Аслад нимöн, медым найö вöлiны Миян моз öтвыв.
43017012	Накöд муюгыдас олiгöн Ме видзи найöс, Меным сетöмаясöс, Тэнад нимöн. Ме видзи найöс, да некод эз вош на пиысь сы кындзи, кодлы колö вöлi вошнысö. Тадзи инiс Гижöдыс.
43017013	Öнi локта Тэ дiнö. Ме висьтала тайöс муюгыдас олiгöн на, медым Менам нимкодьлунöй тыртiс налысь сьöлöмнысö.
43017014	Ме висьталi налы Тэнсьыд кывтö. Муюгыдыс мустöмтö найöс, öд найö Ме моз абу тайö муюгыдсьыс.
43017015	Ог кевмы босьтны найöс муюгыдсьыс, кевма видзны найöс омöльысь.
43017016	Найö Ме моз абу тайö муюгыдсьыс.
43017017	Вежöд найöс збыльыд пыр. Збыльыс – тайö Тэнад кывйыд.
43017018	Тэ мöдöдiн Менö муюгыдас. Тэ моз жö Ме мöдöдi найöс муюгыдас.
43017019	На вöсна Ме сета Тэныд Ачымöс, медым збыльыс вежöдiс найöс.
43017020	Кевмыся ог сöмын на вöсна, кевмыся тшöтш мукöдыс вöсна, кодъяс эскöны Меным налöн висьталöм пыр.
43017021	Кевмыся, мед найö ставныс лоасны öтвыв. Кыдзи Тэ, Батьöй, Ме пытшкын, а Ме – Тэ пытшкын, тадзи мед найö лоасны öтвыв Миян пытшкын. Сэки муюгыдыс эскас, мый Тэ Менö мöдöдiн.
43017022	Меным сетöм дзирдлунтö Ме сетi тшöтш налы, медым найö вöлiны Миян моз öтвыв.
43017023	Ме кö на пытшкын, а Тэ – Ме пытшкын, сэки найö ставныс лоасны öтвыв. Тадзи муюгыдыс тöдмалас, мый Тэ Менö мöдöдiн, и найö мусаöсь Тэныд, кыдзи Ме муса Тэныд.
43017024	Батьöй, Ме кöсъя, медым Меным сетöмаясыд лоасны сэнi, кöнi Ме лоа, да аддзасны Менсьым дзирдлунöс, кодöс Тэ сетiн Меным. Öд Ме муса вöлi Тэныд му пуксьытöдзыс на.
43017025	Веськыда вöчысь Батьöй, муюгыдыс оз тöд Тэнö, а Ме тöда Тэнö. Öнi Тэнад сетöмаясыд тшöтш тöдöны, мый Тэ Менö мöдöдiн.
43017026	Ме велöдi найöс тöдны Тэнсьыд нимтö да нöшта на велöда, медым Ме вöлi на пытшкын, да медым на пытшкын вöлi сэтшöм муслун, кутшöм Тэнад муслуныд Ме дiнö».
43018001	Тайöс шуöм бöрын Исус мунiс велöдчысьясыскöд Кедрон ю сайö да пырис накöд сад йöрö.
43018002	Найö унаысь чукöртчылiсны сэтчö, сiйöн тайö йöрсö тöдiс тшöтш Иуда, Исусöс вузалысь.
43018003	Иуда вайöдiс сэтчö шыпуртаясöс да крам видзысьясöс, кодъясöс мöдöдiсны аркирейяс да фарисейяс. Найö локтiсны пöнаръясöн, биясöн да шыпуртъясöн.
43018004	Исус тöдiс нин, мый лоö Сыкöд, да воча петiс налы. Сiйö юалiс: «Кодöс тi корсянныд?»
43018005	Сылы вочавидзисны: «Назаретса Исусöс». Исус шуис: «Тайö Ме». Накöд орччöн сулалiс тшöтш Иуда, Исусöс вузалысь.
43018006	Кор Исус шуис: «Тайö Ме», шыпуртаяс бöрыньтчисны да усисны муас.
43018007	Исус бара юалiс: «Кодöс тi корсянныд?» Найö вочавидзисны: «Назаретса Исусöс».
43018008	Исус шуис налы: «Ме висьталi нин тiянлы, тайö Ме. Менö кö корсянныд, лэдзöй мукöдсö мунны».
43018009	Исус шуис тадзи, медым инiсны Сылöн кывъясыс: «Меным сетöмаясысь весиг öтикöс эг вошты».
43018010	Симон-Петырлöн вöлi шыпурт. Сiйö кыскис шыпуртсö да керыштiс аркирей кесйöглысь веськыд пельсö. Кесйöглöн нимыс вöлi Малк.
43018011	Исус шуис Петырлы: «Бöр пукты шыпурттö пуртöсас. Ог öмöй Ме ю сiйö чашасö, кодöс сетiс Меным Батьöй?»
43018012	Сэки шыпуртаяс, налöн веськöдлысьыс да крам видзысьяс босьтiсны Исусöс. Сiйöс кöрталöмöн
43018013	нуöдiсны медводз Аннас дiнö, Каиаф гöтырлöн бать дiнö. Сiйö вонас Каиаф аркиреялiс.
43018014	Буретш сiйö шулiс юдейяслöн веськöдлысьяслы, бурджык пö öти мортлы кувны войтырыс вöсна.
43018015	Симон-Петыр да нöшта öти велöдчысь мунiсны Исус бöрся. Аркирейлы тöдса вöлi тайö велöдчысьыс, та вöсна сiйö пырис Исускöд аркирей йöр пытшкö.
43018016	Петыр сулалiс йöр ортсыас, дзиръя дорас. Аркирейлы тöдса велöдчысьыс петiс, сёрнитыштiс дзиръя восьталысь анькöд да вайöдiс Петырöс йöр пытшкас.
43018017	Сэки аньыс юалiс Петырлысь: «Абу-ö тэ тшöтш тайö Мортыслöн велöдчысь?» Петыр шуис: «Абу».
43018018	Кöдзыд вöлi, та вöсна кесйöгъяс да крам видзысьяс пестiсны бипур да сы гöгöр сулалöмöн шонтысисны. Петыр тшöтш сулалiс накöд да шонтысис.
43018019	Аркирей юалiс Исуслысь Сылöн велöдöмыс да велöдчысьясыс йылысь.
43018020	Исус вочавидзис: «Ме ставсö висьтавлi восьсöн. Ме велöдi йöзсö синагогаясын да крамын, кöнi найö пыр чукöртчывлöны. Ме нинöм эг висьтавлы гусьöн.
43018021	Мыйла тэ Менсьым юасян? Юав Менö кывзысьяслысь, мый Ме висьтавлi налы. Найö тöдöны Менсьым висьтавлöмöс».
43018022	Кор Исус шуис тайöс, орччöн сулалысь видзысьыс кучкис Сылы чужöмас да шуис: «Тадзи тэ сёрнитан аркирейкöд?»
43018023	Исус вочавидзис: «Шуи кö мыйкö лёка, висьтав, мый лёксö шуи. Шуи кö веськыда, мыйла Менö нöйтан?»
43018024	Исусöс кöртавлöмöн Аннас мöдöдiс Сiйöс Каиаф аркирей дiнö.
43018025	Симон-Петыр сулалiс бипур дорын да шонтысис. Сылысь юалiсны: «Абу-ö тэ тшöтш Сылöн велöдчысь?» Сiйö соссис: «Абу».
43018026	Сэнi вöлi аркирейлöн кесйöг. Тайö кесйöгыс вöлi рöдвуж сылы, кодлысь пельсö Петыр керыштiс. Сiйö юалiс Петырлысь: «Эн-ö тэ вöв Сыкöд тшöтш сад йöрас?»
43018027	Петыр бара соссис. Дзик пыр кылiс петуклöн чукöстöм.
43018028	Асывводзнас Каиафсянь Исусöс нуöдiсны римса юралысьлöн керкаö. Юдейяслöн веськöдлысьяс эз пырны керка пытшкас, медым эз пежасьны да вермисны сёйны Ыджыд лунся сёян.
43018029	Пилат петiс на дiнö да шуис: «Мыйысь тi мыжаланныд тайö Мортсö?»
43018030	Найö вочавидзисны: «Эз кö вöв Сiйö лёк вöчысь, ми эськö эгö вайöдöй Сiйöс тэ дiнö».
43018031	Пилат шуис налы: «Босьтöй Сiйöс да мыждöй асланыд Индöд серти». Юдейяслöн веськöдлысьяс шуисны сылы: «Миянлы оз позь мыждыны мортöс кулöм вылö».
43018032	Тадзи инiсны Исуслöн кывъясыс, кутшöм ногöн Сiйö кулас.
43018033	Пилат бара пырис керкаö, корис ас дiнас Исусöс да юалiс: «Тэ-ö юдейяслöн Öксыыс?»
43018034	Исус воча шуис: «Ачыд-ö тэ тадзи мöвпалан, либö мукöдыс тадзи шуöны Ме йылысь?»
43018035	Пилат шуис: «Ме öд абу юдей. Тэнад войтырыд да аркирейяс сетiсны Тэнö менам киö. Мый Тэ вöчин?»
43018036	Исус вочавидзис: «Менам Юралöмöй абу тайö муюгыдсьыс. Вöлi кö тадзи, Менам кесъялысьясöй эськö тышкасисны Ме вöсна, медым эг шед веськöдлысьяслöн киö. Но Менам Юралöмöй абу татысь».
43018037	Пилат шуис Сылы: «Сiдзкö, Тэ Öксы?» Исус вочавидзис: «Тэ ачыд шуан, мый Ме Öксы. Ме чужи да локтi муюгыдас, медым висьтавны збыль йывсьыс. Кодi збыльыслöн, сiйö кывзö Менсьым кывъясöс».
43018038	Пилат юалiс: «Мый сiйö збыльыс?» Тайöс шуöм бöрын Пилат петiс юдейяс дiнö да шуис налы: «Ме некутшöм мыж Сылысь ог аддзы.
43018039	Тiян кöсйöм серти Ыджыд лун водзвылын быд во ме лэдза дзескыдiнысь öти мортöс. Кöсъянныд-ö, медым ме лэдзи тiянлы юдейяслысь Öксысö?»
43018040	Сэки ставныс горöдiсны: «Эн Сiйöс, а Варавваöс лэдз!» Варавва вöлi лёк вöчысь.
43019001	Сэки Пилат тшöктiс чорыда нöйтны Исусöс.
43019002	Шыпуртаяс пуктiсны Исуслы юрас лежнöгысь кыöм юркытш, пасьтöдiсны Сiйöс пемыдгöрд паськöмö
43019003	да шуалiсны: «Мед олас юдейяслöн Öксы!» Сэсся кучкалiсны чужöмас.
43019004	Пилат бара петiс йöзыс дiнö да шуис: «Ме петкöда Сiйöс тiян дiнö, медым тöдiнныд: ме некутшöм мыж Сылысь ог аддзы».
43019005	Исус петiс пемыдгöрд паськöма, юр вылас вöлi лежнöгысь юркытш. Пилат шуис йöзыслы: «Со, тайö Мортыс».
43019006	Исусöс аддзигöн аркирейяс да крам видзысьяс горöдiсны: «Тувъяв! Тувъяв Сiйöс!» Пилат шуис налы: «Тi асьныд босьтöй да тувъялöй Сiйöс. Ме некутшöм мыж Сылысь ог аддзы».
43019007	Найö вочавидзисны: «Миян эм Индöд. Индöдным серти Сылы колö кувны, öд Асьсö Сiйö Ен Пиöн шуö».
43019008	Тайöс кылöм мысти Пилат ёнджыка на повзис.
43019009	Сiйö пырис керкаас да юалiс Исуслысь: «Тэ кытысь?» Исус сылы нинöм эз вочавидз.
43019010	Пилат шуис: «Он кöсйы сёрнитны мекöд? Он öмöй Тэ тöд, мый ме верма тувъявны Тэнö, верма и мездыны?»
43019011	Исус вочавидзис: «Тэ эськö нинöм эн вермы вöчны Мекöд, эз кö вöв сетöма тэныд вылiсянь. Та вöсна Менö вузалысь ёнджыка на мыжа».
43019012	Та бöрти Пилат ёнджыка на кöсйис лэдзны Исусöс, но юдейяс горзiсны: «Сiйöс кö лэдзан, кесарлы тэ абу ёрт. Öд кодi пуктö асьсö öксыö, сiйö паныд мунö кесарлы».
43019013	Тайöс кылöм бöрын Пилат петкöдiс Исусöс ывлаö, ачыс пуксис мыждан пуклöсö, кодi сулалiс Изэрд вылын. Юдейяс тайö Изэрдсö шуисны Гаввафаöн.
43019014	Тайö вöлi Ыджыд лунлы паныд, лун шöрнас. Пилат шуис юдейяслы: «Со, тiян Öксыныд!»
43019015	Найö горöдiсны: «Босьт, тувъяв Сiйöс!» Пилат юалiс: «Тiянлысь Öксытö тувъяла?» Аркирейяс вочавидзисны: «Кесарысь кындзи миян öксыыс абу».
43019016	Сэки Пилат сетiс Исусöс тувъявны крестö. Исусöс нуöдiсны сэтысь.
43019017	Крестсö нуигтыр Исус кайис Юр лы нима керöсö, юдейяс тайö керöссö шуисны Голгопаöн.
43019018	Сэнi Сiйöс тувъялiсны крестö. Сыкöд орччöн öтар-мöдарсяньыс тувъялiсны кык мортöс, а шöракостаныс – Исусöс.
43019019	Пöвтор вылö Пилат тшöктiс гижны: «Назаретса Исус, юдейяслöн Öксы». Гижöдсö öшöдiсны крестас.
43019020	Тайö гижöдсö унаöн лыддисны, öд Исусöс тувъяланiныс вöлi карсянь матын. Гижöдсö вöлi гижöма еврей, грек да латин кывйöн.
43019021	Аркирейяс шуисны Пилатлы: «Эн гиж: "Юдейяслöн Öксы". Гиж, мый Сiйö шулiс: "Ме – юдейяслöн Öксы"».
43019022	Пилат вочавидзис: «Мый гижи, сiйöс гижöма нин».
43019023	Исусöс тувъялöм бöрын шыпуртаяс босьтiсны Сылысь паськöмсö да юкисны нёль пельö, быдöнлы вичмис öти тор. Босьтiсны тшöтш дöрöмсö. Дöрöмыс вöлi вурыстöм, дзоньнас кыöма.
43019024	Найö шуисны öта-мöдныслы: «Огö косявлöй дöрöмсö, вай пудъясям, кодлы сiйö вичмас». Тадзи инiс Гижöдыс: – Юкисны ас костаныс Менсьым паськöмöс, пудъясисны Менам дöрöм вöсна. Тадзи вöчисны шыпуртаяс.
43019025	Крест дорын сулалiсны Исуслöн мамыс, мамыслöн чойыс, Клопаслöн Марья нима гöтырыс да Магдала Марья.
43019026	Сэнi сулалысь мамсö да муса велöдчысьсö аддзигöн Исус шуис мамыслы: «Аньöй, тайö тэнад пиыд».
43019027	Сэсся шуис велöдчысьыслы: «Тайö тэнад мамыд». Сэксянь тайö велöдчысьыс босьтiс Марияöс ас дiнас.
43019028	Исус тöдiс, мый ставсö нин вöчöма. Сiйö шуис: «Горшöй косьмö». Тадзи инiс Гижöдыс.
43019029	Сэнi сулалiс шома вина тыра доз. Шыпуртаяс кöтöдiсны винаöн губка, сэсся иссоп бедь помö сатшкöмöн матыстiсны сiйöс Исуслы вомдорас.
43019030	Винасö видлöм бöрын Исус шуис: «Ставсö вöчöма!» Сэсся нёровтiс юрсö да лэдзис ловсö.
43019031	Ставыс тайö вöлi Ыджыд лунлы паныд лунö. Юдейяслöн веськöдлысьяс эз кöсйыны, медым шойясыс колисны крестын öшавны шойччан лун кежлö, öд матыстчис Ыджыд лун. Та вöсна корисны Пилатöс, медым тшöктiс чегъявны тувъялöмаяслысь кокчöр лыяссö да лэдзны найöс крест вылысь.
43019032	Шыпуртаяс локтiсны да чегъялiсны Исускöд орччöн тувъялöмаяслысь кокчöр лыяссö.
43019033	Исус дiнö матыстчöм бöрын найö аддзисны, мый Сiйö кулöма нин. Та вöсна кокчöр лыяссö Сылысь эз чегъявны.
43019034	Шыпуртаяс пиысь öти бытшкис Исуслы шынас ордлы костас, сэтысь чепöсйис вир да ва.
43019035	Тайöс аддзылысь висьталö та йылысь, медым тi эскинныд. Öд сылöн висьталöмыс веськыд. Сiйö тöдö, мый висьталö збыльсö.
43019036	Ставыс артмис Гижöдыс серти: «Сылысь лысö оз ло чегъялöма».
43019037	Мöдлаын тшöтш гижöма: «Кутасны видзöдны Сы вылö, кодöс бытшкасны».
43019038	Аримафея карысь Öсип вöлi Исуслöн гуся велöдчысь, öд сiйö полiс юдейяслöн веськöдлысьясысь. Сiйö мунiс Пилат дiнö да корис Исуслысь шойсö. Пилат тшöктiс босьтны. Öсип мунiс да босьтiс Исуслысь шойсö.
43019039	Сэтчö локтiс тшöтш Никодим, кодi водзынджык волiс Исус дiнö войнас. Сiйö вайис комын кило кымын смирнаысь да алоэысь вöчöм мавтас.
43019040	Найö босьтiсны Исуслысь шойсö да гартыштiсны сiйöс дзебан дöраö, кодöс вöлi кöтöдöма чöскыд дука мавтасöн. Тадзи дзеблiсны юдейяс кулöмаясöс.
43019041	Исусöс тувъяланiнсянь матын вöлi сад йöр, сэнi вöлi выль дзебанiн. Сэтчö некодöс на эз дзеблыны.
43019042	Матыстчис юдейяслöн шойччан лун, та вöсна Исуслысь шойсö пуктiсны тайö дзебанiнас, öд дзебанiныс вöлi матын.
43020001	Шойччан лун бöрын асъя рöмыдас Магдала Марья локтiс дзебанiнö. Сiйö аддзис: изсö вöлi вештöма пыранiнсьыс.
43020002	Сэки котöртiс Симон-Петыр дiнö да мöд велöдчысь дiнö, кодi вöлi муса Исуслы, да шуис налы: «Господьтö нуöмаöсь дзебанiнсьыс, но огö тöдöй, кытчö Сiйöс пуктöмаöсь».
43020003	Петыр мöд велöдчыськöд мöдöдчисны дзебанiнас.
43020004	Найö кыкнанныс котöртiсны. Мöд велöдчысьыс котöртiс Петырысь тэрыбджыка да водзджык воис дзебанiн дорас.
43020005	Сiйö копыртчис да аддзис дзебан дöраяссö, но пытшкас эз пыр.
43020006	Сы бöрся локтiс Симон-Петыр, пырис дзебанiнас да аддзис сэтысь дзебан дöраяссö.
43020007	Юрсö гартыштан чышъянсö вöлi тубыртöма, да куйлiс мöдлаын, дöраясысь торйöн.
43020008	Дзебанiнас пырис тшöтш мöд велöдчысьыс, кодi водзджык воис. Сiйö аддзис тайöс да эскис.
43020009	Öд найö эз на гöгöрвоны Гижöдсьыс, мый Исус ловзяс.
43020010	Сэсся велöдчысьяс бöр мунiсны гортаныс.
43020011	Марья бöрдiгтыр сулалiс дзебанiн дорас. Бöрдiгмозыс сiйö копыртчöмöн видзöдлiс дзебанiн пытшкас
43020012	да аддзис сэтысь еджыд паськöма кык анделöс. Öтиыс пукалiс шой вöвлöминас юрладорас, а мöдыс – кокладорас.
43020013	Найö юалiсны: «Аньöй, мыйла тэ бöрдан?» Марья вочавидзис: «Нуöмаöсь менсьым Господьöс, и ог тöд, кытчö Сiйöс пуктöмаöсь».
43020014	Тайöс шуöм бöрын Марья бергöдчис бöрланьыс да аддзис сулалысь Исусöс, сöмын эз тöд Сiйöс.
43020015	Исус юалiс: «Аньöй, мыйла тэ бöрдан? Кодöс корсян?» Марья чайтiс, мый сыкöд сёрнитö сад йöрын уджалысь, да шуис сылы: «Ыджыдöй, тэ кö петкöдiн Сiйöс, висьтав, кытчö пуктiн. Ме босьта Сiйöс».
43020016	Исус шуис: «Марья!» Марья бергöдчис да шуис: «Раввуни!» Тайö лоö: «Велöдысьöй!»
43020017	Исус шуис сылы: «Эн инмöдчы Ме дiнö, Ме öд эг на кыпöдчы Батьöй дiнö. Мун Менам вокъяс дiнö да висьтав налы: Ме кыпöдча Аслам Батьöй да тiян Батьныд дiнö, Аслам Енмöй да тiян Енныд дiнö».
43020018	Магдала Марья мунiс да юöртiс велöдчысьяслы, мый аддзылiс Господьöс, да висьталiс налы Исуслысь кывъяссö.
43020019	Шойччан лун бöрын рытнас велöдчысьяс чукöртчисны öтлаö. Найö полiсны юдейяслöн веськöдлысьясысь да йигналiсны öдзöсъяссö. Виччысьтöг локтiс Исус, сувтiс на шöрö да шуис: «Лöнь олöм тiянлы!»
43020020	Тайöс шуöм бöрын Сiйö петкöдлiс налы Ассьыс кисö да ордлыяссö. Господьöс аддзигöн велöдчысьяс долыдмисны.
43020021	Исус шуис налы мöдысь: «Лöнь олöм тiянлы! Кыдзи Бать мöдöдiс Менö, сiдзи Ме мöдöда тiянöс».
43020022	Тайöс шуöм бöрын Сiйö пöльыштiс налань да шуис: «Сибöдöй Вежа Лолöс.
43020023	Кодлысь мыжъяссö прöститанныд, сiйöс лоö прöститöма. Кодлысь онö прöститöй, сы вылö мыжыс коляс».
43020024	Исус волiгöн дас кыксьыс öти, Двöйнипöв Фома, эз вöв накöд.
43020025	Мукöд велöдчысьыс висьталiсны сылы: «Ми аддзылiм Господьöс». Фома воча шуис: «Ог кö аддзыв кисьыс кöрттув дойяссö да ог пуктыв сэтчö чуньöс, да ог кö пуктыв ассьым киöс сылы ордлыас, ог эскы».
43020026	Вежон мысти велöдчысьясыс бара вöлiны керкаынöсь, Фома тшöтш вöлi накöд. Öдзöсъясыс вöлiны йиганаöсь. Исус сувтiс на шöрö да шуис: «Лöнь олöм тiянлы!»
43020027	Сэсся шуис Фомалы: «Нюжöдлы чуньтö да видзöдлы Менсьым киöс. Нюжöдлы китö да пуктыв Менам ордлыö. Эн ло эскытöмöн, но ло эскысьöн».
43020028	Фома вочавидзис: «Господьöй, менам Енмöй!»
43020029	Исус шуис сылы: «Тэ эскан, Менö аддзылiн да. Шудаöсь найö, кодъяс оз аддзыны, но эскöны!»
43020030	Исус вöчис велöдчысьясыс дырйи уна мукöд шензьöданатор. На йылысь абу гижöма тайö небöгас.
43020031	Тайöс гижöма, медым тi эскинныд, мый Исус эм Кристос, Ен Пи. Эсканныд кö, Сылöн нимыс пыр тiянлы вичмас олöм.
43021001	Та бöрти Исус петкöдчис велöдчысьясыслы Тиверия ты дорын. Сiйö петкöдчис тадзи.
43021002	Симон-Петыр, Двöйнипöв Фома, Галилеяса Канаысь Нафанаил, Зеведейлöн пияныс да нöшта кык велöдчысь вöлiны öтлаынöсь.
43021003	Симон-Петыр шуис: «Ме муна чери кыйны». Сылы шуисны: «Ми тшöтш тэкöд мунам». Найö дзик пыр пуксисны пыжö да петiсны ва вылö. Сiйö войнас налы нинöм эз шед.
43021004	Водз асывнас Исус сулалiс вадорас. Велöдчысьясыс эз тöдны Сiйöс.
43021005	Исус юалiс налысь: «Ёртъясöй, шедiс-ö тiянлы чериныд?» Найö шуисны: «Эз».
43021006	Исус шуис: «Чöвтöй тывнытö пыж веськыдладорас, сэки шедас». Найö чöвтiсны. Чериыс шедiс сэтшöм уна, весиг васьыс тывсö эз вермыны кыскыны.
43021007	Сэки велöдчысьыс, кодi вöлi муса Исуслы, шуис Петырлы: «Тайö Господь». Симон-Петыр сэки вöлi пöрччысьöма. Кор кылiс, мый тайö Господь, сiйö öдйö пасьтасис да чеччыштiс ваас.
43021008	Мукöд велöдчысьыс локтiсны пыжнас да кыскисны чери тыра тывсö. Найö вöлiны матынöсь вадорсяньыс, воськов кыксё сайын.
43021009	Вадорас матыстчöм бöрын öгыръяс вылысь аддзисны чери, орччöн вöлi нянь.
43021010	Исус шуис налы: «Вайыштöй кыйöм черинытö».
43021011	Симон-Петыр мунiс да кыскис му вылас тывсö. Сэнi тырыс вöлi гырысь чери. Чериыс вöлi сё ветымын куим, но тывйыс эз косяссьы.
43021012	Исус шуис налы: «Локтöй, сёйöй». Велöдчысьясыс эз лысьтны юавны Сылысь: «Кодi Тэ?» Найö тöдiсны, мый Сiйö Господь.
43021013	Исус локтiс, босьтiс нянь да сетiс сiйöс велöдчысьясыслы, сетiс тшöтш черисö.
43021014	Тайö вöлi коймöдысь нин, кор Исус петкöдчис Аслас велöдчысьяслы ловзьöм бöрас.
43021015	Сёйöм бöраныс Исус шуис Симон-Петырлы: «Симон, Ионалöн пи, мусаджык-ö Ме тэныд налы дорысь?» Петыр шуис Сылы: «Мусаджык, Господьöй! Тэ тöдан, мый Тэ меным муса». Исус шуис сылы: «Йирсьöд Менсьым баляясöс».
43021016	Сэсся мöдысь юалiс Петырлысь: «Симон, Ионалöн пи, муса-ö Ме тэныд?» Петыр шуис Сылы: «Муса, Господьöй. Тэ тöдан, мый Тэ меным муса». Исус шуис сылы: «Видз Менсьым ыжъясöс».
43021017	Сэсся коймöдысь юалiс: «Симон, Ионалöн пи, муса-ö Ме тэныд?» Петыр шогö усис, мый Исус коймöдысь юалiс сылысь: «Муса-ö Ме тэныд?» Сiйö вочавидзис: «Господьöй, Тэ ставсö тöдан. Тэ тöдан, мый Тэ меным муса». Исус шуис сылы: «Йирсьöд Менсьым ыжъясöс.
43021018	Веськыда, веськыда висьтала тэныд: том дырйиыд тэ ачыд вöнясьлiн да ветлiн, кытчö кöсйин. Пöрысьмöм бöрад нюжöдан китö, сэки мöд тэнö вöньöдас да нуöдас, кытчö он кöсйы».
43021019	Тайöс висьталöмнас Исус сетiс тöдны, кутшöм ногöн ковмас кувны Петырлы да нимöдны Енмöс. Сэсся шуис Петырлы: «Лок Ме бöрся».
43021020	Петыр бергöдчис бöрланьыс да аддзис: на бöрся локтiс сiйö велöдчысьыс, кодi вöлi муса Исуслы. Рытъя сёйигöн Исуслы морöс бердас топöдчöмöн буретш сiйö юавлiс: «Господьöй, кодi нö Тэнö вузалас?»
43021021	Сiйöс аддзигöн Петыр юалiс Исуслысь: «Господьöй, а сiйöс мый виччысьö?»
43021022	Исус шуис Петырлы: «Ме кö кöсъя, медым сiйö олiс Менам локтöдз, мый тэ майшасян та вöсна? Тэ лок Ме бöрся».
43021023	Та вöсна эскысьяс пöвстын паськалiс сёрни, мый тайö велöдчысьыс оз кув. Исус эз шу Петырлы, мый тайö велöдчысьыс оз кув. Сiйö шуис сöмын: «Ме кö кöсъя, медым сiйö олiс Менам локтöдз, мый тэ майшасян та вöсна?»
43021024	Буретш сiйö велöдчысьыс висьталö та йылысь да гижис тайöс. Ми тöдам, мый сылöн висьталöмыс веськыд.
43021025	Уна мукöдтор на вöчис Исус. Но гижны кö та йылысь ставсö, сэки, ме чайта, муюгыдас эськö эз тöр та мында небöгыс. Аминь.
44001001	Воддза небöгас, дона Феофил, ме гижи тэныд ставсö, мый Исус вöчис да мыйö велöдiс водзысяньыс
44001002	сiйö лунöдзыс, кор кыпöдчис енэжö. Кыпöдчытöдзыс на Сiйö Вежа Ловсянь сетiс Аслас бöрйöм апостолъяслы тшöктöмъяс.
44001003	Сьöкыда кулöм бöрас Сiйö уна эскöданторйöн петкöдлiс налы, мый Сiйö ловзис. Нелямын лун чöж Сiйö петкöдчывлiс да висьтавлiс Енлöн Юралöм йылысь.
44001004	Апостолъяскöд öтлаын сёйигöн Исус шуис: «Ерусалимысь энö мунöй. Виччысьöй Батьлысь кöсйысьöмасö, мый йылысь Ме висьтавлi тiянлы.
44001005	Иоан пыртiс ваöн, но кымынкö лун мысти тiянöс лоö пыртöма Вежа Лолöн».
44001006	Чукöртчöмаяс юалiсны Исуслысь: «Господьöй, он-ö тайö кадö Тэ бöр сувтöд Израильлы юралöмсö?»
44001007	Сiйö вочавидзис: «Абу тiян мог тöдны кадъяс йылысь, Бать индö кадъяссö.
44001008	Но кор лэччас тiян вылö Вежа Лов, тiянлы лоö сетöма вын. Сэки понданныд висьтавлыны Ме йылысь Ерусалимын, став Юдеяын, Самарияын да став му пасьталаыс».
44001009	Тайöс висьталöм бöрын налöн син водзын Исус кыпöдчис енэжö, да кымöрыс вевттис Сiйöс.
44001010	Найö синнысö эз лэдзлыны енэжысь, пыр видзöдiсны Сылысь ылыстчöмсö. Виччысьтöг на водзö сувтiсны еджыд паськöма кык морт.
44001011	Найö шуисны: «Галилея войтыр, мый тi сулаланныд да видзöданныд енэжас? Тi асланыд синмöн аддзылiнныд Исуслысь енэжö кыпöдчöмсö, тадзикöн Сiйö бöр локтас».
44001012	Сэсся найö бöр мунiсны Ерусалимö Олив керöсысь, тайö керöсыс вöлi верст ылнаын Ерусалимсянь.
44001013	Локтöм бöраныс найö пырисны керкаö да кольччисны сэнi вылыс судтаас. Тайö вöлiны: Петыр, Яков, Иоан, Öндрей, Филип, Фома, Варфоломей, Матвей, Алфей Яков, Симон Зилот да Яков Иуда.
44001014	Найö ставныс аньяскöд, Исуслöн вокъяскöд да Сылöн Мария мамыскöд öти сьöлöмöн дугдывтöг кевмысисны.
44001015	Сiйö лунъясö чукöртчис сё кызь гöгöр велöдчысь. На шöрö сувтöмöн Петыр шуис:
44001016	«Вокъясöй, Гижöдыслы колö вöлi инны. Öд Давид пыр на Вежа Лов висьтавлiс Иуда йылысь, кодi вайöдiс Исус дiнö Сiйöс босьтысьясöс.
44001017	Иуда вöлi миян пиысь öти, сiйöс миянöс моз тшöтш вöлi бöрйöма кесъявны.
44001018	Лёк уджсьыс босьтöм сьöм вылас сiйö ньöбис му. Сэнi лёк ногöн уси, кынöмыс потi, весиг гырк пытшкöсыс ортсö петiс.
44001019	Та йылысь тöдмалiс став Ерусалимыс. Та вöсна муыслы сетiсны Акелдама ним, мый лоö: вир му.
44001020	Псалом небöгын гижöма: "Сылöн оланiныс мед кушмас, мед оз ло сэнi олысьыс". Нöшта гижöма: "Сылысь кесъялöмсö мед босьтас мöд".
44001021	Та вöсна миянлы колö бöрйыны öтиöс на пиысь, кодъяс вöлiны миянкöд да Господь Исускöд
44001022	Иоанлöн пыртöмсянь Исуслöн енэжö кыпöдчытöдзыс. Мед тайö мортыс сэсся миянкöд тшöтш висьталас Исуслöн ловзьöм йылысь».
44001023	Сэки вöзйисны кыкöс: Öсип-Варсаваöс, кодöс шуисны Юстöн, да Матфийöс.
44001024	Кевмысиганыс шуисны: «Господьöй, Тэ быдöнлысь тöдан сьöлöм. Инды тайö кык пытшсьыс Ассьыд бöрйöматö,
44001025	медым сiйö тшöтш кесъялiс да вöчис апостоллысь уджсö, öд Иуда кежис таысь да мунiс сэтчö, кöнi сылы колö лонысö».
44001026	Сэсся пудъясисны на вöсна. Пудйыс уси Матфийлы, сiйöс и индiсны дас кыкöд апостолнас.
44002001	Воис Ветымынöд лун. Найö ставныс вöлiны öтлаынöсь да öти сьöлöмаöсь.
44002002	Виччысьтöг енэжсянь кылiс ыджыд тöвнырлöн кодь шы. Шыыс тыртiс ставнас керкасö, кöнi найö пукалiсны.
44002003	Найö аддзисны ыпъялысь би кывъяс. Тайö би кывъясыс торъялiсны да лэччисны быдöн вылö.
44002004	Сэки ставныс найö тырисны Вежа Лолöн да пондiсны сёрнитны мукöд кывъяс вылын, кыдзи Лов сетiс налы висьтавнысö.
44002005	Тайö кадö Ерусалимын вöлiны му пасьталаысь воöм вежавидзысь юдейяс.
44002006	Тайö шыыс вылö чукöртчис уна йöз. Найöс шемöс босьтiс, öд быдöн кылiс ас кыв вылас сёрни.
44002007	Ставныс шензьöмöн шензисны да ас костаныс шуалiсны: «Абу-ö сёрнитысьясыс ставныс Галилеяысьöсь?
44002008	Быдöн тай нö ми кылам ас чужан кывнымöс?
44002009	Ми öд уналаысь воим: Парфияысь, Мидияысь, Еламысь, Месопотамияысь, Юдеяысь, Каппадокияысь, Понтысь, Асияысь,
44002010	Фригияысь, Памфилияысь, Египетысь, Римысь да Ливияса Киринея бердысь. Кодсюрö миян пöвстысь чужöмсяньныс юдейяс, а кодсюрö юдей эскöмö бергöдчöмаяс.
44002011	Нöшта эмöсь танi Критысь да Аравияысь локтысьяс. Быдöн тай нö ми асланым кыв вылын Енлöн ыджыд уджъяс йылысь кылам».
44002012	Ставныс шензисны да шöйöвошöмöн öта-мöдныслысь юасисны: «Мый нö тайö?»
44002013	А мукöдыс сералiсны, юмов винаысь пö коддзöмаöсь.
44002014	Петыр дас öтиыскöд сувтöмöн гораа шыасис: «Юдей войтыр да Ерусалимын мукöд олысьяс! Кывзöй менö да тöд выланыд босьтöй менсьым висьталöмöс.
44002015	Найö абу юöмаöсь, кыдзи тi чайтанныд, öд кадыс öкмыс час асыв.
44002016	Та йылысь Иоиль пророк на висьтавлiс:
44002017	– Бöръя лунъясö, – висьталö Ен, – кисьта Ассьым Лолöс быд морт вылö. Тiян пиянныд да нывъясныд пондасны пророкавны, зонъясныд кутасны аддзывны Енсянь петкöдчылöмъяс, а олöмаяс пондасны вöтавны збыльмана вöтъяс.
44002018	Сiйö лунъясö кисьта Ассьым Лолöс Аслам кесйöгъяс да кесйöг аньяс вылö, найö пондасны пророкавны.
44002019	Енэжсянь петкöдла шензьöданаторъяс, му вылын – индысьпасъяс: вир, би да тшын.
44002020	Шондiыс пемдас, тöлысьыс вирöн ойдас Господьлöн ыджыд да югыд луныс вотöдз.
44002021	И быдöн, кодi шыасяс Господь нимö, мездмас.
44002022	Израиль войтыр, кывзöй! Назаретса Исусöс сувтöдiс тiянлы Ачыс Енмыс. Сiйö петкöдлiс тайöс тiянлы шензьöданаторъясöн да индысьпасъясöн, кодъясöс вöчис тiян пöвстын Исус пыр. Тайöс тi асьныд тöданныд.
44002023	Енлöн шуöм серти Сiйöс вöлi сетöма тiян киö. Индöдтöг олысьяс киöн тi Сiйöс тувъялiнныд-виинныд.
44002024	Но Енмыс ловзьöдiс Сiйöс да мездiс кулöмыслöн вын улысь, öд кулöмыс эз вермы Сiйöс кутны.
44002025	Давид висьтавлiс Сы йылысь: – Господь быд кадö менам син водзын, Сiйö менам веськыдладорын, медым ме эг лигышмун.
44002026	Та вöсна сьöлöмöйлы долыд, кывйöй нимкодясьö, да менам вир-яйöй шойччö лача кутöмас.
44002027	Öд Тэ он коль менсьым лолöс адö, он сет Аслад вежалы аддзывны сiсьмöмсö.
44002028	Тэ петкöдлiн меным олöмыслысь туйсö, Аслад чужöмбан водзын Тэ тыртан менö нимкодьлунöн.
44002029	Вокъясöй! Кöсъя веськыда висьтавны тiянлы Давид айным йылысь. Сiйö кулiс да сiйöс гуалiсны, сылöн гуыс öнiя лунöдз на эм миян.
44002030	Давид вöлi пророкöн. Енмыс сылы кыв сетöмöн кöсйысис, мый пуксьöдас Давидлöн юралан пуклöсö сысянь чужысьöс – Кристосöс. Давид тöдiс тайöс,
44002031	öд сiйö сэки нин аддзис Кристослысь ловзьöмсö. Та йылысь сiйö висьталiс, мый Кристослöн лолыс оз коль адö да Сылöн шойыс оз аддзыв сiсьмöмсö.
44002032	Дзик тайö Исусöс Енмыс ловзьöдiс, и ми ставным тайöс аддзылiм.
44002033	Енмыс кыпöдiс Сiйöс да пуксьöдiс веськыдладорас. Батьсяньыс Сiйö босьтiс кöсйысьöм Вежа Лолöс да кисьтiс миян вылö, кыдзи тi öнi аддзанныд да кыланныд.
44002034	Давид эз кыпöдчы енэжас, сiйö сöмын висьталiс: – Господь шуис менам Господьлы: "Пукав Менам веськыдладорын,
44002035	кытчöдз ог пукты Тэнад кок улö Тэныд паныд мунысьясöс".
44002036	Бура тöдöй ставныд, Израиль войтыр: Ен пуктiс Господьöн да Кристосöн тайö Исусöс, кодöс тi тувъялiнныд».
44002037	Петырлöн кывъясыс вöрзьöдiсны йöзыслысь сьöлöмсö. Найö шуисны Петырлы да мукöд апостолъяслы: «Вокъяс, мый миянлы вöчнысö?»
44002038	Петыр шуис налы: «Бергöдчöй мыжъяссьыныд да пыртчöй Исус Кристос нимöн, медым Ен прöститас мыжъяснытö. Сэки Ен сетас тiянлы Вежа Лолöс.
44002039	Öд тайöс кöсйысьöма тiянлы, тiян ныв-пилы да став ылiсаыслы – дзик быдöнлы, кодöс корас Господь, миян Ен».
44002040	Тадзи унатор на Петыр висьталiс да ышöдöмöн шуалiс: «Мездысьöй тайö нэмса тшыксьöм йöзысь, мед эз су тiянöс мыждöмыс».
44002041	Унаöн долыдпырысь сибöдiсны сьöлöманыс Петырлысь кывъяссö да пыртчисны. Сiйö лунö öтувтчис эскысьяс дiнö куим сюрс гöгöр морт.
44002042	Эскысьяс став сьöлöмнас кутчысисны апостолъяслöн велöдöмö. Найö пыр öтлаын чукöртчывлiсны, чегисны нянь да кевмысисны.
44002043	Йöз пöвстын паськалiс полöм. Енмыс уна шензьöданатор да индысьпас петкöдлiс апостолъяс пыр Ерусалимын.
44002044	Эскысьяс олiсны öти сьöлöмöн, налöн ставыс вöлi öтувъя.
44002045	Найö вузавлiсны ассьыныс овмöс-эмбурнысö да сьöмсö юклiсны быдöнлы колана мында.
44002046	Быд лун найö öти сьöлöмöн чукöртчывлiсны крамö, а гортаныс чегисны нянь, сёйисны нимкодьпырысь да восьса сьöлöмöн.
44002047	Найö ставсьыс ошкисны Енмöс. Йöзыс найöс бурö пуктiсны, а Господь быд лун содтiс Вичкоö мездмöмаясöс.
44003001	Öтчыд кевмысян кадö куим часын Петыр да Иоан мунiсны крамö.
44003002	Сэнi вöлi чужöмсяньыс коктöм морт. Сiйöс быд лун вайлiсны крамö да пуксьöдлiсны сiдз шусяна "Мича öдзöс" дорö, медым сiйö корис пырысьяслысь.
44003003	Сiйö аддзис Петыр да Иоанлысь крамö пырöмсö да пондiс корны налысь.
44003004	Петыр да Иоан сюся видзöдлiсны сы вылö, сэсся Петыр шуис: «Видзöдлы миян вылö».
44003005	Сiйö синсö лэптiс на вылö да виччысис, оз-ö сетны мыйкö.
44003006	Петыр шуис: «Эзысь-зарни менам абу, но мый эм, сета тэныд. Назаретса Исус Кристос нимöн чеччы да ветлöдлы».
44003007	Петыр босьтiс сiйöс веськыд киöдыс да лэптiс. Дзик пыр вынсялiсны сылöн кокъясыс да пидзöсъясыс.
44003008	Сiйö чеччыштiгмоз сувтiс да кутiс ветлöдлыны, сэсся пырис накöд крамö. Сэнi чеччалöмöн ветлöдлiс да ошкис Енмöс.
44003009	Став йöзыс аддзылiсны сылысь ветлöдлöмсö да Енмöс ошкöмсö.
44003010	Йöзыс тöдiсны сiйöс, мый тайö сiйö корысьыс, кодi пукавлiс крамын "Мича öдзöс" дорын. Тайö лоöмторйыс ёна шензьöдiс йöзсö, да найöс полöм босьтiс.
44003011	Бурдысь эз вешйыв Петыр да Иоан дiнысь. Йöзыс шензигтыр чукöртчисны на дiнö Соломон йöрö.
44003012	Петыр аддзис тайöс да шуис йöзыслы: «Израиль войтыр, мый тi шензьöмöн видзöданныд миян вылö? Чайтанныд, ми ас вынöн тайöс вöчим да миян вежавидзöм понда сiйö ветлöдлö?
44003013	Öвраамлöн, Исааклöн да Яковлöн Ен, миян батьяслöн Ен, восьтiс Исус Пиыслысь дзирдлунсö. Тi вузалiнныд да соссинныд Исусысь Пилат водзын, Пилат öд кöсйис лэдзны Сiйöс.
44003014	Тi соссинныд Вежаысь да Веськыда Олысьысь, коринныд лэдзны морт виысьöс.
44003015	Тi олöм Сетысьöс виинныд, но Енмыс ловзьöдiс Сiйöс. Тайöс ми аддзылiм да висьталам та йылысь.
44003016	Исуслöн нимыс да Сылöн нимö эскöмыс ёнмöдiс тайö мортсö, кодöс тi öнi аддзанныд да бура тöданныд. Исус сетiс сылы эскöм, и тайö эскöмыс бурдöдiс сiйöс тiян син водзын.
44003017	Ме тöда, вокъяс, тi асланыд веськöдлысьяс моз вöчинныд тайöс гöгöрвотöг.
44003018	Енмыс водзвыв висьталiс Аслас пророкъяс пыр Кристослöн сьöкыд нуöмыс йылысь. И тайö инiс.
44003019	Бергöдчöй мыжъяссьыныд Енлань, медым Сiйö вештас тiянлысь мыжъяснытö.
44003020	Сэки Господь сетас тiянлы ловнытö выльмöдан кад, да мöдöдас тiянлы водзвыв бöрйöм Исус Кристосöс.
44003021	Енмыс босьтiс Сiйöс енэжас, и Сiйö лоö сэнi, кытчöдз ставсö оз ло лöсьöдöма воддза мозыс. Та йылысь важысянь Енмыс висьтавлiс Аслас вежа пророкъяс пыр.
44003022	Мöисей шулöма батьяслы: "Господь, тiян Ен, менö моз сувтöдас асланыд вокъяс пöвстысь Пророкöс. Кывзысьöй Сылысь быдторйын, мый шуас.
44003023	Кодi оз кывзысь тайö Пророкыслысь, сiйöс бырöдасны Ас войтырыс пöвстысь".
44003024	Самуил да сы бöрти став мукöд пророкыс тшöтш водзвыв висьтавлiсны тайö лунъясыс йылысь.
44003025	Тi пророкъяслöн ныв-пи, тiянлы вуджö йитöдыс, кодöс Ен кöрталiс тiян батьяскöд, кор шуис Öвраамлы: "Тэсянь чужысь пыр вуджас бурсиöмыс му вылын быд войтырлы".
44003026	Ен ловзьöдiс Ассьыс Писö, Исусöс, да мöдöдiс Сiйöс медводз тiян дiнö, медым лёксьыс бергöдчöм бöраныд бурсины тiянöс».
44004001	Кор Петыр да Иоан сёрнитiсны йöзыскöд, на дiнö матыстчисны попъяс, крам видзысьяслöн веськöдлысьыс да саддукейяс.
44004002	Найö скöралiсны, мый апостолъяс велöдöны йöзсö да висьтавлöны, Исус пö ловзис, и кулöмаяс пö тшöтш ловзясны.
44004003	Сэки найö босьтiсны Петырöс да Иоанöс да йöртiсны асылöдзыс дзескыдiнö, öд вöлi рыт нин.
44004004	А кывзысьяс пöвстысь унаöн эскисны да вокъяслöн лыдыс содiс вит сюрсöдз.
44004005	Мöд луннас чукöртчисны Ерусалимö юдейяслöн веськöдлысьяс, пöрысьяс да Индöдö велöдысьяс.
44004006	Сэнi вöлiны тшöтш Аннас аркирей, Каиаф, Иоан, Öльöксандр да аркирей рöдвужысь мукöдъяс.
44004007	Найö сувтöдiсны апостолъясöс шöрас да юалiсны: «Кутшöм вынöн да код нимöн тi тайöс вöчинныд?»
44004008	Сэки Петыр, кодi вöлi тырöма Вежа Лолöн, шуис налы: «Войтырлöн веськöдлысьяс да Израильлöн пöрысьяс!
44004009	Миянлысь кö талун тi коранныд воча кыв, мый ми бурдöдiм висьысь мортöс да сылы бур вöчим,
44004010	кывзöй да тöдöй, тi да став Израиль войтыр: ми вöчим тайöс Назаретса Исус Кристос нимöн. Бурсö вöчим Исуслöн вын отсöгöн, и тайö мортыс сулалö тiян водзын дзоньвидза. Тi тувъялiнныд Сiйöс крестö, но Енмыс ловзьöдiс.
44004011	Сiйö – из, кодöс тi, керка лэптысьяс, шыбитiнныд. Но тайö изйыс лоис пельöс изйöн. И абу мöд Мездысьыс,
44004012	да абу сетöма йöзлы енэж улас мöд нимсö, код пыр миянлы позьö мездмыны».
44004013	Кор йöзыс аддзисны Петыр да Иоанлысь повтöмлунсö да казялiсны, мый найö велöдчытöм йöз, ёна шензисны. Гöгöрвоисны, мый найö вöлöмаöсь Исускöд.
44004014	Но накöд сулалысь бурдöм мортöс аддзигöн нинöм паныд шуны эз вермыны.
44004015	Сэсся тшöктiсны петавны найöс, асьныс пондiсны сёрнитны ас костаныс:
44004016	«Мый кутам вöчны тайö йöзыскöд? Öд став Ерусалимыс тöдö налысь шензьöданатор вöчöмсö, ми огö вермöй соссьыны таысь.
44004017	Медым юöрыс водзö эз паськав войтырным пöвстын, чорыда öлöдам найöс, медым эз висьтавлыны Исус йылысь».
44004018	Сэсся бöр корисны апостолъясöс да тшöктiсны, мед дугдасны висьтавлыны да велöдны Исус йылысь.
44004019	Петыр да Иоан воча шуисны налы: «Мöвпыштлöй асьныд, бур-ö тайö Ен водзын, ми кö Енмöс дорысь ёнджыка кутам кывзыны тiянöс.
44004020	Ми огö вермöй чöв овны сы йылысь, мый аддзылiм да кывлiм».
44004021	Чорыда чирыштöм бöрын веськöдлан котыр лэдзис апостолъясöс. Йöз вöснаыс эз вермыны мыждыны найöс, öд ставныс ошкисны Енмöс тайö лоöмторсьыс.
44004022	Шензяна ногöн бурдöм мортлы вöлi нелямын сайö арöс.
44004023	Дзескыдiнысь петöм бöрын Петыр да Иоан мунiсны вокъясныс дiнö. Сэнi найö висьталiсны аркирейяслöн да пöрысьяслöн öлöдöм йылысь.
44004024	Найöс кывзöм бöрын ставныс öтвылысь шыасисны Ен дiнö: «Енмöй, Ыджыдöй, Тэ вöчин енэжсö и мусö, васö да ставсö, мый сэнi эм!
44004025	Миян Давид батьным пыр, Тэнад кесъялысь пыр, Тэ Вежа Ловнад шуин: – Мыйысь скöралöны ентöдтöмъяс, мыйла мöвпалöны ковтöмторсö войтыръяс?
44004026	Юралысьяс öтувтчöны, мувывса öксыяс сувтöны Господьлы да Сылöн Кристослы паныд.
44004027	Тайö карас Ирöд да Понтий Пилат збыльысь öтувтчисны ентöдтöмъяскöд да Израиль войтыркöд, сувтiсны Тэнад Мавтыштöмалы, Тэнад вежа Исус Пиыдлы паныд.
44004028	Найö олöмö пöртiсны Тэнсьыд водзвыв шуöмтö да вына лöсьöдöмтö.
44004029	Öнi, Господьöй, видзöдлы налöн повзьöдлöм вылö, отсав Аслад кесйöгъяслы повтöг висьтавны Тэнсьыд кывтö.
44004030	Нюжöд китö, медым висьысьяс Тэнад вежа Исус Пи нимöн бурдасны, шензьöданаторъяс да индысьпасъяс тыдовтчасны».
44004031	Кевмысьöм бöрас чукöртчанiнын муыс вöрзис. Ставныс тырины Вежа Лолöн да повтöг пондiсны висьтавны Енлысь Кывсö.
44004032	Эскысьяс ставныс вöлiны öти лолаöсь да öти сьöлöмаöсь. Некод ассьыс эмбурсö эз лыддьы асласöн, ставыс налöн вöлi öтувъя.
44004033	Апостолъяс ыджыд вынöн висьтавлiсны Господь Исус Кристослöн ловзьöм йылысь. Енлöн ыджыд буралöмыс вöлi ставныс вылын.
44004034	Налы ставыс вöлi тырмана. Кодлöн вöлi керка, видз-му, найö вузалiсны, да сьöмсö вайисны
44004035	апостолъяслы, а найö быдöнлы юклiсны тырмымöн.
44004036	Ёсей, Кипрын чужлöм левит, кодöс апостолъяс шуисны Варнава нимöн, мый лоö: бурöдысь,
44004037	тшöтш вузалiс ассьыс видз-мусö да вайис сьöмсö апостолъяслы.
44005001	Ананий нима морт Сапфира гöтырыскöд вузалiс овмöссö.
44005002	Босьтöм сьöмсьыс Ананий мыйтакö торйöдiс аслыс, гöтырыс тшöтш тöдiс та йылысь. Коляссö Ананий вайис апостолъяслы.
44005003	Петыр шуис сылы: «Ананий, мыйла тэ лэдзин сöтанаыслы ыджыдавны сьöлöмад? Вузалöм муыдлысь донсö дзебöмнад тэ пöръялiн Вежа Лолöс.
44005004	Эз öмöй ас киад вöв овмöсыд да босьтöм сьöмыд? Мыйла тэ лэдзин тайö лёк уджсö сьöлöмад? Тэ эн мортöс пöръяв, тэ пöръялiн Енмöс».
44005005	Тайöс кылöм бöрын Ананий усис да сылöн лолыс петiс. Та йылысь кывлысьясöс ставнысö ыджыд полöм босьтiс.
44005006	Том йöз пасьтöдiсны Ананийöс дзебан паськöмöн, сэсся петкöдiсны да гуалiсны сiйöс.
44005007	Час куим мысти локтiс Ананийлöн гöтырыс, дерт, лоöмтор йывсьыс сiйö нинöм эз тöд.
44005008	Петыр юалiс сылысь: «Висьтав меным, та донысь-ö мутö вузалiнныд?» Сiйö шуис: «Та донысь».
44005009	Петыр шуис: «Мыйла нö сёрнитчöмныд пöрйöдлыны Господьлысь Ловсö? Кылан-ö öдзöс сайысь кок шыяссö? Тэнсьыд верöстö гуалысьяс локтöны, öнi тэнö тшöтш петкöдасны».
44005010	Дзик пыр Сапфира усис Петыр кок дорö да сылöн лолыс петiс. Пырысьяс аддзисны сiйöс кулöмаöн, сэки петкöдiсны да гуалiсны сiйöс верöсыскöд орччöн.
44005011	Ыджыд полöм босьтiс став эскысьясöс да быдöнöс, кодi та йылысь кывлiс.
44005012	Уна шензьöданатор индысьпасъясöн вöчисны апостолъяс йöз пöвстын. Эскысьяс öти сьöлöмöн чукöртчывлiсны Соломон йöрö.
44005013	Йöзыс полiсны öтувтчыны накöд, но ошкисны найöс.
44005014	Тадзи Господьлы эскысьяслöн лыдыс пыр содiс, на пöвстын вöлiны айулов и аньяс.
44005015	Йöзыс петкöдлiсны висьысьясöс вольпасьнас ывлаö да водтöдавлiсны туй бокö, медым мунiгас Петырлöн вуджöрыс веськалiс на вылö.
44005016	Уна йöз волiс Ерусалимö матiгöгöр каръясысь. Найö вайöдлiсны висьысьясöс да пеж лолöн кутöмаясöс. И ставныс найö бурдiсны.
44005017	Аркирейлöн да сы дор сулалысь саддукейяслöн чужис ыджыд лöглун апостолъяс дiнö.
44005018	Найö босьтiсны апостолъясöс да йöртiсны дзескыдiнö.
44005019	Войнас Господьлöн андел восьтiс дзескыдiнысь öдзöсъяссö да петкöдiс найöс сэтысь. Сiйö шуис налы:
44005020	«Мунöй крамö да висьталöй йöзыслы тайö выль олöм йывсьыс ставсö».
44005021	Апостолъяс кывзысисны да асывводзнас мунiсны крамö, сэнi пондiсны велöдны. Сiйö кадас аркирей аслас йöзкöд корис веськöдлан котыр да Израиль войтырлысь пöрысьясöс, сэсся найö тшöктiсны вайöдны дзескыдiнысь апостолъясöс.
44005022	Дзескыдiнö воöм мысти мöдöдöмаяс эз аддзыны найöс. Найö бöр локтiсны да юöртiсны:
44005023	«Ми асланым синмöм аддзылiм, дзескыдiнсö вöлi бура йигналöма, и öдзöс водзас сулалiсны видзысьяс. Но кор ми восьтiм, некодöс эгö аддзöй сэтысь».
44005024	Тайöс кылöмысь крам видзысьяслöн веськöдлысь да аркирейяс шай-паймунiсны, кыдзи пö тайö вермис лоны.
44005025	Сэки локтiс öти морт да висьталiс, дзескыдiнö йöртöмаясыд пö крамынöсь, йöзсö велöдöны.
44005026	Крам видзысьяслöн веськöдлысь мунiс аслас йöзкöд да вайöдiс апостолъясöс. Но найöс эз вöрöдны, йöзсьыс полiсны, öд найöс асьнысö вермисны изъявны.
44005027	Апостолъясöс вайöдiсны да сувтöдiсны веськöдлан котыр водзö. Аркирей юалiс налысь:
44005028	«Ми öмöй эгö чорыда öлöдлöй тiянöс тайö нимнас велöдöмысь? Став Ерусалимсö шызьöдiнныд асланыд велöдöмöн, нöшта миянöс мыжданныд сiйö Мортсö виöмысь».
44005029	Петыр да мукöд апостолъяс вочавидзисны: «Мортыслы ёнджыка колö кывзыны Енмöс, а оз мортöс.
44005030	Миян батьяслöн Ен ловзьöдiс Исусöс, кодöс тi öшöдiнныд пу вылö да виинныд.
44005031	Ен пуксьöдiс Сiйöс Аслас веськыдладорö Юрнуöдысьöн да Мездысьöн, медым Израиль вермис бергöдчыны мыжъяссьыс да босьтны прöститöмсö.
44005032	Ми тöдам тайöс, та вöсна и висьталам. Висьталö та йылысь тшöтш Вежа Лов, кодöс Енмыс сетö Сылысь кывзысьысьяслы».
44005033	Тайöс кылöм бöрын став веськöдлан котырыс пузис скöрысла, найö дасьöсь вöлiны вины апостолъясöс.
44005034	Сэки сувтiс веськöдлан котырысь Гамалиил нима фарисей, Индöдö велöдысь, кодöс пыдди пуктiсны став йöзыс. Сiйö тшöктiс кад кежлö петкöдны сэтысь апостолъясöс.
44005035	Сэсся шуис веськöдлан котырлы: «Израиль войтыр! Энö тэрмасьöй тайö йöзыскöд мыйкö вöчны.
44005036	Та водзвылын, эз на ёна важöн, кыпöдчылiс Февдас, асьсö сiйö зэв ыджыдöн лыддис. Сы бöрся мунiс нёльсё гöгöр морт. Но сiйöс виöм бöрын сы бöрся мунысьяс ставныс разалiсны-вошисны.
44005037	Та бöрти вöлi йöз лыд пасъялöм, буретш сэки кыпöдчис Галилеяысь Иуда. Ас бöрсяыс сiйö бура уна йöзöс кыскис. Но сiйö кулiс, и сы бöрся мунысьяс ставныс разалiсны.
44005038	Öнi кöсъя шуны тiянлы: öвсьöй тайö йöзсьыс, лэдзöй найöс. Мортсянь кö тайö уджыс, сiйö киссяс,
44005039	а Енсянь кö, тi онö вермöй кисьтнысö. Видзчысьöй, мед энö лоöй Енлы паныд мунысьясöн».
44005040	Веськöдлан котыр кывзысис Гамалииллысь. Сэки корисны апостолъясöс да чорыда öлöдiсны, медым эз висьтавлыны Исус йылысь, сэсся нöйтöм бöрын лэдзисны найöс.
44005041	Веськöдлан котыр дорысь апостолъяс мунiсны долыдпырысь, öд Господь Исуслöн ним вöсна найö шогмисны увтыртöм туйö.
44005042	Быд лун крамын да гортъясаныс найö велöдiсны да висьтавлiсны Исус Кристос йылысь Бур Юöр.
44006001	Велöдчысьяслöн лыдыс лунысь-лун содiс. Грек кывйöн сёрнитысь юдейяс пондiсны шуасьны сэтчöс олысь юдейяс вылö, мыйла пö быдлунъя коланатор юклiгöн öтдортанныд миянлысь дöваясöс.
44006002	Сэки дас кык апостол корисны став велöдчысьсö да шуисны налы: «Миянлы абу бур кольны Енлысь Кывсö да сёян-юан вöсна тöждысьны.
44006003	Та вöсна, вокъяс, бöрйöй ас пöвстсьыныд сизим мортöс, кодъяс мывкыдаöсь да тырöмаöсь Вежа Лолöн. Найöс пуктам тайö уджсö вöчны.
44006004	Асьным ми водзö пондам кевмысьны да висьтавлыны Енлысь Кывсö».
44006005	Тайö вöзйöмыс ставныслы воис сьöлöм вылас. Бöрйисны Степанöс, сiйö вöлi зумыд эскöма да тырöма Вежа Лолöн. Нöшта бöрйисны Филипöс, Прокорöс, Никанорöс, Тимонöс, Парменöс да Антиокияысь Николайöс, кодi вöлi бергöдчöма юдей эскöмö.
44006006	Найöс сувтöдiсны апостолъяс водзö. Апостолъяс на вылö кинысö пуктылöмöн кевмысисны на вöсна.
44006007	Енлöн Кывйыс паськалiс да велöдчысьяслöн лыдыс Ерусалимын ёна содiс, весиг попъяс унаöн кутiсны эскыны.
44006008	Степан вöлi тырöма Енсянь вынöн да эскöмöн, сiйö вöчис йöз пöвстын ыджыд шензьöданаторъяс.
44006009	Киринеяысь да Александрияысь сiдз шусяна вöвлöм кесйöгъяслöн синагогаысь кодсюрö, нöшта Киликияысь да Асияысь кодсюрö панiсны вен Степанкöд.
44006010	Степан сёрнитiс ыджыд мывкыдлунöн да Лов вынöн, та вöсна эз вермыны венны сiйöс.
44006011	Сэки найö кодсюрööс ыззьöдiсны висьтавны, мый сiйö лёка сёрнитö Мöисей да Ен йылысь, мый найö тайöс асьныс кывлiсны.
44006012	Тадзи найö кыпöдiсны йöзсö, пöрысьясöс да Индöдö велöдысьясöс Степанлы паныд. Сэсся босьтiсны сiйöс да вайöдiсны веськöдлан котыр водзö.
44006013	Сэтчö корисны ылöгвисьталысьясöс. Найö шуисны: «Тайö мортыс век омöльтö миянлысь вежаинöс да Индöдöс.
44006014	Ми асьным кывлiм, кыдзи сiйö шулiс, Назаретса Исус пö жугöдас тайö вежаинсö да вежас Мöисейöн важысянь лöсьöдöм оласногсö».
44006015	Веськöдлан котырын пукалысьяс синсö вештывтöг видзöдiсны Степан вылö, сылöн чужöмыс вöлi анделлöн кодь.
44007001	Сэки аркирей юалiс: «Тайö тадз?»
44007002	Степан шуис: «Вокъясöй да батьясöй, кывзöй! Дзирдлуныслöн Ен петкöдчылiс Öвраам батьнымлы Месопотамияын, Харранö мунтöдзыс на.
44007003	Ен шуис сылы: "Коль ассьыд чужан мутö, ассьыд рöдвужтö да бать керкатö. Ме инда тэныд му – сэтчö мун".
44007004	Сэки Öвраам петiс Калдея муысь да овмöдчис Харранö. Батьыс кулöм бöрын Ен вайöдiс сэтысь Öвраамöс тайö муас, кöнi тi öнi оланныд.
44007005	Енмыс эз сет Öвраамлы татысь весиг кок пыдöс пасьта му. Но кор Öвраам вöлi ныв-питöм на, Енмыс кöсйысис сетны сылы да сысянь чужысьяслы мусö.
44007006	Ен шуис сылы: "Тэсянь чужысьяс овмöдчасны йöз муö. Найöс пондасны видзны кесйöг туйын да дзескöдны нёльсё во чöж.
44007007	Но Ме мыжда сiйö войтырсö, кодi нартитö найöс. Та бöрти найö петасны сэтысь да пондасны кесъявны Меным тайö муас".
44007008	Ен кöрталiс Öвраамкöд йитöд, кодöс вынсьöдiс вундыштчöмöн. Öвраамлöн чужис Исаак, кöкъямысöд луннас Öвраам вундыштiс сiйöс. Исаак вундыштiс Яковöс, а Яков вундыштiс ассьыс дас кыкнан писö, миянлысь айяснымöс.
44007009	Найö вежалiсны Öсиплы, та вöсна вузалiсны сiйöс Египетö. Но Енмыс вöлi сыкöд
44007010	да дорйис сiйöс быд сьöкыдыс дырйи. Енмыс сетiс сылы ыджыд мывкыдлун, та вöсна сiйö сьöлöм вылас воис фараонлы, египетса öксылы. Фараон весиг пуктiс сiйöс веськöдлыны Египетöн да аслас став овмöсöн.
44007011	Тшыгъялöм да ыджыд шог сэки суис став Египетсö да Ханаан мусö. Миян батьяслы нинöм вöлi сёйнысö.
44007012	Кор Яков кылiс, мый Египетын эм нянь, мöдöдiс сэтчö миянлысь батьяснымöс. Тайö вöлi налöн Египетö медводдза ветлöм.
44007013	Мöдысь ветлiганыс Öсип восьтiс асьсö вокъясыслы. Тадзи фараон тöдмалiс Öсиплысь рöдвужсö.
44007014	Öсип мöдöдiс корны ассьыс Яков батьсö да став рöдвужсö, ставнас вöлi сизимдас вит морт.
44007015	Тадзи Яков вуджис Египетö, сэнi сiйö кулiс, батьясным тшöтш сэнi кулiсны.
44007016	Сэсся вайисны найöс Сикемö да гуалiсны. Гусö Öвраам ньöблöма эзысь вылö Сикемын олысь Еммор пиянлысь.
44007017	Египетын войтырным öтарö содiс. Матысмис сiйö кадыс, мый йылысь Енмыс кыв сетöмöн кöсйысьлiс Öвраамлы.
44007018	Сэки юралысьö пуксис выль öксы, кодi Öсип йылысь нинöм эз тöд.
44007019	Сiйö наяна пöрйöдлiс миянлысь войтырнымöс, дзескöдiс батьяснымöс, тшöктiс налы эновтны ассьыныс пузчужöм кагаяссö, медым найö эз кольны ловйöн.
44007020	Сiйö кадö чужис Мöисей. Ен син водзын сiйö вöлi зэв мича. Куим тöлысь чöж сiйöс быдтiсны бать керкаас.
44007021	Кор вöлi кольöма Мöисейöс, фараонлöн нылыс босьтiс сiйöс да быдтiс пи пыдди.
44007022	Мöисейöс велöдiсны египетса став мывкыдлунö, сiйö вöлi вына сёрнинас да уджъяснас.
44007023	Нелямын арöс тыригас Мöисейлöн чужис кöсйöм видлыны ассьыс войтырсö, Израиль пиянöс.
44007024	Кор Мöисей аддзис, мый öтиöс на пиысь чорыда нöйтöны, уськöдчис дорйыны да водзöс перйöм могысь виис египетсаöс.
44007025	Мöисей чайтiс, вокъясыс гöгöрвоасны, мый Енмыс кöсйö мездыны найöс сы пыр, но найö тайöс эз гöгöрвоны.
44007026	Мöд луннас Мöисей аддзис: кык израильса öта-мöдныскöд тышкасьöны. Мöисей кöсйис, медым найö бурасисны да шуис налы: "Кывзöй, тi öд вокъяс. Мыйла нö öта-мöднытö увтыртанныд?"
44007027	Тышсö панысь тойыштiс Мöисейöс да шуис: "Кодi тэнö пуктiс миян вылын ыджыдалысьнас да мыждысьнас?
44007028	Гашкö, тöрытъя египетсаöс моз тэ тшöтш кöсъян вины менö?"
44007029	Тайö шуöмсьыс Мöисей пышйис Египетысь да овмöдчис Мадиам муö, сэнi сылöн чужис кык пи.
44007030	Нелямын во мысти овтöминын, Синай керöс дорын, öзъялысь лежнöг пытшкын петкöдчис Мöисейлы Господьлöн андел.
44007031	Аддзöмторйыс шемöсмöдiс Мöисейöс. Лежнöг дорö матыстчигöн сiйö кылiс Господьлысь гöлöс шысö:
44007032	"Ме тэнад батьяслöн Ен, Öвраамлöн Ен, Исааклöн Ен да Яковлöн Ен". Мöисейöс тiралöм босьтiс, сiйö эз лысьт весиг видзöдлынысö.
44007033	Господь шуис сылы: "Пöрччы кöмтö, öд муыс, кöнi тэ сулалан, вежа.
44007034	Ме аддза Аслам войтырлысь Египетын сьöкыдалöмсö да кыла налысь ойзöмсö. Ме лэччи мездыны найöс. Öнi мун, Ме мöдöда тэнö Египетö".
44007035	Ен мöдöдiс Мöисейöс, но Израиль пиян öтдортiсны сiйöс, шуисны, кодi пö тэнö пуктiс ыджыдалысьнас да мыждысьнас. Енмыс пуктiс сiйöс ыджыдалысьнас да мездысьнас. Вöчис тайöс андел пыр, кодi петкöдчис сылы лежнöг пытшкын.
44007036	Мöисей петкöдiс найöс Египетысь. Уна шензьöданатор да индысьпас сiйö вöчис Египет муын, Гöрд саридзын да нелямын во чöж овтöминын.
44007037	Öд буретш Мöисей висьтавлiс Израиль пиянлы: "Господь, тiян Ен, менö моз сувтöдас тiянлы асланыд вокъяс пöвстысь Пророкöс. Кывзöй Сiйöс".
44007038	Öд Мöисей, кодi вöлi овтöминын миян батьяскöд да кодкöд сёрнитiс андел Синай керöсын, босьтiс Енсянь ловъя кывъяссö, медым висьтавны миянлы.
44007039	Но миян батьяс эз кöсйыны кывзынысö, öтдортiсны сiйöс да сьöлöмнысö бöр бергöдiсны Египетлань.
44007040	Ааронлы шуисны: "Вöч миянлы енъясöс, кодъяс мунасны миян водзвылын. Ми огö тöдöй, мый лои Мöисейкöд, миянöс Египетысь петкöдысьнымкöд".
44007041	Сэки найö вöчисны öшпиöс, вайисны тайö идолыслы вись да нимкодясисны киöн вöчöмторныс водзын.
44007042	Енмыс бергöдчис на дiнысь да эновтiс найöс юрбитны тöлысь-кодзувъяслы. Та йылысь гижöма пророкъяслöн небöгын: – Израиль войтыр! Нелямын во чöжнас вайлiнныд-ö тi Меным овтöминас начкöм пемöсъясöс да мукöд висьяс?
44007043	Тi новлöдлiнныд Молоклысь чомсö да Ремфан енлысь кодзувсö. Ас киöн вöчинныд тайö серпасъяссö да юрбитiнныд налы. Та вöсна Ме вöтла тiянöс Вавилонысь на ылöджык.
44007044	Овтöминын миян батьяслöн вöлi Висьталан скиния. Ен петкöдлiс Мöисейлы скиниялысь серпассö да тшöктiс вöчны дзик жö сiдзи.
44007045	Миян батьяс колисны скиниясö асланыс пиянлы. Сэсся Исус Навинкöд найö пыртiсны сiйöс йöз муö. Ачыс Енмыс вöтлiс сэтчöс олысьяссö. Скинияыс вöлi сэнi Давид лунъясöдз.
44007046	Давид воис Енлы сьöлöм вылас. Сiйö кевмысис, медым вермис вöчны Яковлöн Енлы оланiн.
44007047	Но Енлы керкасö лэптiс Соломон.
44007048	А Медвылысса оз ов киöн вöчöм крамын. Пророк висьталö:
44007049	– Енэжыс Менам пукаланiн, муыс Менам кокув. Кутшöм керка тi вöчанныд Меным? Кöнi лöсьöданныд Меным шойччанiнсö? – шуö Господь.
44007050	Эг-ö Аслам киöн Ме вöч тайöс ставсö?
44007051	Асныралысьяс, тiян сьöлöмныд оз тöд Енсö да тiян пельныд оз кыв Сiйöс! Асланыд батьяс моз тi пыр паныд мунанныд Вежа Ловлы.
44007052	Эз вöв пророк, кодöс эськö эз вöтлыны тiян батьяс. Найö виисны пророкъясöс, кодъяс висьталiсны Веськыда Олысьлöн локтöм йылысь. Тайö Веськыда Олысьсö тi вузалiнныд да виинныд.
44007053	Анделъяс вайисны тiянлы Индöдсö, но тi энö олöй сы серти».
44007054	Тайöс кывзiгöн веськöдлан котырö чукöртчöмаяс пузисны скöрысла, пондiсны пиньнысö йирны.
44007055	Вежа Лолöн тырöм Степан видзöдлiс енэжö. Сiйö аддзис Енлысь дзирдлунсö да Сы веськыдладорын сулалысь Исусöс.
44007056	Степан шуис: «Ме аддза восьса енэж да Ен веськыдладорын сулалысь Морт Пиöс».
44007057	Сэки чукöртчысьяс пельнысö тупкöмöн лёк горшöн пондiсны равзыны, ставныс уськöдчисны Степан вылö.
44007058	Сэсся петкöдiсны сiйöс кар сайö да пондiсны изъявны. Изъялысьяс пукталiсны вылыс паськöмнысö Савл нима том мортлöн кок дорö.
44007059	Изъялiгöн Степан кевмысис: «Исусöй, Господьöй, босьт менсьым лолöс».
44007060	Сэсся пидзöс вылас усьöмöн гораа горöдiс: «Господьöй, эн мыжды найöс таысь». Тайöс шуöм бöрын Степанлöн лолыс петiс.
44008001	Степанöс виöмсö Савл лыддис буртор вöчöмöн. Сiйö лунсянь Ерусалимын ёна кутiсны вöтлыны эскысьясöс. Апостолъясысь кындзи ставныс найö разöдчисны Юдея да Самария пасьтала.
44008002	Вежавидзысь йöз гуалiсны Степанöс, ыджыд бöрдöмöн колльöдiсны сiйöс.
44008003	Савл жö зiлис бырöдны эскысьясöс, ветлiс керкаысь керкаö да мырдысьöн йöрталiс айуловöс да аньясöс дзескыдiнö.
44008004	Разöдчöм эскысьяс ветлöдлiсны да висьтавлiсны Бур Юöр.
44008005	Самарияын Филип локтiс öти карö да сэнi висьтавлiс Кристос йылысь.
44008006	Кор йöзыс кылiсны Филиплысь висьталöмсö, да аддзисны шензьöданаторъяс вöчöмсö, пондiсны сюся кывзыны сiйöс.
44008007	Уна пытшкысь лёкысь горзöмöн петiсны пеж ловъяс, унаöн вöрзьöдчыны вермытöмъяс да чотысьяс бурдiсны.
44008008	Став карыс ёна нимкодясис.
44008009	Тайö карас олiс Симон нима морт. Аслас туналöмöн сiйö шензьöдлiс Самарияын олысьясöс. Асьсö сiйö ыджыд мортö пуктiс.
44008010	Быдöн ичöтсянь гырысьöдз сюся кывзiс сiйöс, сы йылысь шуисны: «Сiйö – Енлöн ыджыд выныс».
44008011	Йöзыс кывзiсны сiйöс, öд дыр кад чöж сiйö шензьöдiс найöс тунасьöмнас.
44008012	Но кор кылiсны Енлöн Юралöм йылысь да Исус Кристос йылысь Бур Юöр, эскисны Филиплы, сэсся айулов да аньяс ставныс пыртчисны.
44008013	Ачыс Симон тшöтш эскис. Пыртчöм бöрас сiйö эз вешйыв Филип дiнысь, ёна шензис ыджыд вынöн вöчöм шензьöданаторъяс вылö.
44008014	Ерусалимын апостолъяс кор кылiсны, мый Самарияын сибöдöмаöсь Енлысь Кывсö, мöдöдiсны сэтчö Петырöс да Иоанöс.
44008015	Самарияö воöм бöрын найö кевмысисны, медым эскысьяс сибöдасны Вежа Лолöс.
44008016	На вылö абу на вöлi лэччöма Вежа Лолыс, найöс сöмын пыртöма вöлi Господь Исус нимöн.
44008017	Апостолъяс пуктылiсны на вылö кинысö, сэки Вежа Лов лэччис на вылö.
44008018	Симон аддзис, мый апостолъяслöн ки пуктылöм пыр эскысьяс тырöны Вежа Лолöн, сэки вайис апостолъяслы сьöм
44008019	да шуис: «Сетöй меным татшöм вынсö, медым менам ки пуктылöм пыр тшöтш тырисны Вежа Лолöн».
44008020	Петыр шуис сылы: «Тэнад эзысьыд мед сiсьмас тэкöд тшöтш. Тэ мöвпыштiн ньöбны Енмыслысь козинсö!
44008021	Тэныд весиг гыж ыджда пай оз вичмы таысь, öд тэнад сьöлöмыд абу веськыд Ен водзас.
44008022	Бергöдчы аслад лёк вöчöмысь да кевмысь Енлы, гашкö, Сiйö прöститас тэнсьыд лёк мöвптö.
44008023	Ме аддза, тэ курыд сöптöн тырöмыд, лёкыс кöрталöма тэнö».
44008024	Симон воча шуис: «Кевмысьöй ме вöсна Господьлы, медым эз су менö тiян шуöмныд».
44008025	Господь йылысь да Сылысь велöдöмсö висьталöм бöрын апостолъяс бöр мунiсны Ерусалимö. Мунiгмозыс висьтавлiсны Евангелльö Самария сиктъясын.
44008026	Господьлöн андел шуис Филиплы: «Лун шöр кадö чеччы да мун Ерусалимысь Газаö мунан эновтöм туй вылö».
44008027	Филип чеччис да петiс туйö. Сiйö кадас сэтi мунiс эфиопияса ыджыд чина морт, евнук, кодi вöлi эфиопияса кандакиялöн – öксы-аньлöн – став овмöснас веськöдлысьöн. Сiйö вöлi волöма Ерусалимö юрбитны.
44008028	Öнi бöр мунiс гортланьыс. Евнук пукалiс тарантасын да лыддис Исай пророклысь гижöд.
44008029	Вежа Лов шуис Филиплы: «Матыстчы тарантас дорас да мун орччöн».
44008030	Филип котöрöн матыстчис да кылiс, тарантасын пукалысь лыддис Исай пророклысь гижöд. Филип юалiс: «Гöгöрвоан-ö, мый лыддян?»
44008031	Мöдыс шуис: «Кыдзи нö верма гöгöрвонысö, гöгöрвоöдысьыс кö абу?» Сiйö корис Филипöс пуксьыны орччöн.
44008032	Гижöдсьыс сiйö лыддис татшöм кывъяс: – Сiйöс вайöдiсны начкыны ыжöс моз. Шы лэдзлытöм баля моз Сiйö эз восьтлы шырысь водзын Ассьыс вомсö.
44008033	Сiйöс вöлi увтыртöма, да мыждöма абу веськыд ёрд водзын. Кодi висьталас Сысянь водзö чужысьяс йылысь, мувывса олöмсö кö Сылысь орöдасны?
44008034	Евнук шуис Филиплы: «Висьтав, код йылысь пророкыс шуöма тайöс? Ас йывсьыс али мöд йылысь?»
44008035	Сэки Филип тайö гижöдсяньыс пондiс висьтавны сылы Исус йылысь Бур Юöрсö.
44008036	Сэккостi найö воисны вадорö, евнук шуис: «Со ваыс. Мый менö кутö пыртчöмысь?»
44008037	Филип шуис сылы: «Став сьöлöмсяньыд кö эскан, позьö». Евнук вочавидзис: «Эска, мый Исус Кристос – Ен Пи».
44008038	Сэсся тшöктiс сувтöдны тарантассö да найö кыкнанныс пырисны ваö. Филип пыртiс сiйöс.
44008039	Ваысь петöм бöрын Вежа Лов лэччис евнук вылö. А Господьлöн андел босьтiс Филипöс, и евнук эз нин аддзы сiйöс. Евнук долыдпырысь мунiс водзö аслас туйöд.
44008040	Бöрынджык Филипöс аддзисны Азот карын. Кесарияö мунiгöн сiйö быд карын висьтавлiс Бур Юöр.
44009001	Савл скöрысла пыр на пуис Господьлöн велöдчысьяс вылö, зiлис бырöдны найöс. Сiйö локтiс аркирей дiнö
44009002	да корис сысянь эскöдан гижöд Дамаск синагогаясö, медым Исус велöдöмö кутчысьысь айуловöс да аньясöс позис кöртавны да вайöдны Ерусалимö.
44009003	Дамаскö матыстчигöн туй вылас Савлöс виччысьтöг кытшалiс енэжсяньыс югыд.
44009004	Сiйö уси муас да кылiс гöлöс шы: «Савл, Савл, мыйла вöтлан Менö?»
44009005	Сiйö юалiс: «Кодi Тэ, Господьöй?» Господь шуис сылы: «Ме – Исус, кодöс тэ вöтлан. Сьöкыд тэныд мунны ёсь зорлы паныд».
44009006	Савлöс полöм босьтiс, тiралöмöн сiйö юалiс: «Господьöй, мый кöсъян, мед ме вöчи?» Господь шуис сылы: «Чеччы да мун карас. Сэнi висьталасны, мый тэныд колö вöчнысö».
44009007	Савлкöд öтлаын локтысьяс шöйöвошöмöн сулалiсны: найö кылiсны сёрни, а висьталысьсö эз аддзыны.
44009008	Савл чеччис муысь, восьтiс синсö, но нинöм эз аддзы. Киöдыс кутöмöн сiйöс вайöдiсны Дамаскö.
44009009	Куим лун чöж сiйö нинöм эз аддзы да олiс сёйтöг-ютöг.
44009010	Дамаскын олiс Ананий нима велöдчысь. Господь петкöдчис сылы да шуис: «Ананий!» Сiйö вочавидзис: «Танi ме, Господьöй».
44009011	Господь шуис сылы: «Чеччы да мун Веськыд нима туй вылö. Юав Иуда керкаысь Тарсын чужлöм Савл нима мортöс. Öнi сiйö кевмысьö.
44009012	Сiйö аддзылiс Енсянь петкöдчылöм, мый Ананий нима морт локтас, пуктылас сы вылö кисö, да сiйö кутас аддзыны».
44009013	Ананий вочавидзис: «Господьöй, ме унасянь кывлi тайö мортыс йылысь, мыйта лёк сiйö вöчис Тэнад вежа войтырлы Ерусалимын.
44009014	Сылöн эм аркирейяссянь гижöд, та вöсна вермас босьтны быдöнöс, кодi шыасьö Тэнад нимö».
44009015	Господь шуис: «Мун. Ме бöрйи сiйöс кесъявны Меным, юöртны Менсьым нимöс мукöд войтырлы да öксыяслы, тшöтш Израиль войтырлы.
44009016	Ме петкöдла сылы, мыйта сьöкыд ковмас нуны сылы Менам ним вöсна».
44009017	Ананий мунiс, пырис Иуда керкаö да Савл вылö кисö пуктöмöн шуис: «Савл вокöй! Менö мöдöдiс тэ дiнö Господь Исус, кодi петкöдчис тэныд туй вылын. Сiйö мöдöдiс менö, медым тэ бара кутiн аддзыны да тырин Вежа Лолöн».
44009018	Пырысь-пыр Савл синъясысь быттьö чери сьöм усис, да сiйö пондiс аддзыны. Сэсся дзик пыр чеччис да пыртчис.
44009019	Та бöрын сёйыштiс да ёнмис. Кымынкö лун Савл олiс Дамаскын велöдчысьяскöд.
44009020	Савл дзик пыр пондiс юöртны-висьтавны синагогаясын, мый Исус – сiйö Ен Пи.
44009021	Кывзысьяс ёна шензисны: «Эз-ö тайö мортыс бырöдав Ерусалимын Исус нимö шыасьысьясöс? Эз-ö сiйö лок татчö, медым босьтны найöс да нуöдны аркирейяс водзö?»
44009022	Савл лунысь-лун висьталiс вынаджыка да эскöдiс, мый Исус – сiйö Кристос. Тайöн весьöпöртiс Дамаскын олысь юдейясöс.
44009023	Кад мысти юдейяс сёрнитчисны вины Савлöс.
44009024	Тайö кывсис Савллы. Юдейяс лун и вой кыйöдчисны карса дзиръя дорын, медым вины сiйöс.
44009025	Войнас велöдчысьяс пуксьöдiсны Савлöс ыджыд чуманö да лэдзисны карса стен бердöд.
44009026	Ерусалимö воöм бöрын Савл зiлис öтувтчыны велöдчысьяскöд. Но найö ставныс полiсны сыысь, эз эскыны, мый сiйö тшöтш велöдчысь.
44009027	Сэки Варнава отсалiс Савллы, вайöдiс сiйöс апостолъяс дiнö да висьталiс налы, мый Савл аддзылöма Господьöс, да Господь сёрнитöма сыкöд. Нöшта висьталiс, кыдзи Савл Дамаскын повтöг юöртöма Исус йылысь.
44009028	Та бöрти Савл олiс да ветлöдлiс накöд Ерусалимын да повтöг висьтавлiс Господь Исус йылысь.
44009029	Сiйö сёрнитлiс грек кывйöн сёрнитысь юдейяскöд да вензьывлiс накöд, а найö пыр кöсйисны вины сiйöс.
44009030	Тайöс тöдмалöм бöрын вокъяс нуöдiсны Савлöс Кесарияö, сэсянь мöдöдiсны Тарсö.
44009031	Став Юдея, Галилея да Самария пасьтала вичкояс олiсны лöня. Найö олiсны Господьысь полöмöн да лунысь-лун ёнмисны. Вежа Лов ышöдöм улын вичкоясын эскысьяслöн лыдыс содiс.
44009032	Вичкояс кытшовтiгöн Петыр локтiс Лиддаын олысь вежа войтыр дiнö.
44009033	Сэтысь сiйö аддзис Эней нима мортöс, кодi кöкъямыс во нин куйлöма чеччывтöг.
44009034	Петыр шуис сылы: «Эней, Исус Кристос бурдöдö тэнö. Чеччы да лöсьöд вольпасьтö». Сiйö дзик пыр чеччис.
44009035	Лиддаын да Саронын олысьяс ставныс аддзылiсны тайöс да бергöдчисны Господьлань.
44009036	Иоппияын олiс Тавита ань, сылöн нимыс лоö: серна. Сiйö тшöтш вöлi велöдчысьяс лыдын. Уна бур сiйö вöчис йöзыслы, отсасис гöльяслы.
44009037	Сiйö лунъясö Тавита висьмис да кулiс. Сiйöс мыськалiсны да пуктiсны вылыс вежöсас.
44009038	Велöдчысьяс кор кылiсны, мый Петыр Лиддаын, Иоппияысь неылын, мöдöдiсны кык мортöс корны Петырöс, мед сiйö дзик пыр локтас на дiнö.
44009039	Петыр чеччис да локтiс накöд. Воöм мыстиыс Петырöс нуöдiсны вылыс вежöсас. Дöваяс кытшалiсны сiйöс да бöрдöмсорöн петкöдлiсны Тавита киöн вурöм дöрöм-паськöмъяс.
44009040	Петыр тшöктiс петны ставныслы, ачыс пидзöс вылас сувтöмöн кутiс кевмысьны. Сэсся шойланьыс бергöдчöмöн шуис: «Тавита, чеччы!» Тавита восьтiс синсö, видзöдлiс Петыр вылö да пуксис.
44009041	Петыр мыччис сылы кисö да отсалiс чеччыны. Сэсся корис дöваясöс да мукöд эскысьясöс, да сувтöдiс на водзö ловъя Тавиваöс.
44009042	Та йылысь кывсис став Иоппия пасьтала, и унаöн сэки эскисны Господьлы.
44009043	Петыр дыркодь на олiс Иоппияын кучик вöчысь Симон ордын.
44010001	Кесарияын олiс Корнилий нима морт. Сiйö веськöдлiс италияса сё шыпурта чукöрöн.
44010002	Сiйö вöлi вежавидзысь морт, ачыс да сылöн гортсаыс олiсны Енмысь полöмöн, сiйö отсасис гöль юдейяслы да пыр кевмысис Енлы.
44010003	Луннас куим часын сiйö вемöсöн аддзис Енлысь анделöс, кодi пырис сы дiнö да шыасис: «Корнилий!»
44010004	Повзигтыр андел вылö видзöдöмöн Корнилий шуис: «Мый, Ыджыдöй?» Андел шуис сылы: «Енмыс кылöма тэнсьыд кевмысьöмтö да аддзöма гöльяслы отсасьöмтö.
44010005	Дзик пыр мöдöд йöзтö Иоппияö Симонла, кодöс шуöны Петырöн.
44010006	Öнi сiйö кучик вöчысь Симон ордын, сылöн керкаыс сулалö саридз дорас. Сiйö висьталас тэныд юöр, код пыр мездман тэ и став тэнад гортсаыд».
44010007	Андел мунöм бöрын Корнилий корис ассьыс кык кесйöгсö да вежавидзöмöн олысь шыпуртаöс.
44010008	Висьталiс налы ставсö да мöдöдiс Иоппияö.
44010009	Мöд луннас найö вöлi матыстчöны карланьыс. Буретш сэки, лун шöр кадö, Петыр кайис керка вылас кевмысьны.
44010010	Петырлöн кынöмыс кутiс сюмавны, сiйö кöсйис сёйны. Кор сёянсö дасьтiсны на, Петыр быттьö ас садьсьыс петiс
44010011	да аддзис: восьса енэжсяньыс сы дiнö лэччис паськыд дöра сяма. Нёльнан пельöсöдыс кутöмöн сiйöс лэдзисны му вылö.
44010012	Сэнi вöлiны мувывса быдпöлöс нёль кока пемöсъяс, веглясьысьяс да енэжвыв лэбачьяс.
44010013	Сэки Петыр кылiс гöлöс шы: «Чеччы, Петыр, начкы да сёй».
44010014	Петыр шуис: «Ог, Господьöй. Ме некор эг сёйлы нинöм шогмытöмсö да пежсö».
44010015	Сэсся бара кылiс: «Енмыс мый весалöма, эн лыддьы сiйöс пежöн».
44010016	Тадзи вöлi куимысь, сэсся дöрасö бöр кыпöдiсны енэжас.
44010017	Петыр шöйöвошöмöн мöвпалiс, мый эськö лоö тайö аддзывлöмторйыс. Сiйö кадас Корнилийлöн мöдöдöмаяс Симонлысь керкасö аддзöм бöрын сувтiсны потшöс дорас
44010018	да гораа юалiсны: «Танi-ö Симоныс, кодöс шуöны Петырöн?»
44010019	Кор Петыр мöвпалiс на аддзывлöм йывсьыс, Лов шуис сылы: «Тэнö корсьöны куимöн.
44010020	Лэччы да майшасьтöг мун накöд, öд найöс Ме мöдöдi».
44010021	Петыр лэччис воöмаяс дiнö да шуис: «Ме сiйö мортыс, кодöс тi корсянныд. Мый могöн локтiнныд?»
44010022	Найö висьталiсны: «Миянöс мöдöдiс Корнилий, сёöн веськöдлысьным. Сiйö веськыда олысь да Енмысь полысь морт, юдей войтыр пыдди пуктö сiйöс. Вежа андел тшöктöма сылы корны тэнö гортас, мед кывзыны тэнсьыд висьталöмтö».
44010023	Петыр корис найöс керкаас, вердiс-юкталiс, сэсся мöд луннас петiс накöд туйö. Сыкöд тшöтш мунiсны Иоппияысь кодсюрö вокъяс.
44010024	Лун мысти воисны Кесарияö. Корнилий виччысис найöс. Сiйö вöлi корöма ассьыс рöдвужсö да матысса ёртъяссö.
44010025	Пыриганыс Корнилий воча петiс Петырлы да копыртчылöмöн уськöдчис сы водзö.
44010026	Петыр сiйöс лэптiгмоз шуис: «Чеччы, ме öд морт жö».
44010027	Сэсся сыкöд сёрнитiгтырйи пырис керкаö да аддзис керка тыр йöзöс.
44010028	Петыр шуис налы: «Тi тöданныд, мый юдейяслы оз позь öтувтчыны да волысьны мукöд войтыркöд. Но Ен меным петкöдлiс, мед ме некодöс эг пукты шогмытöмö да пеж туйö.
44010029	Та вöсна ме кывшутöг локтi тiян дiнö. Кöсъя тöдны, мый могöн тi коринныд менö?»
44010030	Корнилий висьталiс: «Куим лун сайын дзик тайö кадас куим часын ме видзалöмöн кевмыси гортын. Сэки сувтiс ме водзö дзирдалан паськöма морт
44010031	да шуис, Корнилий, Енмыс пö кылöма тэнсьыд кевмысьöмтö да аддзöма гöльяслы отсасьöмтö.
44010032	Мöдöд пö йöзтö Иоппияö корны Симонöс, кодöс шуöны Петырöн. Öнi пö сiйö кучик вöчысь Симон керкаын, а керкаыс пö саридз дорас. Сiйö пö локтас да висьталас тэныд ставсö.
44010033	Сэки ме дзик пыр мöдöдi тэ дiнö ассьым йöзöс. Тэ бура вöчин, мый локтiн. Ми ставным öнi Ен водзынöсь да дасьöсь кывзыны ставсö, мый Енмыс тшöктiс висьтавны тэныд».
44010034	Петыр шуис: «Ме збыльысь öнi гöгöрвоа, мый Енмыслы став йöзыс öткодьöсь.
44010035	Быд войтыр пöвстысь Сiйö сибöдö найöс, кодъяс олöны веськыда да Сыысь полöмöн.
44010036	Сiйö мöдöдiс Израиль войтырлы Ассьыс кывсö, лöньлун йылысь Бур Юöрсö, кодöс вайис Исус Кристос. Сiйö ставныслы Господь.
44010037	Тi тöданныд, мый вöлi Галилеяын, сэсся став Юдея пасьтала сiйö пыртчöм бöрын, мый йылысь висьтавлiс Иоан.
44010038	Ен мавтыштiс Назаретса Исусöс Вежа Лолöн да вынöн. Исус быдлатi ветлöдлiс, уна бур вöчис йöзыслы, бурдöдалiс да мездiс йöзсö омöльыслöн киысь. Енмыс вöлi Сыкöд.
44010039	Ми асланым синмöн аддзылiм ставсö, мый Сiйö вöчис Юдея муын да Ерусалимын. Сiйöс пу вылö öшöдöмöн виисны.
44010040	Но Енмыс ловзьöдiс Сiйöс коймöд луннас да сетiс Сылы петкöдчывны,
44010041	но эз став йöзыслы, а миянлы, кодъясöс Енмыс водзысяньыс бöрйис висьтавны та йылысь. Сiйö тшöктiс миянлы, кодъяс öтлаын сёйим-юим Сыкöд ловзьöм бöрас,
44010042	юöртны йöзыслы да висьтавны, мый Ен пуктiс Сiйöс ловъяяслы да кулöмаяслы Мыждысьöн.
44010043	Сы йылысь став пророкыс висьталö, мый быдöнлысь, кодi эскö Сылы, лоö прöститöма мыжъяссö Сы нимöн».
44010044	Петырлöн сёрнитiгöн Вежа Лов лэччис ставныс вылö, кодъяс сэнi кывзiсны.
44010045	Петыркöд локтöм эскысь юдейяс чуймисны, мый Вежа Ловсö сетöма тшöтш ентöдтöмъяслы.
44010046	Öд асланыс пельöн найö кылiсны ентöдтöмъяслысь мукöд кывъяс вылын сёрнитöмсö да Енмöс ошкöмсö. Сэки Петыр шуис:
44010047	«Вермас-ö кодкö кутны найöс пыртчöмысь, налы кö миянлы моз тшöтш сетöма Вежа Ловсö?»
44010048	Сэсся Петыр тшöктiс налы пыртчыны Исус Кристос нимöн. А найö корисны Петырöс олыштны на ордын нöшта кымынкö лун.
44011001	Апостолъяслы да мукöд вокъяслы Юдеяын кывсис, мый ентöдтöмъяс сибöдöмаöсь Енлысь Кывсö.
44011002	Кор Петыр локтiс Ерусалимö, вундыштчöмаяс вомалiсны сiйöс,
44011003	шуисны: «Тэ ветлöмыд вундыштчытöмъяс дiнö да весиг öтлаын сёйöмыд накöд».
44011004	Сэки Петыр пондiс висьтавны налы ставсö сьöрсьöн-бöрсьöн:
44011005	«Ме вöлi Иоппия карын. Сэнi кевмысигöн быттьö ас садьысь петi да аддзи Енсянь петкöдчылöм: енэжсяньыс лэччис паськыд дöра сяма, нёльнан пельöсöдыс кутöмöн сiйöс лэдзисны ме водзö.
44011006	Ме видзöдлi да аддзи сэтысь мувывса нёль кока пемöсъясöс, веглясьысьясöс да енэжвыв лэбачьясöс.
44011007	Сэки ме кылi гöлöс шы: "Чеччы, Петыр, начкы да сёй".
44011008	Ме шуи: "Ог, Господьöй. Ме некор эг босьтлы вомö нинöм шогмытöмсö да пежсö".
44011009	Сэсся енэжсяньыс ме бара кылi: "Енмыс мый весалöма, эн лыддьы сiйöс пежöн".
44011010	Тадзи вöлi куимысь, сэсся ставсö бöр кыпöдiсны енэжас.
44011011	Буретш сiйö каднас куим морт сувтiсны керка дорö, кöнi ме вöлi. Найöс вöлöмкö Кесариясянь мöдöдöмаöсь ме дiнö.
44011012	Лов шуис меным, мед ме майшасьтöг мунi накöд. Мекöд тшöтш мунiсны тайö квайт вокыс. Кор ми локтiм сiйö мортыс ордö,
44011013	сiйö висьталiс миянлы, мый аддзылöма анделöс. Андел сувтöма керка шöрас да шуöма сылы, мöдöд пö йöзтö Иоппияö Симонла, кодöс шуöны Петырöн.
44011014	Сiйö пö висьталас тэныд юöр, код пыр мездман тэ да став тэнад гортсаыд.
44011015	И кор ме кутi сёрнитны, на вылö лэччис Вежа Лов, кыдзи водзынсö миян вылö.
44011016	Сэки тöд вылö меным уси Господьлöн шуöмыс: "Иоан пыртiс ваöн, но тiянöс лоö пыртöма Вежа Лолöн".
44011017	Енмыс кö миянлы моз и налы сетiс тайö козинсö, кор найö эскисны Господь Исус Кристослы, сiдзкö, кодi ме сэтшöмыс, медым паныд сувтны Енмыслы?»
44011018	Тайöс кылöм бöрын найö лöнисны да ошкисны Енмöс шуалöмöн: «Тыдалö, Енмыс ентöдтöмъяслы тшöтш сетöма бергöдчыны мыжъяссьыс, мед и налöн вöлi олöм».
44011019	Степанöс виöм бöрын дзескöдöм вöсна разалöмаяс мунiсны Финикияöдз, Кипрöдз да Антиокияöдз. Енлысь Кывсö юдейяслы кындзи найö некодлы эз висьтавлыны.
44011020	На пöвстын тшöтш вöлiны Кипрысь да Киринеяысь кодсюрö. Антиокияö локтöм бöраныс найö висьтавлiсны грекъяслы Господь Исус йылысь Бур Юöр.
44011021	Господь вöлi накöд, та вöсна унаöн эскисны да бергöдчисны Господь дiнö.
44011022	Та йылысь кывсис Ерусалимын эскысьяслы. Сэки найö мöдöдiсны Антиокияö Варнаваöс.
44011023	Воöм бöрас Варнава аддзис, мый сэнi Енлöн буралöмыс да ёна нимкодясис. Сiйö ышöдiс быдöнöс кутчысьны став сьöлöмнас Господьö.
44011024	Варнава вöлi бур морт, сiйö вöлi тырöма Вежа Лолöн да эскöмöн. Унаöн сэки бергöдчисны Господь дiнö.
44011025	Сэсся Варнава мунiс Тарсö корсьны Савлöс и аддзöм бöрас локтiс сыкöд Антиокияö.
44011026	Во чöж найö чукöртчывлiсны сэнi эскысьяскöд да велöдiсны бура уна йöзöс. Антиокияын велöдчысьясöс медводдзаысь шуисны Кристос войтырöн.
44011027	Сiйö лунъясö Антиокияö локтiсны Ерусалимысь пророкъяс.
44011028	На пиысь Агав нима пророк Ловсянь водзвыв висьталiс, ыджыд тшыгъялöм пö лоö став му пасьтала. Клавдий кесар дырйи тадзи и лои.
44011029	Велöдчысьяс шуисны отсавны Юдеяын олысь вокъяслы, кодi мыйта вермас.
44011030	Тадзи и вöчисны: Варнавакöд да Савлкöд мöдöдiсны вичкоса юрнуöдысьяслы сьöм.
44012001	Тайö кадö Ирöд öксы пондiс ёна дзескöдны вичкоысь кодсюрööс.
44012002	Сiйö тшöктiс вины Иоанлысь Яков воксö.
44012003	Ирöд аддзис, мый тайö сьöлöм вылас воис юдейяслы, сэки тшöктiс босьтны тшöтш Петырöс. Сэки буретш пасйисны Шомтöм нянь сёян лунъяс.
44012004	Петырöс босьтiсны да пуксьöдiсны дзескыдiнö. Шыпуртаяслы тшöктiсны видзны сiйöс нёльöн-нёльöн да нёльысь вежласьöмöн. Ирöд шуис Ыджыд лун бöрын петкöдны сiйöс йöз водзö.
44012005	Петырöс видзисны дзескыдiнын, а вичко дугдывтöг кевмысис сы вöсна Енлы.
44012006	Петкöдан лунлы паныда войö Петыр узис кык шыпурта костын. Сiйöс вöлi дорöма кык чептöн, нöшта дзескыдiн öдзöс дорын сулалiсны видзысьяс.
44012007	Виччысьтöг Господьлöн андел сувтiс сы водзö и гöгöр югдiс. Петырлы инмöдчиг андел садьмöдiс сiйöс да шуис: «Чеччы öдйöджык». Петырлöн киыс дзик пыр мынiс чепъясысь.
44012008	Андел шуис: «Вöняв костö да кöмась». Петыр кывзысис. Сэсся андел шуис: «Пасьтав вылыс паськöмтö да лок ме бöрся».
44012009	Петыр мунiс андел бöрся, но чайтiс, мый ставыс тайö абу збыль, а сöмын Енсянь петкöдчылöм.
44012010	Воддза да мöд видзысьяс дiнтi мунöм бöрын найö воисны карсьыс петан кöрт öдзöс дорö. Öдзöсыс ачыс воссис, да найö петiсны. Туй вывтi мунiгöн андел виччысьтöг вошис.
44012011	Сэки Петыр воис ас садяс да шуис: «Öнi ме збыльысь тöда, мый Господь мöдöдiс Ассьыс анделсö, мед мездыны менö Ирöд киысь да юдей войтырлöн лöсьöдöм лёкторъясысь».
44012012	Тайöс гöгöрвоöм бöрын Петыр мöдöдчис Иоанлöн Марья мамыс ордö. Тайö Иоансö шуисны Маркöн. Сэнi вель унаöн вöлi чукöртчöмаöсь кевмысьны.
44012013	Петыр игöдчис öдзöсас. Рода нима кесйöг ань петiс восьтнысö.
44012014	Петырлысь гöлöссö кылöм бöрын сiйö нимкодьысла весиг вунöдiс восьтны öдзöссö, котöрöн бöр пырис да висьталiс, öдзöс саяс пö Петыр сулалö.
44012015	Ставныс шуисны: «Ас вежöрад-ö тэ?» Но сiйö пыр ассьыс долис. Сэки найö шуисны: «Гашкö, тайö Петырлöн анделыс?».
44012016	А Петыр пыр на игöдчис. Кор восьтiсны да аддзисны сiйöс, ёна чуймисны.
44012017	Петыр сетiс кинас пас, медым ланьтiсны ставныс. Сэки висьталiс налы, кыдзи Господь петкöдiс сiйöс дзескыдiнысь. Сэсся шуис: «Юöртöй та йылысь Яковлы да мукöд вокъяслы». Та бöрын петiс на дiнысь да мунiс мöдлаö.
44012018	Асывнас Петырлöн вошöмысь шыпуртаяс ёна шызисны.
44012019	Ирöд корсис Петырöс, но ставыс вöлi весьшöрö. Видзысьясöс юасьöм бöрын сiйö тшöктiс вины найöс. Сэсся Ирöд мунiс Юдеяысь Кесарияö да кольччис сэтчö.
44012020	Ирöд вöлi скöрмöма Тирын да Сидонын олысьяс вылö. Найö öтвыв сёрнитчöмöн локтiсны Ирöд дiнö бурасьöм могысь, öд öксылöн муыс вердiс найöс. Найö эскöдiсны Властöс, öксы керкаöн веськöдлысьöс, мед сувтас на дор.
44012021	Индöм лунö Ирöд пасьталiс öксы паськöм, пуксис юралан пуклöсö да пондiс сёрнитны.
44012022	Йöзыс гораа шуалiсны, тайö пö Ен сёрнитö, оз морт.
44012023	Сэки Господьлöн андел чорыда дойдiс Ирöдöс, öд Енлы пыдди сiйö аслыс босьтiс ошкöмсö. Сiйöс ловъявывсьыс сёйисны номыръяс.
44012024	А Енлöн Кывйыс ёна паськалiс.
44012025	Варнава да Савл вайöм сьöмсö сетiсны вичколы, сэсся бöр мунiсны Ерусалимысь Антиокияö. Аскöдныс найö босьтiсны тшöтш Иоанöс, кодöс шуисны Маркöн.
44013001	Антиокия вичкоын вöлiны кодсюрö пророкъяс да велöдысьяс: Варнава, Симеон, кодöс шуисны Нигерöн, Киринеяысь Луций, Манаил, сiйö тшöтш быдмылöма Ирöд öксыкöд, да Савл.
44013002	Кор найö видзалöмöн кесъялiсны Господьлы, Вежа Лов шуис: «Торйöдöй Меным Варнаваöс да Савлöс, Ме кори найöс торъя удж вöчны».
44013003	Сэсся видзалöм да кевмысьöм бöрын найö пуктылiсны кинысö на вылö да мöдöдiсны найöс.
44013004	Тадзи Варнава да Савл, Вежа Лолöн мöдöдöмаяс, локтiсны Селевкияö. Сэсянь кывтiсны Кипрö.
44013005	Сэтчö воöм бöрын Саламинö сувтлiганыс висьтавлiсны Енлысь Кывсö синагогаясын. Накöд тшöтш вöлi Иоан, кодi отсасис налы.
44013006	Дiсö кытшовтiгöн воисны Пафö, сэнi налы паныдасис Варисус нима сэтчöс тун да ылöгпророк, ачыс сiйö вöлi юдей.
44013007	Сiйö олiс дiöн веськöдлысь Сергий Павел ордын. Веськöдлысьыс вöлi сюсь вежöра морт. Сiйö кöсйис кывны Енлысь Кывсö, та вöсна корис Варнаваöс да Савлöс ас ордас.
44013008	Елим тун – тадзи Варисусöс нимтiсны грек кывйöн – паныд сувтiс локтысьяслы. Сiйö эз кöсйы, мед дiöн веськöдлысьыс эскис.
44013009	Савл, мöд ногöн Павел, Вежа Лолöн тырöмöн веськыда сылы синмас видзöдöмöн шуис:
44013010	«Тэ, омöльыслöн пи, быд бурыслы паныд мунысь, тырöмыд быдпöлöс лёкнас да пöръясьöмнас. Чайтан, и водзö верман пöръясьöмнад чукльöдлыны Господьлысь веськыд туйсö?
44013011	Господьлöн киыс öнi тэ вылын: тэ синтöмман да индöм кадöдз он кут аддзыны шондi югöрсö». Дзик пыр сылöн синмыс пемдiс. Сiйö пондiс бергавны öтарö-мöдарö, корсьны нуöдысьöс.
44013012	Дiöн веськöдлысь кор аддзис тайö лоöмторсö, шензис Господьлöн велöдöмысь да кутiс эскыны.
44013013	Пафысь Павел мукöдыскöд тшöтш кывтiс Памфилияö, Пергия карö. Сэнi Иоан колис найöс да бöр косiс Ерусалимö.
44013014	А найö Пергиясянь мунiсны Писидияса Антиокия карö. Шойччан лунö найö пырисны синагогаö да пуксисны.
44013015	Индöд да пророк гижöдъяс лыддьöм бöрын синагогаса юралысьяс ыстiсны кодсюрööс юавны, эм-ö вокъяслöн ышöдана кыв йöзыслы. Эм кö, мед висьталасны.
44013016	Сэки Павел сувтiс, сетiс кинас пас да шуис: «Израиль войтыр да Енмысь полысьяс, кывзöй:
44013017	Израиль войтырлöн Ен бöрйис миянлысь батьяснымöс, рöдмöдiс тайö войтырсö Египет муын да вына кинас петкöдiс найöс сэтысь.
44013018	Нелямын во чöж Сiйö вердiс найöс овтöминын.
44013019	Сэсся бырöдiс Ханаан муысь сизим пöлöс войтырöс да налысь муяссö юклiс миян батьяслы.
44013020	Ставыс тайö кыссис матö нёльсё ветымын во. Та бöрти сетiс налы ёрдысьясöс Самуил пророкöдз.
44013021	Сэсся найö корисны öксыöс, сэки Енмыс сетiс налы Саулöс, Вениамин чужанкотырысь Кислысь писö. Сiйö веськöдлiс нелямын во чöж.
44013022	Саулöс вештöм бöрын сувтöдiс налы öксыöн Давидöс. Сы йылысь шуöма: "Ме аддзи Давидöс, Ессейлысь писö, сiйö Меным сьöлöм серти. Сiйö пöртас олöмö Менсьым став кöсйöмöс".
44013023	Сылöн кöйдыссянь Ен сетiс Израильлы кöсйысьöм Мездысьöс, Исусöс.
44013024	Сылöн локтöм водзвылын Иоан юöртiс став Израиль войтырлы, мед бергöдчасны мыжъяссьыныс да пыртчасны.
44013025	Олан туй помасигас Иоан висьтавлiс: "Ме абу сiйö, код туйö тi менö пуктанныд. Сiйö локтö ме бöрся, и ме ог шогмы пöрччöдны Сылысь кöмсö".
44013026	Вокъясöй, Öвраам пиянöй да Енмысь полысьяс! Тiянлы мöдöдöма тайö мездан кывсö.
44013027	Ерусалимын олысьяс да налöн веськöдлысьяс эз тöдны Сiйöс, босьтiсны да мыждiсны. Тадзи инiсны пророкъяслöн кывъяс, кодъясöс лыддьöны быд шойччан лунö.
44013028	Налы эз сюр мыжыс, мед вины Сiйöс. Сэки корисны Пилатöс, мед сiйö тшöктас винысö.
44013029	Найö вöчисны ставсö, мый гижöма Сы йылысь. Сэсся лэдзисны Сiйöс крест вывсьыс да пуктiсны дзебанiнö.
44013030	Но Енмыс ловзьöдiс Сiйöс.
44013031	Уна лун чöж Сiйö петкöдчывлiс налы, кодъяс Сыкöд тшöтш локтiсны Галилеясянь Ерусалимöдз. Öнi найö висьтавлöны Сы йылысь Израиль войтырлы.
44013032	Ми висьталам тiянлы Бур Юöр, мый батьяслы сетöм кöсйысьöмсö Ен пöртiс олöмö миянлы, налöн ныв-пилы, Исусöс ловзьöдöм пыр.
44013033	Мöд псаломын гижöма: – Тэ Менам Пи, Ме öнi чужтi Тэнö.
44013034	Енмыс ловзьöдiс Исусöс, и Сiйö оз нин бöр бергöдчы сiсьмöмас. Шуöма: – Ме пöрта олöманыд Давидлы сетöм вежа да вежсьывтöм кöсйысьöмöс.
44013035	Мöдлаын шуöма: – Тэ аслад Вежалы он сет аддзывны сiсьмöмсö.
44013036	Давид аслас кадö пöртiс олöмас Енлысь кöсйöмсö. Сэсся сiйö кулiс, да сiйöс гуалiсны батьяскöд орччöн. Давидным аддзылiс сiсьмöмсö,
44013037	а Сiйö, кодöс Ен ловзьöдiс, эз аддзыв сiсьмöмсö.
44013038	Тöдöй, вокъяс: Исус пыр Енмыс юöртö тiянлы, мый прöститöма тiянлысь мыжъяснытö.
44013039	Сы пыр быд эскысь лоö веськыдöн да мездмас ставсьыс, мыйысь эз вермы мездмыны Мöисейлöн Индöд пыр.
44013040	Видзчысьöй, медым эз су тiянöс пророкъяслöн шуöмыс:
44013041	– Видзöдöй, сералысьяс, да шензьöй, тiянöс лоö бырöдöма! Тiян лунъясö Ме вöча сэтшöмтор, та йылысь кö висьталасны тiянлы, тi онö эскöй».
44013042	Синагогаысь петiгöн ентöдтöмъяс корисны Павелöс да Варнаваöс нöшта висьтавны та йылысь локтан шойччан лунö.
44013043	Синагогаысь разöдчигöн юдейяс да юдей эскöмö бергöдчысьяс пиысь унаöн мунiсны Павел да Варнава бöрся. Апостолъяс сёрнитiсны накöд да ышöдiсны, медым кутчысясны Енлöн буралöмас.
44013044	Локтан шойччан лунö пöшти став карыс чукöртчис кывзыны Енлысь Кывсö.
44013045	Кор юдейяс аддзисны уна йöзöс, тырины лöглунöн. Найö пондiсны паныд шуасьны да омöльтны Павеллысь велöдöмсö.
44013046	Сэки Павел да Варнава повтöг шуисны: «Медводз тiянлы шуöма кывны Енлысь Кывсö. Но тi кö онö сибöдöй тайöс да лыддянныд асьнытö шогмытöмöн, мед пырны помтöм олöмö, ми мунам ентöдтöмъяс дiнö.
44013047	Тадзи Ачыс Господь висьтавлiс: – Ме сувтöдi Тэнö ентöдтöмъяслы югыдöн, став му пасьтала олысьяслы Мездысьöн».
44013048	Тайöс кылöм бöрын ентöдтöмъяс пондiсны нимкодясьны да ошкыны Господьöс Сылöн Кывйысь. Эскисны ставныс, кодъяслы шуöма пырны помтöм олöмö.
44013049	Господьлöн кывйыс паськалiс сэтчöс му пасьтала.
44013050	Юдейяс жö паныд ыззьöдiсны Енсьыс полысь да пыдди пуктана аньясöс да карöн веськöдлысьясöс. Найö пондiсны дзескöдны Павелöс да Варнаваöс, сэсся вöтлiсны асланыс муысь.
44013051	Апостолъяс пыркöдiсны коксьыныс буссö сэнi да мунiсны Иконияö.
44013052	Антиокияын жö велöдчысьяс тырины нимкодьлунöн да Вежа Лолöн.
44014001	Иконияын Павел да Варнава мунiсны синагогаö да висьталiсны сэнi Енлысь Кывсö. Юдейяс да грекъяс пиысь сэки унаöн эскисны.
44014002	Юдейяс, кодъяс эз эскыны, паныд кыпöдiсны ентöдтöмъясöс, кöдзисны налы сьöлöманыс скöралöм вокъяс вылö.
44014003	Вокъяс дыркодь олiсны сэнi да повтöг висьтавлiсны Господь йылысь. Господь вöчис на пыр шензьöданаторъяс да петкöдлiс индысьпасъяс, тайöн вынсьöдiс Аслас буралöм йылысь висьталöмсö.
44014004	Йöзыс карас юксисны кык пельö: öтияс вöлiны юдейяс дор, мöдъяс – апостолъяс дор.
44014005	Ентöдтöмъяс да юдейяс асланыс веськöдлысьяскöд шуисны уськöдчыны Павел да Варнава вылö да изъявны найöс.
44014006	Та йылысь тöдмалöм бöрын апостолъяс пышйисны Ликаонияö. Сэнi Листра да Дервия каръясын, тшöтш матiгöгöрас,
44014007	висьтавлiсны Бур Юöр.
44014008	Листраын олiс кокнас висьысь морт, чужöмсяньыс сiйö абу на сувтлöма кок вылас.
44014009	Сiйö пукалiс да кывзiс Павеллысь висьталöмсö. Павел видзöдлiс сы вылö да аддзис, мый сылöн эм эскöм бурднысö.
44014010	Сэки Павел гораа шуис: «Господь Исус Кристос нимöн шуа тэныд: "Сувт кок вылад!"» Сiйö дзик пыр чеччыштiс да пондiс ветлöдлыны.
44014011	Тайöс аддзöм бöрын йöзыс асланыс Ликаония кыв вылын пондiсны гораа шуавны, енъяс пö морт кодьöн лэччисны миян дiнö.
44014012	Варнаваöс шуисны Зевсöн, а Павелöс Гермесöн, öд ёнджыкасö сiйö сёрнитiс.
44014013	Зевс енлы налöн юрбитанiныс сулалiс карö пыранiнас. Сэки Зевслöн тун вайис сикöтшъяс да вайöдiс дзиръя дорö öшъясöс, кöсйис йöзыскöд öтлаын вись вайны апостолъяслы.
44014014	Тайöс кылöм бöрын апостолъяс, Варнава да Павел, косялiсны паськöмнысö да котöрöн уськöдчисны йöз чукöр пытшкö, пондiсны гораа шуавны:
44014015	«Мый тi вöчанныд? Ми öд тiян кодь жö мортъяс. Ми вайим Бур Юöр тiянлы, медым тi бергöдчинныд ковтöм енъяссьыныд ловъя Ен дiнö, кодi вöчис енэжсö, мусö, васö да ставсö, мый сэнi эм.
44014016	Воддза кадъясö Сiйö быд войтырлы лэдзис ветлыны асланыс туйясöд.
44014017	Но бур вöчöмнас Сiйö век казьтывлiс да казьтывлö Ас йывсьыс: ыстö миянлы енэжсяньыс зэр, сетö ас кадö вотöс-быдтас, пöткöдö миянöс да гажöдö миянлысь сьöлöм».
44014018	Тадзи висьталöмнас найö öдва öлöдiсны йöзсö налы вись вайöмысь да мöдöдiсны гортаныс. Павел да Варнава кольччисны Листраö да велöдiсны сэнi йöзсö.
44014019	Антиокияысь да Иконияысь локтiсны сэтчö кодсюрö юдейяс. Кор апостолъяс повтöг бурвисьтавлiсны, юдейяс эскöдiсны йöзсö, мед найö ылыстчасны апостолъясысь. Юдейяс шуисны: «Налöн висьталöмныс абу збыль, найö сöмын пöръясьöны». Тадзи найö кыпöдiсны йöзсö апостолъяслы паныд, йöзыс изъялiсны Павелöс да кыскисны кар саяс, чайтiсны, мый кулöма нин.
44014020	Но кор велöдчысьяс чукöртчисны Павел гöгöр, сiйö чеччис да бöр локтiс карас. Сэсся мöд луннас Варнавакöд Павел мунiс Дервияö.
44014021	Дервияын Павел да Варнава висьтавлiсны Евангелльö став карыслы, бура уна велöдчысь сэнi лои. Сэсся бöрсö локтiсны Листра, Икония да Антиокия пыр.
44014022	Сэнi найö ёнмöдiсны сэтчöс велöдчысьясöс да тшöктiсны зумыда кутчысьны эскöмас. Казьтыштiсны, мый уна сьöкыд пыр ковмас мунны, мед пырны Енлöн Юраланiнö.
44014023	Быд вичкоын ки пуктылöмöн индiсны юрнуöдысьясöс. Сэсся кевмысьöм да видзалöм бöрын сетiсны эскысьясöс Господь киö, кодлы найö и эскисны.
44014024	Сэсся Писидия пыр мунiсны Памфилияö.
44014025	Сэнi Пергия карын Господьлысь кывсö висьталöм бöрын мунiсны Атталияö.
44014026	Сэсянь кывтiсны Антиокияö, öд буретш танi найöс вöлi сетöма Енлöн буралан киö, мед вöчны Енлысь уджсö, кодöс помöдз вайöдiсны.
44014027	Воöм бöраныс найö чукöртiсны эскысьясöс да висьталiсны ставсö, мый вöчис на пыр Енмыс, да кыдзи Сiйö восьтiс ентöдтöмъяслы эскöмас öдзöссö.
44014028	Сэсся дыркодь на олiсны найö сэтчöс велöдчысьяскöд.
44015001	Юдеяысь локтысьясысь кодсюрö велöдiсны вокъясöс, онö кö пö вундыштчöй Мöисей Индöд серти, онö мездмöй.
44015002	Павел да Варнава паныд сувтiсны налы да дыр вензисны накöд. Сэки шуисны мöдöдны Павелöс, Варнаваöс да ас йöзсьыс кодсюрööс апостолъяс да юрнуöдысьяс дiнö Ерусалимö, медым тайö сёрнинас воны öти кывйö.
44015003	Вичкосянь мöдöдöмаяс, Финикиятi да Самариятi мунiгöн, висьтавлiсны Ен дiнö ентöдтöмъяслöн бергöдчöм йылысь. Тайö юöрсö кылöмысь сэтчöс вокъяс ставныс ёна нимкодясисны.
44015004	Ерусалимын апостолъяс да юрнуöдысьяс став вичконас сибöдiсны воöмаясöс. Локтысьяс висьталiсны ставсö, мый вöчис на пыр Енмыс.
44015005	Сэки кодсюрö эскысьяс, кодъяс кутчысисны фарисейяслöн велöдöмö, шуисны, мый ентöдтöмъяслы колö вундыштчыны да овны Мöисей Индöд серти.
44015006	Сэки апостолъяс юрнуöдысьяскöд чукöртчисны, медым сёрнитны та йылысь.
44015007	Дыр вензьöм бöрын Петыр сувтiс да шуис налы: «Вокъяс, тi тöданныд, мый Енмыс водзысяньыс бöрйис менö миян пöвстысь, медым менам вомсянь ентöдтöмъяс кылiсны Евангелльöсö да эскисны.
44015008	Сьöлöмтöдысь Ен сетiс налы миянлы моз Вежа Ловсö, тайöн петкöдлiс, мый Сiйö сибöдö найöс.
44015009	Сылöн син водзын миян да на костын абу некутшöм торъялöм, эскöм понданыс Сiйö весалiс налысь сьöлöмнысö.
44015010	Мыйла нö тi öнi дöзмöданныд Енсö, кöсъянныд сийöсавны велöдчысьясöс? Тайö сийöссö миян батьяс дай ми эгö вермöй новлöдлынысö.
44015011	Но ми эскам: Господь Исус Кристослöн буралöмсянь ми мездмам на моз».
44015012	Сэсся ставныс ланьтöмöн кывзiсны Варнаваöс да Павелöс. А найö висьталiсны, кыдзи Енмыс ентöдтöмъяс пöвстын вöчис на пыр шензьöданаторъяс да петкöдлiс индысьпасъяс.
44015013	Налöн сёрнитöм бöрын шыасис Яков: «Вокъяс, кывзöй менö.
44015014	Симон висьталiс миянлы, мый Енмыс медводдзаысь бергöдiс чужöмбансö ентöдтöмъяслань, медым на пöвстысь торйöдны Аслыс войтырöс.
44015015	Тадзи висьталöны тшöтш пророклöн кывъясыс, öд гижöма:
44015016	– Сэсся Ме бöр бергöдча да выльысь сувтöда Давидлысь киссьöм керкасö. Жугласьöмасö лöсьöда, да выльпöв сiйöс лэпта.
44015017	Сэки кутасны корсьны Господьöс мукöд йöз да быд войтыр, кодöс Ме шуа Асламöн. Тадзи висьталö Господь, ставсö тайöс Вöчысь.
44015018	Нэмъяс пуксьытöдзыс на Сiйö тöдiс став Ассьыс уджъяссö.
44015019	Та вöсна ме чайта, оз ков сьöктöдны Енлань бергöдчöм ентöдтöмъясöс.
44015020	Сöмын колö гижны налы, медым видзасны асьнысö идоллы вайöм пеж сёянысь, кырсалöмысь, джагалöм пемöс яй сёйöмысь да вир юöмысь, нöшта, мед оз вöчны мукöдыслы сiйö, мый оз кöсйыны аслыныс.
44015021	Мöисейлысь Индöдсö öд важысянь висьталöны быд карын да быд шойччан лунö лыддьöны синагогаын».
44015022	Сэки апостолъяс да юрнуöдысьяс став вичкоыскöд шуисны бöрйыны ас пöвстсьыныс вокъясöс да мöдöдны найöс Павелкöд да Варнавакöд Антиокияö. Бöрйисны пыдди пуктана вокъясöс: Иудаöс, кодöс шуисны Варсаваöн, да Силаöс.
44015023	Накöд ыстiсны татшöм гижöд: «Ми, апостолъяс, юрнуöдысьяс да вокъяс, чолöмалам тiянöс, Антиокияын, Сирияын да Киликияын ентöдтöмъясысь бергöдчöм вокъясöс.
44015024	Ми кывлiм, мый кодсюрö миян йöз шöйöвоштöны тiянöс асланыс велöдöмöн, шуöны, колö пö вундыштчыны да кутчысьны Индöдö. Тадзи велöднысö ми эгö тшöктылöй налы.
44015025	Та вöсна ми öтвылысь бöрйим да шуим мöдöдны тiян дiнö миян муса Варнавакöд да Павелкöд кодсюрööс.
44015026	Павел да Варнава вокъяс дасьöсь олöмнысö сетны миян Господь Исус Кристос вöсна.
44015027	Накöд ми мöдöдам Иудаöс да Силаöс, найö ставсö висьталасны.
44015028	Вежа Лов да ми тшöтш огö кöсйöй сьöктöдны тiянöс, тшöктам вöчны сöмын коланасö. Ми корам:
44015029	видзöй асьнытö идоллы вайöм сёянысь, вир юöмысь, джагалöм пемöс яй сёйöмысь да кырсалöмысь, и нöшта: энö вöчöй мукöдлы сiйö, мый онö кöсйöй аслыныд. Тайö тшöктöмъяс сертиыс кö оланныд, бур лоас. Олöй бура!»
44015030	Мöдöдöмаяс мунiсны Антиокияö. Сэнi чукöртiсны эскысьясöс да сетiсны гижöднысö.
44015031	Лыддьöм бöраныс эскысьяс ёна долыдмисны нимкодь юöрысь.
44015032	Иуда да Сила вöлiны пророкъясöн, найö ёна ышöдiсны да ёнмöдiсны вокъясöс.
44015033	Мыйтакö кад олыштöм бöрын вокъяс бöр мöдöдiсны найöс лöнь сьöлöмöн апостолъяс дiнö.
44015034	Но Сила шуис кольччывны на сэтчö, сэки Иуда öтнас мунiс Ерусалимö.
44015035	Павел да Варнава олiсны Антиокияын, велöдiсны да мукöдыскöд тшöтш юöртiсны Господьлысь кывсö.
44015036	Кутшöмкö кад мысти Павел шуис Варнавалы: «Мунам выльысь кытшовтам сiйö каръяссö, кöнi ми висьтавлiм Господьлысь кывсö, тöдмалам, кыдзи олöны миян вокъяс».
44015037	Варнава кöсйис босьтны аскöдыс Иоанöс, кодöс шуисны Маркöн.
44015038	Но Павел паныд сувтiс, öд Марк коркö эновтiс найöс Памфилияын, эз мун накöд водзö öтвылысь вöчны уджсö, мый вылö найöс вöлi мöдöдöма.
44015039	Павел да Варнава весиг вензьöмöдз воисны да тадзикöн торйöдчисны. Варнава босьтiс аскöдыс Маркöс да кывтiс сыкöд Кипрö.
44015040	А вокъяс сетiсны Павелöс Енлöн буралан киö. Сiйö босьтiс аскöдыс Силаöс да мунiс
44015041	Сирия да Киликия муясö. Сэнi ветлöдлiс да ёнмöдiс вичкояс.
44016001	Павел воис Дервияöдз, сэсся и Листраöдз. Сэнi олiс Тимофей нима велöдчысь. Мамыс сылöн вöлi юдей, эскысь ань, батьыс вöлi грек.
44016002	Листраын да Иконияын вокъяс бура сёрнитiсны Тимофей йылысь.
44016003	Павел шуис босьтны Тимофейöс аскöдыс да вундыштiс сiйöс сэтчöс юдейяс понда, öд найö тöдiсны, мый Тимофейлöн батьыс грек.
44016004	Каръястi ветлiгöн найö висьтавлiсны эскысьяслы апостолъяслысь да юрнуöдысьяслысь Ерусалимын шуöм тшöктöмъяссö да тшöктiсны овны на серти.
44016005	Вичкояс ёнмисны эскöмас, эскысьяслöн лыдыс лунысь-лун содiс.
44016006	Асияын Вежа Лов эз сет налы висьтавны Кывсö, та вöсна найö мунiсны Мисияö Фригия да Галатия муяс пыр.
44016007	Мисиясянь найö кöсйисны мунны Вифинияö, но Вежа Лов эз лэдз.
44016008	Сэки Мисия пыр найö мунiсны Троадаö.
44016009	Войнас Павел аддзылас Енсянь петкöдчылöм: македонияса морт сулалö сы водзын да корö, лок пö Македонияö да отсав миянлы.
44016010	Тайö петкöдчылöм бöрас ми дзик пыр шуим мунны сэтчö. Ми гöгöрвоим: Господьным корö миянöс висьтавны сэнi Бур Юöр.
44016011	Троадаысь ми кывтiм веськыда Самофракияö, мöд луннас Неапольö,
44016012	сэсянь мунiм Филипö. Македониялöн сэтчöс юкöнын тайö медводдза кар, сэтчö коркö овмöдчылöмаöсь Римысь локтысьяс. Сэнi ми вöлiм кымынкö лун.
44016013	Шойччан лунö ми петiм кар саяс да лэччим ю дорö, буретш сэтчö чукöртчывлiсны кевмысьны. Ми пуксим сэтчö локтысь аньяс дорö да пондiм сёрнитны накöд.
44016014	Сэнi вöлi Фиатираысь пурпур дöраöн вузасьысь Лидия нима ань, сiйö олiс Енсьыс полöмöн. Господь восьтiс сылысь сьöлöмсö сибöдны Павеллысь кывъяссö,
44016015	да сiйö став гортсаыскöд пыртчис. Сэсся шуис миянлы: «Тi кö лыддянныд менö Господьлы эскысьöн, пырöй менам керкаö да олöй ме ордын». Сiйö корöмöн корис миянöс ас дорас.
44016016	Öтчыд кевмысьны мунiганым паныдасис миянлы öти кесйöг ань, код пытшкын вöлi тунасян лов. Туналöмнас сiйö уна сьöм вайис аслас ыджыдъяслы.
44016017	Тайö аньыс вöтчис Павел да миян бöрся да горзöмöн шуалiс: «Тайö йöзыс Медвылысса Енлöн кесйöгъяс. Найö юöртöны миянлы, кыдзи мездмынысö».
44016018	Тадзи сiйö вöчис уна лун чöж. Павел скöрмис таысь, сэсся ань дiнö бергöдчöмöн шуис тунасян ловлы: «Тшöкта тэныд Исус Кристос нимöн, пет сы пытшкысь». И сiйö дзик пыр петiс.
44016019	Кесйöг аньлöн ыджыдъяс аддзисны, мый воштiсны озырмöдчанторнысö, сэки босьтiсны Павелöс да Силаöс да нуöдiсны йöзаинö юралысьяс водзö.
44016020	Вайöдiсны юралысьяс дiнö да пондiсны мыжавны: «Тайö юдей йöзыс шызьöдöны карнымöс,
44016021	велöдöны йöзсö овны мöд ног. Но миянлы, римса войтырлы, оз позь на ног овнысö».
44016022	Сэки йöзыс накöд тшöтш сувтiсны Павеллы да Силалы паныд. Юралысьяс тшöктiсны кучкавны найöс бедьясöн. Сэки нетшыштiсны на вылысь паськöмнысö да
44016023	бура дыр кучкалöм бöрын шыбитiсны найöс дзескыдiнö. Видзысьлы тшöктiсны, мед синсö оз лэдзлы на вылысь.
44016024	Пуксьöдöмаясöс видзысь йöртiс найöс медпыдiас да топöдiс кокъяснысö тшемилö костö.
44016025	Вой шöр кадö Павел да Сила сьылiсны да кевмысисны Енлы. Мукöд пукалысьяс кывзiсны найöс.
44016026	Тöдлытöг лои ыджыд му вöрöм, дзескыдiнлöн подулыс вöрзис, öдзöсъяс воссисны, пукалысьяслöн ки-коксьыныс кöртöдъяс разьсисны.
44016027	Пуксьöдöмаясöс видзысь садьмис да аддзис, мый öдзöсъяс восьсаöсь. Сэки перйис шыпуртсö да кöсйис вины асьсö, чайтiс, мый пышйöмаöсь ставныс.
44016028	Павел горöдiс: «Нинöм эн вöч аскöдыд! Ми ставным танöсь».
44016029	Видзысь корис би, котöрöн пырис Павел да Сила дiнö да тiралöмöн уськöдчис на водзö.
44016030	Сэсся петкöдiс найöс ортсö да шуис: «Бур йöзöй, мый меным вöчны, мед мездмыны?»
44016031	Найö воча шуисны: «Эскы Господь Исус Кристослы, сэки мездман тэ да став тэнад гортсаыд».
44016032	Сэсся вокъяс висьталiсны сылы да сылöн гортсаыслы Господьлысь кывъяссö.
44016033	Сiйö войнас видзысь петкöдiс вокъясöс дзескыдiнысь да мыськалiс налысь дойяссö, сэсся гортсаыскöд дзик пыр пыртчис.
44016034	Сэсся вайöдiс найöс гортас да лöсьöдiс налы пызан. Аслас гортсакöд сiйö долыда нимкодясис, мый эскис Енлы.
44016035	Асывнас юралысьяс мöдöдiсны отсасьысьяснысö висьтавны, мед лэдзасны пуксьöдöмаясöс дзескыдiнысь.
44016036	Видзысь висьталiс та йылысь Павеллы: «Юралысьяс тшöктiсны лэдзны тiянöс. Верманныд петны да мунны лöня».
44016037	Павел шуис юралысьяслöн отсасьысьяслы: «Миянöс, римса йöзöс, найö мыждытöг став йöз водзас нöйтiсны да шыбитiсны дзескыдiнö, а öнi кöсйöны гусьöн лэдзны! Огö петöй. Мед асьныс локтасны да петкöдасны миянöс татысь».
44016038	Мöдöдöмаяс висьталiсны Павеллысь кывъяссö юралысьяслы. Юралысьяс повзисны, кор кылiсны, мый найö римсаяс.
44016039	Сэсся локтiсны да корисны налысь прöща, а дзескыдiнысь петкöдiгöн корисны найöс эновтны карнысö.
44016040	Дзескыдiнысь петöм бöрын Павел да Сила мунiсны Лидия ордö, сэнi аддзысисны вокъяскöд. Найöс ышöдöм бöрын мунiсны карсьыс.
44017001	Павел да Сила мунiсны Амфиполь да Аполония пыр Фессалоникаö. Сэнi вöлi юдейяслöн синагога.
44017002	Павел, кыдзи и век, мунiс сэтчö да куим шойччан лун дорвыв сёрнитiс йöзыскöд. Вежа Гижöдъяс вылö подуласьöмöн
44017003	гöгöрвоöдiс да эскöдiс найöс, мый Кристослы колö вöлi сьöкыдсö нуны да ловзьыны. Павел шуис: «Тайö Кристосыс – Исус, Сы йылысь ме и висьтала тiянлы».
44017004	Кодсюрö на пиысь эскисны да öтувтчисны Павелкöд да Силакöд. Эскисны тшöтш Енсьыс полысь грекъяс пиысь да тöдчана аньяс пиысь унаöн.
44017005	А юдейяс, кодъяс эз эскыны, тырины лöглунöн. Найö босьтiсны аскöдныс изэрд вылын весьшöрö бовъялысь айуловöс, чукöртiсны уна йöзöс да пондiсны шызьöдны карсö. Сэсся локтiсны Ясон керкаö, корсисны сэтысь Павелöс да Силаöс, мед петкöдны найöс йöз водзö,
44017006	но эз аддзыны. Сэки босьтiсны Ясонöс, нöшта кодсюрö вокъясöс да вайöдiсны карöн веськöдлысьяс дiнö. Налы горзiгтыр висьталiсны: «Тайö йöзыс, став муюгыдсö гудыртысьясыс, миянöдз воисны.
44017007	Ясон овмöдöма найöс ас ордас. Найö ставныс торкалöны кесарлысь тшöктöмъяссö, öксынас шуöны мöдöс – Исусöс».
44017008	Тайöс кылöмысь йöзыс да карöн веськöдлысьяс шöйöвошисны.
44017009	Сэсся Ясонлы да мукöд вокъяслы тшöктiсны вештысьны лэдзöмсьыс, сöмын та бöрын лэдзисны.
44017010	Вокъяс сiйö жö войнас мöдöдiсны Павелöс да Силаöс Верияö. Сэтчö воöм мысти Павел да Сила мунiсны синагогаö.
44017011	Фессалоникасаяс дорысь татчöс юдейяс вöлiны восьса сьöлöмаöсь. Найö сибöдiсны Кывсö став сьöлöмнас, быд лун лыддьысисны, видзöдiсны Гижöдъясысь, збыльысь-ö ставыс тадз.
44017012	На пиысь унаöн бергöдчисны эскöмас, эскисны тшöтш грек войтырса айулов да пыдди пуктана аньяс пиысь унаöн.
44017013	Кор Фессалоникаын юдейяс кылiсны, мый Павел Верияын висьтавлö Енлысь Кывсö, локтiсны сэтчö да пондiсны шызьöдны сэтчöс йöзсö.
44017014	Сэки вокъяс дзик пыр ыстiсны Павелöс саридз дорö, а Сила да Тимофей кольччисны карас.
44017015	Вокъяс колльöдiсны Павелöс Афинöдз да бöр бергöдчисны. Павел корис найöс висьтавны, мед Сила да Тимофей кыдз позьö öдйöджык локтасны сы дiнö.
44017016	Павел виччысис вокъясöс Афинын. Тайö карыс вöлi тырöма идолъясöн. Кор Павел аддзис тайöс, сiйö ловнас пузис.
44017017	Синагогаын Павел ёна сёрнитiс юдейяскöд да Енсьыс полысь мукöд войтыркöд. Быд лун сiйö сёрнитiс йöзыскöд ывла вылын.
44017018	Кодсюрö философъяс, эпикура да стоика велöдöмö кутчысьысьяс, вензисны Павелкöд. Öтияс шуалiсны, сiйö пö нинöм абусö сöрö! Мöдъяс шуалiсны, кутшöмкö пö тöдтöм енъяс йылысь висьталö. Павел жö висьталiс налы Исус йылысь да кулöмысь ловзьöм йылысь.
44017019	Сэки босьтiсны да вайöдiсны Павелöс Ареопагö. Сэнi пондiсны юасьны: «Вермам-ö ми тöдны, мыйсяма выль велöдöм тэ висьталан?
44017020	Мыйкö тешкодьтор тэ тэчан миян пельясö. Кöсъям тöдны, мый тайö».
44017021	Афинын олысьяс да сэтчö локтысь йöз каднысö ёнджыка коллявлiсны сёрнитöмъясöн, ёна радейтiсны кывзыны мыйкö выльтор.
44017022	Павел сувтiс Ареопаг шöрö да шуис: «Афинса войтыр! Став сертиыс ме аддза, мый тi ёна юрбитысь йöз.
44017023	Ветлöдлiгöн ме видзöдалi тiянлысь юрбитанiнъястö да аддзи "тöдтöм енлы" гижöда висьпуктанiн. Буретш тайö тöдтöм Ен йывсьыс, кодлы тi юрбитанныд, ме и висьтала.
44017024	Муюгыдсö да ставсö вöчысь Ен, енэжыслöн да муыслöн Господь, оз ов киöн вöчöм крамъясын.
44017025	Сылы оз ков мортсянь отсöг, Сылöн ставыс эм. Сiйö Ачыс сетö быдöнлы олöм, ловшы да ставсö.
44017026	Öти вирсянь Сiйö вöчис став мувывса йöзсö да овмöдiс найöс му пасьтала, торйöдiс налы муяс да индiс налысь олан кадъяс,
44017027	мед найö корсисны Енсö, гашкö, кималасöн корсьöмöн аддзасны Сiйöс, öд Сiйö абу ылын миянысь быдöнысь.
44017028	Сыöн ми олам, Сысянь лолалам да Сы улын ветлам. Тiян гижысьяс кодсюрö весиг шулöмаöсь: "Ми ставным Сысянь чужысьяс".
44017029	Ми кö Енсянь чужысьяс, миянлы оз ков öткодявны Енсö зарни, эзысь либö изйысь вöчöмторъяскöд, мый мöвпыштöма ачыс мортыс да вöчöма аслас кужысь киясöн.
44017030	Енмыс дыр кад чöж терпитiс йöзлысь гöгöрвотöмлунсö. Öнi Сiйö тшöктö быдлаын да быдöнлы бергöдчыны мыжъяссьыс.
44017031	Öд Сiйö индiс лун, кор пондас веськыда мыждыны став муюгыдсö водзвыв индöм Морт пыр, да вынсьöдiс Ассьыс шуöмсö быдöнлы тöдмöн, кор ловзьöдiс Сiйöс».
44017032	Кулöмысь ловзьöм йылысь кылöм бöрын öтияс пондiсны серавны, мöдъяс шуисны, та йылысь пö коркö мöдысь тэнö кывзам.
44017033	Сэки Павел мунiс на дiнысь.
44017034	Кодсюрö эскисны да öтувтчисны Павелкöд. Тайö вöлiны Ареопагысь Дионисий, Дамарь нима ань да мукöдъяс.
44018001	Сэсся Афинысь Павел мунiс Коринфö.
44018002	Сэнi паныдасис Акил нима юдейкöд, кодi чужлöма Понтын, да сылöн Прискилла гöтырыскöд. Найö регыд на вöлi локтöмаöсь Италияысь, сы вöсна мый Клавдий кесар тшöктöма став юдейыслы эновтны Рим. Павел мунiс на ордö
44018003	да кольччис сэтчö, мед тшöтш уджавны накöд, öд сiйö на моз жö вурис дöрачомъяс.
44018004	Быд шойччан лунö Павел сёрнитiс синагогаын, ышöдiс юдейясöс да грекъясöс эскыны.
44018005	Кор Сила да Тимофей локтiсны Македонияысь, Павел ловнас кылiс, мый колö висьтавны юдейяслы, мый Исус – сiйö Кристос.
44018006	Юдейяс сувтiсны Павеллы паныд, пондiсны омöльтны сiйöс. Сэки Павел паськöмсö пыркнитöмöн шуис: «Тiян вирныд ас выланыд кольö, а ме сöстöм. Öнi ме муна ентöдтöмъяс дiнö».
44018007	Сэсся Павел мунiс Юст ордö, сiйö вöлi Енсьыс полысь морт. Сылöн керкаыс сулалiс синагогакöд орччöн.
44018008	Синагогаса юралысь Крисп став гортсаыскöд эскис Господьлы. Нöшта унаöн на Коринфын Павелöс кывзöм бöрын тшöтш эскисны да пыртчисны.
44018009	Войнас Господь петкöдчис Павеллы да шуис: «Эн пов, водзö висьтав.
44018010	Ме тэкöд, тэныд некод оз вöч лёксö. Тайö карас Менам уна йöз».
44018011	Павел кольччис сэтчö во да джын кежлö, велöдiс да висьталiс йöзыслы Енлысь Кывсö.
44018012	Кор Акайяын пуксис веськöдлыны Галлион, юдейяс сёрнитчисны босьтны Павелöс. Найö вайöдiсны Павелöс ёрдö.
44018013	Сэнi шуисны, тайö мортыс пö велöдö йöзсö юрбитны Енлы оз Индöд сертиным.
44018014	Павел кöсйис шыасьны, но сэки Галлион шуис юдейяслы: «Юдейяс! Вöлi кö сёрниыс кутшöмкö лёктор вöчöм йылысь, ме эськö тiянöс кывзi.
44018015	А кор тi вензянныд кывъяс, нимъяс да асланыд Индöд йылысь, ме танi абу ёрдысь. Асьныд сёрнитчöй».
44018016	Сэсся вöтлiс найöс ёрдысь.
44018017	Сэки грекъяс ставныс уськöдчисны синагогаса юралысь Сосфен вылö да ёрд водзын чорыда нöйтiсны сiйöс, а Галлион весигтö эз видзöдлы на вылö.
44018018	Павел бура дыр на олiс Коринфын. Сэсся вокъяскöд колльöдчöм бöрын кывтiс Прискилла да Акилкöд Сирияö. Кенкреяын сiйö шырис юрсö, öд сылöн вöлi Ен водзын кöсйысьöм.
44018019	Ефесö воöм бöрын Павел янсöдчис Акилкöд да Прискиллакöд. Ачыс мунiс синагогаö да сёрнитiс сэнi юдейяскöд.
44018020	Найö корисны Павелöс олыштны на ордын дырджык на, но сiйö эз кöсйысь.
44018021	Колльöдчигас Павел шуис: «Меным быть колö лоны Ерусалимын гажöдчан лунъяс дырйи. Но Ен кö сетас, ме бара на вола тiян дiнö». Павел кывтiс Ефесысь
44018022	Кесарияö, сэсянь мунiс Ерусалимö да аддзысьлiс сэнi эскысьяскöд, а сэсся нин мунiс Антиокияö.
44018023	Сэнi олыштöм бöрын бара петiс туйö, кытшовтiс Галатия да Фригия муяс, ёнмöдiс сэнi велöдчысьясöс.
44018024	Ефесö сэки локтiс Аполос нима юдей, ачыс чужлöма Александрияын. Аполос кужис мичаа сёрнитны да зэв бура тöдiс Гижöдъяс.
44018025	Сiйö сибöдiс "Господь туй" йылысь велöдöмсö да сьöлöмсяньыс висьтавлiс-велöдiс Господь йылысь ставсö веськыда. Но ачыс тöдiс сöмын Иоанлысь пыртöмсö.
44018026	Сiйö повтöг сёрнитiс синагогаын. Акил да Прискилла сiйöс кывзöм бöрын корисны ас ордас да стöчджыка висьталiсны сылы Господьлöн туй йылысь.
44018027	Кор Аполос мöдöдчис мунны Акайяö, вокъяс ышöдiсны сiйöс да гижисны сэтчöс велöдчысьяслы, медым сибöдасны сiйöс. Акайяын Аполос Ен буралöмсянь ёна отсалiс эскысьяслы.
44018028	Став йöз водзас сiйö кужис венны юдейясöс. Гижöдъяс вылö мыджсьöмöн эскöдiс найöс, мый Исус – сiйö Кристос.
44019001	Кор Аполос вöлi Коринфын на, Павел вуджис керöсвыв муяс пыр да локтiс Ефесö. Сэтысь аддзис кодсюрö велöдчысьясöс
44019002	да юалiс налысь: «Сибöдiнныд-ö тi Вежа Лолöс эскöм бöраныд?» Найö шуисны: «Ми весиг эгö на кывлöй Вежа Лов йылысь».
44019003	Павел юалiс налысь: «Кутшöм пыртчöмöн нö тi пыртчинныд?» Найö вочавидзисны: «Иоан пыртчöмöн».
44019004	Павел шуис: «Иоан пыртiс найöс, кодъяс бергöдчисны мыжъяссьыныс, да висьталiс, медым эскасны сы бöрся Локтысьлы, Исус Кристослы».
44019005	Тайöс кылöм бöрын найö пыртчисны Господь Исус нимöн.
44019006	Кор Павел пуктiс кисö на вылö, сэки лэччис на вылö Вежа Лов. Найö пондiсны сёрнитны мукöд кывъяс вылын да пророкавны.
44019007	Ставныс найö вöлiны морт дас кык.
44019008	Куим тöлысь чöж Павел ветлöдлiс синагогаö да повтöг сёрнитiс сэнi, эскöдöмöн висьтавлiс Енлöн Юралöм йылысь.
44019009	Но эскöм пыдди кодсюрö чорзьöдчисны да став йöз водзас омöльтiсны "Господь туй" йылысь велöдöмсö. Сэки Павел эновтiс тайö йöзсö да велöдчысьясыскöд мунiс на дорысь. Тайö кадсяньыс сiйö быд лун сёрнитiс-велöдiс Тиранлöн велöданiнын.
44019010	Кык во чöж Павел велöдiс сэнi. Тадзи Асияын став олысьыс, юдейяс и грекъяс, кылiсны Господь Исус йылысь бурвисьталöмсö.
44019011	Павел пыр Енмыс вöчис уна шензьöданатор.
44019012	Павеллысь юр чышъянсö да мукöд паськöмсö пуктывлiсны висьысьяс вылö, и найö дзик пыр бурдлiсны да пеж ловъяс петалiсны на пытшкысь.
44019013	Весиг ветлысь-мунысь юдей тунъяс пиысь кодсюрö пондiсны вöтлавны пеж ловъясöс Господь Исус нимöн. Шуалiсны: «Пет! Тшöктам Исус нимöн, кодöс висьталö Павел».
44019014	Тадзи тшöтш вöчисны юдейяслöн Скева аркирейлöн сизимнан пиыс.
44019015	Но пеж лов воча шуис: «Исусöс бура тöда, Павелöс тшöтш тöда, а тi кодъяс?»
44019016	Сэсся пеж лолöн кутöм морт уськöдчис на вылö ыджыд вынöн да вирöдз чашйис найöс. Дзик пасьтöгныс налы ковмис пышйыны сiйö керкасьыс.
44019017	Та йылысь тöдмалiсны Ефесын ставныс, юдейяс и грекъяс. Ыджыд полöм босьтiс ставнысö, найö пондiсны ошкыны Господь Исуслысь нимсö.
44019018	Унаöн эскöм бöраныс волiсны да висьтасисны асланыс лёк уджъясысь.
44019019	Тшыкöдчысьяс пиысь унаöн вайисны небöгъяснысö да став йöз водзас сотiсны. Небöгъяслöн доныс, артыштiсны да, ветымын сюрс эзысь лои.
44019020	Тадзи ыджыд вынöн паськалiс да зумыда вужъясис Господьлöн кывйыс.
44019021	Тайö лоöмторъяс бöрын Павел кылiс ловнас, мый сылы колö мунны Македония да Акайя пыр Ерусалимö. Сэсся шуис Ерусалим бöрын ветлыны Римö.
44019022	Тимофейöс да Ерастöс, ассьыс отсасьысьясöс, сiйö мöдöдiс Македонияö, ачыс кольччылiс на Асияö.
44019023	Сiйö кадö "Господь туй" йылысь велöдöм понда ыджыд зык кыптiс.
44019024	Ефесын олiс эзысьöн вöчасьысь Димитрий. Сiйö вöчалiс эзысьысь Артемида крам серпаса киöн вöчöмторъяс да аслас уджалысьяслы бура мынтысис.
44019025	Сiйö чукöртiс ассьыс уджалысьяссö, корис нöшта мукöд вöчасьысьясöс да шуис: «Ёртъяс, тi тöданныд, мый тайö уджыс вайö миянлы уна сьöм.
44019026	Тi асьныд аддзанныд да кыланныд, мый вöчö тайö Павелыс. Сiйö висьтавлö, киöн вöчöмторъясыд пö абу енъяс, и уна йöзöс нин эскöдiс Ефесын да став Асияын.
44019027	Мыйкö колö вöчны миянлы. Артемида енлысь крамсö кö кутасны нинöм туйö пуктыны, миян уджным лоас ковтöм. Миян ыджыд енным, кодöс ыдждöдлö став Асия да став муюгыдыс, вермас воштыны нималöмсö».
44019028	Тайöс кылöм бöрын чукöртчысьяс тырины скöрлунöн да пондiсны горзыны: «Ефесса Артемида – медыджыдыс!»
44019029	Карыс ставнас шызис. Йöзыс котöртiсны ывлавыв театрö да вайöдiсны сэтчö македонияса Гайöс да Аристаркöс, Павелкöд локтысьясöс.
44019030	Павел тшöтш кöсйис мунны сэтчö, но велöдчысьяс эз лэдзны сiйöс.
44019031	Весиг асияса веськöдлысьясысь кодсюрö, Павеллöн ёртъясыс, мöдöдiсны висьтавны, мед сiйö весиг оз петкöдчыв сэнi.
44019032	Чукöртчöм йöз ставныс вöлi ёна шызьöмаöсь: öтияс горзiсны öтитор, мöдъяс – мöдтор. Унджыкыс весиг эз тöд, мыйла и локтiсны.
44019033	Сэнi вöлiны тшöтш юдейяс. Найö мырдöн тшöктiсны Öльöксандрлы петны йöз водзö. Öльöксандр сетiс кинас пас, мед ланьтасны, да кöсйис нин сёрнитны.
44019034	Но кор йöзыс тöдмалiсны, мый сiйö юдей, öти вомöн горöдiсны да кык час чöж öтарö горзiсны: «Ефесса Артемида – медыджыдыс!»
44019035	Йöзсö öлöдöм бöрын карса кывкутысь шыасис: «Ефесса войтыр! Быдöн тöдö, мый Ефес кар видзö-дöзьöритö ыджыд Артемида енлысь крамсö да енэжсянь усьöм сылысь изсерпассö.
44019036	Таысь некод оз вермы соссьыны. Та вöсна лöньöй, энö лоöй юртöм петукъяс кодьöсь!
44019037	Мыйла тайö кыксö вайöдiнныд? Найö эз гусясьны Артемида крамын, эз омöльтны тiянлысь ентö.
44019038	Димитрийлöн да сылöн вöчасьысьяслöн кö эм норасьöм кодкö вылö, мед шыасясны ёрдö да веськöдлысьяс дiнö, мед на водзын норасясны öта-мöдныс вылö.
44019039	Тiян кö эм кутшöмкö мöд помка, сэки чукöртасны йöзöс да видлаласны миян индöд серти.
44019040	Тайö шызьöмсö лэптöмысь миянöс ставнымöс öнi вермасны мыждыны. Миянлы весиг нинöмöн дорйысьнысö, öд помкаыс некутшöм абу». Сёрнитöм бöрас карса кывкутысь тшöктiс разöдчыны йöзыслы.
44020001	Шызьöм помасьöм бöрын Павел чукöртiс велöдчысьяссö да ышöдiс найöс. Сэсся кольöдчöм бöрын мöдöдчис Македонияö.
44020002	Мунiгас быдлаын ышöдiс-ёнмöдiс эскысьясöс. Сэсся локтiс Грецияö
44020003	да олiс сэнi куим тöлысь. Павел кöсйö нин вöлi кывтны Сирияö, но кор тöдмалiс, мый юдейяс сёрнитчöмаöсь вины сiйöс, бöрсö шуис мунны Македония пыр.
44020004	Асияöдз Павелöс колльöдiсны Верияысь Пирлöн Сосипатр пиыс, Фессалоникаысь Аристарк да Секунд, Дервияысь Гай, Тимофей да Асияысь Тихик Трöпимкöд.
44020005	Найö водзджык мунiсны Троадаö да виччысисны миянöс сэнi.
44020006	Ми Шомтöм нянь сёян лунъяс бöрын петiм Филип карысь да вит лунöн воöдчим на дiнö Троадаö. Сэнi олiм вежон чöж.
44020007	Вежонса медводдза лунö сэтчöс велöдчысьяс чукöртчисны нянь чегны. Павеллы аскинас колö вöлi петны туйö, та вöсна сiйö дыркодь сёрнитiс накöд. Сёрниыс нюжалiс вой шöрöдз.
44020008	Вылi судтаас, кöнi ми пукалiм, бура уна би öзйис.
44020009	Öшинь вылас пукалiс Евтик нима том морт. Павеллöн дыр сёрнитöмысь сiйö чорыда унмовсис да ун йывсьыс усис коймöд судтасяньыс. Муысь лэптiгöн аддзисны, мый сiйö кулöма.
44020010	Павел лэччис, водiс том морт вылö, шымыртiс сiйöс да шуис: «Энö шогсьöй, лолыс сылöн абу петöма».
44020011	Сэсся Павел бöр кайис вылi судтаас. Нянь чегöм бöрын сiйö сёйыштiс да бура дыр на, югдытöдзыс, сёрнитiс велöдчысьяскöд, сэсся мунiс.
44020012	А том мортöс ёна нимкодясьöмöн колльöдiсны гортас дзоньвидзаöн.
44020013	Сэсся ми пуксим корабль вылö да кывтiм Ассö, медым босьтны сэтысь Павелöс. Сiйö ачыс тадзи тшöктiс, шуис, мый локтас сэтчö подöн.
44020014	Ассын аддзысьöм бöрын ми босьтiм Павелöс да кывтiм Митилинаö.
44020015	Сэсянь мöдöдчим бара водзö. Лун мысти ми кывтiм нин Киос дiнтi. Сэсся мöд луннас ми вуджим Самосö, кысянь мунiм Трогилияö. Нöшта лун мысти воим Милитö.
44020016	Ми кывтiм Ефесö сувтлытöг, тадзи Павел шуис, мед Асияын эз ковмы воштыны кадсö. Сiйö ёна тэрмасис, мед эськö Ветымынöд лун кежлö воöдчыны Ерусалимö.
44020017	Милитсянь Павел ыстiс юöр, мед корны Ефесысь вичкоса юрнуöдысьясöс.
44020018	Ефесысь воöмаяслы сiйö шуис: «Тi асьныд тöданныд, медводдза лунсяньыс Асияö воöмсянь ме пыр вöлi тiянкöд.
44020019	Ме кесъялi Господьлы рам сьöлöмöн да синва сорöн, кор ёна сьöкыдалi юдейяссянь.
44020020	Йöз водзын да тiян гортъясын велöдiгöн ме висьталi тiянлы став коланасö.
44020021	Висьталi юдейяслы и грекъяслы, мед бергöдчасны мыжъяссьыныс Ен дiнö да эскасны миян Господь Исус Кристослы.
44020022	Öнi Лов нуöдöм серти ме муна Ерусалимö. Мый менö виччысьö сэнi, ме ог тöд.
44020023	Тöда сöмын, Вежа Лов быд карын эскöдö, мый дзескыдiн да сьöкыдлунъяс виччысьöны менö.
44020024	Ме нинöм вылö ог видзöд, меным олöмöй абу дона. Сöмын кöсъя долыд сьöлöмöн помöдз мунны лöсьöдöм туйöдыс да помавны кесъялöмöс, Господь Исуслысь тшöктöмсö – висьтавны Енлöн буралöм йылысь Евангелльöсö.
44020025	Öнi ме тöда: тi, кодъяс пöвстын ме олi да висьтавлi Енлöн Юралöм йылысь, онö нин аддзылöй менсьым чужöмöс.
44020026	Та вöсна талун шуа тiянлы: кодкö вошас кö туй вывсьыс, ме абу мыжа.
44020027	Ме öд ланьтлытöг висьтавлi тiянлы Енлысь став кöсйöмсö.
44020028	Тöждысьöй ас вöснаныд да став чукöрыс вöсна. Öд Вежа Лов пуктiс тiянöс, мед видзны Господь Енлысь Вичкосö. На вöсна Сiйö мынтысис Аслас Вирöн.
44020029	Ме тöда: менам мунöм бöрын пырасны тiян пöвстö горш кöинъяс да пондасны усьласьны чукöрныд вылö.
44020030	Весиг тiян пöвстысь петасны йöз, кодъяс пондасны мöдарö велöдны да кыскыны ас бöрсяыс велöдчысьясöс.
44020031	Та вöсна лоöй дасьöсь да энö вунöдöй, кыдзи ме куим во чöж лун и вой синва сорöн дугдывтöг велöдi быдöнöс тiянöс.
44020032	Öнi, вокъяс, коля тiянöс Енкöд да Сылöн буралан кывйыскöд. Тайö кывйыс вермö ёнмöдны тiянöс да сетны тiянлы кöсйысьöмасö, мый вичмас став вежа войтырлы.
44020033	Ме некодсянь эг виччысь эзысь-зарни либö кöм-пась.
44020034	Тi асьныд тöданныд: ме ас киясöн уджалi, медым аслам да тшöтш ёртъяслöн вöлi став коланаыс.
44020035	Ме быдторйын петкöдлi тiянлы, мый татшöм ногöн – уджалöмöн да Господь Исуслысь кывъяссö тöд вылын кутöмöн – колö тöждысьны вынтöмъяс вöсна. Сiйö Ачыс шулiс: "Босьтöм дорысь бурджык сетны"».
44020036	Тайöс шуöм бöрын Павел сувтiс пидзöс вылас да ставныскöд кевмысис.
44020037	Ставныс кутiсны бöрдны да Павеллы сьылi вылас уськöдчöмöн окавны сiйöс.
44020038	Торъя нин шогсисны Павеллöн шуöм кывъясысь, мый найö оз нин аддзывны сiйöс. Сэсся колльöдiсны Павелöс корабль вылö.
44021001	Янсöдчöм бöрын ми веськыда кывтiм Косö, мöд луннас Родосö, сэсся Патараö.
44021002	Сэнi ми аддзим Финикияö мунысь корабль, пуксим сы вылö да кывтiм водзö.
44021003	Ми кывтiм Кипр дiнтi, сiйö коли шуйгавылас. Сэсся воим Сирияö да сувтiм Тирö, кöнi колö вöлi ректыны корабльсö.
44021004	Сэнi ми корсим велöдчысьясöс да олiм на дiнын вежон. Найö Вежа Ловсянь ышöдöмöн висьталiсны Павеллы, медым сiйö эз мун Ерусалимö.
44021005	Вежон мысти ми бара петiм туйö. Ставныс гöтыръясныскöд да челядьныскöд колльöдiсны миянöс кар сайöдзыс. Сэнi вадорас ми сувтiм пидзöсъяс вылö да кевмысим.
44021006	Янсöдчöм бöрын ми сöлiм корабль вылö, а колльöдысьяс мунiсны гортаныс.
44021007	Тирсянь ми кывтiм Птолемаидаö, танi помасис миян кывтöмным. Сэнi аддзысим вокъяскöд да кольччим на ордö öти лун кежлö.
44021008	Аскинас ми, Павелкöд ветлысьяс, мунiм сыкöд Кесарияö. Сэнi пырим буръюöртысь Филип ордö да кольччим сэтчö. Филипöс вöлi бöрйöма Ерусалимын сизим отсасьысь лыдö.
44021009	Сылöн вöлi нёль ныв, ставныс найö пророкалiсны.
44021010	Уна лун ми вöлiм на дiнын. Сiйö кадö локтiс Юдеяысь Агав нима пророк.
44021011	Кор сiйö пырис миян дiнö, босьтiс Павеллысь тасмасö да кöрталiс ассьыс ки-коксö, сэсся шуис: «Тадзи висьталö Вежа Лов: тайö тасма новлысьсö юдейяс тадзи жö кöрталасны Ерусалимын да сетасны ентöдтöмъяс киö».
44021012	Тайöс кылöм бöрын сэтчöс эскысьяскöд ми ставным корим, медым Павел эз мун Ерусалимö.
44021013	Павел воча шуис: «Мый тi бöрданныд, менсьым сьöлöмöс дойдаланныд? Ме дась лоны кöрталöмаöн, весиг дась кувны Ерусалимын Господь Исус ним вöсна».
44021014	Павелöс кутны ми эгö вермöй, сэки лöнь сьöлöмöн шуим: «Мед лоас Господьлöн кöсйöм серти».
44021015	Та бöрын ми лöсьöдчим туйö да мöдöдчим Ерусалимö.
44021016	Колльöдiгмоз миянкöд тшöтш мунiсны Кесарияысь кодсюрö велöдчысьяс. Найö вайöдiсны миянöс кипрса Мнасон дiнö, медым сувтны сы ордö. Мнасон важысянь нин вöлi велöдчысьяс лыдын.
44021017	Кор ми воим Ерусалимö, вокъяс нимкодя сибöдiсны миянöс.
44021018	Аскинас ми Павелкöд мунiм Яков дiнö, кытчö локтiсны тшöтш вичкоса юрнуöдысьяс.
44021019	Найöс чолöмалöм бöрын Павел сьöрсьöн-бöрсьöн висьтавлiс ставсö, мый Енмыс вöчис ентöдтöмъяс пöвстын сылöн кесъялöм пыр.
44021020	Павелöс кывзöм бöрын юрнуöдысьяс ошкисны Енмöс, сэсся шуисны: «Тöдан, вокöй, юдейяс дас сюрсъясöн бергöдчисны эскöмас, и ставныс найö кутчысьöны Индöдö.
44021021	Тэ йылысь найö кывлöмаöсь, тэ пö ентöдтöмъяс пöвстын олысь юдейясöс велöдан эновтчыны Мöисей Индöдысь, öлöдан найöс пияннысö вундыштöмысь да батьяслöн оласногö кутчысьöмысь.
44021022	Мый нö кутам вöчны? Збыльысь öд йöзыд чукöртчасны, кор тöдмаласны тэнсьыд локтöмтö.
44021023	Вöч, кыдзи ми шуам. Миян пöвстын эм нёль морт, кодъяс кыв сетöмаöсь Ен водзын.
44021024	Босьт найöс аскöдыд да сöстöммöдчы накöд. Мынтысь на вöсна, мед шырасны юрнысö. Сэки ставныс тöдмаласны, мый тэ кутчысян Индöдö, да тэ йылысь кывлöмторйыс абу збыль.
44021025	А эскöмö бергöдчöм ентöдтöмъяслы ми гижлiм, мед видзасны асьнысö идоллы вайöм сёянысь, вир юöмысь, джагалöм пемöс яй сёйöмысь да кырсалöмысь. Мукöд тшöктöмас налы оз ков кутчысьны».
44021026	Сэки Павел босьтiс аскöдыс тайö йöзсö да мöд луннас сöстöммöдчис накöд. Сэсся мунiс крамö да висьталiс, кор помасясны налöн сöстöммöдчан лунъясыс да кор лоö вайöма быдöн вöсна вись.
44021027	Сизимöд луннас, сöстöммöдчöм помасигöн Асияысь воöм юдейяс аддзисны Павелöс крамысь. Найö шызьöдiсны став йöзсö да Павелöс босьтiгöн
44021028	горзiсны: «Израиль войтыр, отсалöй босьтны тайö мортсö! Сiйö быдлаын велöдö-сёрнитö миян войтырлы паныд, Индöдлы паныд да тайö вежаиныслы паныд. Весиг грекъясöс вайöдöма татчö, пежалö вежаинсö».
44021029	Та водзвылын найö аддзылöмаöсь карсьыс Павелöс Ефесысь воöм Трöпимкöд. Найö чайтiсны, мый Павел сыкöд локтiс крамö.
44021030	Став карыс шызис, йöзыс локтöмöн локтiс. Павелöс босьтiсны да кыскисны крамсьыс ортсö, öдзöсъяссö дзик пыр йигналiсны.
44021031	Павелöс кöсйисны нин вины, но буретш сэки сюрсöн веськöдлысьлы кывсис, мый став Ерусалимыс шызьöма.
44021032	Сiйö дзик пыр босьтiс аскöдыс шыпуртаясöс, сёöн веськöдлысьясöс да тэрмасьöмöн локтiс чукöртчöминö. Кор йöзыс аддзисны сюрсöн веськöдлысьöс шыпуртаяскöд, дугдiсны нöйтны Павелöс.
44021033	Сюрсöн веськöдлысь матыстчис Павел дiнö, сэсся тшöктiс босьтны сiйöс да дорны чепъясöн. Ачыс юасис, кодi сiйö да мый сiйö вöчис.
44021034	Öтияс öтитор горзiсны, мöдъяс – мöдтор. Йöзлöн горзöмысь сюрсöн веськöдлысь нинöм эз гöгöрво, та вöсна тшöктiс нуöдны Павелöс изкарö.
44021035	Содйöд кайигöн йöзлöн дзескöдöм вöсна шыпуртаяслы ковмис нуны Павелöс ки выланыс.
44021036	Йöзыс вöтчисны на бöрся да горзiсны: «Вины сiйöс!»
44021037	Изкарö пыригöн Павел шуис сюрсöн веськöдлысьлы: «Позьö-ö меным сёрнитны тэкöд?» Мöдыс шуис: «Тэ грек кыв тöдан?
44021038	Абу-ö тэ сiйö египетсаыс, неважöн тай зык лэптiс да петкöдiс овтöминö нёль сюрс лёк вöчысьöс?»
44021039	Павел шуис: «Ме юдей, Киликияын нималана Тарс карысь. Кора, лэдз меным кыв шуны йöзыслы».
44021040	Павеллы лэдзисны сёрнитны. Павел сулалiс сод вылас, кисö лэптылöмöн корис лöньны. Кор йöзыс ланьтiсны, сiйö пондiс сёрнитны накöд еврей кыв вылын:
44022001	«Вокъясöй да батьясöй, кывзöй! Ачымöс дорйöм могысь ме кöсъя мыйкö шуны тiянлы».
44022002	Кор найö кылiсны Павеллысь еврей кыв вылын шыасьöмсö, чöв ланьтiсны. Павел шуис:
44022003	«Ме ачым юдей, чужи Киликияын Тарс карын, но быдми тайö карас. Гамалиил дорын менö велöдiсны батьяслöн Индöдö да тiян моз ме чорыда сулалi Ен дор.
44022004	Ме весиг виавмöн вöтлывлi "Господь туйöд" мунысьясöс, айуловöс да аньясöс кöртавлöмöн пуксьöдавлi дзескыдiнö.
44022005	Та йылысь вермас висьтавны ачыс аркирей пöрысьяскöд. Насянь менам вöлi гижöд Дамаскын олысь вокъяслы. Тайö гижöднас ме мунi сэтчö, медым кутавны Исуслы эскысьясöс да вайöдны найöс Ерусалимö мыждыны.
44022006	Дамаскö воигöн лун шöр кадö виччысьтöг енэжсяньыс кытшалiс менö югыд.
44022007	Ме уси муас да кылi шыасьöм: "Савл, Савл, мыйла вöтлан Менö?"
44022008	Ме юалi: "Кодi Тэ, Господьöй?" Сiйö шуис меным: "Ме Назаретса Исус, кодöс тэ вöтлан".
44022009	Мекöд локтысьяс кор аддзöмаöсь югыдсö, ёна повзьöмаöсь, а ме дiнö шыасьöмсö найö абу кывлöмаöсь.
44022010	Ме шуи: "Господьöй, мый Тэ шуан меным вöчны?" Господь шуис: "Чеччы да мун Дамаскö, сэнi висьталасны, мый тэныд вöчнысö".
44022011	Дзирдалана югыдсьыс менам синмöй пемдiс. Та вöсна мекöд локтысьяс киöд кутöмöн нуöдiсны менö Дамаскö.
44022012	Сэнi ме дiнö локтiс Ананий нима вежавидзысь да Индöд серти олысь морт. Дамаскын олысь юдейяс пыдди пуктiсны сiйöс.
44022013	Ме дiнö матыстчöмöн сiйö шуис: "Савл вок! Мед аддзас тэнад синмыд!" И ме дзик пыр аддзи сiйöс.
44022014	Сiйö шуис меным: "Миян батьяслöн Ен бöрйöма тэнö, медым тэ тöдiн Сылысь кöсйöмсö, аддзин Веськыда Олысьсö да кылiн Сы вомсянь шуöмсö.
44022015	Та вöсна тэ кутан юöртны Сы йылысь став йöзыслы, висьталан, мый тэ аддзылiн да кывлiн.
44022016	А öнi эн нюжмась, чеччы да пыртчы. Господь нимö шыасьöмöн лэдз мыськавны ассьыд мыжъястö".
44022017	Сэсся ме бöр локтi Ерусалимö. Крамын кевмысигöн ме быттьö ас садьысь петi
44022018	да аддзи Господьöс. Сiйö шуис, тэрмасьöмöн пö пет Ерусалимысь, танi пö оз сибöдны Ме йылысь тэнсьыд висьталöмтö.
44022019	Ме шуи: "Господьöй, найö öд тöдöны, мый ме ветлöдлi синагогаысь синагогаö, пуксьöдавлi Тэныд эскысьясöс дзескыдiнö да чорыда нöйтлi найöс.
44022020	Тэ йылысь висьталысь Степанöс виигöн ме ачым вöлi сэнi, видзи виысьяслысь паськöмсö да лыдди виöмсö бурторйöн".
44022021	Господь шуис меным: "Мун, Ме мöдöда тэнö ылö ентöдтöмъяс дiнö"».
44022022	Тайö кывъясöдз кывзiсны Павелöс, сэсся пондiсны горзыны: «Татшöмсö колö бырöдны му вывсьыс! Сiйöс оз позь ловйöн кольны!»
44022023	Йöзыс öтарö горзiсны, шенасисны паськöмнаныс да коялiсны кок увсьыныс буссö вывлань.
44022024	Сэки сюрсöн веськöдлысь тшöктiс пыртны Павелöс изкарö да нöйтны орсöн. Сэнi кöсйис тöдмавны, мыйысь юдейяс татшöмасö горзöны сы вылö.
44022025	Кор Павелöс кöртавлiсны тасмаясöн, сiйö шуис сёöн веськöдлысьлы: «Тiянлы öмöй позьö мыждытöгыс нöйтны римса мортöс?»
44022026	Тайöс кылöм бöрын сёöн веськöдлысь матыстчис сюрсöн веськöдлысь дiнö да шуис: «Тэ збыльысь кöсъян нöйтны тайö мортсö? Сiйö öд римса».
44022027	Сюрсöн веськöдлысь матыстчис Павел дiнö да юалiс: «Висьтав, тэ римса?» Павел вочавидзис: «Да».
44022028	Веськöдлысь содтiс: «Ме ыджыд дон мынтi, мед лоны римсаöн». Павел шуис сылы: «А ме чужи нин римсаöн».
44022029	Сэки нöйтысьяс дзик пыр вешйисны Павел дiнысь. А сюрсöн веськöдлысь кор тöдмалiс, мый Павел римса, ёна повзис, мый кöртавлiс римсаöс.
44022030	Сюрсöн веськöдлысь кöсйис збыльысь тöдмавны, мыйысь юдейяс мыжалöны Павелöс. Та вöсна аскинас тшöктiс разьны Павеллысь кöртöдъяссö да чукöртны аркирейясöс да став веськöдлан котырсö. Сэсся петкöдiс Павелöс на водзö.
44023001	Павел сюся видзöдлiс веськöдлан котыр вылö да шуис: «Вокъяс! Тайö лунöдзыс ме пыр олi Ен водзын сöстöм сьöлöмöн».
44023002	Сэки Ананий нима аркирей тшöктiс Павел дiнын сулалысьöс кучкыны сылы вомас.
44023003	Павел шуис сылы: «Тэнö Енмыс пондас нöйтны, еджыдöн мавтöм стен! Тэ пуксин мыждыны менö Индöд серти, но ачыд Индöдыслы паныд мунан, тшöктан нöйтны менö».
44023004	Сэнi сулалысьяс шуисны Павеллы: «Енлысь аркирейöс лёкöдан?»
44023005	Павел воча шуис: «Ме эг тöд, вокъяс, мый сiйö аркирей. Дерт, гижöма: "Эн лёкöд ас войтырлысь юралысьöс"».
44023006	Веськöдлан котырын вöлiны саддукейяс да фарисейяс. Тайöс казялöм бöрын Павел гораа шыасис: «Вокъяс! Ме ачым фарисей, фарисейлöн пи. Менö мыждöны, кулöмысь ловзьöмö эска да».
44023007	Тайöс кылöм бöрын фарисейяс да саддукейяс вензьыны пондiсны, тадзи чукöртчöмаяс юксисны кык пельö.
44023008	Öд саддукейяс шуöны, мый ловзьöмыс абу, весиг анделъяс и ловъяс абуöсь, а фарисейяс шуöны, ставыс пö тайö эм.
44023009	Вензьысьяс лёкысь горзыны пондiсны. Сэки фарисейяс лыдысь Индöдö велöдысьяс сувтiсны да шуисны: «Тайö мортыслысь ми нинöм лёксö огö аддзöй. Гашкö, збыльысь сыкöд сёрнитiс Лов либö андел. Вайö, огö пондöй паныд мунны Енмыслы».
44023010	Но вензьöмыс öтарö öддзис, сюрсöн веськöдлысь весиг повзис, мый косявласны Павелöс. Та вöсна тшöктiс шыпуртаяслы босьтны Павелöс веськöдлан котыр водзысь да нуöдны изкарö.
44023011	Сiйö войнас Господь сувтiс Павел водзö да шуис: «Эн пов, Павел. Öнi тэ Ерусалимын висьталiн Ме йылысь, тадзи тэныд ковмас висьтавны тшöтш Римын».
44023012	Асывнас юдейяс пöвстысь кодсюрö ас костаныс сёрнитчöмöн сетiсны кыв, мый Павелöс витöдз оз кутны сёйны ни юны.
44023013	Тадзи шуисны вöчны нелямын сайö морт.
44023014	Найö локтiсны аркирейяс да пöрысьяс дiнö да шуисны: «Ми кыв сетiм Ен водзын: Павелöс витöдз воманым дзик нинöм огö босьтöй.
44023015	Öнi тiянлы веськöдлан котыркöд колö юöртны сюрсöн веськöдлысьлы, медым сiйö аски вайöдас Павелöс тiян дiнö. Шуöй, мый тi кöсъянныд бурджыка тöдмавны, мыйысь сiйöс мыжалöны. А ми вайöдiгас виям Павелöс».
44023016	Та йылысь кывлiс Павел чойлöн пиыс. Сiйö мунiс изкарö, пырис Павел дорö да ставсö висьталiс.
44023017	Сэки Павел корис сёöн веськöдлысьöс да шуис: «Тайö том мортсö колö нуöдны сюрсöн веськöдлысь дiнö, сiйö мыйкö кöсйö висьтавны сылы».
44023018	Сёöн веськöдлысь вайöдiс том мортöс сюрсöн веськöдлысь дiнö да шуис: «Миянын пукалысь Павел корис вайöдны тайö том мортсö тэ дiнö, сiйö кöсйö мыйкö висьтавны».
44023019	Сюрсöн веськöдлысь босьтiс том мортöс киöдыс, сэсся бокö вешйöмöн юалiс сылысь: «Мый тэ кöсъян висьтавны?»
44023020	Сiйö шуис: «Юдейяс сёрнитчöмаöсь корны тэнö, медым тэ аски вайöдiн Павелöс веськöдлан котыр водзö. Найö ылöдласны, кöсъям пö бурджыка тöдмавны, мыйысь Павелыс мыжа.
44023021	Тэ найöс эн кывзы. На чукöрысь нелямын сайö морт кыйöдöмöн лöсьöдчöны вины Павелöс. Найö кыв сетöмаöсь, мый сiйöс витöдз оз кутны сёйны ни юны. Найö öнi дасьöсь нин, виччысьöны сöмын тэнсьыд шуöмтö».
44023022	Сюрсöн веськöдлысь лэдзис том мортöс да öлöдiс: «Некодлы эн висьтав, мый тэ меным юöртiн тайöс».
44023023	Сюрсöн веськöдлысь корис сёöн веськöдлысьясысь кыкöс да шуис: «Дасьтöй кыксё пода шыпуртаöс, сизимдас верзьöмаöс да кыксё шы новлöдлысьöс. Öкмыс час рытын лоöй дасьöсь мöдöдчыны Кесарияö.
44023024	Павеллы тшöтш дасьтöй вöвъяссö да лючки-бура вайöдöй сiйöс Феликс юралысь дiнö».
44023025	Сюрсöн веськöдлысь мöдöдiс накöд татшöм гижöд:
44023026	«Пыдди пуктана Феликс юралысьöс чолöмалö Клавдий Лисий.
44023027	Юöрта: тайö мортсö босьтiсны юдейяс да кöсйисны вины сiйöс. Кор ме тöдмалi, мый сiйö римса, мунi шыпуртаяскöд да мырдди сiйöс на киысь.
44023028	Нöшта кöсйи тöдмавны, мыйысь сiйöс мыжалöны. Тайö могнас нуöдi сiйöс налöн веськöдлан котыр водзö.
44023029	Тöдмалi да, вöлöмкö, мыжалöны сiйöс асланыс Индöд понда вензяна видзöдласъясысь. Ме ог аддзы сылысь мыжсö, мыйысь эськö колö сiйöс пуксьöдны дзескыдiнö да вины.
44023030	Сэсся кывсис меöдз, мый юдейяс кыйöдöмöн лöсьöдчöны вины тайö мортсö. Та вöсна дзик пыр мöдöдi сiйöс тэ дiнö. Мыжалысьяслы тшöктi тэ водзын висьтавны, мыйысь найö мыжалöны сiйöс. Ло дзоньвидза!»
44023031	Тшöктöм серти шыпуртаяс босьтiсны Павелöс да нуöдiсны войнас Антипатридаö.
44023032	Асьныс мöд луннас бöр локтiсны изкарö, а Павелöс верзьöмаяскöд мöдöдiсны водзö.
44023033	Кесарияö воысьяс вайöдiсны Павелöс сэтчöс юралысь дiнö да сетiсны сылы гижöдсö.
44023034	Сiйöс лыддьöм бöрын юралысь юалiс Павеллысь, кытысь сiйö. Кор тöдмалiс, мый Павел Киликияысь,
44023035	шуис: «Кор локтасны тэнö мыжалысьяс, сэки кывза тэнö». Сэсся тшöктiс нуöдны Павелöс Ирöдлöн дзескыдiнö.
44024001	Вит лун мысти локтiсны Ананий аркирей да пöрысьяс. Накöд тшöтш локтiс Тертул нима налöн дорйысь. Локтысьяс асланыс мыжалöмъясöн шыöдчисны юралысь дiнö.
44024002	Павелöс вайöдöм бöрын Тертул сувтiс мыжавны:
44024003	«Пыдди пуктана Феликс! Быд кадö да быдлаын ми бур ногöн казьтылам тэнö. Ми уджйöзаöсь тэныд миян лöньлуна олöмысь, тэнад тöждысьöмысь да войтырлысь олöмсö бурмöдöмысь.
44024004	Ог кöсйы ёна сьöктöдны тэнö, кора сöмын лоны бур сьöлöмаöн да дженьыдика кывзыштны миянöс.
44024005	Ми аддзылiм: тайö мортыс пежалö гöгöр да став му пасьтала шызьöдö юдей войтырöс. Сiйö назаретса велöдöмö кутчысьысьяслöн веськöдлысь.
44024006	Сiйö кöсйис пежавны крамнымöс, таысь ми и босьтiм сiйöс да кöсйим мыждыны Индöдным серти.
44024007	Но локтiс сюрсöн веськöдлысь Лисий шыпуртаяскöд да мырддьöмöн-мырддис сiйöс миян киысь, сэсся мöдöдiс тэ дiнö.
44024008	Тшöтш миянлы, сiйöс мыжалысьяслы, тшöктiс локны татчö. Тэ верман ачыд бура тöдмавны ставсö, мыйысь ми мыжалам сiйöс».
44024009	Юдейяс сэнi тшöтш шуисны, дзик тадзи пö ставыс вöлi.
44024010	Кор Феликс сетiс кыв Павеллы, Павел воча шуис: «Ме тöда, тэ уна во чöж нин веськыда мыждан тайö муын олысьясöс. Та вöсна меным кокньыд танi дорйысьнысö.
44024011	Тэ верман ачыд тöдмавны, мый дас кык лун сайын ме локтi Ерусалимö, мед юрбитны Енлы.
44024012	Найö эз вермыны аддзывнысö, мед ме крамын вензи, синагогаын либö карын шызьöдi йöзсö,
44024013	та вöсна оз вермыны подулавны ассьыныс мыжалöмъяссö.
44024014	Но веськыда висьтала тэныд: ме кутчыся тайö велöдöмас, мый найö шуöны пöръясьöмöн, тадзи кесъяла миян батьяслöн Енлы. Ме эска ставас, мый гижöма Индöдын да пророк гижöдъясын.
44024015	Танi пукалысь юдейяс моз ме тшöтш лача кута Ен вылö, эска, мый лоö ловзьöмыс, ловзясны веськыда олысьяс и лёк нога олысьяс. Менö мыжалысьяс öд тшöтш тайöс виччысьöны.
44024016	Ме век зiля овны Ен водзын да йöз водзын сöстöм сьöлöмöн.
44024017	Уна во бöрын ме локтi Ерусалимö, медым ас войтырлы сетны чукöртöм сьöм да вайны Енлы вись.
44024018	Менö аддзылiсны крамысь сöстöммöдчöм бöрын. Йöз чукöрыс да шызьöмыс сэнi матö эз вöв.
44024019	Сэнi вöлiны Асияысь кодсюрö юдейяс. Налы эськö колö вöлi сувтны тэ водзö да мыжавны менö, дерт, вöлi кö мыйысь?
44024020	Тайö йöзыс мед асьныс висьталасны, кутшöм мыж найö аддзисны менсьым, кор ме сулалi веськöдлан котыр водзын.
44024021	Ме сэнi шуи налы: "Тi талун мыжаланныд менö сыысь, мый ме эска кулöмаяслöн ловзьöмö". Гашкö, тайö шуöмсьыс ме мыжми на водзын».
44024022	Феликс бура тöдiс "Господь туй" йылысь велöдöмсö. Ставсö кывзöм бöрын сёрнисö тупкис да шуис: «Кор сюрсöн веськöдлысь Лисий локтас, сэки шуа бöръя кывсö».
44024023	Сёöн веськöдлысьлы тшöктiс нуöдны Павелöс дзескыдiнö да видзны сiйöс дзескöдтöг, лэдзны ёртъясыслы видлавны сiйöс да тöждысьны сы вöсна.
44024024	Кымынкö лун мысти Феликс локтiс Друзилла гöтырыскöд. Сылöн гöтырыс вöлi юдей войтырысь. Феликс тшöктiс вайöдны Павелöс, медым кывзыны Исус Кристослы эскöм йылысь.
44024025	Но кор Павел висьталiс веськыда олöм, асьтö кутöм да локтана мыждöм йылысь, Феликсöс полöм босьтiс. Сiйö шуис: «Öнi мун. Кад кö лоö, корла на».
44024026	Сiйö виччысис Павелсянь, гашкö, сетас сьöм, мед лэдзасны сiйöс. Та вöсна тшöкыда корлывлiс Павелöс да сёрнитлiс сыкöд.
44024027	Кык во мысти Феликс пыдди юралысьö пуксис Порций Фест. И медым шогмыны юдейяслы, Феликс колис Павелöс дзескыдiнö.
44025001	Юралысьö пуксьöмсянь куим лун мысти Фест мунiс Кесарияысь Ерусалимö.
44025002	Сэнi аркирей да юдейяслöн веськöдлысьяс норасисны Павел вылö
44025003	да корисны, мед Фест вöчас налы буртор: тшöктас вайöдны Павелöс Ерусалимö. Ас костаныс найö сёрнитчисны, мый кыйöдасны Павелöс да вайöдiгас виасны.
44025004	Фест вочавидзис: «Павелöс видзöны Кесарияын, ме ачым сэтчö регыд муна.
44025005	Тiян пиысь тöдчанаджыкъясыс мед мунасны мекöд. Сiйö мортыс сайын кö збыльысь мыйкö эм, мед мыжаласны».
44025006	Лун кöкъямыс-дас мысти Фест бöр мунiс Кесарияö. Мöд луннас пуксис ёрдö да тшöктiс вайöдны Павелöс.
44025007	Кор сiйöс вайöдiсны, Ерусалимысь воöм юдейяс Павелöс кытшалöмöн пондiсны чорыда мыжавны сiйöс унаторйысь, но подулавнысö эз вермыны.
44025008	Павел асьсö дорйöм могысь шуис: «Ме некутшöм мыж эг вöч юдей Индöдлы, крамлы да кесарлы паныд».
44025009	Мед бурöн кольны юдейяс водзын, Фест шуис Павеллы: «Кöсъян-ö мунны Ерусалимö, мед сэнi менам ёрд водзö сувтны?»
44025010	Павел шуис: «Ме сулала кесар ёрд водзын, танi колö менö мыждынысö. Юдейяслы ме нинöм лёксö эг вöч, тэ ачыд тайöс бура тöдан.
44025011	Но ме кö мыжа вимöн, ме дась кувны. Абу кö мыжа, мыйысь тайö йöзыс мыжалöны менö, сiдзкö, некод оз вермы сетны менö налы. Ме кора кесарлысь мыждöм».
44025012	Сэки аслас отсасьысьяскöд сёрнитчöм бöрын Фест шуис: «Тэ корин кесарлысь мыждöм, сiдзкö, сувтан кесар водзö».
44025013	Кымынкö лун мысти локтiсны Кесарияö Агриппа öксы да Вереника, мед чолöмавны Фестöс.
44025014	Найö олiсны сы ордын уна кодь лун. Сэки Фест висьталiс öксылы Павел йылысь: «Танi пукалö морт, сiйöс Феликс кольöма дзескыдiнö.
44025015	Ерусалимö ветлiгöн юдейяслöн аркирейяс да пöрысьяс норасисны меным сы вылö, корисны мыждыны сiйöс.
44025016	Ме шуи налы, мый римсаяс оз сетны вины мортöс, кытчöдз сiйöс оз сувтöдны мыжалысьяс водзö, медым мортыс вермис паныд дорйысьны.
44025017	Кор найö локтiсны татчö, ме дзик пыр мöд луннас пукси ёрдö да тшöктi вайöдны тайö мортсö.
44025018	Мыжалысьяс сувтiсны гöгöрыс. Ме виччыси, гашкö, кутшöмкö лёкторйысь пондасны мыжавны, но тайöс ме эг кыв насянь.
44025019	Найö вензисны асланыс эскöм кузя да кутшöмкö кувлöм Исус понда. Но Павеллöн висьталöм серти, Сiйö ловъя.
44025020	Та кузя ме эг вермы некодарö нинöм шуны. Та вöсна юалi Павеллысь, оз-ö сiйö кöсйы мунны Ерусалимö, медым сэнi сувтны ёрд водзö.
44025021	Но Павел корис, мед сiйöс нуöдасны кесар дiнö. Сэтчö нуöдтöдз ме тшöктi видзны сiйöс дзескыдiнын».
44025022	Агриппа шуис Фестлы: «Ме тшöтш кöсъя кывзыштны тайö мортсö». «Аски кывзыштан», – вочавидзис Фест.
44025023	Аскинас Агриппа да Вереника локтiсны мичаа вöччöмöн. Найö пырисны чукöртчанiнö сюрсöн веськöдлысьяскöд да карса тöдчана йöзкöд. Фест тшöктiс вайöдны Павелöс,
44025024	сэсся шыасис: «Агриппа öксы да ставныд локтысьяс! Тi асьныд аддзанныд тайö мортсö. Ерусалимын да танi юдейяс норасисны меным сы вылö, öти вомöн горзiсны, колö пö вины сiйöс.
44025025	Но ме эг аддзи мыжсö, мыйысь эськö позис вины сiйöс. Сылöн корöм серти ме шуи мöдöдны сiйöс кесар дiнö.
44025026	Меным весиг нинöм гижнысö ыджыднымлы, та вöсна вайöдi сiйöс тiян водзö. Торйöн нин, Агриппа öксы, тэ водзö, медым тэнад донъялöм бöрын вöлi, мый гижнысö.
44025027	Ме чайта, мывкыдтöг лоö вöчöма, мöдöдам кö пуксьöдöм мортöс мыжсö индытöг».
44026001	Агриппа шуис Павеллы: «Тэ верман сёрнитны ас кузяыд». Павел кисö лэптылöм бöрын заводитiс дорйысяна сёрнисö:
44026002	«Агриппа öксы! Ме шуда, мый талун верма дорйысьны тэ водзын юдейяслöн став мыжалöмысь.
44026003	Тэ öд бура тöдан юдей войтырлысь оласногсö да налысь вензяна видзöдлассö. Та вöсна кора тэнö терпитöмöн кывзыштны менö.
44026004	Менсьым олöмöс тöдö став юдейыс, öд ме том кадсянь олi ас войтыр пöвстын Ерусалимын.
44026005	Найö важысянь тöдöны менö. Ме вöлi кутчысьöма фарисейяслöн чорыд велöдöмö да оласногö. Та йылысь, кöсъясны кö, асьныс вермасны висьтавны.
44026006	Öнi ме сулала ёрд водзын, сы вöсна мый кута лача кöсйысьöмас, кодöс Енмыс сетiс миян батьяслы.
44026007	Тайö кöсйысьöмыслысь збыльмöмсö лача кутöмöн виччысьöны миян войтырлöн дас кыкнан чужанкотырыс, лун и вой юрбитöны Енлы. Та вылö лача кутöмысь и мыжалöны менö юдейяс, Агриппа öксы.
44026008	Мыйла тi онö эскöй, мый Енмыс вермö ловзьöдны кулöмаясöс?
44026009	Ме ачым коркö быдногыс паныд мунi Назаретса Исус нимлы. Чайтi, тадзи и колö.
44026010	Тадзи вöчлi Ерусалимын: ме босьтi аркирейяссянь гижöд да вежа войтырöс унаöс пуксьöдалi дзескыдiнö, ме вöлi найöс виöм дор.
44026011	Ме унаысь чорыда нöйтлi найöс синагогаясын, медым найö омöльтiсны Исусöс. Ме вöлi тырöма скöрлунöн, вöтлыси на бöрся весиг мукöд каръясöдз.
44026012	Та могöн аркирейяс нимсянь ме мунi Дамаскö.
44026013	Лун шöр кадö, кор ме вöлi туйын на, аддзи, öксыöй, енэжсяньыс лэччис югыд, сiйö вöлi шондi югöрысь на яр. Тайö югыдыс кытшалiс менö да мекöд мунысьясöс
44026014	да ставным ми усим муас. Сэки ме кылi еврей кыв вылын ме дiнö шыасьöм: "Савл, Савл, мыйла вöтлан Менö? Сьöкыд тэныд мунны ёсь зорлы паныд".
44026015	Ме юалi: "Кодi Тэ, Господьöй?" Сiйö шуис: "Ме – Исус, кодöс тэ вöтлан.
44026016	Öнi чеччы да сувт кок вылад. Ме петкöдчи тэныд, мед тэ кесъялiн Меным да висьталiн, мый тэ аддзылiн да мый на Ме восьта тэныд.
44026017	Ме видза тэнö аслад войтырысь да ентöдтöмъясысь, кодъяс дiнö öнi мöдöда тэнö,
44026018	мед восьтны налысь синсö да бергöдны найöс пемыдсьыс югыдö, сöтана кипод улысь Ен дiнö, медым Меным эскöмöн найö босьтасны мыжъясысь прöститöмсö да вежа войтырлы Енсянь вичмöдöмасö".
44026019	Та вöсна, Агриппа öксы, ме эг кут паныд мунны енэжсянь петкöдчылöмлы.
44026020	Медводз Дамаскын да Ерусалимын, сэсся став Юдея му пасьтала, сэсся нин ентöдтöмъяслы висьтавлi, мед бергöдчасны мыжъяссьыныс Енлань да олöмнас петкöдласны тайöс.
44026021	Таысь юдейяс и босьтiсны менö крамын да кöсйисны вины.
44026022	Но Енмыс пыр на отсалiс меным тайö лунöдзыс, та вöсна ме öнöдз сулала да висьтала быдöнлы: прöстöй и чина йöзлы. Висьтала сöмын сiйö, мый йылысь водзвыв висьтавлiсны Мöисей да пророкъяс. Найö висьталiсны,
44026023	мый Кристос сьöкыда кулас и лоас медводдза Ловзьысьöн, медым восьтны югыдсö юдей войтырлы да ентöдтöмъяслы».
44026024	Кор Павел тадзи дорйысис, Фест гораа шуис: «Тэ дзикöдз йöймöмыд, Павел! Ыджыд тöдöмлуныд вöсна вежöртö воштöмыд».
44026025	Павел шуис: «Ме эг йöймы, пыдди пуктана Фест. Ме бур мывкыдсянь висьтала збыльсö.
44026026	Та йылысь бура тöдö ачыс öксы, та вöсна ме восьсöн сёрнита сы водзын. Эска, тайö сылы абу гусятор, öд ставыс тайö эз гусьöн вöчсьы, кöнкö пельöс сайын.
44026027	Эскан-ö, Агриппа öксы, пророкъяслы? Тöда, мый эскан».
44026028	Агриппа шуис Павеллы: «Зэв тай öдйö кöсъян вöчны менö Кристослы эскысьöн».
44026029	«Öдйö ли, ог ли», – шуис Павел, – «но кевма Енлы, мед тэ да ставныс танi менö кывзысьяс лоинныд ме кодьöсь, сöмын тайö чепъястöгыс».
44026030	Кор Павел помалiс сёрнисö, öксы чеччис, сы бöрся тшöтш чеччисны Фест юралысь, Вереника да мукöдыс.
44026031	Мунiганыс найö сёрнитiсны ас костаныс: «Тайö мортыс абу мыжа, мед вины сiйöс либö видзны дзескыдiнын».
44026032	Агриппа шуис Фестлы: «Позьö эськö вöлi лэдзны сiйöс, эз кö кор кесарлысь мыждöмсö».
44027001	Кор шуöма вöлi кывтны Италияö, Павелöс да мукöд пукалысьясöс сетiсны кесар полкын Юлий нима сёöн веськöдлысьлы.
44027002	Ми сöлiм Адрамитияысь кывтысь корабль вылö, сiйö лöсьöдчис кывтны Асия муястi. Миянкöд тшöтш вöлi Фессалоникаысь македонияса Аристарк.
44027003	Мöд луннас ми сувтiм Сидонö. Юлий вöлi бур сьöлöма Павел дiнö, лэдзис сылы ветлыны ёртъяс дiнас да босьтны став коланаторсö туйö.
44027004	Сидонысь петöм бöрын паныда тöлыс вöсна миянлы ковмис кывтны Кипрö.
44027005	Киликия да Памфилиятi кывтiгöн ми вуджим саридзсö да воим Ликияö, Мира карö.
44027006	Сэнi сёöн веськöдлысь аддзис Александрияысь Италияö кывтысь корабль да пуксьöдiс миянöс сы вылö.
44027007	Ми кывтiм ньöжйö уна лун чöж, öдва воим Книд карöдз. Паныда тöлыс эз лэдз кывтны водзö, та вöсна Салмонатi кытшовтöмöн пондiм кывтны Крит пöлöн.
44027008	Вадор пöлöныс кывтöмöн ми сьöкыдпырысь воöдчим сiдз шусяна "Бур Сувтанiнö". Тасянь матын вöлi Ласея кар.
44027009	Уна кад ми сэнi воштiм, весиг Видзалан лун нин коли бöрö, и татшöм тöланас водзö кывтны эз позь. Сэки Павел шыасис:
44027010	«Войтырöй, ме аддза, водзö кывтны лоас вывтi сьöкыд, вермам воштыны груз тыра корабльнымöс, весиг ассьыным олöмнымöс».
44027011	Но сёöн веськöдлысь Павеллы дорысь ёнджыка эскис корабльвывса ыджыдыслы да корабль нуöдысьлы.
44027012	Тöвйыны тайö сувтанiнас эз позь, та вöсна унаöн шуисны кывтны татысь, кыдзкö воöдчыны Финик карöдз да тöвйыны сэнi. Тайö критса öзыныс видзöдiс рытыв-лунвывлань да рытыв-войвывлань.
44027013	Пöльыштiс лун тöв. Чайтiсны, мый кывтöмыс артмас, та вöсна мöдöдчисны Крит пöлöн.
44027014	Регыд мысти асыв-войвывсянь кыпöдчис ыджыд тöвныр, сiйö пöльтiс дi вывсянь.
44027015	Корабль эз вермы водзсасьны тöвныркöд. Тöвныр нетшыштiс да пондiс новлöдлыны корабльнымöс гыяс вывтi.
44027016	Клавда дi весьттi кывтiгöн ми кыдзкö вермим видзны корабльлысь пыжсö.
44027017	Пыжсö лэптiсны корабль вылö, а корабльсö кöртавлiсны гезъясöн. Тöвдöрасö лэдзисны, полiсны, мед оз шыбит миянöс ляпкыдiнö. Тадзи ёна на новлöдлiс миянöс.
44027018	Тöвнырлöн ланьтöмыс эз на тыдав, та вöсна мöд луннас пондiсны ректыны корабльсö саридзö.
44027019	Коймöд луннас шыблалiм корабль вылысь весиг став кöрта кöлуйсö.
44027020	Уна лун чöж эз петкöдчыв шондi да эз тыдавны кодзувъяс, тöвнырлöн помыс эз тыдав. Миян воши став лача ловйöн кольны.
44027021	Ми дыр кад олiм сёйтöг. Сэки Павел сувтiс на шöрö да шуис: «Войтырöй, колö вöлi кывзыны менö да эз ков петны Критысь, сэки эськö эз су тiянöс тайö сьöкыдыс да лёкторйыс.
44027022	А öнi кора, энö шогсьöй. Тiян пиысь весиг öти ловъя лов оз вош, сöмын корабльнымöс воштам.
44027023	Тайö войнас петкöдчылiс меным андел, сiйöс мöдöдiс Ен, кодлы ме сетi ачымöс да кодлы ме кесъяла.
44027024	Андел шуис: "Эн пов, Павел. Тэныд ковмас на сувтны кесар водзö. Тэ вöсна Енмыс тшöтш видзас тэкöд кывтысьясöс".
44027025	Энö шогсьöй, войтыр. Ме эска Енмыслы да тöда, анделлöн шуöмыс инас.
44027026	Миянöс шыбитас кутшöмкö дi вылö».
44027027	Дас нёль лун нин миянöс новлöдлiс Адрия саридзтi. Вой шöр гöгöрын корабльвывса уджалысьяс казялiсны, мый кутшöмкö му дiнö матыстчам.
44027028	Видлiсны джудждасö да, кызь сыв джужда лои. Муныштöм бöрын бара видлiсны, дас вит сывйöдз вöлi ляпкалöма.
44027029	Полiсны изъяинö тшукöмысь. Та вöсна лэдзисны бöжладорсяньыс нёль якöр да ёна кевмисны, мед эськö югдытöдзыс вермисны кутчысьны.
44027030	Но корабльвывса уджалысьяс шуисны пышйыны. Пондiсны лэдзны корабль вылысь пыжсö саридзö, быттьö нöшта кöсйöны чöвтны якöръяс нырладорсяньыс.
44027031	Сэки Павел шуис сёöн веськöдлысьлы да шыпуртаяслы: «Найö кö оз лоны корабль вылас, тi онö кольöй ловйöн».
44027032	Сэки шыпуртаяс керыштiсны пыжлысь гезъяссö да пыжыс уси саридзö.
44027033	Асъядорыс Павел тшöктiс ставныслы сёйыштны: «Тi дас нёль лун нин майшасьöмныдла нинöм энö сёйлöй.
44027034	Колö сёйыштны, мед ловйöн колинныд. Тiян пиысь некодлöн весиг юрси сi оз усь юр вывсьыныд».
44027035	Тайöс шуöм бöрын босьтiс нянь, ставныслöн син водзын Енмöс аттьöалöмöн чегис да пондiс сёйны.
44027036	Ставныс долыдмисны да тшöтш пондiсны сёйны.
44027037	Корабль вылас ми вöлiм кыксё сизимдас квайт морт.
44027038	Пöттöдзныс сёйöм бöрын пондiсны шыблавны саридзö шобдi мешöкъяснысö, мед кокньöдны корабльсö.
44027039	Кор дзикöдз югдiс, тыдовтчис алькöса куръя, муыс вöлi тöдтöм. Шуисны пырны куръяас.
44027040	Якöръяссö орйöдлiсны да вöйтiсны саридзö, личöдiсны веськöдлан пелысъяслысь гезъяссö да тöв ньылыдыс зэвтiсны ичöт тöвдöра. Тадзи ми сетчим вадорланьыс.
44027041	Сэсся веськалiм ляпкыдiнö да корабльным сибдiс. Нырнас сатшис да некодарö эз вöр, а бöжыс гыяслöн лёкысь швачкöдöмысь пондiс чуктавны-жугласьны.
44027042	Шыпуртаяс кöсйисны нин вины пукалысьясöс, медым вартчиганыс некод эз пышйы.
44027043	Но медым видзны Павеллысь олöмсö сёöн веськöдлысь öлöдiс шыпуртаясöс тайö уджсьыс. Сiйö медводз тшöктiс шыбитчыны ваö вартчыны кужысьяслы да уйны вадорас.
44027044	Мукöдыслы тшöктiс воöдчыны пöвъяс отсöгöн либö кодлы мый сюрас корабль вывсьыс. Тадзи ставныс петiсны му вылö.
44028001	Ваысь петöм бöрын тöдмалiсны, вöлöмакö, Мальта дi.
44028002	Сэтчöс олысьяс бура сибöдiсны миянöс. Найö пестiсны бипур да корисны миянöс шонтысьны зэрысь-кöдзыдысь.
44028003	Павел чукöртiс росъяс да пуктiс бипур вылö. Сэки жара сотчысь биысь чепöсйис змей да шашаритчис Павеллы киас.
44028004	Сэтчöс олысьяс аддзисны Павел ки вылысь öшалысь змейöс да шуалiсны öта-мöдныслы: «Тыдалö, сiйö морт виысь, вöйöмысь кö мездмöм бöрын Водзöсперйысьыс кöсйö босьтны сылысь олöмсö».
44028005	Но Павел кисö пыркнитöмöн шыбитiс змейöс биö да сылы некутшöм лёк эз ло.
44028006	Йöзыс чайтiсны, мый Павеллöн киыс пыктас либö сiйö шойöн усяс му вылас. Дыркодь виччысисны, мый лоö. Но кор аддзисны, мый сыкöд нинöм лёкыс эз ло, вежисны мöвпнысö да шуалiсны, сiйö пö ен.
44028007	Сэнi матын вöлi дiöн веськöдлысь Публийлöн оланiныс. Сiйö нимкодьпырысь сибöдiс миянöс ас ордас да куим лун чöж бура вердiс-юкталiс.
44028008	Сiйö кадас Публийлöн батьыс куйлiс биа висьöмöн да кынöм висьöмöн. Павел пырис сы дiнö, кевмысис да сы вылö кисö пуктылöмöн бурдöдiс сiйöс.
44028009	Тайö лоöмторйыс бöрын дi вылысь тшöтш мукöд висьысьяс пондiсны локны, и ставныс бурдiсны.
44028010	Найö быдногыс аттьöалiсны миянöс, мунiганым весиг сетiсны миянлы став коланаторсö.
44028011	Куим тöлысь мысти Диоскур нима александрияса корабль вылын ми мöдöдчим водзö. Тайö корабльыс тöвйис дi вылын.
44028012	Ми воим Сиракузаö, сэнi олiм куим лун.
44028013	Сэтысь кывтöм бöрын воим Ригияö. Лун мысти петiс лун тöв, и мöд луннас нин ми воим Путеолö.
44028014	Сэтысь ми аддзим вокъясöс, найö корисны миянöс олыштны на ордын вежон. Та бöрын сэсся мунiм Римö.
44028015	Сэнi вокъяс кывлöмаöсь миян локтöм йылысь. Найö воча локтiсны миянлы, öтияс Аппия вузасянiнöдз, мöдъяс – "Куим шойччан керка" нима сиктöдз. Найöс аддзöм бöрын Павел долыдмис да аттьöалiс Енмöс.
44028016	Римö воöм мысти сёöн веськöдлысь сетiс пукалысьясöс тышкайöзöн веськöдлысьлы. А Павеллы лэдзисны овны торйöн сiйöс видзысь шыпуртакöд.
44028017	Куим лун мысти Павел корис юдейяслысь веськöдлысьясöс. Кор найö чукöртчисны, Павел шыасис на дiнö: «Вокъяс, ме нинöм эг вöч ас войтырлы паныдсö да эг торк батьяслысь оласногсö. Но менö пуксьöдiсны Ерусалимын дзескыдiнö да сетiсны римсаяслы.
44028018	Найö кывзiсны менö да эз аддзыны мыжсö, мед позис вины менö. Кöсйисны весиг лэдзны,
44028019	но юдейяс паныд сувтiсны талы. Та вöсна меным ковмис корны кесарлысь мыждöм. Дерт, эг сы вöсна, медым мыжавны мыйыськö ассьым войтырöс.
44028020	Та понда ме и кöсйи аддзöдчывны да сёрнитыштны тiянкöд, öд ме пукала сiйö Мортыс вöсна, код вылö Израиль кутö лачасö».
44028021	Юдейяслöн веськöдлысьяс шуисны: «Миянлы нинöм эз гижлыны Юдеясянь, весиг вокъяс волiганыс нинöм эз юöртны да нинöм лёксö эз висьтавлыны тэ йылысь.
44028022	Ми кöсъям кывны, мый тэ ачыд мöвпалан. Ми тöдам, мый тайö велöдöмыслы быдлаын паныд сувтöны».
44028023	Урчитöм лунö локтiс Павел ордö зэв уна йöз. Павел асывсяньыс рытöдзыс висьтавлiс налы Енлöн Юралöм йылысь. Мöисей Индöд да пророк гижöдъяс вылö мыджсьöмöн эскöдiс найöс Исус йылысь.
44028024	Öтияс эскисны, мöдъяс эз эскыны.
44028025	Тадзи найö ас костаныс эз вермыны воны öти кывйö. Муналiгас Павел шуис налы татшöм кывъяс: «Бура шулöма Вежа Лов миян батьяслы Исай пророк пыр:
44028026	– Мун да висьтав тайö войтырыслы: Пельнаныд кутанныд кывзыны да онö гöгöрвоöй, синнаныд кутанныд видзöдны да онö аддзöй.
44028027	Чорзьöма тайö войтырыслöн сьöлöмыс, сьöкыд пеляöсь, куньса синмаöсь. Аддзынысö оз зiльны, кывзынысö оз кöсйыны, сьöлöмнаныс оз гöгöрвоны. Мелань бергöдчынысö оз кöсйыны, медым Ме бурдöдi найöс.
44028028	Тöдöй, Ен мöдöдöма мездмöмсö ентöдтöмъяслы, найö и кыласны».
44028029	Тайöс кылöм бöрын юдейяс мунiсны ас костаныс ёна вензьöмöн.
44028030	Аслас нянь-сов вылын Павел олiс сэнi кык во чöж да сибöдлiс ас дорас быдöнöс.
44028031	Сiйö повтöг да восьсöн висьтавлiс волысьяслы Енлöн Юралöм йылысь да велöдiс Господь Исус Кристос йылысь.
45001001	Гижö Павел, Исус Кристослöн кесйöг, Енмöн корöм апостол. Менö бöрйöма висьтавлыны Енлысь Бур Юöрсö.
45001002	Тайö Юöрыс йылысь Енмыс важысянь кöсйысьöма Аслас пророкъяс пыр вежа Гижöдъясын.
45001003	Бур Юöрас висьтавсьö Сылöн Пи йылысь, кодi чужис мортöн да вöлi Давид чужанвужйысь.
45001004	Кулöмысь ловзьöмнас Сiйö воссис Вына Ен Пиöн да Ловсянь вежаöн. Сiйö – Исус Кристос, миян Господь.
45001005	Сы пыр ми босьтiм бурсетöмсö: апостолавны Кристос ним вöсна, медым вайöдны быд кыла войтырöс эскöмас да Енлы кывзысьöмас.
45001006	Тайö войтыр лыдö пыранныд тшöтш тi, Исус Кристосöн корöмаяс.
45001007	Ставныдлы, Римын олысьяслы, буралöм да лöнь олöм Ен Батьнымсянь да Господь Исус Кристоссянь. Енмыслы тi мусаöсь, тi Сылöн корöм вежа войтыр.
45001008	Медводз, Исус Кристос нимöн аттьöала Енмöс ставсьыныд, öд тiян эскöм йылысь висьталöны став му пасьталаыс.
45001009	Енмыс аддзö, мый ме став сьöлöмöн кесъяла Сылы, висьтала Пиыс йылысь Бур Юöр да пыр казьтывла тiянöс кевмысигъясöн.
45001010	Быдпöрйö кевма Енлы, медым коркö верми волыны тiян дiнö, но тайö мед Сылöн кöсйöм серти вöлi.
45001011	Ёна кöсъя аддзöдчывны тiянкöд да юксьыштны Ловсянь бурсетöмöн, медым ёнмöдны тiянöс.
45001012	Тадзи ми ышöдам öта-мöдöс эскöмнаным: ме – тiянöс, а тi – менö.
45001013	Вокъяс, тöдöй: ме унаысь лöсьöдчывлi волыны тiян дiнö, но пыр кутшöмкö мытшöдъяс паныдасьöны. Мукöд войтыр пöвстын моз тшöтш тiянын ме кöсъя аддзыны бурвисьталöмлысь вотöссö.
45001014	Ме уджйöза грекъяслы и варваръяслы, вежöраяслы и вежöртöмъяслы.
45001015	Ёна кöсъя висьтавны Бур Юöрсö тшöтш тiянлы, Римын олысьяслы.
45001016	Ме ог яндысь висьтавлыны Кристослысь Бур Юöрсö, öд сiйö Енлöн выныс, мездö быд эскысьöс: медводз юдейясöс, сэсся грекъясöс.
45001017	Бур Юöрыс восьтö Енлысь веськыдлунсö эскöмсянь да эскöм пыр. Гижöма: «Веськыда олысь эскöмнас пондас овны».
45001018	Йöзлöн Ентöг олöм да лёк вöчöм вылö лэччö енэжсянь Енлöн скöрлуныс, öд найö лёк вöчöмнас пöдтöны збыльсö.
45001019	Найö тöдöны Ен йылысь тöдны позянасö, öд тайöс налы Енмыс восьтiс.
45001020	Му пуксьöмсяньыс Енлöн став вöчöмторйысь позьö аддзыны тыдавтöмсö: Енлысь помтöм вынсö да Сылысь енмалунсö. Та вöсна налы дорйысьнысö нинöмöн.
45001021	Но Енсö тöдiгöн найö эз пуктыны Сiйöс Ен туйö да эз аттьöавны Сiйöс, мöвпалiсны ковтöмсö да налöн вежöрыс пемдiс.
45001022	Асьнысö мывкыдаöн шуигöн вежöртöмъясö пöрины.
45001023	Пыр олысь Енмöс нимöдöм пыдди пондiсны юрбитны быранаыслы: морт, лэбач, пемöс да веглясьысь сяма вöчöмторъяслы.
45001024	Та вöсна Енмыс колис найöс асланыс лёкколöмö. Ыштöмнаныс найö пежалiсны ассьыныс вир-яйсö,
45001025	Енлысь збыльсö бергöдiсны пöръясьöмö, юрбитiсны вöчöмторъяслы, а эз Ставсöвöчысьлы. Ошкöм Сылы нэмъяс чöж! Аминь.
45001026	Та вöсна Ен эновтiс найöс янöдана ыштöмас. Найö пондiсны овны мöдарö: нывбаба пондiс узьлыны нывбабакöд,
45001027	айулов эновтчис нывбабакöд узьлöмысь, öзйис лёкколöмöн öта-мöд дiнас да пондiс вöчны быдпöлöс зывöксö. Асланыс ылалöмысь найö босьтöны нин лöсялана водзöссö.
45001028	Найö эз лыддьыны коланаöн тöдны Енсö, та вöсна Ен колис найöс торксьöм вежöрас вöчны ковтöмторсö.
45001029	Найö тырöмаöсь быдпöлöс ылöгнас да лёкнас. Кырсалöны, горшасьöны, лöгалöны, вежалöны, виöны, вензьöны, пöръясьöны да лёксьöны.
45001030	Найö лёк сёрниаöсь, удтысьöны, Енсö мустöмтöны, мукöдöс дöзмöдöны, асьнысö вылö пуктöны да ошйысьöны. Найö зiльöсь лёксö вöчны, бать-мамныслысь оз кывзысьны,
45001031	найö мывкыдтöмöсь, кывсö оз кутны, оз бурасьны, кын сьöлöмаöсь да чорыдöсь.
45001032	Найö тöдöны Енлысь веськыда мыждöмсö, мый татшöмтор вöчысьöс виччысьö кулöм. Но та вылö видзöдтöг найö вöчöны лёксö, весиг ошкöны тадзи вöчысьясöс.
45002001	Тöд, мортöй, мöдöс мыждiгöн тэныд оз сюр дорйысян кывйыд. Мöдöс мыждöмнад ачыд мыжман, öд ачыд тшöтш сы моз вöчан.
45002002	Ми тöдам, мый Енмыс веськыда мыждö тадзи вöчысьясöс.
45002003	Мортöй, тэ чайтан, тадзи вöчысьöс мыждöмнад пышъян Енлöн мыждöмысь? Ачыд öд сiйö жö вöчан.
45002004	Гашкö, тэ нинöм туйö пуктан Енлысь ыджыд бурлунсö, мелiлунсö да терпитöмсö? Он öмöй гöгöрво, мый Енлöн бурлуныс вайöдö тэнö мыжъяссьыд бергöдчöмö.
45002005	Но чорыд сьöлöмыд вöсна тэ он кöсйы бергöдчыны мыжъяссьыд, тадзи ас вылад чукöртан Енлысь скöрлунсö. Сiйö киссяс тэ вылö Скöралан лунö Енмыслöн веськыда мыждiгöн.
45002006	Сэки Енмыс быдöнлы мынтас уджыс серти.
45002007	Помтöм олöм налы, кодъяс бур вöчöмнас мудзлытöг корсьöны бырлытöмсö, дзирдлунсö да нимöдöмсö.
45002008	Асьсö сöмын радейтысьясöс да збыляс пыдди ылöгас сетчысьясöс виччысьö чорыд скöрлун.
45002009	Ыджыд шог да сьöкыдалöм быдöнлы, кодi вöчö лёксö: медводз юдейлы, сэсся греклы.
45002010	Мöдарö, дзирдлун, нимöдöм да лöньлун быдöнлы, кодi вöчö бурсö: медводз юдейлы, сэсся греклы.
45002011	Енмыс оз видзöд чужöм вылö.
45002012	Мыжсö кö вöчöма Индöдсö тöдтöг, Индöдтöгыс и бырöдасны. Вöчöма кö мыжсö Индöдсö тöдöмöн, Индöд сертиыс и мыждасны.
45002013	Ен водзын веськыдöсь абу Индöдсö кывлысьяс, а сы серти олысьяс.
45002014	Мукöд войтырлöн Индöдыс абу, но Индöд нога вöчöмыс тыдалö налöн оласногысь. Найö асьныс аслыныс индöдыс.
45002015	Тайö петкöдлö, мый Индöдсö гижöма налöн сьöлöмас. Буретш та йылысь и висьталö налöн сьöлöмыс да мöвпъясыс, найö либö мыждöны, либö дорйöны найöс.
45002016	Но воас лун, кор Исус Кристос пыр Ен кутас мыждыны мортлысь гусяторъяссö. Та йылысь ме висьтавлi нин буръюöртiгöн.
45002017	Со, тэ шусян юдейöн, кутчысян Индöдас да ошйысян Енмöн.
45002018	Индöдсьыс тэ тöдмалiн Сылысь кöсйöмсö да велöдчин торйöдны медбурсö.
45002019	Индöдас гижöм збыльсö тöдöмнад тэ лыддян асьтö синтöмъясöс нуöдысьöн, пемыдас олысьяслы югыдöн, вежöртöмъясöс туйдöдысьöн да гöгöрвотöмъясöс велöдысьöн.
45002021	Мöдöс велöдан, а асьтö он велöд?
45002022	Тэ висьталан: «Гусясьны оз позь», ачыд гусясян. Шуан: «Гозъя олöмтö эн пежав», ачыд пежалан. Идолъясöс мустöмтан, ачыд налысь крамсö куштан.
45002023	Ошйысян Индöднас, ачыд сiйöс торкалöмнад Енсö нинöмö пуктан.
45002024	Гижöма: «Тiян вöсна ентöдтöмъяс омöльтöны Енлысь нимсö».
45002025	Вундыштчöмыд бур, олан кö Индöдыс серти. Он кö ов Индöдыс серти, сэки тэнад вундыштчöмыд нинöм.
45002026	Вундыштчытöм кö олö Индöд сертиыс, оз-ö сiйöс лыддьыны вундыштчöмаöн?
45002027	Индöд серти олысь, кодi абу вундыштчöма, кутас мыждыны тэнö, вундыштчöмаöс да Индöд тöдысьöс, öд тэ торкалан Индöдсö.
45002028	Юдейыд абу сiйö, кодi чужöма юдейöн, да вундыштчöмыд абу яй вылад вундыштöм пас.
45002029	Юдейыд сiйö, кодi сьöлöмнас юдей. Вундыштöм пассö пуктöма сылы сьöлöмас абу Индöд серти, сiйöс Лов пуктöма. Татшöмыслы ошкöмыс лоö Енсянь, а оз мортсянь.
45003001	Мый бурыс, тэ кö юдей? Мый сетö вундыштчöмыс?
45003002	Унатор сетö, да быд боксянь бур. Медводз, налы вöлi сетöма Ен Кывсö.
45003003	На пöвстысь кö кодсюрö эз эскыны, налöн эскытöмысь öмöй бырö Енлöн эсканлуныс?
45003004	Дерт, оз. Енмыс эскана, а мортыс пöръясьысь. Гижöма: – Шуöмыд Тэнад веськыд, Аслад ёрд вылын Тэ верман.
45003005	Миян лёк вöчöм кö восьтö Енлысь веськыдлунсö, сэки мый миянлы шуны? Енмыс öмöй абу веськыд, кисьтö кö миян вылö Ассьыс скöрлунсö? Тадзи мортыс мöвпалö.
45003006	Дерт, тайö абу тадз. Енмыс кö оз ло веськыд, вермас-ö Сiйö мыждыны муюгыдсö?
45003007	Менам ылалöмысь кö тыдовтчö Енлöн збыльыс да Сiйöс ошкöмыс содö, сiдзкö, мыйла менö мыждынысö мыжаöс моз?
45003008	Гашкö, пондам вöчны лёксö, мед вöлi бур? Кодсюрö омöльтöны миянöс да шуöны, мый ми тадзи велöдам. Татшöмъяссö виччысьö веськыда мыждöм.
45003009	Сiдзкö, ми, юдейяс, бурджыкöсь öмöй мыйöнкö? Нинöмöн абу. Ме водзынджык нин висьтавлi: юдейяс, кöть грекъяс – ставныс мыжыслöн кипод улынöсь.
45003010	Гижöма: – Веськыда олысьыс весиг öти абу,
45003011	абу гöгöрвоысьыс, некод оз корсь Енсö.
45003012	Ставныс кежöмаöсь, öтитöг шогмытöмöсь, бурсö вöчысьыс весиг абу.
45003013	Горшныс налöн восьса гу, кыв вылас налöн сöмын пöръясьöм, льöб выланыс змей яд.
45003014	Вомныс курдöма ёрччöмысь,
45003015	кокныс тэрыб вир кисьтны,
45003016	ветлан туйыс налöн – бырöдöм да пикö воштöм.
45003017	Найö оз тöдны бурасян туйсö,
45003018	налöн абу Енсьыс полöмыс.
45003019	Ми тöдам, мый Индöдыс висьталö Индöд улын олысьяслы. Та вöсна некод оз вермы мыйкö паныд шуны, öд став муюгыдыс Ен мыждöм улын.
45003020	Индöд серти уджъяс некодöс оз вöчны Ен водзас веськыдöн. Индöдыс сöмын восьтö мыжсö.
45003021	Öнi Индöд вылö видзöдтöг воссис Енлöн веськыдлуныс. Та йылысь висьталö Индöдыс да пророк гижöдъяс.
45003022	Исус Кристослы эскöм пыр сетöма веськыдлунсö быд эскысьлы, Енмыс некодöс оз торйöд.
45003023	Öд ставныс мыжмисны да олöны Ен дзирдлунтöг.
45003024	Но Сылöн буралöмсянь, дон мынтытöг найö лоöны веськыдöн, öд Исус Кристос став пыддиыс вештысис.
45003025	Енмыс сетiс Кристосöс бурасян вись пыдди, Сылöн Вирыс мездö быдöнöс эскöм пырыс. Терпитöмнас Ен петкöдлiс Ассьыс веськыдлунсö: прöститiс йöзлысь важся мыжъяссö. Öнi Енмыс петкöдлö Ассьыс веськыдлунсö сыын, мый Сiйö Ачыс веськыд да вöчö веськыдöн Исуслы эскысьясöс.
45003027	Сюрас-ö миян ошйысянторйыс? Оз. Сiйöс бырöдöма. Мыйöн? Индöд серти уджъясöн? Абу. Эскöмöн.
45003028	Ми аддзам, мый мортсö веськыднас вöчö эскöмыс, а оз Индöд серти уджъясыс.
45003029	Енмыс öмöй сöмын юдейяслöн Ен, абу-ö тшöтш мукöд войтырлöн? Дерт, тшöтш мукöд войтырлöн.
45003030	Енмыс öти. Сiйö вундыштчöмаöс и вундыштчытöмöс вöчö веськыдöн эскöм пырыс.
45003031	Сiдзкö, мый артмö? Эскöмнаным ми бырöдам Индöдсö? Огö. Мöдарö, вынсьöдам.
45004001	Мый шуам Öвраам батьным йылысь? Мый сiйö босьтiс олiгас на?
45004002	Öвраамöс кö вöлi шуöма веськыдöн уджъясыс серти, сэки сiйö вермис тайöн ошйысьны, сöмын эз Ен водзын.
45004003	Гижöдас мый висьталöма? «Öвраам эскис Енлы, та вöсна Енмыс шуис сiйöс веськыдöн».
45004004	Уджалысьлы öд удждонсö оз козьнавны, а уджсьыс мынтöны.
45004005	Мортыс кö уджъястöг эскö Енмыслы, кодi Ентöг олысьöс вöчö веськыдöн, сэки сылысь эскöмсö Енмыс лыддьö веськыдлунöн.
45004006	Тадзи Давид лыддьö шудаöн сiйöс, кодöс уджъястöгыс Енмыс шуö веськыдöн:
45004007	– Шудаöсь найö, кодъяслысь вунöдöма став лёк вöчöмсö да вевттьöма мыжъяссö.
45004008	Шуда сiйö, кодлы Господь оз казьтышт мыжсö.
45004009	Шудаöн шуöмыс сöмын вундыштчöмаяслы али вундыштчытöмъяслы тшöтш лöсялö? Ми висьталам: «Öвраамöс вöлi шуöма веськыдöн эскöм вöснаыс».
45004010	Кор шуöма? Вундыштчытöдзыс либö вундыштчöм бöрас? Вундыштчытöдзыс.
45004011	Вундыштöм пасыс Öвраамлы висьталiс, мый сiйö вундыштчытöдзыс на эскис, та вöсна лои веськыдöн. Тадзи Öвраам лои батьöн став вундыштчытöм эскысьыслы, медым и найö эскöм пырыс вермисны лоны веськыдöн.
45004012	Сiйö бать тшöтш вундыштчöмаяслы, кодъяс эз сöмын вундыштчыны, но Öвраам батьным моз ветлöны эскöмыслöн туйöд, кытi ветлiс сiйö вундыштчытöдзыс на.
45004013	Ен кöсйысис сетны Öвраамлы да сысянь чужысьяслы муюгыдсö. Кöсйысис сылы эз Индöд серти олöм вöснаыс, но эскöм вöснаыс сiйö лои веськыдöн да.
45004014	Кöсйысьöмасö кö позис босьтны сöмын Индöд отсöгöн, сэки эскöмыс ковтöм да кöсйысьöмыс вынтöм.
45004015	А Индöдсö торкалöмысь лэччö Енлöн скöрлун. Эз кö вöв Индöдыс, эз вöв и Индöдсö торкалöмыс.
45004016	Кöсйысьöмыс подуласьö эскöм вылö, медым сiйö вöлi бурсетöмöн. Тадзи кöсйысьöмыс вына Öвраамсянь став чужысьыслы, абу сöмын Индöд улын олысьяслы, но и Öвраам моз эскысьяслы. Öвраам – ставнымлы бать.
45004017	Гижöма: «Ме пуктi тэнö уна войтырлы батьöн». Сiйö Ен водзын миянлы бать. Öвраам эскис Енлы, кулöмаöс Ловзьöдысьлы да вöвлытöмторсö олöмö Пöртысьлы.
45004018	Öвраамлöн эз нин вöв некутшöм лача, но сiйö эскис, мый лоас уна войтырлы на батьöн, да та дырйи эз вошты лачасö. Шуöма вöлi: «Унасьыс унаöн тэсянь чужасны!»
45004019	Öвраам эз лигышмун эскöмас, мед кöть и матö сё арöсалöн вир-яйыс ёна нин вöлi пöрысьмöма, и Сарра гöтырыслöн гырк пытшкöсыс вöлi нин шоймöма.
45004020	Öвраам эз вошты эскöмсö, но падъявтöг эскис Енлöн кöсйысьöмö да ошкис Енмöс. Эскöмыс ёнмöдiс сiйöс.
45004021	Öвраам зумыда эскис, мый Енмыс вына пöртны олöмö Ассьыс кöсйысьöмсö.
45004022	Та вöсна сiйöс шуöма веськыдöн.
45004023	"Сiйöс шуöма веськыдöн" кывъяссö гижöма абу сöмын Öвраам йылысь,
45004024	тшöтш миян йылысь. Ен шуас веськыда олысьясöн тшöтш миянöс, эскам кö Сылы, Исус Господьнымöс Ловзьöдысьлы.
45004025	Енмыс сетiс миян мыжъяс вöсна Кристосöс да ловзьöдiс Сiйöс, медым ми вöлiм веськыдöсь.
45005001	Тадзи, эскöмным вöсна миянöс шуöма веськыдöн да Исус Кристос Господьным пыр миян эм Енкöд бурасьöм.
45005002	Эскöмным пыр Кристос восьтiс миянлы Ен буралöмö öдзöссö. Буралöмас олiгöн ми лача кутöмöн нимкодясям, öд лоам Енлöн дзирдлунас.
45005003	Сьöкыдсö нуигöн тшöтш нимкодясям, öд тöдам: сьöкыдсö нуöмыс чужтö зумыдлун,
45005004	зумыдлуныс – сьöкыдсö венöм, сьöкыдсö венöмыс – лача.
45005005	А лачаыс миян абу весьшöрö, öд Ен сетiс миянлы Вежа Ловсö да Сы пыр кисьтiс сьöлöманым Ассьыс муслунсö.
45005006	Кор на ми вöлiм жебöсь, индöм кадö Кристос кулiс ми коддьöм Ентöг олысьяс вöсна.
45005007	Öдвакö, кодкö сетас олöмсö веськыда вöчысь вöсна. Гашкö, бурсö вöчысь вöсна и вермас на сетны олöмсö.
45005008	Но кор ми олiм мыжас на, Кристос кулiс миян вöсна. Тайöн Енмыс петкöдлiс миян дiнö Ассьыс муслунсö.
45005009	Öнi Кристослöн Вирыс пыр миянöс шуöма веськыдöн, сiдзкö, дерт нин, Кристос пыр ми мынам локтана скöрлунысь.
45005010	Ми кö, Енмыслы коркöя паныд мунысьяс, бурасим Сыкöд Пиыслöн кулöм пыр, дерт нин, öнi ми, бурасьöмаяс, мездмам Кристослöн олöм пыр.
45005011	Но тайö абу на ставыс. Ми нимкодясям нöшта Енмöн, öд Исус Кристос Господьным пыр миян эм Енкöд бурасьöм.
45005012	Öти морт пыр муюгыдас пырис мыжыс, мыжнас – кулöмыс. Тадзи кулöмыс вуджис быд морт вылö, öд ставныс мыжмисны.
45005013	Дерт, Индöдсö сеттöдз мыжыс вöлi нин муюгыдас, но Индöдтöгыс мыж вöчöмыс оз лыддьыссьы мыжöн.
45005014	Кулöмыс ыджыдалiс Адамсянь Мöисейöдз. Ыджыдалiс весиг на вылын, кодъяс эз вöчны Адам моз мыжсö. Адам вöлi Локтысьыслöн пертас.
45005015	Бурсетöмыс öд абу мыж вöчöмыс кодь. Öти мортлöн мыжыс кö вайис ставныслы кулöм, дерт нин, öти морт пыр, Исус Кристос пыр, дзик ставныслы да уна пöвстöн вичмас Енлöн буралöмыс да бурсетöмыс.
45005016	Бурсетöмсö оз позь öткодявны öтилöн мыж вöчöмкöд. Öд öтилöн мыж вöчöм вöсна локтiс мыждöм, а уналöн мыж вöчöм вöсна сетöма буралöм. Буралöмыс вöчö мортсö веськыдöн.
45005017	Öтилöн мыж вöчöм вöсна кö пондiс ыджыдавны кулöм, сэки, дерт нин, öти морт пыр, Исус Кристос пыр, Енсянь ыджыд буралöмсö да веськыдлунсö босьтысьяс пондасны ыджыдавны олöмас.
45005018	Öтилöн мыж вöчöм вöсна кö мыждöма став мувывса йöзсö, тадзи öтилöн веськыда вöчöм вöсна став йöзсö шуöма веськыдöн да сетöма налы олöм.
45005019	Öтилöн кывзысьтöм вöсна кö ставöн лоисны мыжаöсь, тадзи öтилöн кывзысьöм вöсна ставöн лоасны веськыдöсь.
45005020	Индöдсö сетöма, медым петкöдлыны, кутшöм уна мыж вöчöмыс. Кöнi мыж вöчöмыс уна, сэнi ёнджыка на петкöдчö буралöмыс.
45005021	Кыдзи мыжыс ыджыдалiс да кыскис кулöмас, тадзи буралöмыс тшöтш пондас ыджыдавны веськыдлуннас да вайöдас миянöс Исус Кристос Господьным пыр помтöм олöмас.
45006001	Мый нö шуам? Пондам-ö водзö овны мыжас, медым буралöмыс содiс? Дерт, огö.
45006002	Ми кулiм мыжыслы, позьö öмöй водзö овны мыжас?
45006003	Онö öмöй тöдöй, мый ми ставным пыртчиганым йитчим Кристоскöд да Сылöн кулöмкöд?
45006004	Пыртчöмнаным ми кулiм Кристоскöд да миянöс вöлi гуалöма Сыкöд. Но Батьыслöн дзирдлунöн Кристосöс вöлi ловзьöдöма, та вöсна, ми тшöтш вермам овны выль олöмöн.
45006005	Ми кö йитчим Сылöн кулöмкöд, сiдзкö, йитчам тшöтш Сылöн ловзьöмкöд.
45006006	Ми тöдам: миянлысь важ мортсö тувъялöма Кристоскöд, медым тайö мыжа вир-яйыс эз нин ыджыдав, и ми эгö нин вöлöй мыжыслöн кипод улынöсь.
45006007	Öд кодi кулiс, сiйö мынiс мыжыслöн кипод улысь.
45006008	Ми кö кулiм Кристоскöд, эскам, мый пондам и овны Сыкöд.
45006009	Ми тöдам: ловзьöм бöрас Кристос оз нин кув, öд кулöмыс Сы вылын оз нин ыджыдав.
45006010	Сiйö кулiс мыжыслы öтчыдысь да пыр кежлö. Öнi Сiйö ловъя да олö Енмыслы.
45006011	Тадзи тi, миян Господь Исус Кристос пытшкын олысьяс, лыддьöй асьнытö мыжыслы кулöмаöн, а Енмыслы ловъяöн.
45006012	Энö лэдзöй мыжсö ыджыдавны тiян кулана вир-яйын да ыштöдны тiянöс аслас лёк кöсйöмъясöн.
45006013	Вир-яйныдлысь весиг öти юкöн энö сетöй мыжыслы лёксö вöчöм вылö. Öнi тi – кулöмысь ловзьöмаяс. Сiдзкö, сетöй асьнытö да вир-яйныдлысь быд юкöн Енмыслы, мед вöчны веськыд уджъяс.
45006014	Мыжыс оз вермы ыджыдавны тiян вылын, öд тi буралöм улынöсь, абу Индöд улынöсь.
45006015	Мый артмö? Ми кö абу Индöд улынöсь, а буралöм улынöсь, пондам-ö вöчны лёксö? Огö.
45006016	Тi öмöй онö тöдöй: кодлы тi сетанныд асьнытö кесъявны, сылöн тi и кесйöгъяс. Кывзысянныд кö мыжыслысь – куланныд, Енмыслысь кö кывзысянныд – веськыдöн лоанныд.
45006017	Ошкöм Енлы, öд коркö тi вöлiнныд мыжыслöн кесйöгъяс, öнi кывзысьöмöн став сьöлöмнад кутчысянныд тiянлы висьталöм велöдöмас.
45006018	Мыжысь мынöм бöраныд тi лоинныд веськыдлуныслöн кесйöгъяс.
45006019	Ме сёрнита тiянкöд быдлунъя олöмсьыс босьтöм кывъясöн, медым тi верминныд гöгöрвоны менö. Водзын кö тi вир-яйныдлысь быд юкöн сетiнныд пежыслы вöчны лёк уджъяс, öнi быд юкöн сетöй веськыдлуныслы вöчны вежа уджъяс.
45006020	Мыжыслы кесъялiганыд тi энö вермöй кесъявны веськыдлуныслы.
45006021	Кутшöм вотöс тi сэки чукöртiнныд? Öнi сыысь весиг аслыныд яндзим, öд сiйö вайö кулöм.
45006022	Тi мынiнныд мыжсьыс, öнi тi Енлöн кесйöгъяс. Тiян вотöсныд – вежалун, и тайö вайöдас тiянöс помтöм олöмö.
45006023	Мыжыс öд мынтысьö кулöмöн, а Енмыс – помтöм олöмöн миян Мездысь Исус Кристос пыр.
45007001	Вокъяс, висьтала тiянлы, Индöдсö тöдысьяслы. Тi бура тöданныд, мый Индöдыс вына морт вылын ловъя дырйиыс.
45007002	Верöс сайö петöм аньöс Индöдыс кöрталö ловья верöсыскöд. Верöсыс кö кулö, сiйö мынö кöрталан Индöдсьыс.
45007003	Ловъя верöс дырйиыс кö петас мöд сайö, лоö гозъя олöмсö пежалысьöн. Верöсыс кö кулö, сiйö мынö гозъя олöм индöдсьыс. Сэки петас кö мöд сайö, оз ло гозъя олöмсö пежалысьöн.
45007004	Тадзи тшöтш тiянкöд, вокъясöй: Кристос вир-яйö йитчöмнаныд тi кулiнныд Индöдыслы да лоинныд Мöдыслöн, кулöмаясысь Ловзьысьыслöн, медым вайны Енлы вотöс.
45007005	Тшыкöм вир-яйын олiганым лёк кöсйöмыс ыджыдалiс миян пытшкын Индöдыс отсöгöн, сэки ми вайим вотöс кулöмыслы.
45007006	Öнi ми кулiм Индöдыслы, мынiм сылöн став кöртöдысь. Ми кесъялам Енмыслы выль ногöн, Лов серти, а огö важ мозыс, Индöдлöн шыпас серти.
45007007	Мый шуам татчö? Индöдыс öмöй мыжыс? Дерт, абу. Индöдыс восьтiс меным мыжсö. Индöдыс кö эз висьтав: «Эн ышты», ме эськö эг и гöгöрволы ыштöмсö.
45007008	Тадзи мыжыс Индöдысь тшöктöмсö босьтöмöн кыпöдiс ме пытшкын быдпöлöс ыштöмсö. Мыжыс öд Индöдтöгыс кулöма.
45007009	Водзынсö ме олi Индöдсö тöдтöг, но Индöдысь тшöктöмсö кор кылi, сэки мыжыс ловзис,
45007010	а ме кулi. Тадзи олöмсö сетысь Индöдыс вайис меным кулöм.
45007011	Индöдлöн тшöктöмыс пыр мыжыс кежöдiс менö да виис сы отсöгöн.
45007012	Но Индöдыс вежа, тшöктöмыс тшöтш вежа, веськыд да бур.
45007013	Сiдзкö, бурыс вайис меным кулöмсö? Эз. Мыжыс вайис. Сiйö веськöдiс бурсö, мед вины менö. Тадзи мыжыс восьтiс ачыс асьсö, и тшöктöмыс пыр ми аддзим мыжсö лёксьыс-лёкöн.
45007014	Ми тöдам: Индöдыс Ловсянь, а менö, тшыкöм вир-яйын олысьöс, вузалöма мыжыслы.
45007015	Ачым ог гöгöрво, мый вöча: кöсъянасö ог вöч, а мустöмсö вöча.
45007016	Вöча кö сiйö, мый ог кöсйы, сэки гöгöрвоа, мый Индöдыс бур вылö.
45007017	Збыльвылас, ог ме тайöс вöч, но ме пытшкын олысь мыжыс вöчö.
45007018	Тöда, мый ме пытшкын, менам тшыкöм вир-яйын, бурыс абу. Бурсö вöчны кöсйöмыс эм, но сiйö оз артмы.
45007019	Бурсö кöсъя да, ог вöч, лёксö ог кöсйы да, вöча.
45007020	Ме кö вöча кöсйытöмсö, сiдзкö, сiйöс ог нин ме вöч, но ме пытшкын олысь мыжыс вöчö.
45007021	Казяла ас пытшкысь татшöм индöд: кöсъя кö вöчны бурсö, менам артмö лёкыс.
45007022	Менам пытшкöсса мортыс нимкодьпырысь сибöдö Енлысь Индöдсö,
45007023	но вир-яйысь ме аддза мöдпöлöс индöд. Сiйö паныд сувтö пытшкöсса индöдлы да кöрталö менö вир-яйын олысь мыжыслöн индöдöн.
45007024	Коньöр ме морт! Кодi мездас менö тайö кулана вир-яйсьыс?
45007025	Аттьöала Енмöс миян Господь Исус Кристосысь! Тадзи менам пытшкöсса мортыс кывзысьö Ен Индöдлысь, а тшыкöм вир-яйыс – мыжыслöн индöдлысь.
45008001	Сiдзкö, öнi абу некутшöм мыждöм Исус Кристос пытшкын олысьяслы, кодъяс олöны Лов серти, а оз вир-яй серти.
45008002	Öд Ловлöн индöдыс, кодi сетö олöм Исус Кристос пытшкын, мездiс менö мыжыслöн да кулöмыслöн индöдысь.
45008003	Ен вöчис сiйö, мый эз вöв вермана Индöдыслы, öд мортлöн тшыкöм вир-яй вöсна Индöдыс вöлi вынтöм. Миян мыжъяс вöсна Енмыс мöдöдiс Ассьыс Писö мыжа морт кодьöн. Тадзи морт вир-яйын Сiйö мыждiс мортлысь мыжсö,
45008004	медым Индöдас висьталöм веськыдлуныс збыльмис миян пытшкын, кодъясöн веськöдлö Лолыс, а оз вир-яйыс.
45008005	Вир-яй серти олысьлöн – тшыкöм мöвпъяс, а Лов серти олысьлöн – Ловсянь мöвпъяс.
45008006	Вир-яйсянь мöвпалöмыд вайö кулöм, а Ловсянь мöвпалöмыд сетö олöм да лöньлун.
45008007	Вир-яйсянь мöвпалöмыд эм Енлы паныд мунöм. Татшöм мортыс оз сетчы Ен Индöдлы, да и оз вермы.
45008008	Вир-яй серти олысьяс Енмыслы оз шогмыны.
45008009	Тiян пытшкын кö збыльысь олö Енлöн Лолыс, сiдзкö, тi Лов веськöдлöм улынöсь, абу вир-яйлöн ыджыдалöм улынöсь. Код пытшкын абу Кристослöн Лолыс, сiйö абу Сылöн.
45008010	Кристос кö тiян пытшкын, сэки ловныд олö веськыдлуныс вöсна, кöть вир-яйныд кулöма мыжыс вöсна.
45008011	Тiян пытшкын кö олö Енлöн Лолыс, кодi ловзьöдiс Исусöс кулöмысь, сiдзкö, Кристосöс Ловзьöдысь ловзьöдас тшöтш тiянлысь кулана вир-яйтö сiйö Ловнас, кодi олö тiян пытшкын.
45008012	Вокъяс, сiдзкö, ми абу уджйöзаöсь тшыкöм вир-яйлы, и миянлы оз ков овны сы ног.
45008013	Оланныд кö вир-яй серти, куланныд, а Ен Лолöн кö вианныд тшыкöм уджъяснытö, понданныд овны.
45008014	Кодъясöс нуöдö Енлöн Лолыс, найö Енлöн ныв-пи.
45008015	Тi öд энö сибöдöй нартитысь лолöс, медым бара овны полöм улын, мöдарö, тi сибöдiнныд тiянöс ныв-пиö босьтысь Лолöс. Тайö Лолöн ми шыасям: «Авва, Батьöй!»
45008016	Ачыс Лолыс висьталö миян ловлы, мый ми Енлöн ныв-пи.
45008017	Ми кö Енмыслöн ныв-пи, сiдзкö, Кристоскöд босьтам Енсянь вичмöдöмасö. Сыкöд öтвыв кö сьöкыдсö нуам, öтвыв Сыкöд и дзирдлунас лоам.
45008018	Ме тадзи мöвпала: öнiя сьöкыд нуöмсö кö öткодявны сiйö дзирдлуныскöд, мый воссяс миянлы, тайö сьöкыд нуöмыс нинöм оз сулав.
45008019	Енлöн став вöчöмторйыс ёна виччысьö Ен ныв-пилысь воссьöмсö.
45008020	Öд став вöчöмторйыс эз ас кöсйöмсяньыс веськав сiсьмöм-бырöм улö. Тадзи вöлi шуöма Енмыслöн. Сiдзкö, эм лача, мый став вöчöмторйыс мынас сiсьмана-бырана кутöдысь да воас Ен ныв-пилöн мездлунö да дзирдлунö.
45008022	Ми тöдам: став вöчöмторйыс öнöдз на сьöкыда ружтö-ойзö кага вайöм дырйи моз.
45008023	Да оз сöмын найö, тшöтш ми, кодъяслöн эм Енсянь Лолыс, тайö медводдза сетöмторйыс, ружтöмöн-ойзöмöн виччысям Енлöн ныв-пиöн лоöмсö, вир-яйнымöс мездöмсö.
45008024	Дерт, ми мездмöмаöсь нин лача кутöмным пыр. Но лачаыд кö збыльмöма, сэки сiйö абу нин лача. Кутöны öмöй лачасö аддзана-лоöма вылас?
45008025	Ми кö лача кутам аддзытöм вылас, сэки виччысям терпитöмöн.
45008026	Жеблун дырйиным Лолыс отсалö миянлы. Ми весиг огö тöдöй мый йылысь да кыдзи колö кевмысьнысö. Сэки Ачыс Лолыс ышлолалöмöн кывъяс шутöг кевмысьö миян вöсна.
45008027	Енмыс ставсö аддзö миян сьöлöмысь да тöдö Лолыслысь мöвпъяссö. Öд Енлöн кöсйöм серти Лолыс корö-кевмö вежа войтыр вöсна.
45008028	Ми тöдам, мый Енсö радейтысьяслы, Сылöн шуöм сертиыс корöмаяслы, Сiйö ставсö бергöдö бур вылö.
45008029	Сiдзкö, кодъясöс Енмыс водзысяньыс тöдiс, найöс и лöсьöдiс лоны Аслас Пи кодьöн, медым Пиыс вöлi медводдза чужысьöн уна вок пöвстын.
45008030	Кодъясöс Сiйö водзысяньыс лöсьöдiс, найöс и корис, кодъясöс корис, найöс и вöчис веськыдöн, кодъясöс вöчис веськыдöн, найöс и мичмöдiс Аслас дзирдлунöн.
45008031	Мый та вылö шуам? Енмыс кö миян дор, кодi миянлы паныд?
45008032	Öд Енмыс Ассьыс Писö эз жалит, а сетiс Сiйöс ставным вöсна. Сыкöд тшöтш оз öмöй сет миянлы и став мукöдторсö?
45008033	Кодi вермас мыжавны Енлысь бöрйöмаяссö? Сöмын Енмыс. Но Сiйö шуö миянöс веськыдöн.
45008034	Кодi вермас мыждыны найöс? Сöмын Кристос. Но Сiйö кулiс, ловзис да öнi Ен веськыдладорын кевмысьö миян вöсна.
45008035	Мый вермас торйöдны миянöс Енлöн муслунысь? Гашкö, шог, дзескöдöм, вöтлöм? Гашкö, тшыгъялöм, кöм-пасьтöг кольöм? Гашкö, неминуча суöм, шыпуртысь кулöм?
45008036	Гижöма: «Тэ вöсна быд лун миянöс виöны, лыддьöны начкыны дасьтöм ыжъясöн».
45008037	Но став тайö сьöкыдлун дырйиыс миянöс Радейтысь сетö миянлы тырвыйö вермöм.
45008038	Ме тöда: кулöмыс ни олöмыс, анделъяс ни енэжвыв юралысьяс да вынъяс, öнiяыс ни локтанаыс,
45008039	пыдтаыс ни судтаыс, – некутшöм вöчöмтор оз вермы торйöдны миянöс Ен муслунысь, мый восьтöма миянлы Исус Кристос Господьным пыр.
45009001	Кристос водзын шуа: ме висьтала збыльсö, сьöлöмöй Вежа Ловкöд оз сетны меным пöръявны.
45009002	Менам сьöлöмöй ёна шогсьö да дугдывтöг бöрдö ас войтырса вокъясöй вöсна. Ме весиг дась лоны на вöсна ёрöмаöн, Кристосысь торйöдöмаöн.
45009004	Израиль войтырöс öд шуöма Ен пиянöн, восьтöма налы Ен дзирдлунсö, кöрталöма накöд йитöдъяс, сетöма налы Индöд, сувтöдöма найöс Енлы кесъявны, налы уна кöсйысьöма,
45009005	и налöн эмöсь батьяс. Тайö войтырысь петiс Кристос, Сiйö чужис морт кодьöн. Сiйö став вылас медыджыд Ен. Ошкöм Сылы нэмъяс чöж! Аминь.
45009006	Енмыслöн кывйыс эз вожав. Öд абу став израильсаыс Израильлöн,
45009007	Öвраамсянь чужысьяс абу ставныс Öвраамлöн ныв-пи. Вöлi шуöма: «Исааксянь чужысьясöс шуасны тэнад ныв-пиöн».
45009008	Сiдзкö, Енлöн ныв-пиыс абу мортсянь, но Ен кöсйысьöмсянь чужысьяс.
45009009	А кöсйысьöмыс вöлi татшöм: «Дзик тайö кадас бöр локта, да Сарралöн чужас пи».
45009010	Тадзи вöлi тшöтш Ревеккакöд. Сiйö сьöктiс Исаак батьнымсянь кык пиöн.
45009011	Пияныслöн чужтöдз на, бурсö-лёксö налöн вöчтöдз на, Енмыс шуис Ревеккалы: «Ыджыдджыкыс пондас кесъявны ичöтджыкыслы». Енмыс тайöн петкöдлiс, мый бöрйöмыс Сы сайын. Сiйö бöрйö оз мортлöн уджъяс серти, но Аслас лöсьöдöм да корöм сертиыс.
45009013	Гижöма: «Яков Меным муса, а Исавöс Ме мустöмтi».
45009014	Мый шуам? Енмыс оз веськыда вöч? Дзик веськыда.
45009015	Мöисейлы Енмыс шуö: «Код дiнö кö лоа бур сьöлöма, код дiнö кö небзьöда сьöлöмöс».
45009016	Тадзи ставыс Енлöн буралöм сайын, абу мортлöн кöсйöм-зiльöм сайын.
45009017	Гижöдас шуöма фараонлы: «Ме пуктi тэнö, мед петкöдлыны тэ вылын Ассьым вынöс, медым Менсьым нимöс тöдiсны став му пасьталаыс».
45009018	Тадзи Енмыс код дiнö кö бур сьöлöма, а кодöс кö Сiйö чорзьöдö.
45009019	Гашкö, тэ юалан: «Мыйысь нö Енмыс, сiдзкö, мыжалö? Вермас-ö кодкö паныд сувтны Енмыслöн кöсйöмлы?»
45009020	Мортöй, кодi тэ сэтшöмыс, мый Енкöд вензян? Вöчöмторйыс öмöй вермас шуны вöчысьыслы: «Мыйла тэ менö татшöмнас вöчин?»
45009021	Гырнич вöчалысь абу öмöй вына сёй вылас? Оз-ö сiйö öти лятисьыс вермы вöчны быд лунö вöдитчан и торъя лунъясö вöдитчан доз?
45009022	Тадзи Енмыс кöсйö петкöдлыны Ассьыс скöрлунсö да вынсö. Ыджыд терпитöмыс вöсна Сiйö видзö на бырöдны шуöм "скöрлуныслысь дозъяссö",
45009023	медым петкöдлыны Ассьыс помасьлытöм дзирдлунсö "буралöмыслöн дозъяс" вылын, кодъясöс дасьтöма дзирдавны.
45009024	"Буралöмыслöн дозъясыс" – тайö ми, öд Ен корис миянöс. Корис эз сöмын юдейясöс, но тшöтш мукöд войтырöс.
45009025	Осия небöгын Сiйö висьталö: – Кодъяс эз вöвны Менам войтырöн, шуа Асламöн, мустöмöс шуа мусаöн.
45009026	Кöнi шуöма вöлi: «Тi абу Менам войтыр», сэнi шуасны найöс ловъя Енлöн ныв-пиöн.
45009027	Израиль йылысь Исай тадзи висьталö: – Израиль войтырлöн лыдыс кö лоас весигтö саридздор лыа мында, мездмас сöмын колясыс.
45009028	Регыд Господь эштöдас му вылын веськыда вöчöмсö, Ассьыс шуöмсö пöртас олöмö.
45009029	Исай водзвыв висьтавлiс: – Господь Саваоф кö эз коль миянлы чужан кöйдыссö, ми эськö бырим Содом моз да вöлiм Гомора кодьöсь.
45009030	Сiдзкö, мый артмö? Мукöд войтыр эз корсьлыны веськыдлунсö, да босьтiсны сiйöс. Найö босьтiсны веськыдлунсö эскöмныс пыр.
45009031	Израиль, мöдарö, Индöд отсöгöн корсис веськыдлунсö, да тайö эз ло сылы.
45009032	Мыйла? Веськыдлунсö сiйö зiлис шедöдны Индöд серти уджъяснас, эз эскöмнас. Тадзи сiйö изйö крукасис.
45009033	Та йылысь гижöма: – Ме пукта Сионö из, унаöн сэтчö крукасясны да унаöн сы вылö усясны. Но Сылы эскысь оз янав.
45010001	Вокъяс, ме сьöлöмсянь кора да кевмыся Енлы Израильлöн мездмöм вöсна.
45010002	Ме тöда: налöн сьöлöмыс öзъялö Енмыслы, но налы оз тырмы гöгöрвоöмлуныс.
45010003	Найö оз гöгöрвоны Енмыслысь веськыдлунсö да зiльöны сувтöдны ассьыныс веськыдлун. Та вöсна найö эз сетчыны Ен веськыдлунлы.
45010004	Кристос – Индöдыслöн пом. Сiдзкö, быдöн, кодi эскö Сылы, лоö веськыдöн.
45010005	Индöд серти веськыдлун йылысь Мöисей гижö: «Индöд серти олысь Индöднас пондас овны».
45010006	Эскöмсянь веськыдлуныс висьталö: «Эн мöвпав сьöлöмад: "Кодi каяс енэжö?"» – мед лэччöдны Кристосöс.
45010007	«Либö: "Кодi лэччас пыдöстöминö?"» – мед кыпöдны Кристосöс кулöмысь.
45010008	Гижöдыс мый висьталö? – Матын тэныд кывйыс, тэнад вомын да тэнад сьöлöмын. Тайö эскöмыслöн кыв, мый йылысь ми висьталам.
45010009	Öд вомнад кö висьталан Исусöс Господьöн да сьöлöмнад кö эскан, мый Енмыс ловзьöдiс Сiйöс кулöмысь, мездман.
45010010	Сьöлöмнад эскöмыд вöчö веськыдöн, вомнад висьталöмыд – мездö.
45010011	Гижöдыс висьталö: «Сылы эскысь оз янав».
45010012	Юдейяс да грекъяс костын торъялöмыс абу. Быдöнлöн öти Господь. Сiйö лышкыда сетö быдöнлы, кодi шыасьö Сы дiнö.
45010013	Öд быдöн, кодi шыасяс Господь нимö, мездмас.
45010014	Кыдзи нö шыасясны Господь дiнö, оз кö эскыны Сылы? Кыдзи нö эскасны, эз кö кывлыны Сы йылысь? Кыдзи нö кывласны, абу кö висьталысьыс?
45010015	Кыдзи нö висьталасны, абу кö мöдöдöма висьтавнысö? Гижöма: «Майбырöсь кокъясыс лöнь олöм да бур юöр вайысьлöн».
45010016	Но эз ставныс кывзыны Бур Юöрсö. Исай шуö: «Господьöй, кодi нö эскис миян висьталöмö?»
45010017	Эскöмыс öд кылöмсянь, а кылöмыс Ен Кывсянь.
45010018	Юала: «Найö öмöй эз кывлыны?» Кывлiсны, дерт. – Став му пасьталаыс кылiс налöн висьталöм шыыс, став му пельöсöдзыс воис налöн кывйыс.
45010019	Нöшта юала: «Израиль öмöй эз гöгöрво?» Öд Мöисей пыр на Енмыс шулiс: – Ме кыпöда тiян пытшкын вежалöм сiйö войтыр дiнö, кодöс оз позь шуны войтырöн. Дöзмöда тiянöс вежöртöм йöз пыр.
45010020	Исай повтöг висьталö Енлысь шуöмсö: – Менö аддзисны найö, кодъяс эз корсьлыны Менö, восьтi Ачымöс налы, кодъяс эз юасьлыны Ме йылысь.
45010021	Израиль йылысь Енмыс тадзи шуö: – Ме лунтыр сулалi кывзысьтöм да асныра войтырлы киöс нюжöдöмöн.
45011001	Юала: «Енмыс öмöй эновтiс Ассьыс йöзсö?» Дерт, эз. Ме ачым израильса, Öвраам чужанвужйысь, Вениамин чужанкотырысь.
45011002	Енмыс эз эновт Ассьыс водзвыв бöрйöм войтырсö. Онö öмöй тöдöй, мый висьталöма Гижöдас Илля йылысь? Сiйö норасьö Енлы Израиль вылö:
45011003	«Господьöй, Тэнсьыд пророкъястö виисны, висьпуктанiнъястö жугöдiсны. Ме öтнамöн коли, тшöтш менам олöм вылö ыштöны».
45011004	Мый сылы Енмыс воча шуö? «Ме коли Аслым сизим сюрс мортöс. Найö эз пидзöсчанясьны Ваал водзö».
45011005	Тадзи и öнi: Енмыс буралöмыс кузя видзöма коляссö, Ассьыс бöрйöмаясöс.
45011006	Бöрйöма буралöмыс вöсна, абу мортлöн уджъяс серти. Бöрйöма кö вöлi уджъяс серти, сэки эськö буралöмыс эз вöв буралöмöн.
45011007	Сiдзкö, мый артмö? Израиль эз аддзы, мый корсис, сöмын бöрйöмаяс аддзисны. Мукöдыс чорзьöдчисны,
45011008	öд гижöма: – Енмыс сетiс налы чорзьöм лов. Налöн синныс куньса, пельныс тупкыса, и öнöдз на тадз.
45011009	Давид висьталö: – Мед чöсмасян пызанныс лоö налы тывйö дзугсьöмöн, налькйö шедöмöн, изйö крукасьöмöн. Тайö лоö налы водзöс пыдди.
45011010	Синмыс налöн мед бердас, аддзыны оз кут, сюрса лыыс мед кусыньтчас пыр кежлö.
45011011	Сiдзкö, юала: «Найö öмöй усьмöныс крукасисны?» Эз. Налöн крукасьöмыс вайис мездмöм мукöд войтырлы. Та вöсна на пытшкын кыптiс мукöд войтыр дiнö вежалöм.
45011012	Налöн крукасьöмыс кö вайис озырлун муюгыдыслы да Енсьыс кежöмыс кö озырмöдiс мукöд войтырöс, сэки мыйта озырлун ваяс став Израильлöн Ен дiнö бергöдчöмыс?
45011013	Тiянлы, мукöд войтырлы, висьтала: менö сувтöдöма апостолавны тiянлы, и ме ошйыся аслам кесъялöмöн.
45011014	Гашкö, верма кыпöдны ас войтыр пытшкын веж петöмсö да отсавны мездмыны кодсюрöлы.
45011015	Найöс öдтортöмыс кö вайис бурасьöм муюгыдыслы, сэки мый ваяс найöс сибöдöмыс? Оз-ö кулöмысь ловзьöм?
45011016	Медводдза пöжасыс кö вежа, сiдзкö, кöтасыс ставнас вежа. Пулöн вужйыс кö вежа, вожъясыс тшöтш вежаöсь.
45011017	Быдтöм вый пуысь кö öткымын вож чегисны, а тэнö, вöрса вый пу вожöс, йитiсны чегöминас, да тэ мукöд вожыскöд öти вужсянь кутiн босьтны быдман вынсö,
45011018	сэки эн ошйысь мукöд вожыс водзын. А кöсъян кö ошйысьны, тöд: он тэ кут вужсö, а вужйыс – тэнö.
45011019	Гашкö, тэ шуан: «Менö йитöм могысь вожъяссö чегисны».
45011020	Тайö тадз. Найöс чегисны эскытöмысла, а тэ кутчысян эскöмнад. Асьтö вылö эн пукты, но полöмпырысь ов.
45011021	Енмыс кö эз жалит быдтöм вый пулысь вожъяссö, жалитас-ö тэнö?
45011022	Тöд: Енмыс бур сьöлöма, но вермö лоны и чорыдöн. Чорыд усьöмаяс дiнö, бур сьöлöма тэ дiнö, сöмын кутчысян кö Сылöн бурлунö. Он кö, тэнö тшöтш керыштасны.
45011023	Юдейяс кö оз кольччыны эскытöмлунас, найöс лоö йитöма. Енмыс вына бöр йитны найöс.
45011024	Тэнö öд керыштöма вöлi вöрса пуысь да йитöма быдтöм пуыс дiнö. А быдтöм пу вожлы ёна кокньыдджык бöр йитчыны мам пуыс дiнö.
45011025	Вокъяс, мед тi энö мöвпалöй ас мывкыдсяньныд, висьтала тiянлы тайö гусяторсö: Израиль войтырысь сöмын кутшöмкö юкöн чорзьöдчис. Налöн чорзьöдчöмыс кыссяс сэтчöдз, кытчöдз оз мездмы мукöд войтырыс колана лыдöдз.
45011026	Сэки став Израиль мездмас. Öд гижöма: – Сионсянь локтас Мездысь, Сiйö бырöдас Яков чужанвужйысь Ентöг олöмсö.
45011027	Ме босьта налысь мыжъяссö, тайö лоö Менам йитöд накöд.
45011028	Найö эз сибöдны Бур Юöрсö, Енлы паныд мунiсны. Тайö лои тiян вöсна. Но найö бöрйöм войтыр, и Енмыс радейтö найöс батьясныс вöсна.
45011029	Енмыс Ассьыс корöмаяссö оз вунöд, Сiйö бöр оз босьт сетöмасö.
45011030	Коркö тi, мукöд войтыр, энö кывзысьöй Енмыслысь, но Израильлöн кывзысьтöмлун вöсна Енмыс вöлi бур сьöлöма тiян дiнö.
45011031	Öнi найö оз кывзысьны, медым тiян дiнö моз Сiйö вöлi бур сьöлöма тшöтш на дiнö.
45011032	Енмыс ставнысö кöрталiс кывзысьтöмлуннас, медым ставныс дiнö лоны бур сьöлöмаöн.
45011033	Енлöн озырлуныс пыдöстöм, Сылöн мывкыдлуныс да тöдöмлуныс шымыртны вермытöм. Шуöм кывйыс вежöрö тöрöдтöм, туйыс Сылöн туявтöм!
45011034	Кодi вермас тöдны Господьлысь мöвпъяссö? Кодi вермас Сiйöс туйдöдны?
45011035	Кодлы Сiйö уджйöза, медым мынтысьны?
45011036	Öд ставыс Сысянь, Сы пыр да Сылы. Ошкöм Сылы нэмъяс чöж! Аминь.
45012001	Вокъяс, Енлöн ыджыд буралöмыс вöсна кора тiянöс: сетöй асьнытö Енлы ловъя, вежа да шогмана вись пыдди. Тайö лоö бур мывкыда кесъялöм Енмыслы.
45012002	Энö вужъясьöй тайö мувывса оласногас. Лэдзöй Енмыслы вежны тiянöс, выльмöдны вежöрнытö, медым тöдны тiянлы Сылысь кöсйöмсö: мый колана, шогмана да тыр-бур.
45012003	Енсянь меным бурсетöм вöсна висьтала тiянлы быдöнлы: энö мöвпалöй ас йывсьыныд вывтi, коланасьыс унджык, но мöвпалöй ышнясьтöг, Енмöн сетöм эскöм сертиныд.
45012004	Кыдзи öти вир-яйлöн эм уна юкöн, и быд юкöн вöчö ассьыс удж,
45012005	тадзи Кристос пытшкын ставным ми öтлаынсö – öти вир-яй, а торйöнсö – öта-мöдлы юкöн.
45012006	Енмыс Аслас буралöмнас быдöнлы миянлы сетöма торъя бурсетöм: пророкавны кö – пророкав эскöм сертиыд,
45012007	кесъявны кö – кесъяв, велöдны кö – велöд,
45012008	ышöдны кö – ышöд, сетны кö – сет сьöлöмсяньыд, веськöдлыны кö – веськöдлы тöждысьöмöн, бур вöчны кö – вöч долыд сьöлöмöн.
45012009	Радейтöй восьса сьöлöмöн, ылыстчöй лёксьыс да кутчысьöй бурас.
45012010	Радейтöй öта-мöднытö чой-вокöс моз, пуктöй öта-мöднытö ассьыд вылöджык.
45012011	Тöждысиганыд энö дышмöй, ловнад öзъялöй, Енмыслы кесъялöй.
45012012	Лачанытö кутöй нимкодьпырысь, шогъястö нуöй терпитöмöн, дугдывтöг кевмысьöй.
45012013	Вежа войтырлы отсалöй абутöмлун дырйиныс, сибöдöй ветлысь-мунысьясöс,
45012014	бурсиöй тiянöс вöтлысьясöс, бурсиöй найöс, а энö ёрöй.
45012015	Нимкодясьысьяскöд нимкодясьöй, бöрдысьяскöд бöрдöй.
45012016	Ас костаныд лоöй öти сьöлöмаöсь, энö лыддьöй асьнытö бурджыкöн, коньöръясöс энö öтдортöй да сюсьö энö пуксьöй.
45012017	Лёк вöчöмысь лёкöн энö мынтысьöй, йöзыс водзын ставсö зiльöй вöчны веськыда.
45012018	Верманныд кö, олöй лöня ставныскöд.
45012019	Мусаяс, энö перйöй водзöс ас вöснаныд, сетöй тайöс вöчны Енлöн скöрлунлы. Öд гижöма: «Ме мынтыся, Ме перъя водзöссö», – висьталö Господь.
45012020	«Тэныд паныд мунысь кö тшыгъялö, верд сiйöс, горшыс кö косьмö, юктав сiйöс. Тадзи тэ чукöртан сылы юр вылас биа öгыръяс».
45012021	Эн сет лёкыслы вермыны тэнö, но вермы лёксö бурнас.
45013001	Быдöн мед кывзысьö аслас юралысьыслысь, öд юралöмсö Ен лöсьöдöма, и юралысьсö тшöтш Ен пуктöма.
45013002	Юралысьлы паныд сувтысь паныд сувтö Енмыслöн лöсьöдöмлы. Тадзи вöчысь кöлалö ас вылас мыждöм.
45013003	Юралысьясысь полöны лёктор вöчигöн, а оз бурсö вöчигöн. Кöсъян кö наысь повтöг овны, вöч веськыда, сэки лоö насянь ошкöмыс.
45013004	Юралысь – сiйö Енлöн кесйöг, сiйöс пуктöма тэныд бур вылö. Вöчан кö лёксö, пов! Оз öд весьшöрö сiйö новлöдлы шыпурт. Сiйö Енлöн кесйöг, вермö чорыда дойдны лёк вöчысьöс.
45013005	Сiдзкö, кутам кывзысьны юралысьяслысь огö мыждöмысь полöм вöсна, но сьöлöмным висьталöм серти.
45013006	Тайö уджыс налöн Енлы кесъялöм, та вöсна тi мынтанныд налы вотсö.
45013007	Сiдзкö, сетöй быдöнлы коланасö: кодлы вот сетны – сылы вот сетöй, кодлы руга – сылы руга, кодысь колö повны – сыысь полöй, кодöс колö пыдди пуктыны – сiйöс пыдди пуктöй.
45013008	Энö кольöй некодлы уджйöзаöн, öта-мöдтö радейтöм кындзи. Öд мöдöс радейтöмнад тэ тырвыйö пöртан олöмö Индöдсö.
45013009	Тайö тшöктöмъяссö: «Гозъя олöмтö эн пежав», «Эн ви», «Эн гусясь», «Эн пöръясь», «Эн ышты» да став мукöд тшöктöмсö шымыртöма öти тшöктöмö: «Радейт матыссатö асьтö моз».
45013010	Муслуныс оз вай лёксö матыссаыдлы. Муслуныс – тайö Индöдсö тырвыйö олöмö пöртöм.
45013011	Тадзи вöчöй, тi öд тöданныд, мый воис нин кад садьмыны миянлы. Мездмöмыс öнi ёна нин матын сэкъя дорысь, кор ми сöмын на пондiм эскыны.
45013012	Войыс кольö, луныс матыстчö. Сiдзкö, шыбитам пемыдыслысь уджъяссö да пасьтасям югыдыслöн вермасянторйö.
45013013	Лунъюгыдын моз пондам овны бур ногöн. Огö сетчöй гажöдчöмö да кодалöмö, гозъя олöм пежалöмö да лэдзчысьöм оласногö, вензьöмö да вежалöмö.
45013014	Мед тiян паськöмöн лоö Исус Кристос Господьным. Вир-яйныд вöсна тöждысьöмсö энö бергöдöй сылысь лёк кöсйöмсö могмöдöмö.
45014001	Жеб эскысьöс сибöдöй, энö вензьöй, сылöн видзöдласыс кö торъялö.
45014002	Öти эскö, мый позьö сёйны быдтор, а мöдыс, жеб эскысьыс, сёйö сöмын быдмöг.
45014003	Быдтор сёйысь, эн увтырт быдмöг сёйысьöс, и тэ, быдмöг сёйысь, эн мыжав быдтор сёйысьöс. Енмыс öд кыкнаннытö сибöдö.
45014004	Кодi тэ сэтшöмыс, мый йöз кесйöгöс мыжалан? Сулалö-ö, усьöма-ö сiйö, сылöн Ыджыдыс тöдö. Сiйö кутас сулавны, öд Енмыс вына сувтöдны сiйöс.
45014005	Кодкö торйöдö лунъяс, а кодлыкö став луныс öткодь. Быдöн вöч аслад гöгöрвоöмлун серти.
45014006	Лунъяс торйöдысь – Господь понда найöс торйöдö, кодi оз торйöд – Господь понда оз торйöд. Быдтор сёйысь – Господь понда сёйö да Енсö аттьöалö, кодi оз сёй быдторсö – Господь понда оз сёй да тшöтш Енсö аттьöалö.
45014007	Öд некод миян пиысь оз ов да оз кув ас пондаыс.
45014008	Та вöсна, олам кö – Енлы олам, кулам кö – Енлы кулам. Ловъяöсь-ö, кулöмаöсь-ö – ми Енмыслöн.
45014009	Кристос öд кулiс, ловзис да олö, медым ыджыдавны кулöмаяс да ловъяяс вылын.
45014010	Мый тэ мыжалан воктö? Мыйла нинöм туйö пуктан сiйöс? Ставным öд сувтам Кристослöн ёрд водзö.
45014011	Гижöма: – Ме ловъя, висьталö Господь, – Ме водзö пидзöсчанясяс быд морт, да быд вомсянь кыптас ошкöм Енлы.
45014012	Тадзи быдöн ас вöснаыс кывкутас Ен водзын.
45014013	Водзö огö кутöй мыжавны öта-мöдöс. Мöдарö, видзöдöй, мед эськö энö крукöдöй да уськöдöй вокнытö.
45014014	Ме бура тöда да эска Господь Исуслы, мый, збыльвылас, нинöм абу пежа. Сöмын сылы лоö пежа, кодi лыддьö мыйкö пежаöн.
45014015	Тэ кö шогö уськöдан воктö сёян вöсна, сiдзкö, тэ он вöч мусапырысь. Эн жугöд сiйöс аслад сёянöн, öд сы вöсна кулiс Кристос.
45014016	Энö лэдзöй серамвыв лэптыны сiйö, мый тi лыддянныд бурöн.
45014017	Öд Енлöн Юралöмыс абу сёйöм да юöм, тайö Вежа Ловсянь веськыдлун, лöньлун да нимкодьлун.
45014018	Кристослы тадзи кесъялысь шогмана Енмыслы да пыдди пуктана йöзöн.
45014019	Зiлямöй овны лöня öта-мöдöс ёнмöдöмöн.
45014020	Сёян вöсна эн жугöд Енлысь уджсö. Ставыс сöстöм, но мортыслы лёк, крукöдö кö аслас сёянöн мöдсö.
45014021	Бурджык, он кö сёй яй, он ю вина, он вöч нинöм сэтшöмсö, мыйö вокыд крукасьö да усьö.
45014022	Тэнад эм эскöм? Видз сiйöс сьöлöмад Ен водзын. Шуда сiйö, кодi оз мыжав асьсö сыысь, мый бöрйö.
45014023	Майшасьöмöн сёйысь мыжмö, öд сiйö эскытöг вöчö. А эскытöг вöчöмыд эм мыж.
45014024	Ошкöм Сылы, кодi сетö тiянлы зумыда кутчысьны меöн висьталöм Бур Юöрö, Исус Кристослöн велöдöмö. Сэнi висьталöма важысянь дзебöм гусяторсö.
45014025	Тайö Бур Юöрсö öнi восьтöма пророк гижöдъяс пыр да помтöг олысь Енлöн тшöктöмыс серти висьталöма быд кыла войтырлы, медым вайöдны найöс кывзысьöмас да эскöмас.
45014026	Дзик öти ыджыд мывкыда Енлы ошкöмыс Исус Кристос пыр нэмъяс чöж! Аминь.
45015001	Миянлы, вынаяслы, колö лоны бур сьöлöмаöн вынтöмъяс дiнö налöн вермытöмлун дырйи, оз ков мöвпавны куш ас йывсьыным.
45015002	Быдöнлы колö мöвпавны матыссалы бур вöчöм йылысь, сiйöс ёнмöдöм могысь.
45015003	Öд Кристос эз Ас йывсьыс мöвпав. Гижöма: «Тэнö омöльтысьяслöн лёкöдöмыс уси Ме вылö».
45015004	Став воддза гижöдсö вöлi гижöма миянöс велöдöм да бурöдöм могысь, медым Гижöд пырыс ми вермим ёнмыны да зумыд лача кутны.
45015005	Бурöдöмсö да зумыдлунсö сетысь Ен мед сетас тiянлы öти сьöлöм. Öд Исус Кристос велöдö,
45015006	мед тi öти лолöн да öти вомöн ошкинныд Енсö, миян Господь Исус Кристослысь Батьсö.
45015007	Сiдзкö, сибöдöй öта-мöднытö Кристос сибыдлунöн, медым ошкыссис Енмыс.
45015008	Ме тадзи гöгöрвоа: Исус Кристос локтiс кесъявны юдейяслы, медым збыльмöдны батьяслы кöсйысьöмсö да петкöдлыны, мый Енмыс кутö Ассьыс кывсö.
45015009	Кристос локтiс кесъявны тшöтш мукöд войтырлы, мед и найö вермисны ошкыны Енсö на дiнö буралöмысь. Та йылысь гижöма: – Таысь ме кута нимöдны Тэнö мукöд войтыр пöвстын, понда сьылöмъясöн ошкыны Тэнсьыд нимтö.
45015010	Нöшта гижöма: – Нимкодясьöй, мукöд войтыр, Сылöн войтыркöд!
45015011	И нöшта на: – Ошкöй Господьöс, быд кыла войтыр! Нимöдöй Сiйöс, став мувывса йöз!
45015012	Исай висьталö: – Ессей вужсянь петас вож. Сiйö кутас веськöдлыны быд войтырöн, найö Сы вылö лача кутны пондасны.
45015013	Лачасö сетысь Ен мед тыртас тiянöс нимкодьлунöн да лöньлунöн эскöманыд, медым Вежа Лов вынöн тi зумыда сулалiнныд лача кутöмас.
45015014	Вокъяс, ме тöда, тiян бурлуныс да тöдöмлуныс тырвыйö, тi верманныд туйдöдны öта-мöднытö.
45015015	Но тiянлы казьтыштöм могысь ме мыйсюрö гижи повтöг. Тадзи вöчи, öд Енмыс Аслас буралöмнас корис менö
45015016	кесъявны Исус Кристослы ентöдтöмъяс пöвстын. Менö сувтöдöма вöчны вежа удж: висьтавны Енлысь Бур Юöрсö да вайны ентöдтöмъясöс Ен водзö шогмана да Вежа Лолöн вежöдöм вись пыдди.
45015017	Исус Кристос пытшкын ме верма ошйысьны Енлы кесъялöмöн.
45015018	Лысьта висьтавны сöмын сы йылысь, мый Кристос вöчис ме пыр, медым вайöдны ентöдтöмъясöс Енлысь кывзысьöмас. Сiйö вöчис тайöс Енмыслöн Лов вынöн менам сёрниöй да уджöй пыр, индысьпасъяс да шензьöданаторъяс пыр. Ерусалимсянь да водзö ме паськöдi Кристос йылысь Бур Юöрсö, весиг Иллирикöдз вои.
45015020	Мед эз ло вöчöма мукöдлöн подув вылын, ме зiли висьтавны Бур Юöрсö сэнi, кöнi Кристос нимсö эз на кывлыны.
45015021	Та йылысь гижöма: – Кодъяслы эз висьтавлыны Сы йылысь, найö аддзасны, кодъяс эз на кывлыны, найö тöдмаласны.
45015022	Тайö уджыс унаысь кутiс менö тiян дiнö волöмысь.
45015023	Öнi менам помалöма танi уджсö. Гашкö, уна вося кöсйöмöй волыны тiян дiнö сэсся збыльмас.
45015024	Испанияö мунiгöн пырала тiян дiнö. Ёна кöсъя аддзысьлыны тiянкöд, медым кöть этшаник вермим öтлаын нимкодьясьыштны. Лача кута, мый сэсся отсаланныд меным водзö туйö петны.
45015025	Öнi ме мöдöдча Ерусалимö кесъявны вежа войтырлы.
45015026	Македонияса да акайяса эскысьяс шуисны сетны кутшöмсюрö отсöг ерусалимса гöль эскысьяслы.
45015027	Тадзи шуисны вöчны, öд найö уджйöзаöсь юдейяслы: юдейяс пыр налы вичмис енэжвывса бурсиöмыс. Сiдзкö, налы тшöтш колö отсавны вежа войтырлы налöн быдлунъя олöмын.
45015028	Тайö отсöгсö нуöм бöрын вöлисти муна Испанияö. Сэтчö мунiгмоз кежала тiян дiнö.
45015029	Ме тöда: ме локта тiян дiнö Кристос Бур Юöрсянь тыр бурсиöмöн.
45015030	Вокъяс, миян Господь Исус Кристос нимöн да Вежа Ловсянь муслунöн кора тiянöс: öтвывтчöй менам тышъясö да кевмысьöй ме вöсна Енмыслы,
45015031	медым эг веськав Юдеяын эскытöмъяс киö, да вайöм отсöгыс мед шогмас ерусалимса вежа войтырлы.
45015032	Ен кö сетас, нимкодьпырысь локта тiян дiнö да шойччышта тiян ордын.
45015033	Лöньлунсö сетысь Ен ставныдкöд тiянкöд. Аминь.
45016001	Ме тöдмöда тiянöс Фива чойкöд. Сiйö Кенкреяын вичкоса отсасьысь.
45016002	Сибöдöй сiйöс Господь нимсянь, кыдзи лöсялö вежа войтырлы, ковмас кö, отсыштöй сылы. Ачыс сiйö уналы отсалiс, тшöтш меным.
45016003	Висьталöй чолöм Прискиллалы да Акиллы. Найö мекöд öтвыв кесъялöны Исус Кристослы.
45016004	Найö вöлiны дасьöсь олöмнысö сетны ме вöсна. Да ог сöмын öтнам ме аттьöав найöс, тшöтш мукöд войтырса вичкояс.
45016005	Чолöм тшöтш на ордын чукöртчысь эскысьяслы. Чолöм менам муса Епенетлы, Акайяын сiйö медводз эскис Кристослы.
45016006	Чолöм Мариамлы, сiйö уна уджалiс-отсасис миянлы.
45016007	Чолöм менам ас войтырсалы: Андрониклы да Юниялы, накöд ме пукавлi дзескыдiнын. Найö пыдди пуктана йöз апостолъяс пöвстын, и найö меысь водз эскисны Кристослы.
45016008	Чолöм Амплийлы, сiйö менам муса вок.
45016009	Чолöм Урбанлы, сiйö миян моз тшöтш кесъялö Кристослы. Чолöм муса Стакий ёртлы.
45016010	Чолöм Апелеслы. Сiйö Кристос вöсна уна сьöкыд пыр мунiс. Чолöм Аристовуллöн гортсалы.
45016011	Чолöм менам Иродион рöдвужлы. Висьталöй чолöм Наркислöн гортсаяс пиысь налы, кодъяс эскöны Господьлы.
45016012	Чолöм тшöтш мöдöда Енлысь уджсö вöчысьяслы: Трифеналы да Трифосалы. Чолöм муса Персида чойлы, сiйö ёна уджалiс Господьлы.
45016013	Чолöм Руфослы, Господьöн бöрйöмалы, да сылöн мамыслы, öд сiйö меным тшöтш мам кодь.
45016014	Чолöм Асинкритлы, Флегонтлы, Ермлы, Патровлы, Ермийлы да накöд уджалысь вокъяслы.
45016015	Чолöм Филологлы да Юлиялы, Нирейлы да сылöн чойыслы, Олимпанлы да накöд сэнi став вежа войтырлы.
45016016	Чолöмалöй öта-мöднытö вежа окыштöмöн. Кристослöн быд вичкосянь тiянлы чолöм.
45016017	Вокъяс, кора тiянöс, видзчысьöй наысь, кодъяс пыртöны вичкоад вензьöмъяс, да кежöдöны эскöмсьыс. Ылыстчöй татшöмъяссьыс.
45016018	Татшöм йöзыс кесъялöны оз Исус Кристос Господьнымлы, но асланыс рушкулы. Мича сёрнинас найö кокньыда ылöдлöны восьса сьöлöмаясöс.
45016019	Тiян кывзысяна олöмныд быдöнлы бура тöдса. Таысь меным нимкодь. Кöсъя, мед эськö тi вöлiнныд тэрыбöсь бурыс вылö, но ньöжмыдöсь лёкыс вылö.
45016020	Лöньлунсö сетысь Ен регыд песовтас сöтанасö тiян кокъяс улö. Миян Господь Исус Кристослöн буралöмыс тiянкöд. Аминь.
45016021	Тiянлы ыстöны чолöм менам Тимофей уджъёртöй да ас войтырысь Луций, Ясон да Сосипатр вокъяс.
45016022	Чолöмала тiянöс тшöтш ме, Тертий, тайö гижöдсö гижысь.
45016023	Чолöм Гайсянь. Сiйö сибöдö ас ордас став эскысьсö, тшöтш и менö. Тiянлы ыстöны чолöм Кварт вок да карса сьöм видзысь Ераст.
45016024	Миян Господь Исус Кристослöн буралöмыс ставныдкöд тiянкöд. Аминь.
46001001	Гижö Павел, Енлöн корöм-кöсйöм серти Исус Кристослöн апостол. Сосфен воккöд
46001002	ми чолöмалам тiянöс, коринфса Ен вичкоöс. Исус Кристос пыр Енмыс вежöдiс тiянöс да корис лоны Аслас вежа войтырöн. Ми чолöмалам быдöнöс, кодi быдлаын миян моз шыасьö Исус Кристос Господьным нимö.
46001003	Буралöм да лöнь олöм тiянлы миян Ен Батьсянь да Господь Исус Кристоссянь.
46001004	Быд кадö ошка ассьым Енмöс тiян дiнö Сылöн буралöмысь. Тайö буралöмсö Сiйö петкöдлiс Исус Кристос пыр.
46001005	Сы пыр Енмыс озырмöдiс тiянöс быдторнас, тi кужанныд бура сёрнитны, тiян эм быдпöлöс тöдöмлун.
46001006	Кристос йылысь висьталöмыс зумыда вужъясис тiян сьöлöмö,
46001007	та вöсна миян Господь Исус Кристослысь локтöмсö виччысигöн тi озырöсь быдпöлöс бурсетöмнас.
46001008	Енмыс ёнмöдас тiянöс зумыда сулавны помöдз, медым миян Господь Исус Кристослöн лунö тi вöлiнныд сöстöмöсь.
46001009	Енмыс эскана, Сiйö корис öтувтчыны тiянöс Аслас Пиыскöд – миян Господь Исус Кристоскöд.
46001010	Вокъяс, кора тiянöс миян Господь Исус Кристос нимöн: ас костаныд энö юксьöй, олöй öти мöвпъясöн, öти видзöдласöн да öти могöн.
46001011	Вокъяс, Клоялöн гортсасянь ме кывлi, тi пö вензянныд öта-мöдныдкöд.
46001012	Ме сёрнита сы йылысь, мый тi быдöн ас йывсьыныд шуанныд: «Ме – Павеллöн», «ме – Аполослöн», «ме – Кифалöн», а «ме – Кристослöн».
46001013	Гашкö, Кристосöс вöлi юклöма? Гашкö, Павелöс вöлi тувъялöма тiян вöсна? Гашкö, Павел нимöн тi пыртчинныд?
46001014	Ошка Енмöс, Крисп да Гай кындзи некодöс эг пырт тiян пиысь.
46001015	Сiдзкö, некод оз вермы шуны, мый ме пыртi кодöскö аслам нимöн.
46001016	Нöшта Степанöс пыртi да сылысь гортсасö, сэсся пыртi-ö кодöскö – ог тöд.
46001017	Öд Кристос мöдöдiс менö эз пыртны, а висьтавлыны Ассьыс Бур Юöрсö. Тайö Юöрсö ме висьтала ог мывкыд кывъясöн, медым Кристослöн крестыс эз вошты ассьыс вынсö.
46001018	Öд вошöмаяслы крест йылысь висьталöмыс – йöйталöм, а миянлы, мездмöмаяслы – Енлöн выныс.
46001019	Гижöма: «Мывкыда йöзлысь мывкыдлунсö бырöда, вежöра йöзлысь вежöрлунсö öтдорта».
46001020	Кодi нö мывкыда йöзыс? Кодi велöдчöмаыс? Кодi нö тайö му вылас вежöра йöзыс? Эз-ö тайö мувывса мывкыдлунсö Енмыс йöйталöмö бергöд?
46001021	Енмыс Ассьыс мывкыдлунсö петкöдлiс мувывса йöзлы, но йöзыс асланыс мывкыдлунöн Енсö эз гöгöрвоны. Сэки Енмыс мöвпыштiс мездыны найöс, кодъяс эскöны миян висьталöмлы. Тайö висьталöмсö йöзыс шуöны йöйталöмöн.
46001022	Юдейяс корöны вöчны шензьöданаторъяс, грекъяс – петкöдлыны мывкыдлун,
46001023	а ми висьталам тувъялöм Кристос йылысь. Юдейяс крукасьöны тайö висьталöмас, а грекъяс лыддьöны тайöс йöйталöмöн.
46001024	Но Енлöн корöмаяслы, юдейяслы да грекъяслы, Кристос – Енлöн выныс да мывкыдлуныс.
46001025	Öд Енлöн "мывкыдтöмлуныс" ёна ыджыдджык морт мывкыдысь, да Енлöн "жеблуныс" ёна вынаджык морт вынысь.
46001026	Вокъяс, видзöдлöй ас выланыд, кутшöмöсь тi, Енлöн корöмаяс. Морт видзöдлас серти этша тiян пöвстын мывкыдаыс, этша юралысьыс да бур рöдысь петысьыс.
46001027	Но Енмыс бöрйис тайö муюгыдсьыс мывкыдтöмсö, медым янöдны мывкыдасö, бöрйис жебсö, медым янöдны вынасö,
46001028	бöрйис тайö муюгыдсьыс медся шогмытöмсö, коньöрсö да увтыртöмсö, медым нинöм туйö пуктыны нималанасö,
46001029	медым Ен водзын некод эз ошйысь аснас.
46001030	Енмыс йитiс тiянöс Исус Кристоскöд, кодi лои миянлы мывкыдлуннас. Сы пыр Енмыс мездiс миянöс, вöчис веськыдöн да вежа войтырöн.
46001031	Öд гижöма: «Ошйысьысь мед ошйысьö Господьöн».
46002001	Вокъяс, кор ме волi тiян дiнö висьтавны Енсянь юöр, сэки сёрнитi тiянкöд эг мича да мывкыд кывъясöн.
46002002	Ме мöвпыштi, мый тiянын олiгöн кöсъя тöдны сöмын Исус Кристосöс – тувъялöм Кристосöс.
46002003	Тiян дiнö ме локтi жебöн да полысьöн, сьöлöмöй ёна тiралiс.
46002004	Ме висьтавлi тiянлы да сёрнитi тiянкöд эг аслам мывкыдлунсянь, эг эскöдан кывъясöн, но менам кывъясын вöлi Ловлöн выныс.
46002005	Ме сёрнитi тадзи, медым тiян эскöмныд подуласис Енлöн вын вылö, а эз мортлöн мывкыдлун вылö.
46002006	Мывкыдлун йылысь ми висьталам зумыда эскысьяслы. Ми висьталам огö тайö муюгыдас олысьяслöн да юралысьяслöн мывкыдлун йылысь, öд тайö юралысьяссö лоö бырöдöма.
46002007	Ми висьталам Енлöн гуся мывкыдлуныс йылысь, кодöс быдöнысь вöлi дзебöма. Но олöм пуксьытöдзыс на Енмыс вöлi мöвпыштöма, мый Сылöн мывкыдлуныс ваяс миянлы дзирдлун.
46002008	Тайö муюгыдас юралысьяс пöвстысь некод эз тöд Енлöн мывкыдлуныс йылысь. Тöдiсны кö, найö эськö эз тувъявны дзирдлуна Господьöс.
46002009	Öд гижöма: – Эз аддзывлы син, эз кывлы пель, весиг юрас мортлы эз волы, мый Енмыс дасьтöма Сiйöс радейтысьяслы.
46002010	Енмыс восьтiс тайöс миянлы Аслас Ловнас, öд Лолыс ставсö тöдö. Сiйö тöдö Енлысь став пыдта-судтасö.
46002011	Вермас-ö кодкö тöдны мортлысь мöвпъяссö сылöн лолыс кындзи? Тадзи Енлысь мöвпъяссö некод оз тöд Енлöн Лолыс кындзи.
46002012	Ми сибöдiм эгö тайö муюгыдсалысь ловсö, а Енлысь Ловсö, медым вермим тöдны Енлысь сетöмторъяссö.
46002013	Ми висьталам та йылысь огö асланым мывкыдлунсянь, огö ас кывъясöн, а Вежа Ловсянь сетöм кывъясöн. Ловсянь висьталöмсö ми гöгöрвоöдам Лов отсöгöн.
46002014	Морт пытшкас кö абу Енлöн Лолыс, сiйö оз вермы сибöдны Ловсянь висьталöмсö да лыддьö тайöс йöйталöмöн. Мортыс оз вермы гöгöрвоны висьталöмсö, öд тайöс позьö донъявны сöмын Енлöн Лолыс отсöгöн.
46002015	Морт пытшкас кö эм Енлöн Лолыс, татшöм мортыс вермö донъявны быдтор, а сiйöс донъявны некод оз вермы.
46002016	– Кодi гöгöрвоас Господьлысь мывкыдсö? Кодi вермас туйдöдны Сiйöс? Но миян пытшкын Кристослöн мывкыдыс.
46003001	Вокъяс, ме эг вермы сёрнитны тiянкöд Лов серти олысьяскöд моз. Ме сёрнитi тiянкöд вир-яй серти олысьяскöд моз, öд тi быттьö век на кагаяс Кристослы эскöмын.
46003002	Ме вердi тiянöс йöлöн, а эг чорыд сёянöн, öд тi энö на вермöй сёйны чорыдсö. Тi öнöдз онö вермöй сёйны сiйöс,
46003003	öд тi вир-яй серти на оланныд. Тiян костын пыр на овлö вежалöм, вензьöм да юксьöм. Сiдзкö, тi вир-яй серти на оланныд, тi пыр на тайö муюгыдсаыс кодьöсь.
46003004	Öти шуö: «Ме – Павеллöн», мöд шуö: «ме – Аполослöн». Тадзи кö сёрнитанныд, сiдзкö, тi дзик на тайö муюгыдсаыс кодьöсь.
46003005	Кодi нö Павелыс? Кодi Аполосыс? Найö сöмын кесъялысьяс, кодъяс пыр тi эскинныд Кристослы. На пиысь быдöн Господьсянь сетöм удж вöчис.
46003006	Ме кöдзи, Аполос киськалiс, а быдтiс Енмыс.
46003007	Сiдзкö, кöдзысьыс да киськалысьыс нинöм, öд быдтысьыс – Енмыс.
46003008	Кöдзысьыс да киськалысьыс öти удж вöчöны, но быдöн на пиысь удждонсö уджыс серти босьтас.
46003009	Ми – Енкöд öтвыв уджалысьяс, а тi – Сылöн кöдзöм муыс, Сылöн тэчасыс.
46003010	Енлöн бурсетöмыс вöсна ме лои бур тэчысьöн да пуктi подувсö, а мöд лэптö сы вылö. Но быдöн мед видзöдö аслас удж бöрся.
46003011	Подувсö пуктöма нин, тайö – Исус Кристос. Тайö подулыс кындзи мöд подув некод оз вермы пуктыны.
46003012	Тайö подув вылас мортыс вермö лэптыны тэчассö зарниысь, эзысьысь, дона изйысь, пуысь, турунысь либö идзасысь,
46003013	но уджыс быдöнлöн ас кадö тыдовтчас. Тайöс Мыждан луныс петкöдлас, öд сiйö биöн локтас. Сэки биыс быдöнлысь уджсö тöдмалас.
46003014	Кодлöн вöчöмторйыс кутас зумыда сулавны, сiйö ассьыс удждонсö босьтас.
46003015	А сотчас кö, сэки удждонсö воштас. Дерт, асьсö сiйöс лоö мездöма, быттьö биысь перъясны.
46003016	Тi öмöй онö тöдöй: тi – Енлöн оланiн, Енлöн Лолыс олö тiян пытшкын.
46003017	Кодi жугöдас Енлысь оланiнсö, Енмыс сiйöс асьсö жугöдас. Öд тi – Енлöн оланiн, а Енлöн оланiныс вежа.
46003018	Асьнытö энö ылöдлöй. Тайö муюгыдас кö лыддьö кодкö асьсö мывкыдаöн, медводз сiйö мед лоö мывкыдтöмöн. Сэки сiйö збыльысь лоö мывкыда.
46003019	Öд Ен син водзын тайö му вылас олысьяслöн мывкыдлуныс – йöйталöм. Гижöма: «Енмыс кыйö мывкыдаясöс асланыс наянлунö».
46003020	Нöшта гижöма: – Господь тöдö мывкыда йöзлысь мöвпъяссö, налöн мöвпъясыс ковтöмöсь.
46003021	Сiдзкö, некод мед оз ошйысь мортöн, öд ставыс тiян:
46003022	Павел-ö, Аполос-ö, Кифа-ö, муюгыдыс-ö, олöмыс-ö, кулöмыс-ö, öнiяыс-ö, локтанаыс-ö – ставыс тайö тiян.
46003023	Тi – Кристослöн, а Кристос – Енлöн.
46004001	Сiдзкö, лыддьöй миянöс Кристослы кесъялысьясöн, кодъяс кывкутöны Енлöн гусяторъяс вöсна.
46004002	Сöмын татшöм кывкутысьяслы колö лоны эсканаöн.
46004003	Дерт, меным дзик веськодь, тi-ö менö мыжданныд, йöзыс-ö. Ме весиг ачым ачымöс ог мыжды.
46004004	Сьöлöмöй оз мыжды менö, но тайö оз на висьтав менам веськыдлун йылысь. Öд менö мыждысьыс – Господь.
46004005	Та вöсна Господь локтöдз, кадысь водз, некодöс энö мыждöй. Сiйö югдöдас пемыдас дзебöмасö да восьтас мортлысь мöвпъяссö. Сэки быдöнлы вичмас Енсянь ошкöмыс.
46004006	Вокъяс, ставсö тайöс ме серпасалöмöн висьталi тiянлы ас йылысь да Аполос йылысь, медым миян вылö видзöдöмöн тi велöдчинныд гöгöрвоны тайö кывъяссö: «Кутчысьöй Гижöдас». Сэки тi онö кутöй ышнясьны, öтиöс вылö кыпöдны, а мöдöс увтыртны.
46004007	Тэ öмöй бурджык мукöдсьыс? Енлöн сетöмыс кындзи тэнад öмöй эм мыйкö аслад? Абу кö, сiдзкö, мыйла ошйысян, мый ставыс тэнад.
46004008	Тiян ставыс эм, тi ёна нин озырминныд. Öнi тi – öксыяс, а ми – некод. Дерт, ме ёна кöсъя, медым тi збыльысь вöлiнныд öксыясöн. Сэки эськö тiянкöд öтвыв вермим öксыавны!
46004009	Но ме чайта, Енмыс пуктiс миянöс, апостолъясöс, медбöръя лыдас, быттьö кулöм вылö мыждöмаясöс. Öд муюгыдас быд олысьлы – анделъяслы и йöзыслы – ми лоим видзöданторйöн.
46004010	Кристос вöсна ми йöйöсь, а тi Кристос пытшкын мывкыдаöсь. Ми жебöсь, а тi вынаöсь. Миянöс лёкöдöны, а тiянöс ошкöны.
46004011	Ми öнöдз сёйтöг-ютöг олам да лёкиник паськöмöн ветлам. Миянöс нöйтöны, ми пыр туйынöсь.
46004012	Кок йылысь усьтöдз уджалам, ас ки помысь кынöмпöт перъям. Миянöс лёкöдöны, а ми бурсиам, миянöс вöтлöны, а ми терпитам.
46004013	Миянöс омöльтöны, а ми бур ногöн сёрнитам. Тайö му вылас олысьяслы ми ёг пыдди, найö öнöдз лыддьöны миянöс шыбласöн.
46004014	Гижа тайöс тiянöс туйдöдöм могысь, а ог янöдöм могысь, öд тi менам муса ныв-пи.
46004015	Дерт, тiян вермас лоны Кристос йылысь уна сюрс велöдысь, но батьыс сöмын öти, öд Бур Юöрсö тiянлы ме висьтавлi. Тадзи чужтi тiянöс Исус Кристослы эскысьясöн.
46004016	Сiдзкö, кора тiянöс: видзöдöй ме вылö, öд ме видзöда Кристос вылö.
46004017	Ме мöдöдi тiян дiнö Тимофейöс. Господь пытшкын сiйö менам муса пи да эскана кесъялысь. Сiйö казьтыштас тiянлы Кристоскöд менам öтувъя олöм йылысь. Та йылысь ме велöда быдлаын, быд вичкоын.
46004018	Öткымынöн тiян пиысь кутiсны вывтiасьны, чайтöны, мый ог лок тiян дiнö.
46004019	Но Енмыс кö сетас, регыд локта да тöдмала тайö йöзыслысь вынсö, ог кут налöн сёрни вылö видзöдны.
46004020	Öд Енлöн Юралöмыс абу кывъясын, а вынын.
46004021	Сiдзкö, мыйöн локны тiян дiнö: беддьöн али рам сьöлöмöн да муслунöн? Мый бöръянныд?
46005001	Ме кывлi, öткымынöн пö тiян пöвстысь кырсалöны, и сiдзи, мый татшöмыс оз овлы весиг ентöдтöмъяс пöвстын. Кодкö пö тiян пиысь узьлö весиг батьыслöн гöтырыскöд.
46005002	Оз öмöй тiянлы ков шогсьыны та вöсна да вöтлыны ас дорсьыныд тайö мортсö? А тi пыр на ышнясянныд.
46005003	Дерт, вир-яйöн ме абу тiянкöд, но ловнам тiянкöд. Ме быттьö ачым вöлi тiянкöд да мöвпыштi, мый вöчны тайö мортыскöд.
46005004	Кор тi чукöртчанныд миян Господь Исус Кристос нимöн, ловнам лоа тiянкöд, миян Господь Исус Кристослöн выныс тшöтш лоö тiянкöд.
46005005	Сэки тайö мортсö сетöй сöтана киö вир-яйсö жугöдöм вылö, мед лолыс сылöн мездмас миян Господь Исус Кристослöн лунö.
46005006	Тiянлы нинöмöн ошйысьнысö! Тi öмöй онö тöдöй, мый этшаник няньшом шоммöдö дзоньнас кöтассö.
46005007	Сiдзкö, весалöй ас пытшсьыныд няньшомнытö, медым лоинныд выль кöтасöн. Дерт, тiян пытшкын шоммöданторйыс абу нин, öд Кристосöс, Ыджыд лунся Балянымöс, вайöма нин вись пыдди миян вöсна.
46005008	Сiдзкö, огö кутöй пасйыны Ыджыд лунсö важ няньшомöн: лёклунöн да наянлунöн. Кутам пасйыны сiйöс шомтöм няньöн: сöстöмлунöн да збыльöн.
46005009	Водзынджык ме тiянлы гижлi нин: энö кутöй некутшöм йитöд кырсалысьяскöд.
46005010	Ме ог сёрнит тайö мувывса кырсалысьяс, горшасьысьяс, гусясьысьяс да идоллы юрбитысьяс йылысь. Сэки эськö ковмис эновтны тiянлы тайö муюгыдсö.
46005011	Но ме сёрнита сэтшöм морт йылысь, кодi шуö асьсö эскысьöн, но ачыс кырсалö, горшасьö, суклясьö, гусясьö, кодалö да идоллы юрбитö – татшöмыскöд энö кутöй некутшöм йитöд. Весиг энö сёйöй сыкöд öтлаын!
46005012	Меным öмöй мыждыны вичкоысь ортсысасö? Енмыс найöс мыждас! А вичкосаöс – тiянлы мыждыны. «Вöтлöй ас дiнсьыныд лёк оласногаöс».
46006001	Тi кö мыйыськö вензянныд öта-мöдныдкöд, сэки кыдзи лысьтанныд шыасьны мувывса мыждысьяс дiнö? Оз öмöй вежа войтыр дiнö ков шыасьны?
46006002	Тi öмöй онö тöдöй, мый вежа войтыр кутас мыждыны муюгыдсасö? Кутанныд кö мыждыны муюгыдсасö, мыйла тайö ичöтикторъясыс кузя онö вермöй öти кывйö воны?
46006003	Тi öмöй онö тöдöй: ми весиг анделъясöс кутам мыждыны? Сiдзкö, дерт нин, быдлунъя могъяс кузя вермам öти кывйö воны.
46006004	Кор тi вензянныд öта-мöдныдкöд быдлунъя могъяс йылысь, сэки тi шыасянныд на дiнö, кодъяс абу вичкосаяс.
46006005	Шуа тайöс тiянöс янöдöм могысь. Оз öмöй тiян пöвстысь сюр мывкыда морт, кодi эськö бурöдiс эскысьясöс öта-мöдныскöд?
46006006	Мöдарö, тi öта-мöднытö мыжданныд да шыасянныд та могысь эскытöмъяс дiнö!
46006007	Тi кö мыжданныд öта-мöднытö, тайöн сöмын янöданныд асьнытö. Оз-ö бурджык ло, кутасны кö вöчны тiянлы лёксö да мырддявны тiянлысь?
46006008	Но тi асьныд лёка вöчанныд да мырддяланныд мукöдлысь, весиг эскысьяслысь.
46006009	Тi öмöй онö тöдöй, мый лёксö вöчысьяслы оз вичмы Енлöн Юраланiныс. Энö ылöдлöй асьнытö! Öд кырсалысьлы, идоллы юрбитысьлы, гозъя олöм пежалысьлы, пеж оласногалы, öта-мöдныскöд узьлысь айуловлы,
46006010	гусясьысьлы, горшасьысьлы, кодалысьлы, суклясьысьлы да мырддялысьлы – некодлы оз вичмы Енлöн Юраланiныс.
46006011	Кодсюрö тiян пöвстысь тшöтш вöлiнныд татшöмöсь. Но миян Господь Исус Кристос нимöн да Ен Лов вынöн тi лоинныд сöстöмöсь, вежаöсь да веськыдöсь.
46006012	«Меным ставсö позьö», но абу ставыс бур вылö. «Меным ставсö позьö», но ме ог лэдз, медым мыйкö ыджыдалiс ме вылын.
46006013	Сёяныс – кынöмлы, а кынöмыс – сёянлы. Но Енмыс бырöдас öтисö и мöдсö. Вир-яйыс абу кырсалöм вылö, сiйö – Господьлы, а Господь – вир-яйлы.
46006014	Енмыс ловзьöдiс Господьöс, Аслас вынöн Енмыс ловзьöдас тшöтш миянöс.
46006015	Тi öмöй онö тöдöй, мый тiян вир-яйныд – Кристос вир-яйлöн юкöн? Сiдзкö, верма öмöй Кристослысь юкöнсö кырсалысь анькöд йитны? Ен мед видзас!
46006016	Тi öд тöданныд, мый кырсалысь анькöд öтувтчысь лоö сыкöд öти вир-яйöн. Гижöма: «Кыкыс лоöны öти вир-яйöн».
46006017	А Господькöд öтувтчысь лоö Сыкöд öти лола.
46006018	Сiдзкö, энö кырсалöй! Мукöд мыжсö вöчысь оз аслас вир-яйлы паныд вöч, а кырсалысь аслас вир-яйлы паныд мыж вöчö.
46006019	Тi öмöй онö тöдöй, мый тiян вир-яйныд – Вежа Ловлöн крамыс, Сiйö олö тiян пытшкын. Тайö Ловсö Енмыс сетiс тiянлы, öнi тi абу нин асланыдöсь.
46006020	Енмыс ньöбис тiянöс ыджыд дон вылö. Сiдзкö, ошкöй Енсö вир-яйнад и ловнад, öд ставыс Сылöн.
46007001	Тi меным гижлiнныд да юалiнныд гöтрасьöм йылысь. Та вылö вочавидза тадзи: дерт, тайö бур, мортыс кö оз гöтрась,
46007002	но медым некод эз кырсав, быд мортлöн мед лоö аслас гöтыр да быд аньлöн – аслас верöс.
46007003	Вольпасьын верöс сет асьтö гöтырлы, а гöтыр сет асьтö верöслы.
46007004	Абу гöтыр аслас вир-яй вылын ыджыдыс, а верöс. Абу верöс аслас вир-яй вылын ыджыдыс, а гöтыр.
46007005	Энö ылыстчöй öта-мöдсьыныд, а ылыстчанныд кö, вöчöй тайöс сёрнитчöмöн, сöмын кутшöмкö кад кежлö, медым ёнджыка на верминныд видзавны да кевмысьны. Сэсся бöр öтлаын лоöй, медым сöтана эз ыштöд тiянöс кутчысьтöм вöснаныд.
46007006	Дерт, тайö абу тшöктöм, но тi верманныд тадзи вöчны.
46007007	Ме кöсйи эськö, медым быдöн олiс ме моз. Но Енмыс быдöнлы вичмöдö торъя бурсетöм: öтилы – сэтшöмöс, мöдлы – татшöмöс.
46007008	Гöтыртöмъяслы да дöваяслы тадзи висьтала: бурджык тiянлы ме моз öткöн овны,
46007009	но онö кö вермöй кутны асьнытö, гöтрасьöй либö верöс сайö петöй. Öд бурджык гöтрасьны либö верöс сайö петны, медым лёкколöмыс эз ыджыдав тiян вылын.
46007010	Гозйöн олысьяслы тадзи висьтала: гöтыр мед оз юксьы аслас верöскöд. Тайö абу менам тшöктöм, а Господьлöн.
46007011	А юксяс кö, мед öтнасöн олö либö бöр бурасьö верöсыскöд. Верöс мед тшöтш оз юксьы аслас гöтыркöд.
46007012	Мукöдыслы висьтала ме, оз Господь: кутшöмкö эскысьлöн кö гöтырыс оз эскы, но кöсйö овны верöсыскöд, тайö эскысьыс мед оз юксьы аслас гöтыркöд.
46007013	Тайöс висьтала тшöтш эскысь аньлы: сылöн верöсыс кö оз эскы, но кöсйö овны сыкöд, тайö аньыс мед оз юксьы аслас верöскöд.
46007014	Тадзи эскысь гöтырыс пыр Енмыс вежöдö эскытöм верöссö, и мöдарö, эскысь верöсыс пыр вежöдö эскытöм гöтырсö. Эз кö вöв тадзи, тiян ныв-пиныд эськö вöлiны пежöсь, но öнi найö вежаöсь.
46007015	Эскытöм верöс либö эскытöм гöтыр кö кöсйö юксьыны, мед юксьö. Сэки эскысь верöсöс либö эскысь гöтырöс нинöм оз кут, öд Енмыс тшöктiс овны миянлы лöня.
46007016	Гöтыр, тэ öмöй верман тöдны, мый мездан ассьыд верöстö, а тэ, верöс, ассьыд гöтыртö?
46007017	Быдöн тiян пиысь мед олö Енлöн шуöм серти да лоö сэтшöмöн, кутшöмöн вöлi Господьлöн коригас. Тадзи ме велöда быд вичкоын.
46007018	Енлöн коригас кö вöлi вундыштöма кодöскö, сiйö мед оз дзеб тайöс. Эз кö вöв вундыштöма – мед оз вундыштчы.
46007019	Вундыштöмыс нинöм, и вундыштчытöмыс нинöм, но медшöр могыс – овны Енлöн тшöктöм серти.
46007020	Быдöн мед лоö сэтшöмöн, кутшöмöн вöлi Енлöн коригас.
46007021	Енлöн коригас кö вöлiн кесйöгöн, эн майшась, но позьö кö мездмыны, бурджыксö бöрйи.
46007022	Öд Господьлöн коригас кö мортыс кесйöгöн вöлi, öнi сiйö Господьлöн мездлуна морт. А мездлуна кö вöлi, öнi сiйö Кристослöн кесйöг.
46007023	Енмыс ньöбис тiянöс ыджыд дон вылö, сiдзкö, энö лоöй мортлöн кесйöгöн.
46007024	Вокъяс, быдöн лоöй Ен водзын сэтшöмöн, кутшöмöн вöлiнныд Енлöн коригас.
46007025	Öнi висьтала верöс сайö мунтöмъяслы. Тайö абу Господьлöн тшöктöм, ме висьтала ассьым видзöдласöс. Öд Господьлöн буралöмыс кузя меным позьö эскыны.
46007026	Ме чайта, тайö сьöкыд кадас мортлы бурджык öткöн кольччыны.
46007027	Тэ кö гöтыра – эн юксьы. Гöтыртöм кö – эн гöтрась.
46007028	Дерт, гöтрасян кö, он мыжмы. Ныв кö петас верöс сайö, тшöтш оз ло мыжа. Но гозъя олöмас виччысьö тiянöс уна сьöкыдлун, да таысь кöсъя видзны тiянöс.
46007029	Вокъяс, кöсъя шуны тiянлы, мый кадыс коли этша нин. Та вöсна гöтыра морт мед олö гöтыртöм моз,
46007030	бöрдысь – бöрдтöм моз, гажöдчысь – гажöдчытöм моз, а ньöбасьысь – быттьö нинöм эз ньöб.
46007031	Тайö мувывса озырлуннас вöдитчысь мед олö сiдзи, быттьö сылöн нинöм абу. Öд став тайö мувывсаыс регыд бырас.
46007032	Кöсъя, медым тi нинöм вöсна энö тöждысьöй. Гöтыртöм морт тöждысьö Господьлöн уджъяс вöсна, медым Господьлы шогмыны,
46007033	а гöтыра морт тöждысьö быдлунъя могъяс вöсна, медым гöтырыслы шогмыны. Верöс сайö петöм да верöстöм ань öта-мöдсьыс тшöтш торъялöны.
46007034	Верöстöм ань тöждысьö Господьлöн уджъяс вöсна, медым вир-яйнас да ловнас Сы водзын вежаöн лоны. А верöс сайö петöм ань тöждысьö быдлунъя могъяс вöсна, медым верöсыслы шогмыны.
46007035	Ме висьтала тайöс тiянлы бур вылö. Ме ог кöсйы тiянöс нинöмöн сьöктöдны. Кöсъя, медым тi олiнныд шогмана ногöн да некытчö ылавтöг сьöлöмсяньныд кесъялiнныд Господьлы.
46007036	Шуам, мортыслöн эм гöтырпу. Сiйö оз гöтрась сы вылö, но асьсö кутны оз вермы, да лыддьö тайöс лёкторйöн, сiйö мед ас кöсйöм сертиыс вöчö, мед гöтрасьö, тайö абу мыж.
46007037	Но мортыс кö зумыда кутö ассьыс кывсö – вермö кутны асьсö да шуис овны гöтрасьтöг, сiйö бура вöчö.
46007038	Та вöсна, мортыс кö гöтрасьö – бура вöчö, а оз кö – нöшта на бурджыка.
46007039	Индöд серти гöтыр кöртасьöма верöсыскöд, кытчöдз верöсыс ловъя. Кулö кö верöсыс, гöтыр вермö петны верöс сайö, код сайö кöсйö, сöмын верöсыс мед Господьлы эскис.
46007040	Но бурджык лоö, оз кö пет верöс сайö. Чайта, Енлöн Лолыс эм и ме пытшкын, сiйöн тадзи шуа.
46008001	Öнi кöсъя сёрнитыштны идоллы вайöм сёян йылысь. Дерт, ми быдöн тöдам та йылысь. Но тöдöмлуныс вайöдö ышнясьöмöдз, а муслуныс ёнмöдö.
46008002	Мортыс кö чайтö, мый сiйö тöдö мыйкö, збыльвылас сiйö нинöм на оз тöд.
46008003	Но Енмыс кö муса мортыслы, Енмыс сiйöс тöдö.
46008004	Öнi висьтышта идоллы вайöм сёян йылысь. Ми тöдам, мый идолыс збыльвылас абу, эм сöмын öти Ен.
46008005	Дерт, енэжас да му вылас эмöсь сiдз шусяна "енъяс". Öд татшöм "енмыс" да "ыджыдалысьыс" зэв уна,
46008006	но миян эм сöмын öти Ен Бать. Сiйö сетö олöм быдöнлы, Сылы ми олам. Миян эм сöмын öти Господь – Исус Кристос. Сы пыр вöчöма ставсö, и Сы пыр сетöма миянлы олöм.
46008007	Но оз быдöн тöд та йылысь. Öткымынöн вöлiны ёна велалöмаöсь сёйны идоллы вайöм яй. Та вöсна öнi, яй сёйигöн, найö лыддьöны сiйöс идоллы вайöм сёянöн, и налöн сьöлöмыс мыждö найöс, öд найö жебöсь на.
46008008	Но сёяныс оз матыст миянöс Ен дiнö. Öд ми кö огö сёйöй – нинöм огö воштöй, а сёям кö – тайö нинöм оз содты миянлы.
46008009	Дерт, тi верманныд сёйны ставсö, но видзчысьöй, медым энö лоöй крукöдöн жеб эскысьяслы.
46008010	Öд жеб эскысь кö аддзас, мый тэ тöдöмöн сёян идоллы вайöм сёян, сэки сiйö тшöтш кутас сёйны татшöм сёянсö, весиг сылöн сьöлöмыс кö мыждö сiйöс.
46008011	И тэнад тöдöмлун вöсна вошас тайö жеб эскысьыс, тэнад вокыд, код вöсна кулiс Кристос.
46008012	Тадзи тi дойданныд жеб вокныдлысь сьöлöмсö да вöчанныд мыж сылы паныд. Сiдзкö, тi вöчанныд мыж Кристослы паныд.
46008013	Та вöсна менам сёянöй кö уськöдö вокöс, ме некор ог кут сёйны яй, медым менам вокöй эз усь.
46009001	Ме öмöй абу апостол? Ме öмöй кöртасьöма мыйöнкö? Ме öмöй эг аддзыв Исус Кристосöс, миянлысь Господьöс? Тi – Господь пытшкынöсь. Тайö öмöй абу менам уджлöн вотöсыс?
46009002	Гашкö, мукöдыслы ме абу апостол, но тiянлы апостол. Тi – Господь пытшкынöсь, и тайö висьталö, мый ме збыльысь апостол.
46009003	Менö мыждысьяс водзын ме тадзи дорйыся.
46009004	Гашкö, миянлы оз позь сёйны-юнысö?
46009005	Гашкö, миянлы оз позь босьтны аскöд эскысь гöтырöс? Öд тадзи вöчöны мукöд апостолыс: Господьлöн вокъяс да Кифа.
46009006	Гашкö, сöмын меным да Варнавалы колö уджавнысö, медым аслыным кынöмпöт перйыны?
46009007	Шыпурта морт öмöй ас тшöт весьтас олö? Виноград быдтысь öмöй оз виноград вотöссö сёй? Пемöс видзысь öмöй оз пемöслысь йöвсö ю?
46009008	Тадзи мöвпалöны оз сöмын йöзыс, тадзи висьталö тшöтш Индöдыс.
46009009	Мöисейлöн Индöдас гижöма: «Вартысь öшлысь вомсö эн тупкы». Енмыс öмöй öш вöсна тöждысьö?
46009010	Абу öмöй тайöс миянлы висьталöма? Öд миянлы гижöма: «Гöрысь да вартысь уджалöны лачаöн, медым босьтны ассьыныс пай».
46009011	Ми кöдзам тiян сьöлöмö Ловсянь кöйдыс. Гашкö, тiянлы вывтi сьöкыд, вичмöданныд кö миянлы быдлунъя олöм вылö?
46009012	Öд мукöдыслы кö тi вичмöданныд, сiдзкö, ми ёнджыка на вермам та вылö лача кутны. Но ми нинöм эгö корлöй тiянлысь. Мöдарö, ми нуам став сьöкыдсö, медым эгö вöлöй крукöдöн Кристослöн Бур Юöрлы.
46009013	Тi öд тöданныд, мый крамын кесъялысьяс пöткöдöны асьнысö крамö вайöмторйöн, а висьпуктанiнын кесъялысьяс босьтöны аслыныс пай висьпуктанiнö вайöмторйысь.
46009014	Евангелльö висьталысьяслы Господь тшöтш тадзи тшöктiс вöчны: пöткöдчыны Бур Юöр висьталöм помысь.
46009015	Но ме некор тадзи эг вöчлы. Ме гижа та йылысь ог аслым мыйкö босьтöм могысь, öд бурджык кувны тадзи вöчöм дорысь! Но тайöн ошйысьöмысь некод оз вермы дугöдны менö.
46009016	Ме кö висьтавла Бур Юöр, меным нинöмöн ошйысьнысö, öд тайöс меным Енмыс тшöктiс вöчны. Курыд шог меным, ог кö висьтавлы сiйöс!
46009017	Ме кö висьтавла Бур Юöрсö ас кöсйöм серти, сэки меным удждон лоö. Ог кö ас кöсйöм серти, сэки индöм удж вöча.
46009018	Сiдзкö, кутшöм менам удждонöй? Удждонöй менам – висьтавлыны Кристос йылысь Бур Юöрсö дон босьттöг. Дерт, ме верма Бур Юöр висьтавлöмысь дон босьтны, но ог кöсйы тадзи вöчны.
46009019	Ме некодлы абу кесйöг, но лои кесйöгöн быдöнлы, медым унджык йöзöс вайöдны Кристос дiнö.
46009020	Юдейяскöд ме кутi ачымöс юдей моз, медым вайöдны найöс Кристос дiнö. Индöд серти олысьяскöд кутi ачымöс на моз, медым вайöдны найöс Кристос дiнö.
46009021	Индöдтöг олысьяскöд кутi ачымöс тшöтш на моз, медым вайöдны найöс Кристос дiнö. Дерт, ме абу Индöдтöг олысь, öд ме ола Кристослöн индöд серти.
46009022	Жеб эскысьяскöд кутi ачымöс тшöтш на моз, медым вайöдны найöс Кристос дiнö. Ме вöчи став позянасö, медым эськö кымынкö мортöс верми мездыны.
46009023	Ставсö тайöс вöча Евангелльö вöсна, мед меным тшöтш вичмис сылöн бурсиöмыс.
46009024	Тi öмöй онö тöдöй, мый панласигöн котöртöны унаöн, но тырдоныс вичмö сöмын öтилы. Сiдзкö, котöртöй, медым тайö тырдоныс вичмис тiянлы.
46009025	Быд панласьысь ёна зiльö да кутö асьсö киас, медым котöртöм бöрас сылы вичмис юркытш. Но тайö юркытшыс сiсьмана. Ми кутам асьнымöс киын, медым миянлы вичмис сiсьмытöм юркытш.
46009026	Та вöсна некытчö кежтöг котöрта помöдз да тышкася ог весьшöрö, менам быд вартöм веськалö коланаинö.
46009027	Ме топöда ассьым вир-яйöс да тшöкта сiйöс кывзысьны, медым мукöдлы Бур Юöр висьтавлiгöн ачым вöлi шогманаöн.
46010001	Вокъяс, кöсъя казьтыштны тiянлы, мый миян батьяс ставныс ветлiсны кымöр улын да вуджисны саридз вомöн.
46010002	Найö ставныс пыртчисны кымöрын да саридзын да лоисны Мöисей бöрся мунысьясöн.
46010003	Найö ставныс пöткöдчисны öти сёянöн – Ловсянь сёянöн,
46010004	ставныс юисны öти ва – Ловсянь ва. Öд найö юисны Ловсянь сетöм изйысь, кодi ветлöдлiс накöд. Тайö изйыс вöлi Кристос.
46010005	Но унджыкыс на пиысь эз шогмыны Енмыслы да кулiсны овтöминын.
46010006	Ставыс тайö велöдö миянöс, медым миян сьöлöмын эз вöв кöсйöм – на моз вöчны лёксö.
46010007	Энö юрбитöй идолъяслы, кыдзи вöчисны кодсюрö миян батьяс пöвстысь. Гижöдыс висьталö: «Йöзыс сёйисны-юисны, сэсся кутiсны ворсны».
46010008	Энö кырсалöй, кыдзи вöчисны кодсюрö миян батьяс пöвстысь. Сэки öти лунö кулiс на пиысь кызь куим сюрс морт.
46010009	Энö дöзмöдöй Кристосöс, кыдзи дöзмöдiсны кодсюрö миян батьяс пöвстысь, сэсся найö кулiсны змейяс помысь.
46010010	Энö шуасьöй, кыдзи шуасисны кодсюрö миян батьяс пöвстысь. Сэсся Андел-Бырöдысь виис найöс.
46010011	Ставыс тайö вöлi накöд, медым öлöдны йöзсö. Тайöс гижöма, медым велöдны миянöс, бöръя кадас олысьясöс.
46010012	Сiдзкö, чайтан кö, мый зумыда сулалан – видзчысь усьöмысь.
46010013	Тiянöс кö суис сьöкыдлун, тайö быд морткöд вермö лоны. Но Енмыс эскана, Сiйö оз сет сьöкыдсö вынысь унджык нуны. Мöдарö, сьöкыдлун дырйи Сiйö индас тiянлы петан туй, да тi венанныд сьöкыдсö.
46010014	Сiдзкö, мусаяс, энö юрбитöй идолъяслы.
46010015	Ме сёрнита тiянкöд мывкыда йöзкöд моз. Öнi тi асьныд мöвпалöй, мый йылысь висьтала тiянлы.
46010016	Ми бурсиам чашасö да чегъялам няньсö. Оз-ö тайö чашаыс йит миянöс Кристос Виркöд? Оз-ö тайö няньыс йит миянöс Кристос Вир-яйкöд?
46010017	Няньыс öти. Ми тшöтш öти вир-яй, öд ми ставным тайö öти няньсö сёям, кöть ми унаöн.
46010018	Видзöдлöй Израиль войтыр вылö: найö сёйöны крамö вайöм вись. Тадзи вöчигöн оз-ö найö висьпуктанiнкöд öтувтчыны?
46010019	Сiдзкö, мый кöсъя шуны тайöн? Гашкö, идолыс либö идоллы вайöм висьыс мыйöнкö тöдчана?
46010020	Абу! Кор ентöдтöмъяс вайöны вись, найö вайöны пеж ловъяслы, а оз Енлы. Но ме ог кöсйы, медым тi öтувтчинныд пеж ловъяскöд.
46010021	Тi онö вермöй öтпырйö юны Господьлöн чашаысь да пеж ловъяслöн чашаысь. Тi онö вермöй öтпырйö сёйны Господькöд да пеж ловъяскöд.
46010022	Гашкö, Господьöс кöсъям дöзмöдны? Ми öмöй вынаджыкöсь Сыысь?
46010023	«Меным ставсö позьö», но абу ставыс бур вылö. «Меным ставсö позьö», но оз ставыс велöд бур вылö.
46010024	Энö тöждысьöй сöмын ас вöснаныд, быдöн тöждысьöй вöчны бурсö мöд мортлы.
46010025	Тi кö ньöбанныд вузасьысьлысь яй, сёйöй сiйöс повтöг. Нинöм энö юасьöй, медым тiян сьöлöмныд эз мыжды тiянöс.
46010026	Öд муыс, и ставыс, мый эм сы вылын – Господьлöн.
46010027	Эскытöмъяс пиысь кö кодкö корас тiянöс, да тi мунанныд сы ордö, сёйöй сэнi ставсö. Нинöм энö юасьöй сёяныс йылысь, медым тiян сьöлöмныд эз мыжды тiянöс.
46010028	Но висьталасны кö тiянлы: «Тайö сёянсö вöлi вайöма идоллы вись пыдди», сэки энö сёйöй тайö сёянсö висьталысьыс вöсна, медым сылöн сьöлöмыс эз мыжды сiйöс. Öд муыс, и ставыс, мый эм сы вылын – Господьлöн.
46010029	Ме сёрнита ог тiян, а мöд мортлöн сьöлöм мыждöм йылысь. Ме нинöмöн абу кöртасьöма, сiдзкö, мöд мортлöн сьöлöмыс оз вермы мыждыны менö.
46010030	Ме кö аттьöала Енсö, сiдзкö, мыйла менö мыждынысö, öд ме аттьöала Енсö сёянысь?
46010031	Та вöсна сёянныд-ö, юанныд-ö али нöшта мыйкö вöчанныд – ставсö вöчöй Енмöс ошкöм могысь.
46010032	Энö лоöй крукöдöн некодлы: ни юдейяслы, ни грекъяслы, ни Енлöн Вичколы.
46010033	Олöй ме моз, öд ме быдторйын зiля шогмыны быдöнлы. Ме ог тöждысь ас вöсна, а тöждыся мукöдыс вöсна, мед найö мездмисны.
46011001	Видзöдöй ме вылö, öд ме видзöда Кристос вылö.
46011002	Вокъяс, ошка тiянöс, öд тi нинöм абу вунöдöмныд менам висьтавлöмысь. Тi ставсö вöчанныд менам велöдöм серти.
46011003	Кöсъя, мед тi тöдiнныд, мый быд верöслы юрыс – Кристос, гöтырлы юрыс – верöс, а Кристослы юрыс – Ен.
46011004	Айлов кö кевмысьö либö пророкалö юрсö вевттьöмöн, сiйö ассьыс юрсö янöдö.
46011005	Ань кö кевмысьö либö пророкалö юрсö вевттьытöг, сiйö тшöтш ассьыс юрсö янöдö. Öд сiйö нинöмöн оз торъяв куш юра аньысь.
46011006	Та вöсна ань кö оз вевттьы ассьыс юрсö, мед шырсьö. А яндзим кö сылы лоны шырöмаöн либö куш юраöн, мед вевттьысьö.
46011007	Айловлы оз ков вевттьыны юрсö. Öд сiйö Енлöн пертасыс. Сiйö Енмыслы ошкöм вайö, а гöтыр – верöслы.
46011008	Эз айлов артмы аньсянь, но ань – айловсянь.
46011009	Абу айловöс вöчöма аньлы, но аньöс – айловлы.
46011010	Та вöсна аньлы колö вевттьыны юрсö. Тайö лоö пасöн, мый сы вылын эм ыджыдалан вын, медым тöдiсны та йылысь анделъяс.
46011011	Но Господь пытшкын айлов оз вермы лоны аньтöг, и ань – айловтöг.
46011012	Öд ань артмис айловсянь, айлов чужö аньсянь, но ставыс Енсянь.
46011013	Асьныд мöвпыштлöй, бур-ö тайö, ань кö кевмысьö Енмыслы юрсö вевттьытöг?
46011014	Оз öмöй олöмыс петкöдлы, мый айловöс кузь юрсиыс янöдö,
46011015	а аньöс – мичмöдö. Öд юрсисö аньлы сетöма вевттьöд пыдди.
46011016	Кöсйö кö кодкö вензьыны та йылысь, сылы тадзи шуа: ни миянын, ни Енлöн мукöд вичкоясын мöд нога велöдöмыс абу.
46011017	Таысь кындзи нöшта шуа тiянлы: меным нинöмысь тiянöс ошкынысö, öд тiян чукöртчöмныд бурыс дорысь унджык лёксö вайö.
46011018	Öти-кö, ме кывлi, мый вичкоö чукöртчигöн тiян костын овлöны вензьöмъяс. Ме мыйтакö эска татчö.
46011019	Дерт, тiян костын коланаöсь торъя мöвпалöмъясыс, медым тöдмавны, кодi тiян пиысь шогмана Енмыслы.
46011020	Но кор тi чукöртчанныд öтвыв сёйны, тайöс оз позь шуны Господьлöн рытйöмöн.
46011021	Öд быдöн тiян пиысь тэрмасьö сёйны ассьыс сёянсö. Тадзи кодкö тшыгйöн кольö, а кодкö коддзöма нин.
46011022	Тi öмöй онö вермöй гортаныд сёйны-юнысö? Мыйла нö нинöм туйö пуктанныд Енлысь Вичкосö да увтыртанныд гöльясöс? Мый меным шуны тiянлы? Гашкö, ошкыны тiянöс? Ог кут!
46011023	Ме висьтавлi нин тiянлы, мый Ачыс Господь меным висьталiс. Господь Исус, Сiйöс вузалан войö, босьтiс нянь,
46011024	Енмöс аттьöалöмöн чегис няньсö да шуис: «Босьтöй, сёйöй, тайö Менам Яй, чегъялöма тiян вöсна. Вöчöй тайöс Менö казьтывлöм могысь».
46011025	Сёйöм бöрас босьтiс тшöтш чаша да шуис: «Тайö чашаыс – Выль Йитöд, кöрталöма Менам Вирöн. Быдпöрйö, тайö чашасьыс юигöн, казьтывлöй Менö».
46011026	Тадзи быдпöрйö, сёянныд-ö тайö няньсö, юанныд-ö тайö чашасьыс, тi висьтавланныд Господьлöн кулöм йылысь, кытчöдз оз лок Сiйö.
46011027	Сiдзкö, кодi шогмытöма сёйö Господьлысь няньсö да юö Сылöн чашаысь, сiйö Господьлöн Яйлы да Вирлы паныд мыж вöчö.
46011028	Та вöсна, быдöн мед асьсö тöдмалö, сэсся сёйö тайö няньсö да юö тайö чашасьыс.
46011029	Öд мортыс кö сёйö да юö шогмытöма, Господьлöн Вир-яй йылысь мöвпавтöг, тайöс сiйö вöчö асьсö мыждöм вылö.
46011030	Та вöсна унаöн тiян пöвстысь жебöсь, унаöн висьöны да унаöн нин кулiсны.
46011031	Ми кö водзвыв тöдмалам асьнымöс, сэки Господь оз кут мыждыны миянöс.
46011032	А мыждö кö, миянöс бур вылö велöдö, медым тайö муюгыдсаыскöд öтвыв эгö веськалöй мыждöм улö.
46011033	Та вöсна вокъяс, кор тi чукöртчанныд сёйны, виччысьöй öта-мöднытö.
46011034	А тшыг кö кодкö, мед гортас сёйö, сэки тiян чукöртчöмныд оз ло мыждöм вылö. Мукöдторсö висьтала тiянö локтöм бöрын.
46012001	Вокъяс, кöсъя, мед тi тöдiнныд Ловсянь сетöмторъяс йылысь.
46012002	Кор тi вöлiнныд ентöдтöмъясöн на, тiянöс ёна кыскис сёрниттöм идолъяс дiнö. Тi асьныд тöданныд та йылысь.
46012003	Та вöсна висьтала тiянлы: морт пытшкас кö эм Енлöн Лолыс, сiйö некор оз кут ёрны Исусöс. И мöдарö, некод оз вермы шуны Исусöс Господьöн, абу кö сы пытшкын Вежа Лов.
46012004	Сетöмторйыс унапöлöс, но Лолыс öти.
46012005	Кесъялöмыс унапöлöс, но Господь öти.
46012006	Вöчанногыс унапöлöс, но быдöн пытшкын ставсö вöчö öти Ен.
46012007	Сiйö сетö Ловлы быдöн пыр петкöдчыны ас ногыс, öта-мöдлы бур вылö.
46012008	Öтилы Лолыс сетö мывкыд кывъяс, мöдлы – тöдöмлун, мед юксьыны мукöдкöд,
46012009	кодлыкö Лолыс сетö эскöм, кодлыкö – сямлун бурдöдны.
46012010	Мукöдыслы Лолыс сетö вын вöчны шензьöданаторъяс, кодлыкö – пророкавны, кодлыкö – сямлун тöдмавны быдпöлöс ловсö. Мукöдыслы Лолыс сетö сямлун сёрнитны мукöд кывъяс вылын, а кодлыкö – гöгöрвоöдны тайö сёрнисö.
46012011	Ставсö тайöс вöчö öти Лов. Ас кöсйöм сертиыс Сiйö быдöнлы торйöн юклö тайö сетöмторъяссö.
46012012	Босьтны кö мортлысь вир-яйсö, сiйö артмöма уна юкöнысь, но öтвылысь найö артмöдöны öти вир-яй. Тайöс позьö шуны тшöтш Кристос йылысь.
46012013	Öд ми: юдейяс и грекъяс, кесйöгъяс и мездлуна йöз – ставным пыртчим öти Лов отсöгöн öти вир-яйö, ставным юим öти Ловсянь.
46012014	Мортлöн вир-яйыс артмöма уна юкöнысь, абу öтиысь.
46012015	Шуас кö кок: «Ме абу ки, сiдзкö, ме абу вир-яйлöн юкöн». Сiйö öмöй абу тайö вир-яйлöн юкöныс?
46012016	Шуас кö пель: «Ме абу син, сiдзкö, ме абу вир-яйлöн юкöн». Сiйö öмöй абу тайö вир-яйлöн юкöныс?
46012017	Вир-яйлöн кö эм сöмын син, сэки мыйöн кутас кывзыны? Вир-яйлöн кö эм сöмын пель, сэки мыйöн кутас исавны?
46012018	Но Енмыс Ас кöсйöм сертиыс быд юкöн пуктiс вир-яяс коланаинö.
46012019	Öд быд юкöн кö вöлi сöмын öтипöлöс, сэки эськö вир-яйыс эз артмы.
46012020	Та вöсна юкöныс уна, а вир-яйыс öти.
46012021	Син оз вермы шуны килы: «Тэ меным ковтöм». Юр оз вермы шуны коклы: «Тэ меным ковтöм».
46012022	Мöдарö, вир-яйлöн жебджык юкöнъясыс ёнджыка на коланаöсь.
46012023	Вир-яйлысь öткымын юкöнсö ми огö ёна донъялöй, но найöс бура вевттям.
46012024	Ми зiлям бура вевттьыны миянöс янöдысь юкöнъяссö, а мичаджык юкöныслы вевттьöдыс абу колана. Но Енмыс вир-яйсö тадзи лöсьöдöма: Сiйö ёнджыка на донъялö сiйö юкöнсö, кодöс ми огö ёна донъялöй,
46012025	медым вир-яй пытшкын эз вöвны вензьöмъяс. Сэки быд юкöн кутас öтмоза тöждысьны öта-мöд вöснаыс.
46012026	Та вöсна, сьöкыдалö кö вир-яйлöн öти юкöн, сыкöд тшöтш сьöкыдалö мукöд юкöныс. Но ошкöны кö вир-яйлысь öти юкöн, сыкöд тшöтш нимкодясьö мукöд юкöныс.
46012027	Öтвылысь тi лоанныд Кристослöн вир-яйöн, а торйöнсö – Сылöн юкöнъясöн.
46012028	Вичкоын Енмыс медводз сувтöдiс апостолъясöс, сэсся пророкъясöс, сэсся велöдысьясöс. Мукöдыслы Енмыс сетiс вын вöчны шензьöданаторъяс, мукöдыслы – сямлун бурдöдны, кодлыкö – отсасьны йöзыслы, кодлыкö – веськöдлыны, а кодлыкö – сёрнитны мукöд кывъяс вылын.
46012029	Гашкö, ми быдöн апостол? Гашкö, быдöн пророк либö велöдысь? Гашкö, быдöн вöчам шензьöданаторъяс?
46012030	Гашкö, быдöн вермам бурдöдны? Гашкö, быдöн сёрнитам мукöд кывъяс вылын да вермам сiйöс гöгöрвоöдны?
46012031	Сiдзкö, зiльöй босьтны Ловсянь медбур сетöмторсö. Öнi ме петкöдла тiянлы медбур туйсö.
46013001	Ме кö сёрнита морт кывйöн, весиг анделъяслöн кывйöн, а муслуныс кö ме пытшкын абу, сiдзкö, ме троньгысь ыргöн да брунгысь жыннян.
46013002	Ме кö пророкала да тöда став гусяторсö, менам кö эм быдпöлöс тöдöмлун да зумыд эскöм, верма весиг керöсъяс вештавны, а муслуныс кö ме пытшкын абу, сiдзкö, ме нинöм.
46013003	Ме кö разöда став ассьым эмбурöс да сета ассьым вир-яйöс сотны, а муслуныс кö ме пытшкын абу, тайö меным нинöм оз сет.
46013004	Муслуныс дыр терпитö, мелi сьöлöма, оз вежав, оз ошйысь, оз вылö кыпöдчы,
46013005	оз вöч шогмытöма, аслыс нинöм оз курав, оз дöзмы, оз казьтыв лёксö,
46013006	оз нимкодясь лёкыслы, нимкодясьö збыльыслы.
46013007	Муслуныс ставсö вевттьö, быд кадö эскö да лача кутö, ставсö венö.
46013008	Муслуныс некор оз бырлы. Пророкъяс дугдасны висьтавлыны, йöзыс дугдасны сёрнитны мукöд кывъяс вылын, и тöдöмлуныс бырö,
46013009	öд миян тöдöмлуныс абу тырвыйö, пророкалöмыс тшöтш абу тырвыйö.
46013010	Но тырвыйöлуныс воас да, сэки ставыс, мый абу тырвыйö, бырас.
46013011	Ичöт дырйи ме сёрнитi, вежöртi да мöвпалi кага моз. А верстямми да, коли ассьым кага оласногöс.
46013012	Öнi ми аддзам Енсö ылöсас, чусмöм рöмпöштанысь моз, а бöрыннас воча синмöн аддзысям Енмыскöд. Öнi сöмын мыйтакö тöда Енмыс йылысь, а бöрыннас кута тырвыйö тöдны Сы йылысь, кыдзи Енмыс тырвыйö тöдö ме йылысь.
46013013	Öнi кольö куимтор: эскöм, лача да муслун. Но муслуныс на пиысь медыджыд.
46014001	Зiльöй кутчысьны муслунас, тöждысьöй босьтны Ловсянь сетöмторъяссö, торйöн нин, медым верминныд пророкавны.
46014002	Кодi сёрнитö мукöд кывъяс вылын, сiйö сёрнитö Енмыскöд, а оз йöзкöд. Сiйöс некод оз гöгöрво, öд сiйö висьтавлö гусяторсö Лов вынöн.
46014003	А пророкалысь висьтавлö йöзыслы. Сiйö ёнмöдö, ышöдö да бурöдö найöс.
46014004	Мукöд кывъяс вылын сёрнитысь ёнмöдö сöмын асьсö, а пророкалысь ёнмöдö вичкосö.
46014005	Ме кöсъя, медым тi быдöн сёрнитiнныд мукöд кывъяс вылын. Но вöлi эськö бурджык, тi кö пророкалiнныд. Öд пророкалысь ыджыдджык мукöд кывъяс вылын сёрнитысь дорысь. Но мукöд кывъяс вылын сёрнитысь кö вермö гöгöрвоöдны ассьыс висьталöмсö, и тайö ёнмöдö вичкосö, сэки сiйö оз ло ичöтджык пророкалысь дорысь.
46014006	Вокъяс, ме кö локта тiян дiнö да кута сёрнитны мукöд кывъяс вылын, но ог вай тiянлы Енсянь восьтöм да тöдöмлун, ог пророкав да велöд тiянöс, – тайö нинöм оз сет тiянлы.
46014007	Шуам, босьтны кö ворсанторъяс: пöлян либö арфа, да налöн ворсiгöн кö кылö öткодь шы, сэки вермам-ö тöдмавны, мыйöн ворсöны?
46014008	А труба кö сетö гöгöрвотöм шы, сэки кодi дасьтысяс тыш кежлö?
46014009	Тадзи артмö тшöтш тiянкöд: тi кö кутанныд сёрнитны гöгöрвотöм кывйöн, сэки кодi гöгöрвоас тiянöс? Тiян сёрниныд лоö весьшöрö.
46014010	Му вылас сёрнитöны унапöлöс кывйöн, но быд кыв позьö гöгöрвоны.
46014011	А ме кö ог гöгöрво сёрнитысьлысь висьталöмсö, сэки ме сылы локтысь морт кодь, сiйö меным тшöтш.
46014012	Тi ёна кöсъянныд босьтны Ловсянь сетöмторъяс, сiдзкö, тöждысьöй унджык босьтны сетöмторсö, медым найö ёнмöдiсны вичко.
46014013	Та вöсна мукöд кывъяс вылын сёрнитысьлы колö кевмысьны, медым сiйö вермис гöгöрвоöдны ассьыс висьталöмсö.
46014014	Öд ме кö кевмыся мукöд кывйöн, сэки кевмысьö сöмын лолöй, а вежöрöй нинöм оз гöгöрво.
46014015	Сiдзкö, мый меным вöчны? Кута кевмысьны лолöн, кута кевмысьны тшöтш вежöрöн. Кута сьывны лолöн, кута сьывны тшöтш вежöрöн.
46014016	Тэ кö кутан ошкыны Енсö сöмын ловнад, сэки орччöн сулалысь морт гöгöрвотöгыс вермас öмöй шуны "аминь" тэнад ошкöм вылö? Öд сiйö оз гöгöрво тэнсьыд висьталöмтö.
46014017	Гашкö, тэ бура ошкан, но мöд мортлы тайö нинöм оз сет.
46014018	Ошка Енмöс, ме быдöн дорысь на ёнджыка сёрнита мукöд кывъяс вылын.
46014019	Но мукöдсö туйдöдöм могысь бурджык лоö, шуа кö вичкоын вит гöгöрвоана кыв уна сюрс гöгöрвотöм кыв дорысь.
46014020	Вокъяс, энö мöвпалöй челядь моз, мöвпалöй верстьö моз. Но лёксö вöчны лоöй кага кодьöсь.
46014021	Индöдас гижöма: – Кута сёрнитны тайö войтырыскöд мукöд кывъяс вылын, кута висьтавны налы локтысь йöз вомöн, но весиг сэки найö оз кывзыны Менö. Тадзи висьталö Господь.
46014022	Сiдзкö, мукöд кывъяс вылын сёрнитöмыс – тайö эскытöмъяслы пас, абу эскысьяслы. А пророкалöмыс – эскысьяслы пас, абу эскытöмъяслы.
46014023	Тi кö ставныд öтвыв чукöртчанныд вичкоö, да быдöн кутас сёрнитны мукöд кывъяс вылын, и сэтчö пырасны тöдтöм йöз да эскытöмъяс, сэки найö шуасны, тi пö йöйталанныд.
46014024	Но тi кö быдöн пророкаланныд, да пырас тiян дiнö эскытöм либö тöдтöм морт, сэки Енмыс быдöн пыр янöдас да мыждас сiйöс,
46014025	сэки сылöн гуся мöвпъясыс воссясны. Тайö мортыс кымынь уськöдчöмöн копыртчылас Енлы да шуас: «Енмыс збыльысь тiянкöд!»
46014026	Вокъяс, мый нöшта шуны тiянлы? Öтлаö чукöртчигöн быдöн тiян пиысь вермö вöчны мыйкö: кодкö сьылö, кодкö велöдö, кодлöнкö эм Енсянь восьтöм, кодкö сёрнитö мукöд кывъяс вылын, кодкö гöгöрвоöдö сiйöс. Но ставыс мед лоö вичко ёнмöдöм могысь.
46014027	Эмöсь кö тiян пöвстын мукöд кывъяс вылын сёрнитысьяс, мед сёрнитöны кыкöн либö уна вылö куимöн. Найö мед сёрнитöны сьöрсьöн-бöрсьöн, а кодкö мед гöгöрвоöдö налысь сёрнисö.
46014028	Абу кö гöгöрвоöдысьыс, сiдзкö, вичкоын мукöд кывъяс вылын мед оз сёрнитны, а сёрнитöны ас кежас да Енмыскöд.
46014029	Пророкъяс пиысь мед тшöтш висьтавлöны кыкöн либö куимöн, а мукöдыс мед донъялöны налысь висьталöмсö.
46014030	Пукалысьяс пöвстысь кö кодлыкö лоö Енсянь восьтöм, сэки воддза висьталысьыс мед дугдас сёрнитнысö.
46014031	Тi быдöн верманныд пророкавны сьöрсьöн-бöрсьöн, медым быдöнöс мыйöкö велöдны-ышöдны.
46014032	Пророкъяс вермöны веськöдлыны Ловсянь сетöм сёрнинас.
46014033	Öд Енмыс абу торкалысь Ен, Сiйö – лöньлунсö сетысь Ен. Ен войтырлöн вичкоясын тадзи лöсьöдöма:
46014034	вичкоö чукöртчигöн аньясныд мед чöла пукалöны, налы оз позь сёрнитны. Öд Индöдыс велöдö найöс кывзысьны.
46014035	Найö кö кöсйöны тöдмавны мыйкö, та йылысь мед юалöны гортаныс асланыс верöслысь. Öд аньяслы абу лöсьыд вичкоын сёрнитны.
46014036	Гашкö, чайтанныд, Енлöн Кывйыс тiянсянь петiс? Гашкö, сöмын тiянöдз воис?
46014037	Кодi лыддьö асьсö пророкöн либö Лов серти олысьöн, сiйö мед тöдö, мый тайö велöдöмыс – Енлöн тшöктöм.
46014038	Кодi оз кöсйы гöгöрвоны тайöс, мед оз гöгöрво.
46014039	Вокъяс, тöждысьöй, медым тi верминныд пророкавны, но энö öлöдöй мукöд кывъяс вылын сёрнитöмысь.
46014040	Öд ставсö колö вöчны бура да колана ногöн.
46015001	Вокъяс, öнi казьтышта тiянлы Евангелльö йылысь, кодöс висьтавлi нин тiянлы. Тi сибöдiнныд сiйöс да зумыда кутчысянныд сэтчö.
46015002	Тайö Евангелльöыс пыр тi мездманныд, кутанныд кö зумыда кутчысьны менам висьтавлöмö. Онö кö, тiян эскöмныд весьшöрö.
46015003	Ме висьтавлi тiянлы медколанаторсö, мый ачым босьтi сьöлöмö: Гижöдыс серти Кристос кулiс миян мыжъяс вöсна.
46015004	Сiйöс вöлi гуалöма, но коймöд луннас Енмыс ловзьöдiс Сiйöс. Тадзи висьталöма Гижöдас.
46015005	Сiйö петкöдчис Кифалы, сэсся дас кык велöдчысьыслы,
46015006	сэсся öтпырйö петкöдчис витсёысь унджык воклы. На пиысь унджыкыс ловъяöсь на, öткымынöн мöдар югыдас нин вуджисны.
46015007	Та бöрти Исус петкöдчис Яковлы, сэсся став апостолыслы.
46015008	Медбöрти петкöдчис меным, апостолъяс пиысь медiчöтыслы.
46015009	Öд на пöвстын ме медшогмытöмыс. Ме ог шогмы весиг шусьыны апостолöн, Енлысь Вичкосö вöтлi да.
46015010	Но Енлöн буралöмыс вöсна ме сэтшöм, кутшöм эм. Сылöн буралöмыс ме дiнö эз вöв весьшöрö, öд ме уджалi мукöд апостол дорысь ёнджыка на. Дерт, ме эг ачым уджав, а ме пытшкын олысь Енлöн буралöмыс уджалiс.
46015011	Та вöсна оз ков торйöдны, кодi висьтавлö тiянлы юöрсö: ме либö найö, öд ми быдöн öти юöр висьтавлам. И тайö юöрас тi эскинныд.
46015012	Ми висьтавлам ловзьöм Кристос йылысь. Сiдзкö, мыйла тiян пиысь öткымынöн шуöны, кулöмаяс пö оз ловзьыны?
46015013	Öд кулöмаяс кö оз ловзьыны, сiдзкö, Кристос тшöтш эз ловзьы.
46015014	Кристос кö эз ловзьы, сiдзкö, миян висьтавлöмыс весьшöрö, и тiян эскöмныд тшöтш весьшöрö.
46015015	Сiдзкö, ми лоам Ен йылысь ылöгсö висьталысьясöн, öд ми висьтавлам, мый Енмыс ловзьöдiс Кристосöс. Но тi кö шуанныд, кулöмаяс пö оз ловзьыны, сiдзкö, Енмыс эз ловзьöд Кристосöс.
46015016	Öд кулöмаяс кö оз ловзьыны, сiдзкö, Кристос тшöтш эз ловзьы.
46015017	Но Кристос кö эз ловзьы, сiдзкö, тi эсканныд весьшöрö, и тiян мыжъясныд пыр на тiян вылын.
46015018	Сiдзкö, Кристослы эскысьяс, кодъяс кулiсны нин, пыр кежлö вошисны.
46015019	Ми кö Кристос вылö лача кутам сöмын тайö мувывса олöмас, сiдзкö, ми став йöзсьыс на коньöрöсь.
46015020	Но Кристос ловзис кулöмысь, Сiйö медводдзаöн ловзис кулöмаяс пöвстысь.
46015021	Кулöмыс мортсянь лоис, кулöмысь ловзьöмыс тшöтш мортсянь лоис.
46015022	Адамсянь лоис став йöзлы кулöмыс, Кристоссянь лоö став йöзлы ловзьöмыс.
46015023	Но быдöн ас кадö ловзяс: медводз ловзис Кристос, сэсся Сылöн локтiгас ловзясны Кристослöн войтырыс.
46015024	Кор Кристос бырöдас быдпöлöс ыджыдалысьясöс, веськöдлысьясöс да вынаясöс, сэки Ассьыс ыджыдалан вынсö сетас Ен Батьыслы. Та бöрти лоö пом.
46015025	Öд Енмыс шуис ыджыдавны Кристослы сэтчöдз, кытчöдз Енмыс оз пукты Сы кок улö став паныд мунысьсö.
46015026	Медбöръя паныд мунысьыс – кулöм, и сiйöс лоö бырöдöма.
46015027	Öд «Енмыс ставсö пуктiс Сы кок улö». Кöть шуöма "ставсö пуктiс", но Ачыс Енмыс оз пыр тайö "став" лыдас. Öд Ачыс Сiйö ставсö пуктiс Кристос кок улö.
46015028	Кор Енмыс ставсö сетас Кристос кипод улö, сэки Ачыс Пиыс сетас Ассьыс ыджыдалан вынсö Енмыслы, кодi ставсö пуктiс Сы кок улö. Тадзи Енмыс кутас ыджыдавны быдöн вылын да быдлаын.
46015029	Мыйла йöзыс кулöмаяс пыдди пыртчöны? Öд кулöмаяс кö оз ловзьыны, сiдзкö, мыйла на пыдди пыртчынысö?
46015030	Сiдзкö, мыйла быд кадö ми паныдасям кулöмыскöд?
46015031	Вокъяс, ме быд лун кулан выйын – тайö збыль, кыдзи збыль и сiйö, мый ме ошйыся тiянöн Исус Кристос Господьным водзын.
46015032	Ме кö мöвпалi тайö мувывса йöзыс моз, Ефес карын эськö эг кут тышкасьны зверъяскöд, öд тайö меным нинöм оз сет. Кулöмаяс кö оз ловзьыны, сiдзкö, «кутам сёйны-юны, öд аски кулам!»
46015033	Видзчысьöй, мед некод оз ылöдлы тiянöс! «Öд лёк оласногаяс тшыкöдöны бур оласногаöс».
46015034	Пальöдчöй да олöй бур ногöн, дугдöй вöчны мыжсö! Öд öткымынöн тiян пöвстысь оз тöдны Енсö, ме шуа тайöс тiянöс янöдöм могысь.
46015035	Кодкö вермас юавны: кыдзи нö ловзяс кулöм мортыс? Кутшöм лоö сылöн вир-яйыс?
46015036	Вежöртöмöй! Кöйдысыс кö оз кув, сэки нинöм оз ловзьы.
46015037	Кöдзигад тэ он асьсö быдтассö кöдз, а сöмын кöйдыссö. Тайö вермас лоны шобдiлöн либö кутшöмкö мöд быдмöглöн кöйдыс.
46015038	Сэсся Енмыс Ас кöсйöм сертиыс сетö тайö кöйдысыслы аслыспöлöс паськöм. Быдпöлöс кöйдыслы Сiйö сетö аслыспöлöс паськöм.
46015039	Быд ловъя олысьлöн аслыспöлöс вир-яй. Шуам, мортлöн вир-яйыс торъялö пемöсысь, черилöн – лэбачысь.
46015040	Эмöсь енэжвывсаторъяс, эмöсь и мувывсаторъяс, но налöн вир-яйыс торъялö öта-мöдсьыныс. Енэжвывсалöн дзирдлуныс öтипöлöс, а мувывсалöн – мöдпöлöс.
46015041	Шондi öти ногöн дзирдалö, тöлысь да кодзувъяс – мöд ногöн, но быд кодзув ас ногыс дзирдалö.
46015042	Тадзи артмö тшöтш кулöмаяслöн ловзигöн: гуавсьö сiсьмана вир-яй, ловзьö сiсьмытöм.
46015043	Гуавсьö мисьтöм вир-яй, ловзьö дзирдалана, гуавсьö жеб вир-яй, ловзьö вына вир-яй.
46015044	Гуавсьö мувывса вир-яй, ловзьö енэжвывса. Эм кö мувывса вир-яй, эм и енэжвывса.
46015045	Гижöдыс висьталö: «Медводдза мортыс, Адам, лоис ловъя олысьöн», а мöд Адамыс лоис олöмсö сетысь Лолöн.
46015046	Медводдза олысьыс вöлi мувывса, эз енэжвывса, сэсся енэжвывсаыс локтiс.
46015047	Медводдза мортыс вöлi мувывса, сiйöс вöлi муысь вöчöма. Мöд мортыс – Господь, кодi локтiс енэжсянь.
46015048	Сiдзкö, мувывса олысьяс öткодьöсь муысь вöчöмторйыскöд. А енэжвывса олысьяс öткодьöсь енэжсянь Локтысьыскöд.
46015049	Öнi ми öткодьöсь муысь вöчöмторйыскöд, коркö лоам öткодьöсь енэжсянь Локтысьыскöд.
46015050	Вокъяс, кöсъя висьтавны тiянлы, мый тайö мувывса вир-яйлы оз вичмы Енлöн Юраланiныс, öд тайö вир-яйыс сiсьмана.
46015051	Висьтала тiянлы гусятор: ми огö ставным кулöй, но ставным вежсям.
46015052	Тайö лоö зэв öдйö, син лапнитiгкостi, трубалöн бöръя букöстiгöн. Труба букöстас, и кулöмаяс ловзясны сiсьмытöмöн, а ми – вежсям.
46015053	Öд тайö сiсьмана вир-яйлы колö вежсьыны сiсьмытöмö, да кулана вир-яйлы – кувлытöмö.
46015054	Кор тайö сiсьмана вир-яйыс вежсяс сiсьмытöмö да кулана вир-яйыс – кувлытöмö, сэки инасны Гижöдысь кывъясыс: – Кулöмсö бырöдöма, вермöма пыр кежлö!
46015055	Кулöм, кöнi тэнад чушканыд? Ад, кöнi тэнад вермöмыд?
46015056	Кулöмыслöн чушканыс – мыж, а вынсö мыжыслы сетö Индöд.
46015057	Ошкöм Енлы! Миян Господь Исус Кристос пыр Сiйö сетö миянлы вермöм!
46015058	Муса вокъяс, сулалöй зумыда да вöрзьывтöг. Быд кадö кесъялöй Господьлы сьöлöмсяньныд. Тöдöй, мый тi кесъяланныд Господьлы онö весьшöрö.
46016001	Öнi сёрнитышта вежа войтырлы сьöм чукöртöм йылысь. Та йылысь ме висьтавлi нин галатияса вичкоясын. Сiдзкö, вöчöй менам висьталöм серти:
46016002	вежонса медводдза лунö быдöн торйöдöй сьöмнытö мыйта верманныд да видзöй сiйöс ас орданыд. Сэки менам локтiгкежлö тiян лоö чукöртöма нин.
46016003	Бöрйöй ас пöвстсьыныд некымын мортöс. Кор воа тiянö, сета налы эскöдан гижöд да мöдöда найöс Ерусалимö, медым нуны сэтчö чукöртöм сьöмнытö.
46016004	Ковмас кö аслым сэтчö муннысö, накöд тшöтш муна.
46016005	Македония кытшовтöм бöрын локта тiян дiнö, öд ме бöрсö кöсъя локны Македония пыр.
46016006	Гашкö, мыйтакö олышта тiян дiнын, гашкö, тöвъя весиг. Сэсся водзö менö мöдöданныд.
46016007	Ме ог кöсйы аддзöдчывны тiянкöд сöмын мунiгмоз. Ен кö сетас, кöсъя дырджык олыштны тiян дiнын.
46016008	Ефес карö ме кольчча Ветымынöд лунöдз.
46016009	Öд Енмыс меным паськыда восьтiс öдзöсъяс уджавны. Дерт, паныд мунысьыс уна жö.
46016010	Локтас кö тiян дiнö Тимофей, тöждысьöй сы вöсна, медым сылы нинöмысь эз ковмы майшасьны, öд сiйö ме моз кесъялö Господьлы.
46016011	Энö увтыртöй сiйöс! Отсалöй сылы лöнь сьöлöмöн бöр локны ме дiнö. Танi мукöд вокъяскöд ме виччыся сiйöс.
46016012	Ме ёна кори Аполос вокöс, медым вокъяскöд тшöтш мунiс тiян дiнö, но öнi оз на кöсйы. Вермыны кутас да, локтас.
46016013	Лоöй дасьöсь да зумыда эскöй! Лоöй вынаöсь да повтöмöсь!
46016014	Ставсö вöчöй мусапырысь!
46016015	Вокъяс, тi тöданныд, мый Степан да сылöн гортсаыс лоины Акайяын медводдза эскысьясöн. Найö сетiсны асьнысö кесъявны вежа войтырлы. Кора тiянöс:
46016016	кывзысьöй налысь, тшöтш накöд öтвыв уджалысьяслысь да кесъялысьяслысь.
46016017	Степан, Фортунат да Акаик воисны татчö. Меным зэв нимкодь таысь, öд найö öнi тiян пыдди.
46016018	Найö кыпöдiсны менсьым лолöс, тшöтш тiянлысь. Вылö пуктöй татшöм йöзсö!
46016019	Тiянлы ыстöны чолöм асияса вичкояс. Господь нимöн сьöлöмсяньныс чолöмалöны тiянöс Акил, Прискилла да на ордö чукöртчысьяс.
46016020	Тiянлы ыстöны чолöм став вокъяс. Чолöмалöй öта-мöднытö вежа окыштöмöн!
46016021	Ме, Павел, аслам киöн гижа тiянлы чолöмöс.
46016022	Кодi оз радейт Господь Исус Кристосöс, сiйöс лоö ёрöма. Маран-афа.
46016023	Миян Господь Исус Кристослöн буралöмыс тiянкöд.
46016024	Менам муслунöй ставныдкöд, кодъяс Исус Кристос пытшкынöсь. Аминь.
47001001	Гижö Павел, Ен кöсйöм серти Исус Кристослöн апостол. Тимофей воккöд ми чолöмалам тiянöс, коринфса вичкоöс, да Акайя пасьтала став вежа войтырöс.
47001002	Буралöм да лöнь олöм тiянлы Ен Батьнымсянь да миян Господь Исус Кристоссянь.
47001003	Ошкöм Енлы, миян Господь Исус Кристослöн Батьлы. Сiйö – бур сьöлöма Бать да быдторйын бурöдысь Ен!
47001004	Сiйö бурöдö миянöс быд шог дырйи, медым ми тшöтш вермим бурöдны шогö усьöмаясöс Енсянь бурöдöмöн.
47001005	Ми уна нуам Кристослысь сьöкыдсö, но та дырйи ми уна и босьтам Кристоссянь бурöдöмсö.
47001006	Ми кö сьöкыдалам – тiянöс бурöдöм да мездмöм вылö. А мездмöмныд лоö тырвыйö сэки, кор миян моз венанныд сьöкыдлунсö.
47001007	Та вöсна ми кутам тiян вылö зумыд лача. Енмыс кö бурöдö миянöс – тiянлы тшöтш вичмö бурöдöмыс да мездмöмыс. Ми тöдам, тi кö миян моз нуанныд сьöкыдсö, сiдзкö, миянлы моз тiянлы тшöтш вичмас бурöдöмыс.
47001008	Вокъяс, ми кöсъям, мед тi тöдiнныд, кутшöм сьöкыдлунъяс суисны миянöс Асияын. Миянлы вöлi сэтшöм сьöкыд, эгö чайтöй весиг ловйöн кольны.
47001009	Асьнымöс лыддим нин кулöмаясöн, эз вöв некутшöм лача ас выланым, сöмын Ен вылö, кулöмаясöс Ловзьöдысь вылö.
47001010	Сiйö видзис миянöс кулöмысь да водзö на видзас. Тi кö отсаланныд миянлы кевмысьöмъяснаныд, ми лача кутам, мый Енмыс нöшта на видзас. Сэки унаöн кутасны ошкыны Енсö миян дiнö буралöмысь.
47001012	Ми ошйысям, мый тайö муюгыдас олысьяскöд, торйöн нин тiянкöд, вöлiм восьсаöсь да веськыдöсь, олiм Енлысь кывзысьöмöн. Та вöсна миян сьöлöмным оз мыжды миянöс. Ми öд эгö асланым мывкыд серти олöй, миянöн веськöдлiс Енлöн буралöмыс.
47001013	Ми гижам тiянлы сöмын сiйö, мый лыддянныд да гöгöрвоанныд. Кута лача, тi понданныд тырвыйö гöгöрвоны миянöс.
47001014	Дерт, тi мыйтакö öнi гöгöрвоанныд нин миянöс. Сiдзкö, миян Господь Исус Кристослöн лунö ми вермам öтмоза ошйысьны öта-мöдöн.
47001015	Татчö зумыда эскöмöн ме водзынджык нин кöсйи волыны тiян дiнö, медым Енлöн буралöмыс кыкысь вичмис тiянлы.
47001016	Ме öд кöсйи кежавны тiян дiнö Македонияö мунiгöн, тшöтш бöрсö локтiгöн. Сэсся тi эськö водзö мöдöдiнныд менö Юдеяö.
47001017	Гашкö, тадзи мöвпалiгöн ме кокньыд мывкыда вöлi? Гашкö, чайтанныд, тайö кöсйöмыс менам ассянь вöлi? Гашкö, менам öтпырйö артмö "сiдз" и "абу сiдз"?
47001018	Ен тöдö, мый тайö збыль: ме некор эг шулы öтпырйö "сiдз" и "абу сiдз".
47001019	Силуанкöд да Тимофейкöд ми висьтавлiм тiянлы Ен Пи йылысь – Исус Кристос йылысь. Сiйö некор эз шулы öтпырйö "сiдз" и "абу сiдз". Сы пытшкын ставыс вöлi "сiдз".
47001020	Енлöн став кöсйысьöмыс збыльмис Исус Кристос пыр. Та вöсна Енмöс ошкöмöн ми шуам Сылы Исус Кристос пыр "Аминь".
47001021	Енмыс, кодi топыда йитö миянöс да тiянöс Кристос пытшкын, мавтыштiс миянöс:
47001022	Сiйö пасйис миянöс да мöдöдiс миян пытшкö Ассьыс Ловсö, кодi эскöдö миянöс, мый Енлöн став кöсйысьöмыс збыльмас.
47001023	Ме висьтала тайöс Ен водзын: сöмын тiянöс жалитöм вöсна ме öнöдз эг волы Коринфö.
47001024	Ми огö кöсйöй веськöдлыны тiян эскöмöн, сöмын кöсъям отсавны тiянлы, мед тi верминныд нимкодясьны. Öд ми тöдам, мый тiян эскöмныд зумыд.
47002001	Ме ог кöсйы бара шогöдны тiянöс. Та вöсна шуи аслым, мый öнi ог на лок тiян дiнö.
47002002	Öд ме кö шогöда тiянöс, кодi менö гажöдас? Оз-ö сiйö, кодöс ме шогöдi.
47002003	Дзик та йылысь ме гижлi тiянлы, медым тiянö воа да, меным эз ковмы шогсьыны сiйö йöзыс вöсна, код вöсна колö нимкодясьны. Öд ме тöда, меным кö нимкодь, долыд тшöтш ставныдлы тiянлы.
47002004	Воддза гижöдсö ме гижи тiянлы ёна шогсьöмöн, сьöлöм дойöн да кыз синваöн. Ме гижи сiйöс эг тiянöс шогöдöм понда, но медым тi гöгöрвоинныд, кутшöм тi мусаöсь меным.
47002005	Кодкö шогöдiс кö менö, сiйö эз сöмын менö шогöд. Содтавтöг шуа, сiйö шогöдiс мыйтакö тшöтш ставнытö тiянöс.
47002006	Сэтшöмыслы тырмана нин тiянсянь мыждöмыс.
47002007	Бурджык, тi кö прöститанныд да бурöданныд сiйöс, медым ёна шогсьöмысла дзикöдз эз нюкыртчы.
47002008	Та вöсна кора тiянöс: петкöдлöй сы дiнö ассьыныд муслунтö.
47002009	Сiйö гижöдсö ме гижлi тiянлы, медым тöдмавны, быдторйын-ö тi кывзысянныд.
47002010	Тi кö прöститанныд кодöскö, ме тшöтш. Ме öд прöстита сiйöс Кристос водзын, эм кö мыйысь прöститнысö. Ме вöча тайöс тiян вöсна,
47002011	медым сöтана эз ылöдлы миянöс, ми öд тöдам сылысь наян мöвпъяссö.
47002012	Кор локтi Троада карö висьтавлыны Кристос йылысь Бур Юöрсö, Господь восьтiс меным öдзöс сэнi уджавны.
47002013	Но сьöлöмöй ёна майшасис, Тит вокöс сэтысь эг аддзы да. Сэки ме янсöдчи сэтчöс йöзкöд да мöдöдчи Македонияö.
47002014	Ошкöм Енлы! Кристос пыр Сiйö быд кадö сетö миянлы вермöм да миян пыр быдлаын паськöдö Кристос йылысь чöскыд дука тöдöмлунсö.
47002015	Енмыслы ми – Кристослöн чöскыд дука öвтанторъяс. Тайö дуксö тöдöны мездмöмаяс и вошöмаяс.
47002016	Öтияслы тайö дукыс вайö кулöм, а мöдъяслы – олöм. Но кодi шогмас та вылö?
47002017	Мукöдыс моз ми огö висьтавлöй Енлысь Кывсö дон вылö. Ми висьтавлам сiйöс Ен водзын веськыда, öд ми – Кристослöн кесъялысьяс да Енсянь мöдöдöмаяс.
47003001	Гашкö, миянлы выльысь тöдмасьны тiянкöд? Гашкö, мукöдыслы моз миянлы тшöтш колö вайны тiянлы эскöдан гижöдсö? Гашкö, асьныд сiйöс сетанныд?
47003002	Миян эскöдан гижöдыс – тi. Тайö гижöдсö гижöма миян сьöлöмö, сiйöс тöдöны да лыддьöны став йöзыс.
47003003	Быдöнлы тыдалана, мый тi – Кристослöн гижöдыс. Сiйöс гижöма Ен Лолöн, абу чернилаöн, гижöма морт сьöлöмö, абу шыльöдöм из вылö. Татшöм гижöднас тi лоинныд миян кесъялöм пыр.
47003004	Татшöм зумыд лача ми кутам Ен вылö Кристос пыр.
47003005	Ми лыддям, мый асьным ми нинöм вылö огö туйöй, нинöм огö сяммöй вöчнысö, но Енмыс сетö миянлы сямлунсö.
47003006	Сiйö сетiс миянлы сямлун кесъявны Выль Йитöдлы, кöнi веськöдлö Лов, а оз шыпаса Индöд. Öд шыпаса Индöдыс вайö кулöм, а Лолыс сетö олöм.
47003007	Индöдсö вöлi гижöма шыльöдöм из вылö. Тайö Индöдсö Мöисейлы сетiгöн Енмыслöн дзирдлуныс сэтшöма югдöдiс Мöисейлысь чужöмсö, мый Израиль войтыр весиг эз вермыны видзöдны сы вылö. Но тайö дзирдлуныс вöлi сöмын регыдъя. Сiдзкö, кулöмö вайöдысь Индöдлы кесъялöмыс кö вöлi сэтшöм дзирдалана,
47003008	сэки кымын пöв дзирдаланаджык Ловлы кесъялöмыс?
47003009	Мыждана Индöдлы кесъялöмыс кö вöлi дзирдалана, сэки кымын пöв дзирдаланаджык веськыдлуныслы кесъялöмыс.
47003010	Та вöсна öнiя дзирдлуныс вевттьö воддзасö.
47003011	Сiдзкö, воддзаыс, быранаыс кö вöлi сэтшöм дзирдалана, сэки кымын пöв дзирдаланаджык öнiяыс, бырлытöмыс!
47003012	Та вылö лача кутöмöн ми сёрнитам повтöг.
47003013	Ми огö вöчöй Мöисей моз. Сiйö тупкылiс ассьыс чужöмсö вевттьöдöн, медым Израиль войтыр эз аддзы дзирдлуныслысь бырöмсö.
47003014	Налöн пемдöма вежöрныс. Важ Йитöд йылысь Гижöдсö лыддигöн на вылын öнöдз куйлö тайö вевттьöдыс, öд сiйöс вештö сöмын Кристос.
47003015	Мöисейлысь Индöдсö лыддигöн вевттьöдыс öнöдз на куйлö сьöлöм выланыс.
47003016	Но мортыс кö бергöдчö Господь дiнö, сэки вевттьöдыс босьтсьö.
47003017	Господь эм Лов. Кöнi Господьлöн Лолыс, сэнi мездлун.
47003018	Ми ставным чужöмнымöс вевттьытöг видзöдам Господьлöн дзирдлун вылö да рöмпöштанысь моз аддзам Сылысь дзирдлунсö. Сы вылö видзöдöмöн ми лунысь-лун вежсям да кутам дзирдавны Сы моз жö. Татшöмнас вöчö миянöс Господьлöн Лолыс.
47004001	Аслас буралöмыс кузя Енмыс сетiс миянлы тайö кесъялöмсö, та вöсна ми огö öшöдöй юрнымöс.
47004002	Ми огö вöчöй гусясö да янöданасö, огö ылöдчöй, Енлысь Кывсö висьтавлам торкавтöг. Ми восьсöн висьталам збыльсö да быдöнлы сетам донъявны асьнымöс Ен водзын.
47004003	Кодлыкö тупкыса кö миян буръюöртöмыс, сiйö тупкыса вошöмаяслы.
47004004	Найö оз эскыны, öд тайö муюгыдас ыджыдалысь омöльыс пемдöдöма налысь вежöрсö, мед найö эз аддзыны Бур Юöрлысь югыдсö, кодi восьтö Кристослысь дзирдлунсö, а Кристос – Енлöн пертасыс.
47004005	Ми огö ас йылысь висьтавлöй, а висьтавлам Исус Кристос йылысь, мый Сiйö – Господь. Сiйö мöдöдiс миянöс кесъявны тiянлы.
47004006	Енмыс, кодi тшöктiс пемыдас öзйыны югыдыслы, югдöдiс миянлысь сьöлöмнымöс, медым ми вермим аддзыны Енлысь дзирдлунсö Исус Кристос чужöмбанысь.
47004007	Тайö озырлунсö ми новлöдлам ас пытшканым, кыдзи сёй дозъясын, медым петкöдлыны, мый тайö ыджыдсьыс-ыджыд выныс Енмыслöн, а абу миян.
47004008	Миянöс быд боксянь топöдöны, но йöршитны оз вермыны. Ми шöйöвошлам, но лачанымöс огö воштöй.
47004009	Миянöс вöтлöны, но Енмыс оз эновт миянöс. Миянöс омöльтöны, но бырöдны оз вермыны.
47004010	Асланым вир-яйын ми пыр новлöдлам Господь Исуслысь кулöмсö, медым миян вир-яйын тыдовтчис тшöтш Сылöн олöмыс.
47004011	Ми ловъяöсь, но быд кадö кулан выйынöсь Исус вöсна, медым миян кулана вир-яйын тыдовтчис Сылöн олöмыс.
47004012	Тадзи кулöмыс вöчö ассьыс уджсö миян пытшкын, а олöмыс – тiянын.
47004013	Гижöдыс висьталö: «Ме эски, та вöсна и висьталi». Миян пытшкын тайö жö эскан лолыс. Ми тшöтш эскам, та вöсна и висьталам.
47004014	Ми тöдам, мый Господь Исусöс Ловзьöдысь Исус пыр ловзьöдас тшöтш миянöс да сувтöдас тiянкöд Ас водзас.
47004015	Став сьöкыдсö ми нуам тiян вöсна, медым Енлöн буралöмыс содiс да вичмис уналы на. Сэки унаöн кутасны аттьöавны да ошкыны Енсö.
47004016	Та вöсна ми огö öшöдöй юрнымöс. Кöть миян ортсысаыс, вир-яйным, сiсьмö, но пытшкöссаыс лунысь-лун выльмö.
47004017	Миян сьöкыдалöмыс кокньыд, сöмын регыдъя, но таысь вичмас миянлы помтöм-дортöм да бырлытöм дзирдлун.
47004018	Ми видзöдам тыдавтöмыс вылö, огö тыдаланаыс вылö. Öд тыдавтöмыс бырлытöм, а тыдаланаыс бырана.
47005001	Ми тöдам: тайö мувывса чомйыс, миян вир-яйным, кö киссяс, Енмыс сетас миянлы енэжас оланiн – киöн вöчтöмöс, бырлытöмöс.
47005002	Öнi ми сьöкыда ышлолалам, öд ёна кöсъям овмöдчыны енэжвыв оланiнö
47005003	да пасьтавны выльсö. Сэки ми огö лоöй пасьтöмöсь.
47005004	Тайö вир-яй чомъяс олiгöн ми сьöкыда ышлолалам, öд огö кöсйöй пöрччысьны, но кöсъям пасьтавны выльсö, медым олöмыс вевттис куланасö.
47005005	Дзик та вылö Енмыс дасьтiс миянöс да сетiс миянлы Ассьыс Ловсö. Тайö Лолыс эскöдö миянöс, мый Енлöн став кöсйысьöмыс збыльмас.
47005006	Сiйöн ми пыр повтöмöсь, кöть тöдам, мый тайö вир-яяс олiгöн ми ылынöсь Господьысь.
47005007	Öд ми олам эскöмöн, огö аддзананас.
47005008	Та вöсна ми збыльысь повтöмöсь! Ми кöсъям öдйöджык петны тайö вир-яйсьыс да овмöдчыны гортö, Господь дiнö.
47005009	Та вöсна, олам-ö Сы дiнын али огö на, сьöлöмсянь зiлям шогмыны Господьлы.
47005010	Öд миянлы быдöнлы ковмас сувтны Кристослöн ёрд водзö. Сэки быдöнöс лоö мыждöма уджъясыс серти: бурсö али лёксö мортыс вöчис вир-яйын олiгас.
47005011	Ми тöдам, мый сэтшöм Господьысь полöмыс, та вöсна зiлям эскöдны тшöтш мукöдсö. Енмыслы ми восьсаöсь, чайтам, тiян сьöлöмлы тшöтш восьсаöсь.
47005012	Ми огö кöсйöй выльысь петкöдлыны асьнымöс тiян водзын, сöмын сетам тiянлы позянлун ошйысьны миянöн, мед тi верминныд вочавидзны налы, кодi ошйысьö мыйöнкö ортсысанас, а оз пытшкöссанас.
47005013	Ми кö ас вежöрынöсь – тайö тiянлы, абу кö – Енмыслы.
47005014	Миянöн веськöдлö Кристослöн муслуныс, сiйöн тадзи мöвпалам, мый öти кö кулiс ставныс вöсна, сiдзкö, ставныс кулiсны.
47005015	Кристос кулiс ставныс понда, медым олысьяс эз нин ас вöснаныс овны, но олiсны на понда Кулысь да Ловзьысь вöсна.
47005016	Öнiсянь ми некодöс огö донъялöй морт видзöдлас серти. Водзын кö Кристосöс донъялiм морт видзöдлас серти, öнi огö.
47005017	Сiдзкö, кодi Кристос пытшкын – сiйö выль олысь. Важыс кольöма, öнi ставыс выль.
47005018	Ставыс Енсянь. Исус Кристос пыр Енмыс бурöдiс миянöс Аскöдыс да мöдöдiс миянöс висьтавлыны бурасьöмыс йылысь.
47005019	Исус Кристос пыр Енмыс бурöдiс Аскöдыс став йöзсö да оз нин лыддьы найöс мыжаöн. Енмыс сетiс миянлы бурасьöмыс йылысь кывсö.
47005020	Сiдзкö, ми – Кристослöн мöдöдöмаяс, и Ачыс Енмыс шыасьö миян пыр йöзыс дiнö. Кристос нимöн ми корам: бурасьöй Енмыскöд!
47005021	Кристослöн эз вöв некутшöм мыж, но Енмыс пуктiс Сы вылö миянлысь мыжъяснымöс, медым Сы пыр ми лоим Ен водзын веськыдöн.
47006001	Ми, Енкöд öтвыв уджалысьяс, корам тiянöс: сибöдöй Енлысь буралöмсö, мед сiйö эз ло весьшöрö.
47006002	Öд Енмыс висьталö: – Ме кылi тэнö бур кадö, отсалi тэныд мездман лунö. Со öнi бур кадыс, со öнi мездман луныс.
47006003	Ми некодлы огö сетöй помка шуасьны миян вылö, медым эз ло лёкöдöма кесъялöмнымöс.
47006004	Мöдарö, ми быдторйын петкöдлам асьнымöс Енлöн кесъялысьясöн: ми нуам сьöкыдсö, шогсö, дзескöдöмсö. Ми зумыдöсь,
47006005	кор миянöс нöйтöны, пуксьöдöны дзескыдiнö, вöтлöны, кор ми уджалам ныр вылö усьтöдз, видзалам, коллялам узьтöм войяс.
47006006	Ми олам сöстöма. Миян эм тöдöмлун, терпитöм, бурлун. Миянöн веськöдлö Вежа Лов да сьöлöмсянь муслун.
47006007	Ми висьталам збыльсö, ставсö вöчам Ен вынöн. Миян вермасянторным – веськыдлун. Сiйöн вермасям и водзсасям.
47006008	Ми дасьöсь сибöдны ошкöмсö и янöдöмсö, нимöдöмсö и лёкöдöмсö. Миянöс лыддьöны пöръясьысьясöн, но ми веськыда сёрнитам.
47006009	Ми огö нималöй, но миянöс ставныс тöдöны. Миянöс лыддьöны кулöмаясöн, но ми ловъяöсь. Миянöс нöйтöны, но огö кулöй.
47006010	Миянöс шогö вöйтöны, а ми пыр нимкодясям. Ми гöльöсь, но унаöс озырмöдам. Миян нинöм абу, но ставыс эм.
47006011	Коринфсаяс, ми сёрнитам тiянкöд веськыда, миян сьöлöмным восьса тiянлы.
47006012	Ми восьтiм тiянлы сьöлöмнымöс, но тiян сьöлöмныд тупкыса миянлы.
47006013	Ме шуа тiянлы аслам ныв-пилы моз: воча восьтöй сьöлöмнытö миянлы.
47006014	Энö сюйöй юрнытö öти сийöс улö эскытöмъяскöд. Вермас öмöй йитны мыйкö веськыдлунсö лёкыскöд? Эм-ö öткодьлуныс югыдыслöн пемыдыскöд?
47006015	Вермас öмöй воны öти кывйö Кристос Велиаркöд? Мый вермас йитны эскысьöс эскытöмкöд?
47006016	Вермасны öмöй сулавны идолъяс Енлöн крамын? Öд тi – ловъя Енлöн крамыс. Енмыс шуö: – Овмöдча на пытшкö да понда ветлыны накöд. Ме лоа налöн Енмöн, а найö – Менам войтырöн.
47006017	Сiдзкö: – Петöй на пöвстысь да ылыстчöй наысь, – висьталö Господь. – Энö инмöдчöй пежас, сэки Ме сибöда тiянöс.
47006018	Ме лоа тiянлы Батьöн, а тi – Меным ныв-пиöн, – висьталö Господь, Ставсöкутысь.
47007001	Мусаяс, со мыйта кöсйысьöм Енмыс сетöма миянлы! Сiдзкö, весалам ассьыным вир-яйнымöс да ловнымöс став пежсьыс. Кутам овны Енсьыс полöмöн, Сылöн вежалуныс мед тырвыйö лоö миян пытшкын!
47007002	Восьтöй миянлы сьöлöмнытö, öд ми некодöс эгö дöзмöдöй, некодлы лёксö эгö вöчöй, некод помысь эгö озырмöдчöй.
47007003	Тайöс висьтала ог тiянöс мыждöм могысь. Öд водзынджык тiянлы шулi нин: тi миян сьöлöмынöсь, ми дасьöсь овны и кувны тiянкöд öтвылысь.
47007004	Ме ёна эска тiянлы да ошйыся тiянöн. Шогъяс вылö видзöдтöг ме ёна нимкодяся, öд тi ёна бурöданныд менö.
47007005	Македонияö воöм бöрын миян эз вöв некутшöм шойччöг. Миянлы быд боксянь вöлi сьöкыд: ортсысянь – усьласисны, а пытшкöсаным вöлi полöм.
47007006	Но Енмыс, ловнас усьöмаясöс Ышöдысь, ышöдiс миянöс Тит воöмöн,
47007007	и эз сöмын тайöн. Миян ловным кыпалiс тшöтш сыысь, мый тi ышöдöмныд Титöс. Сiйö висьталiс миянлы, тi пö ёна гажтöмтчанныд меысь, ёна шогсянныд да доръянныд менö. Таысь меным нöшта на нимкодь лои.
47007008	Дерт, менам сьöлöмöй нормылiс, мый аслам гижöдöн шогö уськöдi тiянöс. Но öнi ог нин шогсьы, öд ме аддза, мый гижöдыс шогöдлiс тiянöс сöмын кад кежлö.
47007009	Ме нимкодяся ог тiян шогö усьлöм понда, а нимкодяся сы понда, мый тiян шогсьöмныд бергöдiс тiянöс мыжъяссьыныд. Тайö шогсьöмыс вöлi Ен кöсйöм серти, сiдзкö, нинöм лёксö ми эгö вöчöй тiянлы.
47007010	Öд Ен кöсйöм серти шогсьöмыс бергöдö мыжъясысь, а тасянь – мездмöмыс. Сiдзкö, та йылысь жалитны оз ков! А мувывса шогъясыс вайöдöны кулöмöдз.
47007011	Видзöдлöй, мый вайис тiянлы Ен кöсйöм серти шогсьöмыс: кутшöма тi зiлянныд петкöдлыны ассьыныд мыжтöмлуннытö, дöзманныд лёк вöчысь вылö да поланныд лёк вöчöмысь! Кутшöма тi гажтöмтчанныд миянысь, ловнаныд ыпъяланныд да кöсъянныд мыждыны лёк вöчысьöс! Тi быд боксянь петкöдлiнныд ассьыныд сöстöмлуннытö.
47007012	Ме гижи тiянлы эг сы вöсна, кодi вöчис лёксö либö кодлы вöчисны лёксö, а гижи тiянлы, медым тi гöгöрвоинныд Ен водзын, кутшöма ми тöждысям тiян вöсна.
47007013	Сiдзкö, тiян долыдлунныд долыдмöдiс и миянöс. Но нöшта на долыд лоис Титлöн нимкодясьöмысь, öд сылöн сьöлöмыс оз нин майшась тiян вöсна.
47007014	Ме ошйысьлi Тит водзын тiянöн, да меным абу яндзим таысь. Ми ставсö висьтавлiм тiянлы веськыда, и Тит водзын миян ошйысьöмным тшöтш вöлi веськыд.
47007015	Öнi, тiянöс казьтылiгöн, сылöн сьöлöмас ёнджыка на содö тiян дiнö муслуныс, öд тi ёна кывзысьöмныд сылысь, полöмöн да пыдди пуктöмöн сибöдöмныд сiйöс.
47007016	Меным нимкодь, мый быдторйын верма тiян вылö лача кутны.
47008001	Вокъяс, ми кöсъям, мед тi тöдiнныд Енлысь ыджыд буралöмсö македонияса вичкояс дiнö.
47008002	Налы ёна сьöкыд, но та вылö видзöдтöг найö ёна нимкодясьöны. Найö вывтi гöльöсь, но та дырйи найö зэв лышкыдöсь.
47008003	Ме тöда: найö сетöны мыйтöм вермöны, весиг верманасьыс унджык на.
47008004	Найö ёна корисны миянöс босьтны насянь сетöмторсö, медым отсавны вежа войтырлы.
47008005	Найö сетiсны ёна унджык миян виччысьöм дорысь. Ен кöсйöм серти найö сиисны асьнысö медводз Господьлы, сэсся миянлы.
47008006	Та вöсна ми корим Титöс водзö вöчны тайö бур уджсö тiян пöвстын да вайöдны сiйöс помöдз.
47008007	Тi озырöсь быдторнас: эскöмöн, сёрнитны кужöмöн, тöдöмлунöн, зiльöмöн, миян дiнö муслунöн. Сiдзкö, лоöй лышкыдöсь тшöтш отсöг сетiгöн.
47008008	Тайö абу тшöктöм. Ме висьтала тiянлы мукöдыслöн зiльöм йылысь, медым тöдмавны, сьöлöмсянь-ö тi радейтанныд йöзсö.
47008009	Тi тöданныд миян Господь Исус Кристослысь буралöмсö. Сiйö вöлi озыр, но гöльмис тiян вöсна, медым Аслас гöльлунöн озырмöдны тiянöс.
47008010	Ме туйдöда тiянöс, öд тайö тiянлы бур вылö. Тi кольöм воö нин кутiнныд вöчны тайö уджсö, и вöчинныд сiйöс окотапырысь.
47008011	Тi ёна кöсйинныд вöчны тайö уджсö, сiдзкö, вöчöй сiйöс позянлун сертиныд да вайöдöй сiйöс помöдзыс!
47008012	Мортыс кö сетö сьöлöмсяньыс, сылысь сетöмторсö донъялöны эмлуныс серти, а оз абутöмлуныс серти.
47008013	Ме ог кöсйы сьöктöдны тiянöс, медым мукöдыслы вöлi кокньыдджык, но кöсъя, медым быдöнлы вöлi öтмоза.
47008014	Öнi тiян озырлунныд вевттяс налысь тырмытöмсö, а мöдысь налöн озырлунныс вевттяс тiянлысь тырмытöмсö. Тадзи быдöнлы лоö öтмоза.
47008015	Гижöдыс висьталö: Уна чукöртысьлöн эз вöв вывтiыс, этша чукöртысьлöн эз вöв тырмытöмыс.
47008016	Ошкöм Енлы! Сiйö пуктöма Тит сьöлöмö тiян вöсна ме кодь жö тöждысьöм.
47008017	Тит мунö тiян дiнö оз сöмын менам корöм вöсна. Сiйö ёна тöждысьö тiян вöсна, та понда сiйö мунö ас кöсйöм сертиыс.
47008018	Сыкöд ми мöдöдам нöшта öти вокöс. Быд вичко ёна ошкö сiйöс Бур Юöр висьтавлöмысь.
47008019	Вичкояс бöрйисны тайö воксö ветлыны миянкöд, медым чукöртны сетöмтор. Тайö уджсö ми вöчам Господьöс ошкöм могысь. Тайöн петкöдлам, мый ми дасьöсь отсасьны тiян моз.
47008020	Ми огö кöсйöй, медым тайö уна сетöмторсö чукöртiгöн кодкö шуасис миян вылö.
47008021	Ми ставсö зiлям вöчны веськыда огö сöмын Господь водзын, тшöтш йöзыс водзын.
47008022	Тит да тайö вокыскöд ми мöдöдам нöшта öтиöс. Ассьыс зiльöмсö сiйö петкöдлiс унаысь да унаторйын. Сiйö кутö тiян вылö ыджыд лача, та вöсна öнi ёнджыка на зiльö отсасьны тiянлы.
47008023	Шуны кö Тит йылысь, сiйö – менам уджъёрт, сыкöд öтвыв ми кесъялам тiянлы. Мукöд вокъяссö мöдöдiсны вичкояс. Налöн олöмыс вайö Кристослы ошкöм.
47008024	Сiдзкö, петкöдлöй на дiнö ассьыныд муслунтö. Сэки быд вичко аддзас, мый ми ошйысям тiянöн огö весьшöрö.
47009001	Чайта, меным оз ков гижны тiянлы, мед отсасинныд вежа войтырлы.
47009002	Ме тöда тiянлысь зiльöмтö. Македонияса водзын ме ошйыси, мый тi, акайяса, дасьöсь сетны отсöг кольöм восянь нин. Тiян сьöлöмсянь тöждысьöмныд унаöс ышöдiс та вылö.
47009003	Ме мöдöда тiян дiнö вокъясöс, медым тiянöн ошйысьöмöй эз ло весьшöрö. Ме тiянлы шулi нин: лоöй дасьöсь.
47009004	Öд мекöд тшöтш локтасны кö Македонияысь эскысьяс, а тi абу на дасьöсь, миянлы юр яндзим лоö, ог нин шу тiян йылысь. Ми öд ёна ошйысим тiянöн.
47009005	Та вöсна лыдди коланаöн водзвыв мöдöдны тiян дiнö вокъясöс, медым чукöртны кöсйысьöм сетöмторнытö. Сэки тайö лоö ас кадö дасьтöм да сьöлöмсянь сетöмтор, а оз мырдöн перйöмтор.
47009006	Тöдöй: этша кöдзысь – этша вундас, уна кöдзысь – уна вундас.
47009007	Быдöн сетöй сьöлöм тшöктöм сертиныд: энö мырдöн, энö шогпырысь. Öд долыда сетысь муса Енмыслы.
47009008	Енмыс вына озырмöдны тiянöс быдпöлöс сетöмторнас, медым быд кадö да быдторйын тiян вöлi став коланаыс, да нöшта на верминныд вöчны быдпöлöс бур уджсö.
47009009	Гижöдыс висьталö: – Сiйö лышкыда сеталiс гöльяслы, Сылöн веськыда вöчöмыс некор оз вун.
47009010	Кöдзысьлы кöйдыссö Сетысьыс да няньöн Пöткöдысьыс сетö кöйдыссö тшöтш тiянлы. Сiйö быдтö тiянлысь пуктастö да уна пöв содтö тiян веськыда олöмлысь вотöссö,
47009011	медым тi вöлiнныд озырöсь быдторнас да верминныд лышкыда юксьыны быдöнкöд. Сэки йöзыс кутасны аттьöавны Енсö миян отсöгысь.
47009012	Ми отсалам вежа войтырлы огö сöмын налöн гöльлун вöсна. Ми отсалам, медым унаöн аттьöалiсны Енсö.
47009013	Тiянлысь бур вöчöмнытö аддзигöн вежа войтыр кутас ошкыны Енсö, öд тi кывзысьöмöн оланныд Кристослöн Евангелльö серти, мый висьтавланныд. Найö ошкöны Енсö, öд тi лышкыда юксянныд накöд, тшöтш мукöдыскöд.
47009014	Найö кевмысьöны тiян вöсна да ёна кöсйöны аддзысьлыны тiянкöд, öд тiян пытшкын сы ыджда Енлöн буралöмыс.
47009015	Ошкöм Енлы шуны вермытöм сетöмторсьыс!
47010001	Öткымынöн ме йылысь шуöны, мый миян дiнын сiйö рам, а ылын кö – чорыд. Но ме, Павел, шыася тiян дiнö Кристос бурлунöн да мелiлунöн.
47010002	Кора тiянöс: кывзöй менö, мед тiянö локтiгöн меным эз ковмы чорзьöдчыны. Дерт, öткымынкöд ковмас чорыда сёрнитны, öд найö шуöны, мый ми олам тайö муюгыдсаыс моз.
47010003	Кöть ми олам тайö муюгыдас, но вермасям огö муюгыдсаыс моз.
47010004	Миян вермасянторным абу мортсянь, а Енсянь, сыын эм Енлöн выныс. Ми жугöдам сiйöн чорыд мытшöдъяс, ковтöм мöвпъяс,
47010005	да став кыпöдчöмсö, мый паныд сувтö Енсö тöдмалöмлы. Ми топöдам быдпöлöс мöвпъяс, медым найö кывзысисны Кристослысь.
47010006	Ми дасьöсь мыждыны быдпöлöс кывзысьтöмлунысь, но сöмын сэки, кор тi асьныд кутанныд тырвыйö кывзысьны.
47010007	Видзöдлöй ас выланыд: кодi зумыда эскö, мый сiйö Кристослöн, мед тöдö: ми тшöтш Кристослöн.
47010008	Меным оз ло яндзим, кута кö ошйысьны миянлы сетöм ыджыдалан вынöн. Öд Господь сетiс тайö вынсö тiянöс ёнмöдöм вылö, а эз жугöдöм вылö.
47010009	Ме ог кöсйы, мед тi мöвпалiнныд, быттьö аслам гижöдъясöн повзьöдла тiянöс.
47010010	Öд кодсюрö шуöны: «Гижöдъясас сiйö чорыд да вына, а миян дiнын – жеб, да сёрниыс сылöн вынтöм».
47010011	Татшöмыс мед тöдö: кутшöмöсь ми гижöдын, сэтшöмöсь и тiян дiнын.
47010012	Ми огö лысьтöй орччöдны асьнымöс либö öткодявны асьнымöс вывтiасьысьяскöд. Öд найö видзöдöны сöмын ас выланыс да донъялöны асьнысö ас сертиныс. Тадзи вöчигöн найö петкöдлöны ассьыныс мывкыдтöмлунсö.
47010013	Ми огö ошйысьöй этш тöдтöг. Ошйысям сöмын сiйöн, мый Енмыс шуис вöчны миянлы. Сiйö тшöктiс уджавны тшöтш тiян пöвстын.
47010014	Ми огö торкалöй Енлысь шуöмсö. Ми кö эськö эгö локтöй тiян дiнö, артмис торкалöм, но ми локтiм тiян дiнö Кристослöн Бур Юöрнас.
47010015	Ми огö ошйысьöй этш тöдтöг, огö ошйысьöй мукöдлöн уджъясöн, но лача кутам, кор тiян эскöмныд ёнмас, сэки миян уджыс ёнджыка на паськалас тiян пöвстын.
47010016	Сэки ми водзö мунам висьтавлыны Евангелльöсö, огö кутöй мукöдлöн уджъясöн ошйысьны.
47010017	Öд шуöма: «Ошйысьысь мед ошйысьö Господьöн!»
47010018	Шогмана абу сiйö, кодi асьсö ошкö, а кодöс ошкö Господь.
47011001	Кора тiянöс, терпитыштöй менсьым мывкыдтöмлунöс. Чайта, тi терпитыштанныд менö,
47011002	öд ме тöждыся тiян вöсна Енлöн тöждысьöмöн. Ме кöсйыси сетны тiянöс дзик öти верöспулы – Кристослы. Кöсъя, мед тi сувтiнныд Сы водзö сöстöм нылöн.
47011003	Коркö змей наяна ылöдлiс Еваöс. Ме пола, мый тi сы моз жö ылаланныд да воштанныд ассьыныд восьса йитöднытö Кристоскöд.
47011004	Öд тiян дiнö кö локтас кодкö да кутас висьтавлыны мöд Исус йылысь, код йылысь ми эгö висьтавлöй, либö мöд лов йылысь, кодöс тi энö сибöдлöй, либö мöдпöлöс бур юöр, кодöс энö босьтлöй, сэки тi кокньыда терпитанныд сiйöс.
47011005	Чайта, ме нинöмöн абу лёкджык тайö "ыджыд апостолъясысь".
47011006	Гашкö, ме ог сяммы мичаа сёрнитны, но тöдöмлунöй менам тырмымöн. Тайöс ме петкöдлi тiянлы унаысь да уна ногöн.
47011007	Медым тiянöс вылö пуктыны, ме улö пуктi ачымöс. Гашкö, ме мыжа таысь, мый Енлысь Евангелльöсö висьтавлi тiянлы дон босьттöг?
47011008	Мед кесъявны тiянлы, мукöд вичкояслысь ме босьтлi сьöм, позьö шуны, куштылi найöс. Кöть меным эз вöв ставыс тырмана, тiянын олiгöн ме некодöс эг сьöктöдлы.
47011009	Öд став коланаторсö меным сетiсны Македонияысь локтöм вокъяс. Ме некор эг сьöктöдлы, и ог кут сьöктöдны тiянöс.
47011010	Ме пытшкын Кристослöн збыльыс. Та вöсна верма шуны, мый менсьым ошйысьöмöс став Акайя пасьтала некод оз вермы мырддьынысö.
47011011	Мыйла ог кöсйы сьöктöдны тiянöс? Гашкö, чайтанныд, ог радейт тiянöс? Енмыс тöдö, тi меным мусаöсь! Но кыдзи вöча öнi, сiдзи и водзö кута вöчны.
47011012	Ме ог сет некутшöм помка налы, кодъяс ошйысьöны, мый найö кесъялöны Енмыслы миян мозс.
47011013	Тайö ылöгапостолъясыс сöмын пöръясьöны, шуöны асьнысö Кристослöн апостолъясöн.
47011014	Но тайö абу шензьöданатор, öд ачыс сöтана петкöдлö асьсö югыдыслöн анделöн.
47011015	Сiдзкö, нинöмла шензьынысö, сылöн кесйöгъясыс кö петкöдлöны асьнысö веськыда вöчысьясöн. Но налöн помыс лоö уджныс серти.
47011016	Нöшта висьтала тiянлы: энö лыддьöй менö йöйöн. А лыддянныд кö, сибöдöй менö татшöмнас, мед ме верми на мыйтакö ошйысьны.
47011017	Дерт, тайö абу Енсянь, но ме кута ошйысьны тiян водзын мывкыдтöм морт моз.
47011018	Тайö муюгыдас олысьяс унаöн ошйысьöны, сiдзкö, ме тшöтш ошйыся.
47011019	Öд тi, мывкыда йöз, кокньыда терпитанныд мывкыдтöмъясöс.
47011020	Тi терпитанныд, кор кесйöдлöны тiянöс, мырддялöны да куралöны тiянлысь, ыджыдалöны тiян вылын да кучкалöны чужöманыд.
47011021	Меным зэв яндзим, эгö лысьтöй тадзи вöчнысö да. Кодкö лысьтö кö ошйысьны мыйöнкö, шуа мывкыдтöм морт моз: ме тшöтш ошйыся.
47011022	Найö юдейяс? Ме тшöтш. Израиль войтыр? Ме тшöтш. Öвраамсянь чужысьяс? Ме тшöтш.
47011023	Кристослöн кесъялысьяс? Гашкö, менö лыддянныд дзик йöйöн, но висьтала тiянлы: ме кесъялi Кристослы наысь ёнджыка на. Уджалi ныр вылö усьтöдз, менö ёна нöйтлiсны, на дорысь унджыкысь вöлi дзескыдiнын, унаысь кулан выйын.
47011024	Юдейяс вит пöрйö нöйтлiсны менö орсöн комын öкмысысь вартöмöн,
47011025	римсаяс куимысь кучкавлiсны беддьöн, öтчыдысь изъялiсны. Куимысь веськавлi корабль вöйигöн, лун да вой вöлi саридзын.
47011026	Ме пыр туйын. Менö унаысь сулiсны виччысьтöмторъяс ю вылын, каръясын, овтöминъясын, саридз вылын. Меным унаысь ковмис видзчысьны лёк вöчысьясысь, ас йöзысь, мукöд войтырысь да ылöгвокъясысь.
47011027	Ме сьöкыда уджавлi, кок йылысь усьтöдз, тшöкыда коллявлi узьтöм войяс, овлi сёйтöг-ютöг, унаысь видзавлi да пасьтöг кынмавлi.
47011028	Став тайö сьöкыдлунъясыс кындзи меным быд лун лоö сибöдны ас дiнö уна йöзöс, тöждысьны быд вичко вöсна.
47011029	Лигышмунöма кö кодкö, ме тшöтш. Усьöма кö кодкö, менам сьöлöмöй ёна висьö сы вöсна.
47011030	Колана кö меным ошйысьны мыйöнкö, кута ошйысьны аслам жеблунöн.
47011031	Енмыс, миян Господь Исус Кристослöн Бать, тöдö: ме ог пöръясь. Ошкöм Сылы нэмъяс чöж!
47011032	Дамаск карын Арета öксылöн му юкöнöн веськöдлысь тшöктiс видзны карсьыс став петанiнсö, медым кутны менö, но ыджыд чуманын менö лэдзисны öшиньöд стен бердöдыс. Тадзи ме мынi сы киысь.
47012001	Тайö, дерт, нинöм оз содты меным, но ме водзö кута ошйысьны. Öнi ме висьтала Господьсянь восьтöм-аддзылöм йылысь.
47012002	Тöда öти мортöс, Кристослы эскысьöс, кодöс дас нёль во сайын вöлi кыпöдöма коймöд енэжас. Вир-яйын-ö вöлi сiйö, лолын-ö, ме ог тöд, Ен тöдö.
47012003	Ме тöда: тайö мортсö вöлi кыпöдöма райö. Сэнi сiйö кывлöма шуны вермытöм кывъяс, тайöс оз позь висьтавнысö. Вир-яйын-ö вöлi сiйö, лолын-ö, ме ог тöд, Ен тöдö.
47012005	Татшöм мортнас кута ошйысьны, но ог аснам. А ошйыся кö, сöмын аслам вынтöмлунöн.
47012006	Дерт, ме ог ло мывкыдтöмöн, кута кö ошйысьны, ме öд збыльсö висьтала. Но ме ог кут ошйысьны, медым кодкö эз мöвпав ме йылысь унджык сыысь, мый аддзö ме пытшкысь либö кылö месянь.
47012007	Медым тайö ыджыд восьтöмъясысь эг вылö кыпöдчы, менам вир-яйö сетöма чушкысьöс – сöтаналысь анделсö. Сiйö дойдалö менö, оз сет вылö кыпöдчынысö.
47012008	Ме куимысь кори Господьöс, медым мездiс сыысь,
47012009	но Сiйö шуис: «Тырмана тэныд Менам буралöмöй, öд Менам вынöй медъёна тыдовтчö вынтöмлун дырйи». Та вöсна нимкодьпырысь ошйыся аслам вынтöмлунöн, медым Кристослöн выныс тыдалiс ме пыр.
47012010	Ме нимкодяся вынтöмлун дырйи, менö лёкöдiгöн, дзескöдiгöн, вöтлiгöн да Кристос вöсна сьöкыдсö нуигöн. Öд кор ме вынтöм, сэки ён!
47012011	Тiян водзын ошйысигöн ме вöлi мывкыдтöм морт кодь, тi öд асьныд менö вайöдiнныд та выйöдзыс. Дерт, ме нинöм кодь, но тiянлы аслыныд колö вöлi ошкыны менö, ме öд нинöмöн абу лёкджык "ыджыд апостолъясысь".
47012012	Ме мудзлытöг вöчи тiян водзын индысьпасъяс, шензьöданаторъяс да ыджыд уджъяс. Ставыс тайö петкöдлö, мый ме збыльысь апостол.
47012013	Мый тiянлы оз тырмы? Öд мукöд вичколы моз ме сетi тiянлы ставсö. Гашкö, сöмын эг сьöктöд тiянöс? Энö мыждöй менö таысь.
47012014	Öнi коймöдысь нин мöдöдча тiян дiнö, но ме ог кöсйы сьöктöдны тiянöс. Меным öд тiянсянь нинöм оз ков, тi асьныд меным коланаöсь. Оз ныв-пиыс чукöртны эмбурсö бать-мамыслы, а мöдарö, бать-мамыс – ныв-пиыслы.
47012015	Тiян вöсна ме нимкодьпырысь сета ассьым ставсö, весиг ачымöс. Тi менö омöля радейтанныд, гашкö, тiянöс вывтi ёна радейта да?
47012016	Ме некор эг сьöктöдлi тiянöс, тайö тадзи. Гашкö, тi лыддянныд менö пöръясьысьöн да наян мортöн?
47012017	Гашкö, ме аслым мыйкö курыштi тiян дiнö мöдöдöмаяс пыр?
47012018	Ме кори Титöс мунны тiян дiнö, сыкöд тшöтш мöдöдi öти вокöс. Гашкö, Тит мыйкö аслыс курыштiс? Ми öмöй сыкöд абу öти лолаöсь? Эг öмöй öти туй талялöй?
47012019	Гашкö, чайтанныд, ми дорйысям тiян водзын? Огö! Ми сёрнитам Ен водзын кыдзи Кристослы кесъялысьяс. Мусаяс, ми ставсö тайöс висьталам тiянöс ёнмöдöм могысь.
47012020	Ме пола, мый тiянö воа да, аддза тiянöс сэтшöмöн, кутшöмöн ог кöсйы аддзынысö. Сiдзкö, тi тшöтш аддзанныд менö сэтшöмöн, кутшöмöн онö кöсйöй аддзынысö! Ме пола аддзыны тiян костысь зыксьöм, вежалöм, скöралöм, асьтö радейтöм, удтысьöм, суклясьöм, вылö кыпöдчöм да кывзысьтöмлун.
47012021	Ме ог кöсйы, медым тiянö выльысь локтiгöн Енмыс янöдiс менö тiян понда. Сэки меным ковмас бöрдны уна мыж вöчысь вöсна, кодъяс öнöдз на эз бергöдчыны пеж вöчöмысь, кырсалöмысь да лэдзчысьöм оласногысь.
47013001	Ме коймöдысь нин мöдöдча тiян дiнö. Гижöдыс висьталö: «Ставсö колö подулавны кык либö куим мортлöн висьталöмöн».
47013002	Водзынсö волiгöн ме öлöдлi нин мыжсö вöчысьясöс. Öнi, кор тiянысь ылын, нöшта на гижа налы, тшöтш мукöдыслы: выльысь локтiгöн ог жалит тiянöс!
47013003	Тi кöсъянныд тöдны, збыльысь-ö Кристос сёрнитö ме пыр. Сiйö абу вынтöм тiян водзын, Ассьыс вынсö Сiйö петкöдлö тiян пöвстын.
47013004	Крестö тувъялiгöн Сiйö вöлi вынтöм, öнi Ен вынöн Сiйö ловъя. Ми Кристос пытшкынöсь, сiдзкö, ми тшöтш вынтöмöсь, но Сыкöд олам Ен вынöн, медым кесъявны тiянлы.
47013005	Тöдмалöй асьнытö, эм-ö тiян эскöмныд? Видзöдлöй сьöлöманыд! Тi öмöй онö тöдöй, мый Исус Кристос тiян пытшкын! Абу кö тадз, сiдзкö, тi абу найö, кодъясöн колö лоны тiянлы.
47013006	Но ме чайта, мый тi тöданныд: ми найö, кодъясöн колö лоны миянлы.
47013007	Ми кевмам Енлы, медым тi энö вöчöй некутшöм лёктор. Ми огö кевмöй сы могысь, медым петкöдлыны асьнымöс сэтшöмöн, кутшöмöн колö лонысö, но кевмам, медым тi вöчинныд бурсö весиг сэки, ми кö абу сэтшöмöсь, кутшöмöн колö лоны миянлы.
47013008	Ми нинöм огö вермöй вöчны збыльыслы паныд, ми сулалам збыльыс дор.
47013009	Ми нимкодясям, тi кö вынаöсь, а ми вынтöмöсь. Дзик та вöсна кевмысям, мед тi быдторйын вежсинныд бурланьыс.
47013010	Ставсö тайöс водзвыв гижа, мед тiянö воа да, эз ковмы петкöдлыны тiянлы ассьым чорыдлунöс да ыджыдалан вынöс. Öд Енмыс сетiс тайö вынсö тiянöс ёнмöдöм вылö, а эз жугöдöм вылö.
47013011	Вокъяс, нöшта висьтала тiянлы: нимкодясьöй, вежсьöй бурланьыс, сибöдöй меньсьым ышöдана кывъясöс, олöй лöня да öти сьöлöмöн. Сэки муслунсö да лöньлунсö сетысь Ен лоас тiянкöд.
47013012	Чолöмалöй öта-мöднытö вежа окыштöмöн. Тiянлы ыстö чолöм став вежа войтырыс!
47013013	Миян Господь Исус Кристослöн буралöмыс, Ен Батьлöн муслуныс да Вежа Ловлöн öтувтöмыс ставныдкöд тiянкöд. Аминь.
48001001	Гижö Павел, Исус Кристосöн да Сiйöс ловзьöдысь Ен Батьöн пуктöм апостол. Эз морт менö пукты, да абу йöзлöн кöсйöм серти тайö.
48001002	Вокъяскöд ми ставöн чолöмалам галатияса вичкояс.
48001003	Буралöм да лöнь олöм тiянлы Ен Батьсянь да миян Господь Исус Кристоссянь.
48001004	Ен Батьнымлöн кöсйöмыс серти Кристос сетiс Асьсö миян мыжъяс вöсна, медым мездыны миянöс лёкнас тырöм муюгыдсьыс.
48001005	Ошкöм Сылы нэмъяс чöж! Аминь.
48001006	Ме шензя: тi сэтшöм öдйö кежинныд Сыысь, кодi Кристослöн буралöмнас корис тiянöс. Кутшöм тэрыба тi сибöданныд мöдпöлöс юöрсö.
48001007	Збыльвылас кö, мöд бур юöрыс абу, эмöсь сöмын тiянöс шöйöвоштысьяс. Найö зiльöны мöдарö бергöдны Кристос йылысь Бур Юöрсö.
48001008	Но весиг кö ми либö енэжсянь андел пондам висьтавны мöд нога, огö сiйö Бур Юöрсö, мый водзынсö тiянлы висьтавлiм – мед лоö ёрöма!
48001009	Водзынсö ми шулiм нин, öнi нöшта шуа: пондас кö кодкö висьтавны оз сiйö Бур Юöрсö, мый тi миянсянь сибöдiнныд, мед лоö ёрöма сiйöс!
48001010	Йöзсянь-ö, Енсянь-ö виччыся ме ошкöмсö? Йöзлы öмöй зiля шогмынысö? Ме кö зiли шогмыны йöзлы, сэки эськö эг вöв Кристослöн кесйöг.
48001011	Вокъяс, тöдöй: меöн висьталöм Евангелльöыс абу мортсянь.
48001012	Эг мортсянь ме сiйöс босьт, эз морт менö велöд, но ачыс Исус Кристос восьтiс меным сiйöс.
48001013	Тi, дерт, кывлiнныд, мый водзынсö ме юдей эскöм дор вöлi, ёна вöтлi Енлысь Вичкосö да зiли бырöдны сiйöс.
48001014	Юдей эскöмын ме пановтi тшöтшъяясöс, ме вöлi чорыда кутчысьöма батьяслöн шуöмö.
48001015	Но Енмыс менö мам кынöмсянь нин бöрйöма да Аслас буралöмнас корöма.
48001016	Сiйö восьтiс меным Ассьыс Писö, медым ме висьтавлi Сы йылысь Бур Юöрсö ентöдтöмъяслы. Сэки ме эг кут корсьны мортсянь туйдöдöм,
48001017	весиг эг мун Ерусалимö меöдз на пуктöм апостолъяс дiнö. Ме мунi Аравияö, сэсянь бöр локтi Дамаскö.
48001018	Сöмын куим во мысти ветлi Ерусалимö тöдмасьны Петыркöд, кык вежон олi сы ордын.
48001019	Мукöд апостолсö ме эг аддзыв Господьлысь Яков воксö кындзи.
48001020	Ен водзын шуа: мый гижа тiянлы, ставыс збыль.
48001021	Сэсся ме мунi Сирия да Киликия муясö.
48001022	Юдеяын Кристослöн вичкояс менö весиг эз на аддзывны.
48001023	Сöмын кывлöмаöсь ме йылысь, миянöс пö вöтлысь, эскöмсö бырöдысь öнi ачыс ышöдö эскыны.
48001024	Найö аттьöалiсны да ошкисны Енсö меысь.
48002001	Дас нёль во мысти Варнавакöд ме бара ветлi Ерусалимö, аскöд тшöтш босьтi Титöс.
48002002	Мунi сэтчö Енлöн восьтöмыс серти. Сэнi ме сёрнитi вичкоса пыдди пуктана йöзкöд да тöдмöдi найöс ентöдтöмъяслы висьталöм Бур Юöрöн, мед кывны, мый ог весьшöрö уджав.
48002003	Весиг мекöд локтысь Титöс, кöть сiйö грек войтырысь, найö эз тшöктыны вундыштчыны.
48002004	Тайöс ёна кöсйисны ылöгвокъяс. Найö сибöдчисны миян дiнö кыйöдчысьяс моз, мед тöдмавны, мыйсяма мездлун миян эм Исус Кристоссянь. Найö зiлисны бöр сюйны миянöс Индöд улö.
48002005	Но ми весиг öти здук кежлö эгö сетчылöй налы, медым Бур Юöрлöн збыльыс коли торкавтöг тiянын.
48002006	Вичкоса пыдди пуктана йöз – налöн нималöм-тöдчанлун вылö ме ог видзöд, Ен водзын ми ставным öткодьöсь – эз лыддьыны коланаöн мыйкö содтыны меöн висьталöм Бур Юöр дiнö.
48002007	Найö аддзисны, мый менö Петырöс моз Енмыс сувтöдöма буръюöртнысö: Петырöс – юдейяслы, менö – мукöд войтырлы.
48002008	Енмыс Петырлы сетiс вын апостолавны юдейяс пöвстын, меным – мукöд войтыр пöвстын.
48002009	Яков, Петыр да Иоан, кодъясöс лыддисны зумыд сюръяясöн, гöгöрвоисны, мый менö Енмыс корöма. Сэки миянлы Варнавакöд кинысö сетiсны, медым вöчны öтувъя удж. Сёрнитчим, мый найö мунасны юдейяс дiнö, ми – мукöд войтыр дiнö.
48002010	Сöмын найö корисны, медым ми эгö вунöдöй ерусалимса гöль эскысьясöс. Ме пыр зiля тöждысьны на вöсна.
48002011	Петырлöн Антиокияö волiгас ме став дырйиыс паныд сувтi сылы, öд сiйö эз веськыда ов.
48002012	Яковсянь мöдöдöмаяс вотöдз Петыр öтлаын сёйис мукöд войтырсакöд, а Яковлöн йöз локтöм бöрын сiйö пондiс сайласьны да öтдортчыны. Öд сiйö полiс вундыштчöм дор сулалысьясысь.
48002013	Сы моз тшöтш вöчисны мукöд юдейяс, весиг Варнава вöлi ылалöма на моз.
48002014	Ме аддзи, мый найö оз овны Евангелльöлöн збыльыс серти. Сэки ставныс дырйи шуи Петырлы: «Тэ, юдей, ачыд кö олан мукöд войтыр моз, а он юдей ног, мыйла мукöд войтырсö тшöктан кутчысьны юдей оласногö?»
48002015	Ми чужöмсяньным юдейяс, абу мыжа ентöдтöмъяс.
48002016	Ми тöдам, мый мортсö веськыднас вöчö Исус Кристослы эскöм, а оз Индöд серти уджъясыс. Ми эским Исус Кристослы, медым вöлiм веськыдöсь Кристослы эскöмöн, а эгö Индöд серти уджъясöн. Öд Индöд серти уджъяс некодöс оз вöчны Ен водзас веськыдöн.
48002017	Кристослöн веськыдлунö нырччиганым кö ми мыжмам Индöдыс водзын, сiдзкö, Кристос öмöй мыжаыс? Абу!
48002018	Ме кö выльысь лöсьöда мый жугöдлi, ме, сiдзкö, Индöд торкысь.
48002019	Мед овны Енкöд, Индöдыс пыр ме кулi Индöдыслы. Менö тувъялöма Кристоскöд.
48002020	Öнi ог нин ме ов, но ме пытшкын олö Кристос. Ме кö ола тайö вир-яяс на, ола Ен Пилы эскöмöн. Сiйö сетiс Асьсö ме вöсна, öд ме Сылы муса.
48002021	Енлысь буралöмсö ме ог öтдорт. Öд веськыдлунсö кö вермим босьтны Индöдыс пыр, сiдзкö, Кристос весьшöрö кулiс.
48003001	Тi, галатиясаяс, дзикöдз вежöртö воштöмныд! Кодi тiянлысь синнытö пöртiс, медым энö кывзысьöй збыльыслысь? Öд тiян син водзын, позьö шуны, вöлi тувъялöма Исус Кристосöс.
48003002	Öтитор кöсъя юавны: Индöд серти уджъясöн али кывлöм Бур Юöрö эскöмöн тi сибöдiнныд Вежа Ловсö?
48003003	Сы выйöдз-ö тi вежöртöмöсь? Лов вынöн панiнныд, ас вынöн помаланныд?
48003004	Тi öмöй весьшöрö нуинныд сы мында сьöкыдсö? Дерт, энö весьшöрö.
48003005	Енмыс öмöй Индöд серти уджъясныд вöсна сетö Вежа Ловсö да вöчö тiян пöвстын шензьöданаторъяссö? Оз öмöй кывлöм Бур Юöрö эскöмныд вöсна?
48003006	Öвраам эскис Енлы, та вöсна Енмыс шуис сiйöс веськыдöн.
48003007	Тöдöй: эскысьяс – найö Öвраамлöн ныв-пи.
48003008	Гижöдас водзвыв висьталöма, мый эскöмныс вöсна Ен шуас веськыдöн быд войтырöс. Медводз Öвраамлы вöлi юöртöма: «Тэ пыр вуджас бурсиöмыс быд войтырлы».
48003009	Тадзи эскысь Öвраамкöд бурсиöма быд эскысьöс.
48003010	А Индöдö кутчысьысьяс ёрöм улынöсь. Öд гижöма: «Ёрöма быдöнöс, кодi оз ов став тшöктöмыс серти, мый гижöма Индöд небöгö».
48003011	Индöд пыр мортыс оз ло веськыднас Ен водзын – тайö гöгöрвоана. Öд «веськыда олысь эскöмнас пондас овны».
48003012	Индöдыс оз подулась эскöм вылö. Гижöма: «Индöд серти олысь Индöднас пондас овны».
48003013	Кристос ньöбис миянöс Индöдыслöн ёрöм улысь. Сiйöс лои ёрöма миян пыдди. Öд гижöма: «Ёрöма быдöнöс, кодi öшалö пу вылын».
48003014	Тадзи лои, медым Öвраамлы кöсйысьöм бурсиöмыс вуджис быд войтырлы Исус Кристос пыр, да медым кöсйысьöм Ловсö ми сибöдiм эскöмöн.
48003015	Вокъяс, весигтö олöмас тадзи: мортыс кö кольö ас бöрсяыс вынсьöдöм кöсйысян гижöд, сэки некод оз вермы торкны гижöмасö да мыйкö содтыны сэтчö.
48003016	Кöсйысьöмсö вöлi сетöма Öвраамлы да сысянь чужысьлы. Абу шуöма "чужысьяслы", шуöма "тэсянь чужысьлы". Тайö шуöма Кристос йылысь.
48003017	Ме кöсъя шуны: нёльсё комын во бöрын петöм Индöдыс оз вермы бокö вештыны Кристос йылысь Енлысь кöсйысьöмсö да бырöдны сiйöс.
48003018	Индöд пыр кö вуджö вичмöдöмаыс, сэки сiйö оз ло кöсйысьöм пыр. Öвраамлы Енмыс сетiс вичмöдöмасö кöсйысьöм пыр.
48003019	Мыйла, сiдзкö, колö Индöдыс? Сiйöс сетöма вöлi бöрынджык йöзыслöн мыж вöчöм вöсна, да сiйö вöлi вына кöсйысьöм серти чужысьлöн локтöдз. Индöдсö сетöма анделъяс пыр да шöракостас сулалысьлöн киöн.
48003020	Но öти дырйи шöракостас сулалысьыс оз овлы, а Енмыс – öти.
48003021	Индöдыс öмöй паныд Ен кöсйысьöмлы? Абу! Индöдыс кö вермис сетны олöм, сэки веськыдлунсö эськö босьтiм Индöдыс пыр.
48003022	Гижöдыс йöртiс ставнысö мыж улас. Та вöсна кöсйысьöмасö эскысьяс вермасны босьтны Исус Кристослы эскöм пыр.
48003023	Эскан кадыс вотöдз ми вöлiм Индöдлöн синъялöм улынöсь, вöлiм кöртöдынöсь эскöм воссьытöдзыс.
48003024	Тадзи Индöдыс быдтiс-видзис миянöс Кристос локтöдз, медым эскöмным пыр ми лоим веськыдöсь.
48003025	Кор воис эскан кадыс, ми мынiм видзысьлöн синъялöмысь.
48003026	Исус Кристослы эскöм пыр тi ставныд – Енлöн ныв-пи.
48003027	Тi пыртчинныд Кристосö, сiдзкö, тiян паськöмöн лои Кристос.
48003028	Юдей-ö, грек-ö, кесйöг-ö, мездлуна морт-ö, айлов-ö, ань-ö – Исус Кристос пытшкын торъялöмыс абу.
48003029	Тi кö Кристослöн, сiдзкö, Öвраамсянь чужысьяс да кöсйысьöмасö босьтысьяс.
48004001	Нöшта висьтала: пиыс, кодлы вуджö бать овмöсыс, ичöт арлыднас нинöмöн оз торъяв кесйöгысь, кöть сiйö став вылас нин ыджыд.
48004002	Батьыслöн урчитöм кадöдз керканас веськöдлöны мукöдъяс, ачыс пиыс кага видзысь киын.
48004003	Кодыр ми вöлiм кага кодьöсь, вöлiм муюгыд вынъяслöн кабыр улынöсь.
48004004	Кор воис урчитöм кадыс, Енмыс мöдöдiс Ассьыс Писö, кодöс ань чужтiс. Ен Пи олiс Индöд улын,
48004005	медым ньöбны Индöд улын олысьясöс, босьтны миянöс ныв-пи пыдди.
48004006	Öнi тi Енмыслöн ныв-пи. Та вöсна Ен сетiс сьöлöманыд Пиыслысь Ловсö. Тайö Лолыс шыасьö: «Авва, Батьöй!»
48004007	Сiдзкö, тi абу нин кесйöгъяс, тi – ныв-пи. Ныв-пи кö, сiдзкö, Исус Кристос пыр Енсянь вичмöдöмасö босьтысьяс.
48004008	Кор тi энö на тöдöй Енсö, вöлiнныд мукöд енъяслöн кипод улынöсь. Збыльвылас, найö абу енъяс.
48004009	Но öнi тi тöданныд Енсö, бурджык шуны, Енмыс тöдö тiянöс. Сiдзкö, мыйла тi бöр бергöдчанныд муюгыдса ковтöм жеб вынъяс дiнö да важ мозыс бара кöртасянныд сэтчö?
48004010	Кутчысянныд торъя лунъясö, тöлысьясö, воясö да кадъясö.
48004011	Пола тiян вöсна, весьшöрö, буракö, менам мырсьöма-уджалöма.
48004012	Вокъяс, кора тiянöс, лоöй ме кодь, öд ме тiян кодь жö. Тi менö нинöмöн энö дöзмöдöй.
48004013	Тöданныд, мый тiян дiнö волiгöн ме висьми, но тайö сетiс позянлун медводдзаысь висьтавны тiянлы Бур Юöрсö.
48004014	Висьöмöй вылö видзöдтöг тi сибöдiнныд менö, энö кедзовтöй да энö эновтöй. Сибöдiнныд Ен анделöс моз, Исус Кристосöс моз.
48004015	Кутшöм шудаöсь тi сэки вöлiнныд. А öнi мый лои? Тiян йылысь верма шуны: позис кö, тi ассьыныд синтö эськö перйинныд да сетiнныд меным.
48004016	Збыльсö висьталöм вöсна ме öмöй тiянлы паныд мунысьöн лои?
48004017	Кодсюрö оз бур могысь тöждысьны тiян вöсна. Найö кöсйöны янсöдны миянöс, медым тi тöждысинныд на вöсна.
48004018	Тöждысьöмыд бур, вöчанныд кö тайöс пыр, онö сöмын ме дырйи.
48004019	Челядь, меным бара лоö сьöкыда чужтыны тiянöс, кытчöдз Кристос оз тыдовтчы тiян олöмын.
48004020	Кöсйи эськö öнi лоны тiян дiнын, мед тöдны, кутшöм ногöн сёрнитны тiянкöд. Ме ог гöгöрво тiянöс!
48004021	Висьталöй меным, Индöд улын овны кöсйысьяс, гöгöрвоанныд-ö тi, мый висьталö Индöдыс?
48004022	Сэнi гижöма, мый Öвраамлöн вöлi кык пи: öтисö чужтiс кесйöгыс, мöдсö – гöтырыс.
48004023	Кесйöглöн пиыс чужис морт кöсйöмсянь, гöтырыслöн – Енлöн кöсйысьöм серти.
48004024	Тайö висьталö кык йитöд йылысь. Öти йитöдсö вöлi кöрталöма Синай керöсын – тайö Агар, сылöн ныв-пиыс кесйöгъяс.
48004025	Агарыс индö Аравияын Синай керöс вылö да лöсялö öнiя Ерусалимлы. Сiйö аслас челядькöд кесйöг туйын.
48004026	Енэжвыв Ерусалимыс – мездлуна кар, сiйö миян ставнымлöн мам.
48004027	Гижöма: – Нимкодясь, сьöктыны вермытöм да кага вайлытöм! Гораа нимкодясь, долыда гажöдчы, чужтан дойсö тöдлытöм! Öд эновтöмаыслöн ныв-пиыс ёна уна, унджык верöсыскöд олысьлöн дорысь.
48004028	Вокъяс, ми Исаак моз кöсйысьöм серти чужысь ныв-пи.
48004029	Сэки вир-яй кöсйöмсянь чужысьыс вöтлiс Ловсянь чужысьсö. Тадзи тшöтш öнi.
48004030	Гижöдыс мый висьталö? Вöтлы кесйöг мамсö пиыскöд, медым кесйöг пиыслы тшöтш эз вудж гöтыр пилы кольöм овмöсыс.
48004031	Вокъяс, ми абу кесйöглöн ныв-пи, ми – гöтырыслöн.
48005001	Кристос мездiс миянöс. Сідзкö, зумыда сулалöй сетöм мездлунас да энö бара пырöй сийöс улö.
48005002	Ме, Павел, шуа тiянлы: вундыштчанныд кö, Кристос тiянлы абу колана.
48005003	Нöшта шуа: вундыштчöмалы колö овны Индöдлöн став тшöктöмыс серти.
48005004	Тi корсинныд веськыдлунсö Индöдö кутчысьöмöн да колинныд Кристостöг, вешйинныд буралöмсьыс бокö.
48005005	Но миянлы эскöмным пыр Енлöн Лолыс сетiс лача воöдчыны веськыдлунас.
48005006	Тэ кö Исус Кристос пытшкын, вундыштчöмыд-ö, абу-ö вундыштчöмыд, тайö нинöм оз сет. Колана сöмын муслуна эскöм.
48005007	Тi бура мунiнныд. Кодi нö падмöдiс тiянöс збыльыслысь кывзысьöмысь?
48005008	Тайö абу Сысянь, кодi корис тiянöс.
48005009	Этшаник няньшом шоммöдö дзоньнас кöтассö.
48005010	Господь вылö лача кутöмöн эска, мый онö кутöй мöвпавны мöд ног. Тiянöс падмöдысьясöс Енмыс мыждас.
48005011	Вокъяс, ме кö öнi важ мозыс на сулалi вундыштчöм дор, менö нинöмысь вöлi вöтлынысö. Сэки эськö крестыс некодлы эз ло мытшöдöн.
48005012	Тiянöс падмöдысьяс, колö кö, мед кодзасны асьнысö!
48005013	Вокъяс, тiянöс корöма мездлунас. Сöмын мездлунсö энö бергöдöй вир-яйлысь кöсйöмсö могмöдöмö, но мусапырысь кесъялöй öта-мöдныдлы.
48005014	Öд став Индöдсö шымыртöма öти шуöмö: «Радейт матыссатö асьтö моз».
48005015	Тi кö йиранныд-пуранныд öта-мöднытö, видзчысьöй, мед öта-мöдтö дзикöдз энö бырöдöй.
48005016	Висьтала тiянлы: олöй Лов серти, сэки вир-яйлысь кöсйöмсö онö могмöдöй.
48005017	Öд вир-яй кöсйö, мый Лов оз кöсйы, а Лов кöсйö, мый вир-яй оз кöсйы. Найö паныд сувтöны öта-мöдныслы. Та вöсна тi онö вермöй вöчны кöсъянасö.
48005018	Тiянöн кö Лов веськöдлö, сiдзкö, тi абу Индöдыс улынöсь.
48005019	Вир-яйлöн уджыс тöдса: гозъя олöм пежалöм, кырсалöм, пеж вöчöм, лэдзчысьöм оласног,
48005020	идоллы юрбитöм, тшыкöдчöм, лöгалöм, пинясьöм, вежöгтöм, скöралöм, асьтö радейтöм, юксьöм, ылöгвелöдöм,
48005021	вежалöм, виöм, кодалöм-гажöдчöм да мукöд шогмытöмтор на. Водзынсö висьтавлi нин, öнi нöшта висьтала: татшöмторсö вöчысьлы Енлöн Юраланiныс оз вичмы.
48005022	Ловлöн вотöсыс – муслун, нимкодьлун, лöньлун, терпитöм, мелiлун, бурлун, эскöм,
48005023	рамлун, асьтö кутöм. Таысь Индöдыс оз мыжды.
48005024	Кодъяс Кристослöн, найö тувъялiсны вир-яйсö став сылöн лёк кöсйöмнас.
48005025	Олам кö Лов серти, Ловлысь кöсйöмсö вöчам.
48005026	Огö пондöй вывтiасьны, öта-мöдöс дöзмöдны да öта-мöдлы вежавны.
48006001	Вокъяс, кодкö кö мыжмас, тi, Лов серти олысьяс, веськöдöй сэтшöмсö рам сьöлöмöн. Видзöдöй ас бöрсяныд, мед асьныд энö шедöй ылöгас.
48006002	Нуöй öта-мöдныдлысь сьöкыдсö, тадзи пöртанныд олöмö Кристослысь тшöктöмсö.
48006003	Ас йывсьыс вывтiа мöвпалысь, кодi збыльвылас нинöм, ылöдлö ачыс асьсö.
48006004	Видзöдлы аслад уджъяс вылö, сэки мукöд водзын кыпöдчытöг верман донъявны асьтö.
48006005	Öд быдöн нуö ассьыс нöб.
48006006	Ен Кывйöн туйдöдöмаыс мед юксяс быд бурнас туйдöдысьыскöд.
48006007	Асьнытö энö ылöдлöй – Енмыс серам туйын оз ло. Мортыд мый кöдзас, сiйöс и вундас.
48006008	Кöдзас кö вир-яяс, вундас сысянь кулöм. Лолас кö кöдзас, вундас Ловсянь помтöм олöм.
48006009	Бурсö вöчигöн огö сетчöй мудзöмас, öд ас кадö вундам, огö кö лэдзöй кинымöс.
48006010	Эм кö на позянлун, вöчамöй бурсö быдöнлы, торъя нин эскысь чой-воклы.
48006011	Гижа тiянлы аслам киöн, тi аддзанныд менсьым гырысь шыпасъяссö.
48006012	Найö, кодъяс кöсйöны шогмыны йöзлы, тшöктöны тiянöс вундыштчыны сöмын сы могысь, медым найöс эз вöтлыны Кристос крест вöсна.
48006013	Öд вундыштчöмаяс асьныс оз овны Индöд сертиыс. Тiян вундыштчöмныд налы сöмын помка ошйысьны.
48006014	Ме ог кöсйы ошйысьны нинöмöн, сöмын миян Господь Исус Кристослöн крестöн. Сэнi тувъялöма муюгыдсö меным да менö – муюгыдыслы.
48006015	Тэ кö Исус Кристос пытшкын, вундыштчöмыд-ö, абу-ö вундыштчöмыд, тайö нинöм оз сет. Колö, мед тэ выль морт вöлiн.
48006016	Буралöм да лöньлун тайöс тöд выланыс кутысьяслы да Енлöн Израильлы.
48006017	Водзö энö сьöктöдöй менö, öд вир-яйын ме нуа Господь Исуслысь дойяссö.
48006018	Вокъяс, миян Господь Исус Кристослöн буралöмыс тiянкöд. Аминь.
49001001	Гижö Павел, Ен кöсйöм серти Исус Кристослöн апостол. Чолöмала тiянöс, Ефес карын олысьясöс, Исус Кристослы эскысь вежа войтырöс.
49001002	Буралöм да лöнь олöм тiянлы Ен Батьнымсянь да миян Господь Исус Кристоссянь.
49001003	Ошкöм Енлы, миян Господь Исус Кристослöн Батьлы! Сiйö бурсиöма миянöс Кристос пыр Ловсянь быдпöлöс бурсиöмнас, мый эм енэжас.
49001004	Сiйö бöрйöма миянöс Кристос пытшкын му пуксьытöдзыс на, медым вöлiм Сы водзын вежаöсь да сöстöмöсь. Ми ёна мусаöсь Енмыслы.
49001005	Та вöсна, Исус Кристос пыр Енмыс водзвыв шуис босьтны миянöс Аслыс ныв-пи пыдди. Татшöм Енмыслöн бур кöсйöмыс.
49001006	Сiдзкö, ошкамöй Енсö дзирдлуна буралöмсьыс, кодöс Сiйö козьналiс миянлы Аслас муса Пиыс пыр.
49001007	Кристос ньöбис миянöс Вирыс вылö да прöститiс мыжъяснымöс. Сэтшöм ыджыд Енмыслöн буралöмыс!
49001008	Енмыс лышкыда козьналiс миянлы мывкыдлунсö да гöгöрвоöмлунсö.
49001009	Бур кöсйöмыс вöсна Сiйö восьтiс миянлы Ассьыс гусяторсö – водзвыв мöвпыштöмсö. Тайö гусяторсö Сiйö восьтiс миянлы Кристос пыр,
49001010	медым колана кадö öтувтны став енэжвывсасö да мувывсасö Кристос веськöдлöм улö.
49001011	Кристос пыр ми лоим Ен войтырöн, тадзи водзвыв вöлi мöвпыштöма Енмыслöн. Öд Сiйö ставсö вöчö Ас кöсйöм сертиыс.
49001012	Енмыс бöрйис миянöс, Кристос вылö медводдзаясöн лача кутысьясöс, медым миян олöм пыр ошкыссис Сылöн дзирдлуныс.
49001013	Кор тi кылiнныд збыльсö, тiянöс мездöм йылысь Бур Юöрсö, тi тшöтш кутiнныд эскыны Кристослы. Сэки Енмыс пасйис тiянöс кöсйысьöм Вежа Лолöн.
49001014	Тайö Лолыс эскöдö миянöс, мый миянлы вичмас Енлöн кöсйысьöмыс, кор Сiйö дзикöдз мездас Ассьыс йöзсö. Сiдзкö, ошкам Енсö Сылöн дзирдлунысь!
49001015	Ме кывлi, мый тi эсканныд Господь Исуслы да радейтанныд став вежа войтырсö.
49001016	Та вöсна дугдывтöг аттьöала Енсö тiянысь да казьтывла тiянöс аслам кевмысьöмъясын.
49001017	Ме кора, мед миян Господь Исус Кристослöн Ен, дзирдлуныслöн Бать, сетас тiянлы мывкыдлуныслысь да восьтöмыслысь Ловсö, медым тi верминныд тöдны Сiйöс.
49001018	Сiйö мед югдöдас тiянлысь сьöлöмнытö, медым тi гöгöрвоинныд, кутшöм лачаö Сiйö корöма тiянöс, кутшöм ыджыд озырлун вичмö вежа войтырлы,
49001019	да кутшöм ыджыд Сылöн вермана выныс, кодi уджалö миян пытшкын, Сылы эскысьясын! Тайö жö вынсö
49001020	Енмыс петкöдлiс Кристос пыр, кор ловзьöдiс Сiйöс кулöмысь да пуксьöдiс енэжас, Ас веськыдладорас,
49001021	медся вылö: быдпöлöс юралысь-веськöдлысьясысь, вынаяс-ыджыдалысьясысь да быд нимысь тайö нэмас и локтанаас.
49001022	Енмыс ставсö пуктiс Кристос кок улö да индiс Сiйöс медыджыдöн, Вичколы юрöн.
49001023	Вичкоыс – Кристослöн Вир-яйыс да Сылöн тырвыйöлуныс, Сiйö тыртö Аснас ставсö.
49002001	Енмыс ловзьöдiс тiянöс, мыжъясныд да лёк вöчöмныд вöсна кулöмаясöс.
49002002	Öд водзынсö тi олiнныд тайö муюгыдсаыс моз, енэж улас ыджыдалысь антуслысь кывзысьöмöн. Тайö пеж лолыс öнöдз на веськöдлö кывзысьтöмъясöн.
49002003	Коркö ми ставным вöлiм на кодьöсь: олiм шогмытöма, вир-яйлöн кöсйöм серти. Татшöм оласногысь миянöс мукöдсö моз виччысис Енлöн скöрлуныс.
49002004	Но буралöмнас озыр Ен петкöдлiс Ассьыс ыджыд муслунсö миян дiнö.
49002005	Миянöс, лёк вöчöм вöсна кулöмаясöс, Сiйö ловзьöдiс Кристоскöд тшöтш. Сылöн буралöмыс мездiс тiянöс.
49002006	Сiйö ловзьöдiс миянöс Исус Кристоскöд да пуксьöдiс Сыкöд енэжас,
49002007	медым локтан нэмъясö олысьяслы петкöдлыны Исус Кристос пыр миян дiнö Ассьыс помтöм-дортöм буралöмсö да бурлунсö.
49002008	Öд Енмыслöн буралöмыс мездiс тiянöс эскöмныд пыр. Мездмöмыс абу тiянсянь, сiйö Енсянь козин.
49002009	Бур вöчöмыд оз мезды, медым некод эз ошйысь тайöн.
49002010	Ми – Енлöн вöчöмторъяс. Сiйö öтувтöма миянöс Исус Кристоскöд, медым ми вöчим бур уджъяс, кодъясöс Енмыс водзвыв нин вöлi дасьтöма миянлы.
49002011	Кутöй тöд выланыд, мый тi чужöмсяньныд вöлiнныд ентöдтöмъясöн да вундыштчытöмъясöн. Тадзи нимтылiсны тiянöс юдейяс, вундыштчöмаяс, кодъясöс вöлi морт вундыштö.
49002012	Сэки тi олiнныд Кристостöг, энö вöлöй Израиль войтырöн. Енма-тiа костын йитöдыс эз вöв, тiянлы эз вичмыв Сылöн кöсйысьöмыс, тi олiнныд тайö муюгыдас Енсö тöдтöг да лачатöг.
49002013	Коркö тi вöлiнныд ылынöсь Енсьыс, öнi тi – Кристоскöд олысьяс. Сылöн Вирыс матыстiс тiянöс Ен дiнас.
49002014	Кристос – миянлы бурасян йитöдыс. Сiйö öтувтiс юдейясöс да мукöд войтырöс öти войтырö да жугöдiс шöракостсьыс мытшöдсö,
49002015	тадзи Аслас Вир-яйнас бырöдiс на костысь лёксьöмсö. Сiйö пуктiс пом Индöдлы да сэтчö пырысь быд тшöктöмлы да велöдöмлы, медым юдейясöс да мукöд войтырöс бурöдны öта-мöдныскöд. Сiйö йитiс найöс Аскöдыс да вöчис наысь öти выль олысьöс.
49002016	Крест вылын кувлöмнас Сiйö бырöдiс лёксьöмсö. Тадзи öти вир-яйын Кристос бурöдiс Енмыскöд кыкнан войтырсö.
49002017	Сiйö локтiс юöртны бурасьöм йылысь тiянлы, кодъяс вöлiнныд ылынöсь Енсьыс, и налы, кодъяс матынöсь Ен дiнас.
49002018	Та вöсна ми быдöн, юдейяс да мукöд войтыр, Кристос пыр вермам локны Бать дiнö, öд миянöс ставнымöс йитö öти Лов.
49002019	Сiдзкö, тi абу нин бокысаяс да кыськö локтысьяс, тi – ас йöз вежа войтырлы да ныв-пи Енмыслы.
49002020	Тiянöс сувтöдöма сiйö подув вылас, мый пуктiсны апостолъяс да пророкъяс. Тайö тэчасас пельöс изйыс – Ачыс Исус Кристос.
49002021	Сiйö йитö Аснас став тэчассö, тадзи тэчасыс кыптö да лоö Господьлöн вежа крамöн.
49002022	Тi – Кристос пытшкынöсь. Сiдзкö, Ен Лов отсöгöн тi тшöтш лоанныд Енмыслы оланiнöн.
49003001	Та вöсна ме, Павел, Исус Кристослöн кесъялысь, пукала дзескыдiнын тiян вöсна, мукöд войтыр вöсна.
49003002	Дерт, тi кывлiнныд нин, мый буралöмыс кузя Енмыс сетiс меным удж – кесъявны тiянлы.
49003003	Восьтöмыс пыр Енмыс сетiс меным тöдны Ассьыс гусяторсö. Та йылысь ме вылынджык дженьыдика гижи нин.
49003004	Тайö гижöдсö лыддигöн тi верманныд тöдмавны, кутшöм бура ме гöгöрвоа Кристослысь гусяторсö.
49003005	Водзын олысьяс эз тöдлыны тайö гусяторйыс йылысь. Öнi Вежа Лов восьтiс сiйöс Кристослöн апостолъяслы да пророкъяслы.
49003006	Тайö гусяторйыс татшöм: мукöд войтыр юдейяс моз тшöтш босьтасны Енсянь вичмöдöмасö, öд Бур Юöр кылöм бöрын найö öтувтчисны Исус Кристоскöд. Сiдзкö, найö – öти вир-яйлöн юкöнъяс, налы тшöтш вичмö Енлöн кöсйысьöмыс.
49003007	Енлöн бурсетöмыс да выныс отсöгöн ме лои тайö Бур Юöрыслы кесъялысьöн.
49003008	Меным, став вежа войтыр пиысь медся тöдчытöмыслы, уси шуд висьтавлыны мукöд войтырлы Кристослöн помтöм-дортöм озырлун йылысь Бур Юöрсö
49003009	да восьтны быдöнлы Енмыслысь водзвыв мöвпыштöм гусяторсö. Енмыс, кодi вöчис ставсö Исус Кристос пыр, видзис тайö гусяторсö Ас пытшкас нэмъяс пуксьытöдзыс на,
49003010	медым Вичкоыс пыр öнi петкöдлыны енэжвывса ыджыдалысь-веськöдлысьяслы Ассьыс уна ногöн петкöдчысь мывкыдлунсö.
49003011	Тадзи нэмъяс пуксьытöдз на лöсьöдöм-мöвпыштöмсö Енмыс пöртiс олöмö миян Господь Исус Кристос пыр.
49003012	Ми – Кристос пытшкынöсь, Сылы эскöм пыр ми повтöг-майшасьтöг вермам локны Ен дiнö.
49003013	Вокъяс, кора тiянöс: энö öшöдöй юрнытö, кор ме сьöкыдала тiян вöсна. Öд та пыр вичмö тiянлы ошкöмыс.
49003014	Ме сувта пидзöс вылö, миян Господь Исус Кристослöн Бать водзö.
49003015	Сiйö сетö ним быд чужанкотырлы енэжас и му вылас.
49003016	Ме кора, мед дзирдлуннас озыр Ен Аслас Ловнас да выннас ёнмöдас тiянлысь пытшкöсса морттö,
49003017	да эскöмныд пыр Кристос овмöдчас тiян сьöлöмö.
49003018	Ме кевма, медым муслуныс вужъясяс тiян сьöлöмö да лоас тiянлы подулöн. Сэки став вежа войтыркöд öтвыв верманныд шымыртны Кристос муслунлысь кузьта-пасьтасö, пыдта-судтасö,
49003019	да гöгöрвоны Сылысь вежöрö тöртöм муслунсö. Сэки тiян пытшкын лоö Енлöн став тыр-бурыс.
49003020	Ошкöм Енлы! Аслас вынöн, кодi уджалö миян пытшкын, Сiйö вöчö ёна унджык миян корöмъяс да мöвпалöмъяс дорысь.
49003021	Ошкöм Сылы Вичкоын, кодi Исус Кристос пытшкын, быд кадö олысь йöзсянь нэмъяс чöж. Аминь.
49004001	Ме, Господьлы кесъялöм вöсна дзескыдiнын пукалысь, кора тiянöс: олöй сiдзи, кыдзи колö овны Енлöн корöмаяслы.
49004002	Пыр лоöй мелiöсь, рамöсь, терпитöмöн да мусапырысь бурö пуктöй öта-мöднытö.
49004003	Зiльöй видзны Ловсянь сетöм öтувъялуннытö да тiянöс йитысь лöньлуннытö.
49004004	Вир-яйыс öти, Лолыс öти, лачаыс, кытчö тiянöс корöма, тшöтш öти.
49004005	Господьыс öти, эскöмыс öти, и пыртчöмыс öти.
49004006	Енмыс öти, Сiйö быдöнлы Бать. Сiйö веськöдлö ставнас, уджалö ставыс пыр да олö ставным пытшкын.
49004007	Кристос Ас кöсйöм сертиыс миянлы быдöнлы лышкыда козьналiс бурсетöмсö.
49004008	Öд Гижöдыс висьталö: – Сiйö кыпöдчис вылiсьыс-вылö, босьтiс Аскöдыс кöрталöмаясöс, йöзлы сеталiс козинъяс.
49004009	Мый лоö "кыпöдчöмыс"? Оз-ö сiйö, мый водзынджык Сiйö лэччылiс му пыдöсöдзыс.
49004010	А лэччылiс кö, сiдзкö, кыпöдчис став енэжсьыс вылö, медым тыртны Аснас ставсö.
49004011	Öтиясöс Сiйö сувтöдiс апостолъясöн, мöдъясöс – пророкъясöн, коймöдъясöс – буръюöртысьясöн, нёльöдъясöс – вичкоса веськöдлысьясöн, витöдъясöс – велöдысьясöн,
49004012	медым дасьтыны вежа войтырöс кесъявны да сöвмöдны Кристослысь Вир-яйсö.
49004013	Сэки ми ставным воам öти эскöмö, кутам тöдны Ен Пиöс, быдмам да воöдчам Кристослöн тыр арлыдöдз да Сылöн тырвыйöлунöдз.
49004014	Сiдзкö, миянлы оз нин ков ылавны кагаяс моз быдпöлöс тöвйыв велöдöмö. Öд татшöм велöдöмыс петö наян да ылöдчысь йöзсянь.
49004015	Мöдарö, збыляс да муслунас кутчысьöмöн, кутам пыр быдмыны да воöдчыны Кристосöдз, öд Сiйö – юрыс.
49004016	Сiйö йитö вир-яйлысь став юкöнсö öтиö, тадзи артмö öти вир-яй. Юкöнъясыс топыда йитчöмаöсь öта-мöдныскöд, и быд юкöн вöчö ассьыс удж. Тадзи муслуныс отсöгöн ставнас вир-яйыс быдмö-сöвмö.
49004017	Та вöсна, ме ёна кора тiянöс Господь нимöн: водзö энö нин олöй ентöдтöмъяс моз. Налöн мöвпъясыс ковтöмöсь,
49004018	вежöрныс пемдöма, найö ылынöсь Ен нога олöмсьыс, öд налöн чорзьöма сьöлöмныс, да Енсö найö оз тöдны.
49004019	Найö воштöмаöсь яндзимнысö, лэдзчысьöмаöсь олöмсьыс да быдпöлöс пежсö вöчöны пöтлытöг.
49004020	Но тiянöс эз тадзи велöдны Кристос йылысь, медым тi олiнныд татшöм ногöн.
49004021	Тi кывлiнныд Сы йылысь, тiянöс велöдiсны сiйö збыльыс серти, мый эм Исусын.
49004022	Тiянöс велöдiсны: эновтöй важ оласногтö да ыштана лёк кöсйöмъястö, öд найö тшыкöдöны тiянöс.
49004023	Выльмöдчöй ловнаныд да вежöрнаныд.
49004024	Вежсьöй Ен нога выль мортö, кутчысьöй збыляс, веськыдлунас да вежалунас.
49004025	Сiдзкö, дугдöй пöръясьнытö да сёрнитöй öта-мöдныдкöд веськыда, öд ми – öта-мöдлы юкöнъяс.
49004026	Скöралiганыд энö мыжмöй: бурасьöй öта-мöдныдкöд шондi пуксьытöдзыс на.
49004027	Энö сетöй омöльыслы кутчысянiн.
49004028	Гусясьысь – водзö эн гусясь. Бурджык, уджав да вöч аслад киöн коланасö, медым вермин чуктöдны сэтысь корысьяслы.
49004029	Некутшöм пеж кыв мед оз пет тiян вомысь, а сöмын бурыс. Öд тайö ёнмöдö йöзыслысь эскöмсö да вайö налы нимкодьлун.
49004030	Энö шогöдöй Ен Вежа Лолöс, кодöн пасйöма тiянöс мездана лун кежлö.
49004031	Пыр кежлö öвсьöй дöзмöмысь, лёксьöм-скöралöмысь, зыксьöм-суклясьöмысь да быдсяма лёк вöчöмысь.
49004032	Öта-мöдныд дiнö лоöй бур сьöлöмаöсь да мелiöсь. Енмыс Кристос пыр прöститiс тiянöс, сiдзкö, тi тшöтш прöститöй öта-мöднытö.
49005001	Тi – Енлöн муса ныв-пи, сiдзкö, олöй Сы вылö видзöдöмöн.
49005002	Кристослы ми мусаöсь, тi тшöтш лоöй мусаöсь öта-мöдныдлы. Кристос сетiс Ассьыс олöмсö миян вöсна да вайис Асьсö Енлы чöскыд дука вись пыдди.
49005003	Тi – вежа войтыр. Сiдзкö, некутшöм кырсалöм, пеж оласног да горшасьöм мед эз вöв тiян пöвстын. Весиг энö сёрнитöй та йылысь!
49005004	Ковтöм сёрнияс, пеж кывъяс да мисьтöм шмоньяс мед эз петны тiян вомысь. Мöдарö, аттьöалöй Енсö!
49005005	Тöдöй, мый ни öти кырсалысьлы, пеж оласногалы да горшасьысьлы, кодi копрасьö озырлунлы Енмыслы пыдди, – Кристослöн да Енлöн Юраланiныс оз вичмы.
49005006	Некод мед оз ылöдлы тiянöс ковтöм сёрниясöн, öд таысь кывзысьтöмъясöс суас Енлöн скöрлуныс.
49005007	Татшöмъясыскöд энö öтувтчöй!
49005008	Коркö тi вöлiнныд пемыдöн, öнi тi Господь пытшкынöсь да лоинныд югыднас. Сiдзкö, олöй югыдыслöн ныв-пи моз.
49005009	Öд Ловлöн вотöсыс – бурлун, веськыдлун да збыльлун.
49005010	Зiльöй тöдмавны Енмыслы шогманасö.
49005011	Энö öтувтчöй пемыдас олысьяслöн ковтöм уджъясö, мöдарö, янöдöй найöс.
49005012	Öд яндзим весиг висьтавнысö налöн гуся уджъяс йылысь.
49005013	Но югыдас став гусяыс тыдовтчö, öд югыдыс ставсö восьтö.
49005014	Сiйöн и шуöма: – Садьмы, узьысь, ловзьы кулöмысь, и тэнö югдöдас Кристос.
49005015	Сiдзкö, сюся видзöдöй ас бöрсяныд: олöй мывкыдаяс моз, а энö вежöртöмъяс моз.
49005016	Энö коллялöй каднытö весьшöрö, öд тайö лунъясыс тырöмаöсь лёкнас.
49005017	Энö лоöй мывкыдтöмöн, а тöдмалöй Енлысь кöсйöмсö.
49005018	Энö коддзöдчöй винаöн, öд тасянь овлö олöмас лэдзчысьöмыс. Мöдарö, сетöй Ловлы тыртны асьнытö.
49005019	Сьылöй öтвылысь псаломъяс, Енмöс ошкана сьыланкывъяс да бурсьылöмъяс. Сьылöй Господьлы да ошкöй Сiйöс став сьöлöмсяньныд.
49005020	Быд кадö ставсьыс аттьöалöй Ен Батьöс миян Господь Исус Кристос нимöн.
49005021	Енсьыс полöмöн кывзьысьöй öта-мöдныдлысь.
49005022	Гöтыръяс, кывзьысьöй асланыд верöсъяслысь Господьлысь моз.
49005023	Öд гöтырлы юрыс – верöс, кыдзи Вичколы юрыс – Кристос. Вичколы – Сiйö Мездысь, а Вичкоыс – Сылöн вир-яйыс.
49005024	Кыдзи Вичкоыс кывзысьö Кристослысь, сiдзи гöтыръяс быдторйын кывзысьöй асланыд верöсъяслысь.
49005025	Верöсъяс, радейтöй ассьыныд гöтыртö, кыдзи Кристос радейтö Вичкосö. Öд Кристос сетiс Ассьыс олöмсö Вичкоыс вöсна,
49005026	медым вежöдны сiйöс. Сiйö сöстöммöдiс Вичкосö ваöн да кывнас,
49005027	медым сувтöдны сiйöс Ас водзас быд боксянь мичаöн: сöстöмöн, вежаöн, медым сылöн эз вöв некутшöм няйттор, чукыр да тырмытöмтор.
49005028	Верöсъяс, радейтöй ассьыныд гöтырнытö вир-яйтö моз, öд гöтырсö радейтысь – асьсö радейтö.
49005029	Некод оз мустöмт ассьыс вир-яйсö, мöдарö, шонтö-пöткöдö сiйöс, кыдзи Господь тöждысьö Аслас Вичкоыс вöсна.
49005030	Öд ми – Сы вир-яйлöн юкöнъяс.
49005031	Гижöдыс висьталö: «Та вöсна морт кольö бать-мамсö да öтлаасьö гöтырыскöд, и тайö кыкыс лоöны öти вир-яйöн».
49005032	Тайö – ыджыд гусятор. Ме висьтала тайöс Кристос да Вичко йылысь.
49005033	Сiдзкö, быдöн мед радейтö гöтырсö асьсö моз, а гöтыр мед пыдди пуктö верöссö.
49006001	Челядь, кывзысьöй бать-мамныдлысь Господь вöсна, öд тайö лоö веськыд Сы водзын.
49006002	«Пыдди пукты ассьыд бать-мамтö» – тайö медводдза тшöктöм, кытчö пырö татшöм кöсйысьöм:
49006003	«сэки ставыс тэнад лоö бур да олöмыд кузь нэма».
49006004	Батьяс, энö дöзмöдöй ассьыныд челядьтö, но быдтöй-велöдöй найöс Господьлöн кöсйöм серти.
49006005	Кесйöгъяс, кывзысьöй асланыд мувывса ыджыдъяслысь Кристослысь моз. Кесъялöй налы восьса сьöлöмöн, полiгтырйи да пыдди пуктöмöн.
49006006	Энö вöчöй тадзи асьнытö йöз водзын ошкöм-петкöдлöм могысь, но Кристослöн кесйöгъяс моз кывзысьöй Енмыслысь став сьöлöмсяньныд.
49006007	Кесъялöй налы нимкодьпырысь Господьлы моз, а энö йöзлы моз.
49006008	Тöдöй, мый быдöн, кесйöг кöть мездлуна морт, босьтас Господьсянь удждонсö бур вöчöмыс серти.
49006009	Ыджыдъяс, тi тшöтш бура кутöй асьнытö асланыд кесйöгъяскöд: энö лоöй чорыдöсь накöд. Тöдöй, мый тiян вылын, и на вылын öти Ыджыдыс енэжас. Сiйö оз видзöд морт чужöм вылö.
49006010	Нöшта вокъясöй, ёнмöдöй асьнытö Господькöд öтувъя олöмас Сылöн вермана выннас.
49006011	Пасьталöй Енсянь став вермасянторсö. Сэки тi верманныд сувтны омöльыслöн наяна лёк вöчöмъяслы паныд.
49006012	Öд миян тышыс абу мортлы паныд, ми тышкасям енэжувса юралысь-ыджыдалысь пеж ловъяскöд да тайö мувывса пемыд олöмнас веськöдлысь ловъяскöд.
49006013	Та вöсна, босьтöй Енсянь став вермасянторсö. Сэки тышкасиганыд верманныд водзсасьны лёкыслы паныд да петанныд вермысьясöн.
49006014	Сулалöй зумыда! Вöнясьöй збыльнас да пасьтасьöй веськыдлуныслöн кöрт кышöдö.
49006015	Кöмкотасьöй да лоöй дасьöсь висьтавлыны лöньлун йылысь Бур Юöрсö.
49006016	Та кындзи, топыда кутöй кианыд эскöмлысь сайöдсö, кодöн тi верманныд кусöдны омöльлысь став донöдöм ньöвъяссö.
49006017	Нöшта босьтöй юр вевттьöд пыдди мездмöмсö да Ловлысь шыпуртсö – Енлысь Кывсö.
49006018	Вöчöй тайöс кевмöмъясöн да корöмъясöн, быд кадö кевмысьöй Лов нуöдöм улын. Лоöй дасьöсь да зiльöй дугдывтöг кевмысьны став вежа войтыр вöсна.
49006019	Кевмысьöй тшöтш ме вöсна, медым сёрнитiгöн Енмыс сетiс меным колана кывъяс повтöг висьтавлыны Бур Юöрлысь гусяторсö.
49006020	Енмыс мöдöдiс менö висьтавлыны Бур Юöрсö, та понда öнi дзескыдiнын. Кевмысьöй ме вöсна, медым висьтавлi сiйöс повтöг да колана ногöн.
49006021	Медым тi тöдiнныд менам олöм-вылöм йылысь, ставсö тiянлы висьталас Тихик. Сiйö – менам муса вок, Господьлöн эскана кесъялысь.
49006022	Ме мöдöда сiйöс тiян дiнö, медым висьталас миян олöм йылысь да ышöдас тiянöс.
49006023	Вокъяс, сиа тiянлы лöнь олöм, муслун да эскöм Ен Батьсянь да Господь Исус Кристоссянь.
49006024	Енлöн буралöмыс быдöнкöд, кодi радейтö миян Господь Исус Кристосöс бырлытöм муслунöн. Аминь.
50001001	Павел да Тимофей, Исус Кристослöн кесйöгъяс, чолöмалöны Филип карын олысь да Исус Кристослы эскысь став вежа войтырöс, вичкоса веськöдлысьясöс да отсасьысьясöс.
50001002	Буралöм да лöнь олöм тiянлы Ен Батьнымсянь да Господь Исус Кристоссянь.
50001003	Тiян йылысь казьтывлiгöн быдпöрйö аттьöала ассьым Енмöс
50001004	да нимкодьпырысь кевмыся ставныд вöсна.
50001005	Öд тi медводдза лунсяньыс да öнöдз на отсаланныд меным паськöдны Бур Юöрсö.
50001006	Енмыс панöма нин бур уджсö тiян пытшкын, и ме эска, мый Исус Кристослöн локтан лунöдз Сiйö вайöдас уджсö помöдз.
50001007	Дерт, меным тадзи и колö мöвпавны тiян йылысь, öд тi менам сьöлöмынöсь. Пукала-ö ме дзескыдiнын, доръя-ö Бур Юöрсö али висьтавла сiйöс эскöдöмöн, тi ставныд мекöд öтвыв босьтанныд Енсянь бурсетöмсö.
50001008	Ен тöдö, ме ёна радейта тiянöс Исус Кристослöн муслунöн.
50001009	Ме кевмыся, мед тiян муслунныд ёнджыка на содас да сетас тiянлы быдпöлöс тöдöмлунсö да мывкыдлунсö,
50001010	медым верминныд тöдмавны медбурсö. Сэки Кристослöн лунö тi лоанныд сöстöмöсь да мыжтöмöсь
50001011	да кутанныд вайны веськыда олöмыслысь вотöссö Енсö ошкöм да аттьöалöм могысь. Тайö уджсö кутас вöчны тiян пытшкын Исус Кристос.
50001012	Вокъяс, кöсъя, мед тi тöдiнныд, мый мекöд лоöмторъясыс ёнджыка на отсалiсны меным висьтавлыны Бур Юöрсö.
50001013	Кристос вöсна ме öнi дзескыдiнын. Та йылысь тöдöны ставныс: кесарлысь керка видзысьяс, тшöтш мукöдыс.
50001014	Унджыксö вокъяс пиысь ышöдiс менам дзескыдiнын пукалöмöй, да найö ёнджыка на повтöг кутiсны висьтавлыны Ен Кывсö.
50001015	Кодсюрö висьтавлöны Кристос йылысь вежалöмныс понда, мед вензьыны миянкöд, а мукöдыс висьтавлöны сьöлöмсяньныс.
50001016	Кодсюрö висьтавлöны Кристос йылысь оз сьöлöмсяньныс, а асьнысö петкöдлöм могысь. Тадзи найö кöсйöны сьöктöдны менö дзескыдiнын пукалiгöн.
50001017	Мукöдыс висьтавлöны муслунныс вöсна, öд найö тöдöны, мый Енмыс сувтöдiс менö дорйыны Сылысь Бур Юöрсö.
50001018	Наянпырысь-ö, восьса сьöлöмöн-ö найö висьтавлöны Кристос йылысь, меным веськодь. Мед сöмын висьтавласны-а! Ме и таысь нимкодяся да водзö кута нимкодясьны,
50001019	öд ме тöда, мый тiян кевмысьöмъясныд да Исус Кристослöн Лолыс отсаласны меным мездмыны.
50001020	Лача кута, мый меным нинöмысь лоö яндысьнысö, но воддза мозыс лоа повтöмöн да кута водзö вайны Кристослы ошкöмсö аслам вир-яйын олöмöн али кулöмöн.
50001021	Öд менам олöмöй – Кристос, а кулöмöй – вермöм.
50001022	Кута кö водзö вир-яйын овны, унатор на верма вöчны. Мый бöрйыны – ог тöд.
50001023	Кöсъя öтисö и мöдсö: кöсъя öдйöджык мунны тайö муюгыдсьыс да лоны Кристоскöд, öд тайö ёна бурджык,
50001024	но олышта кö на тайö му вылас, тiянлы бурджык.
50001025	Ме зумыда эска таö, та вöсна тöда: ме кольчча на му вылас да лоа ставныдкöд, ёнмöда тiянлысь эскöмнытö, медым сы пыр верминныд нимкодясьны.
50001026	Сэки, тiян дiнö выльысь локтiгöн, Исус Кристос пытшкын тi верманныд ёнджыка на ошйысьны меöн.
50001027	Сöмын олöй шогмана ногöн, Кристослöн Евангелльöыс серти. Ме ог тöд, верма-ö локны тiян дiнö али ог вермы, аддза-ö тiянöс али ог аддзы, но кöсъя кывны, мый тi оланныд öти лолöн да öтвылысь тышкасянныд Бур Юöр да эскöм вöсна.
50001028	Энö полöй тiянлы паныд мунысьясысь, öд тiян повтöмлунныд – налы пас кулöм вылö, а тiянлы – мездмöм вылö. Ставыс тайö Енсянь.
50001029	Öд Енмыс сетiс тiянлы эз сöмын Кристослы эскыны, тшöтш Сы понда сьöкыдсö нуны
50001030	да ме моз вермасьны. Тi аддзылiнныд, кыдзи ме водзынсö вермаси да öнöдз на вермася. Тайöс тi тöданныд.
50002001	Кристоскöд олöмыс кö ышöдö тiянöс, Сылöн муслуныс кö бурöдö тiянöс, Енлöн Лолыс кö öтвывтö тiянöс, да тi кö мелiöсь да бур сьöлöмаöсь öта-мöдныд дiнö,
50002002	сiдзкö, отсалöй меным ёнждыка на нимкодясьны: радейтöй öта-мöднытö öтмоза, олöй öти сьöлöмöн да öти мöвпъясöн, тiян костын мед лоö öтувъялун.
50002003	Нинöм энö вöчöй асьнытö петкöдлöм могысь да вылö кыпöдчöм могысь. Быдöн мед рам сьöлöмöн пуктö мöдсö ассьыс вылöджык
50002004	да тöждысьö оз сöмын ас вöснаыс, тшöтш мукöдыс вöсна.
50002005	Мöвпалöй да вöчöй Исус Кристос моз.
50002006	Сiйö вöлi дзик Енмыс кодь, но эз кутчысь тайö öткодьлунас.
50002007	Асьсö Сiйö увтыртiс да кесйöг туйö пуктiс. Чужис морт кодьöн да морт вир-яйын олiс.
50002008	Асьсö Сiйö улö пуктiс да кывзысис весиг кувтöдзыс, крест вылын кувтöдзыс.
50002009	Та вöсна Енмыс кыпöдiс Сiйöс ставсьыс медвылö да сетiс Сылы ним – став нимсьыс медыджыдöс,
50002010	медым Исус ним водзын копыртчис енэжас, му вылас да му пыдöсас быд олысь,
50002011	да Ен Батьöс ошкöм могысь быд морт шуис: «Исус Кристос эм Господь».
50002012	Мусаяс, кор ме вöлi тiян дiнын, тi пыр кывзысинныд менсьым. Сiдзкö, öнi, кор абу тiянкöд, ёнджыка на кывзысьöй да тöждысьöй асланыд мездмöм вöсна полöмöн да тiралöмöн.
50002013	Öд Ачыс Енмыс уджалö тiян пытшкын, медым тi кöсйинныд вöчны да вöчинныд Сылöн бур кöсйöмыс серти.
50002014	Ставсö вöчöй шуасьтöг да зыксьытöг,
50002015	медым тi вöлiнныд Енлöн сöстöм, мыжтöм да пежасьтöм челядьöн. Сэки тайö тшыксьöм да пежасьöм йöз пöвстас тi лоанныд дзирдалысь кодзувъяс кодьöсь.
50002016	Кутчысьöй Олöмыслöн Кывйö, сэки Кристослöн лунö ме верма ошйысьны, мый эг весьшöрö уджав да мырсьы тiян пöвстын.
50002017	Весиг ковмас кö кисьтны ассьым вирöс да вайны ачымöс вись пыдди тiян эскöмныд вöсна, тiянкöд öтвыв кута нимкодясьны.
50002018	Сiдзкö, тi тшöтш нимкодясьöй, мекöд öтвыв нимкодясьöй.
50002019	Господь Исус вылö лача кутöмöн чайта регыдъя кадö мöдöдны тiян дiнö Тимофейöс. Сiйö висьталас меным тiян олöм-вылöм йылысь да ёнмöдас менö.
50002020	Тимофей сьöлöмсяньыс тöждысьö тiян вöсна, мöдыс сы кодьыс абу.
50002021	Öд ставныс сöмын ас вöснаныс тöждысьöны, оз Исус Кристослы кесъялöм вöсна.
50002022	Тi тöданныд Тимофейлысь зiльöмсö. Бур Юöр висьтавлiгöн сiйö отсасис меным пи моз.
50002023	Лача кута дзик пыр мöдöдны сiйöс тiян дiнö, кор тöдмала, мый лоö мекöд водзö.
50002024	Эска Господьлы, мый регыд ме тшöтш локта тiян дiнö.
50002025	Но медводз лыддя коланаöн мöдöдны тiян дiнö Епафродит вокöс, мекöд öтвыв уджалысьöс да отсасьысьöс. Тi мöдöдлiнныд сiйöс, медым сетны меным колана отсöг.
50002026	Сiйö ёна гажтöмтчö тiян вöсна да шогсьö, мый тi тöданныд сылöн висьöм йылысь.
50002027	Епафродит ёна висис да вöлi кулан выйын, но Енмыс вöлi бур сьöлöма сы дiнö, и эз сöмын сы дiнö, тшöтш ме дiнö, медым менам шогöй эз сод.
50002028	Та вöсна öдйöджык мöдöда сiйöс тiян дiнö, медым бара верминныд аддзысьны сыкöд да нимкодясьны. Сэки ме этшаджык кута шогсьыны.
50002029	Сибöдöй Епарфодитöс нимкодьпырысь, öд сiйö кесъялö Господьлы. Татшöм йöзсö вылö донъялöй.
50002030	Кристослы кесъялiгöн сiйö öдва эз кув, öдва эз вошты ассьыс олöмсö да отсасис меным, кор тi энö вермöй отсасьнысö.
50003001	Нöшта вокъясöй, нимкодясьöй Господь пытшкын! Та йылысь меным абу сьöкыд казьтывлыны тiянлы, öд тайö видзас тiянöс лёкысь.
50003002	Видзчысьöй "понъясысь", öд тайö лёк вöчысьясыс тшöктöны вундыштчыны.
50003003	Збыль вундыштчöмаясыс – тайö ми, öд ми кесъялам Енлы Сылöн Лов нуöдöм улын. Ми ошйысям Исус Кристосöн, огö ас выланым лача кутöй,
50003004	кöть ме эськö верми ас вылö лача кутны. Кодкö мöвпалö кö ас вылас лача кутны, мукöд дорсьыс ме ёнджыка на верма тадзи вöчны.
50003005	Öд менö вундыштöма кöкъямысöд лунö, петi Израиль войтырысь, Вениамин чужанкотырысь. Бать-мамöй – юдейяс, Индöд серти ме – фарисей.
50003006	Ен вöсна тöждысьöмöй петкöдчис сыын, мый вöтлi Енлысь Вичкосö. Индöд серти ме вöлi веськыдöн да мыжтöмöн.
50003007	Водзынсö ставсö тайöс лыдди медколанаöн, öнi Кристос вöсна лыддя нинöмöн.
50003008	Ставсö тайöс пукта нинöм туйö, öд Исус Кристосöс, ассьым Господьöс, тöдöм дорысь нинöм абу ыджыдджыкыс. Кристос вöсна эновтi ставсö, ставсö лыддя ёгöн, медым ме озырми Кристосöн
50003009	да лои Сы пытшкын веськыдöн эг Индöд серти уджъясöй вöсна, а Кристослы эскöм вöсна. Öд веськыдлунсö Енмыс сетö мортлы сöмын Кристослы эскöм пыр.
50003010	Кöсъя тöдны Кристосöс да Сiйöс ловзьöдысь вынсö, кöсъя тшöтш юкны Сылысь сьöкыдалöмсö да кувны Сы моз,
50003011	медым верми ловзьыны кулöмысь.
50003012	Ме ог шу, мый вои нин тыр-бурас, но зiля воны тыр-бурас, öд татчö менö корис Исус Кристос.
50003013	Вокъяс, ме ог шу, мый вои нин тыр-бурас, но важсö вунöдöмöн зiля мунны водзö
50003014	да воны помöдз, мед босьтны тырдонсö – енэжвывса олöм, кытчö Енмыс корöма миянöс Исус Кристос пыр.
50003015	Сiдзкö, кодi миян пиысь лыддьö асьсö тыр-бурас воысьöн, сiйö мед мöвпалö миян моз. А мöвпаланныд кö мöд ногöн, Енмыс восьтас тайöс тiянлы.
50003016	Но мыйöдз воим нин, кутам водзö тадзи мöвпавны да овны.
50003017	Вокъяс, видзöдöй ме вылö да велöдчöй овны на моз, кодъяс олöны миян моз.
50003018	Öд Кристослöн крестлы унаöн паныд мунöны. Та йылысь висьтавлi нин тiянлы, öнi нöшта на синва сорöн казьтышта.
50003019	Налöн помыс – кулöм, налöн енмыс – рушкуныс, найö ошйысьöны асланыс янöдан уджъясöн. Найö мöвпалöны сöмын мувывсаыс йылысь.
50003020	Но миян оланiнным енэжас. Сэсянь виччысям Мездысьöс – миян Господь Исус Кристосöс.
50003021	Енмыс сетiс Сылы вын веськöдлыны ставнас. Тайö выннас Кристос вежас миянлысь кулана вир-яйнымöс да сетас миян вир-яйлы Ассьыс дзирдлунсö.
50004001	Муса вокъясöй, ме ёна гажтöмтча тiянысь. Тi – менам нимкодьлунöй да ошйысян юркытшöй. Мусаяс, зумыда кутчысьöй Господькöд öтувъя олöмас!
50004002	Кора Еводияöс да Синтикияöс: воöй öти кывйö, öд тi Господьлöн.
50004003	Кора тэнö, менам збыль уджъёртöй: отсав тайö аньясыслы. Кор ме висьтавлi Бур Юöрсö, найö пыр вöлiны мекöд, кыдзи и Климент да мукöд уджалысьяс, кодъяслысь нимъяссö гижöма Олöмыслöн небöгö.
50004004	Дугдывтöг нимкодясьöй Господь пытшкын! Нöшта шуа: нимкодясьöй!
50004005	Тiян рамлунныд мед тыдалас быдöнлы. Господь матын нин.
50004006	Нинöм вöсна энö майшасьöй. Енсö аттьöалöмöн да Сылы кевмысьöмöн вайöй Сы водзö став ассьыныд корöм-кöсйöмнытö.
50004007	Сэки вежöрö тöртöм Енлöн лöньлуныс видзас тiянлысь сьöлöмнытö да мöвпъяснытö Исус Кристос пытшкын.
50004008	Вокъяс, нöшта кора тiянöс: мöвпалöй сöмын збыльыс, шогманаыс, веськыдыс, сöстöмыс, бурыс, мичаыс, ошканаыс да нимкодьыс йылысь.
50004009	Вöчöй сiйö, мый тi кывлiнныд, мыйö велöдчинныд, мый тöдмалiнныд да месянь босьтiнныд. Сэки лöньлуныслöн Ен лоö тiянкöд.
50004010	Господь водзын ме ёна нимкодяся, öд тi бара кутiнныд тöждысьны ме вöсна. Дерт, тi век кöсйинныд тöждысьны ме вöсна, но водзынсö тiян эз вöв позянлуныс.
50004011	Висьтала тайöс ог сы понда, быттьö меным мыйкö оз тырмы, öд ме велалi овны сiйöн, мый эм.
50004012	Кужа овны гöля, кужа овны и лышкыда. Ставсö видлi да тöдлi: пöтлунсö и тшыглунсö, лышкыда олöмсö и гöльлунсö.
50004013	Ставсö верма менö ёнмöдысь Исус Кристоскöд!
50004014	Дерт, тi бура вöчинныд, мый тi юкинныд менсьым сьöкыдлунöс.
50004015	Филипса эскысьяс, тi öд тöданныд, мый Македонияысь мунöм бöрын, Бур Юöрсö висьтавлыны заводитiгöн, весиг öти вичко эз отсав меным сьöмöн. Сöмын тi отсалiнныд.
50004016	Весиг Фессалоникаö гоз-мöдысь мöдöдлiнныд меным олöм вылö.
50004017	Дерт, ме ог виччысь тiянсянь сетöмторсö, сöмын кöсъя, медым тiян сетöмторныд уна пöвстöн бöр бергöдчис тiянлы.
50004018	Епафродит сетiс тiянлысь мöдöдöмторнытö, öнi ставыс эм. Эм став коланаыс, весиг коланасьыс унджык на. Тiян сетöмторныд – Енлы шогмана чöскыд дука вись, Сылы сьöлöм сертиыс.
50004019	Менам Енмöй мед сетас тiянлы Исус Кристос пыр Аслас дзирдлуна озырлунысь став коланаторсö.
50004020	Ен Батьнымлы ошкöм нэмъяс чöж! Аминь.
50004021	Чолöмалöй Исус Кристослы став эскысьсö. Мекöд олысь вокъяс ыстöны тiянлы чолöм.
50004022	Нöшта ыстöны чолöм став вежа войтырыс, торъя нин, кесар керкаысь кесйöгъяс.
50004023	Господь Исус Кристослöн буралöмыс ставныдкöд тiянкöд. Аминь.
51001001	Гижö Павел, Ен кöсйöм серти Исус Кристослöн апостол. Тимофей воккöд
51001002	ми чолöмалам колосса вежа войтырöс, Исус Кристослы эскысь вокъясöс.
51001003	Буралöм да лöнь олöм тiянлы Ен Батьнымсянь да Господь Исус Кристоссянь. Тiян вöсна кевмысигъясöн ми пыр аттьöалам Енмöс, миян Господь Исус Кристослысь Батьсö.
51001004	Ми кывлiм Кристослы тiян эскöм йылысь да став вежа войтыр дiнö муслунныд йылысь.
51001005	Тайö тiян эм, öд тi оланныд енэжас дасьтöмаыс вылö лачаöн. Лача йывсьыс тi кывлiнныд нин, кор тiянöдз воис Бур Юöрлöн збыль кывйыс.
51001006	Тайö кывйыс паськалö став му пасьталаыс да вайö вотöс. Öнi сiйö паськалö да вайö вотöссö тшöтш тiян пöвстын. Бур Юöрсö кылöм бöрын тi збыльысь гöгöрвоинныд Енлысь буралöмсö.
51001007	Тi кылiнныд тайöс миян муса Епафрас уджъёртсянь, кодi уджалö тiян пöвстын. Сiйö – Кристослöн эскана кесъялысь.
51001008	Епафрас висьталiс миянлы Ловсянь чужöм муслунныд йылысь.
51001009	Ставсö тайöс кылöмсянь ми дугдывтöг кевмысям тiян вöсна. Кевмам, медым тiян вöлi Ловсянь мывкыдлун да гöгöрвоöм, медым тi бура тöдiнныд Енлысь кöсйöмсö.
51001010	Кевмысям, мед эськö тiян олöмын ошкыссис Господь, медым тi быдторйын шогминныд Сылы, бурсö вöчöмöн вайинныд вотöс да быдминныд Енсö тöдмалöмас.
51001011	Енмыс мед ёнмöдас да вынсьöдас тiянöс дзирдлуна выннас, медым тi быдторйын вöлiнныд зумыдöсь да терпитöмöн нуинныд быдпöлöс сьöкыдсö.
51001012	Долыда ошкöй Ен Батьöс, öд Сiйö вöчис миянöс шогманаясöн, медым ми тшöтш вермим босьтны Югыдiнас вежа войтырлы вичмöдöмасö.
51001013	Сiйö мездiс миянöс пемыдыслöн вын улысь да пыртiс муса Пиыслöн Юраланiнö.
51001014	Öд Пиыслöн Вирöн миянöс мездöма да мыжъяснымöс прöститöма.
51001015	Сiйö тыдавтöм Енмыслöн пертас, чужöма став вöчöмторсьыс медводз.
51001016	Сы пыр вöчöма став енэжвывсасö да мувывсасö, аддзанасö да аддзытöмсö: юралöм-ö, ыджыдалöм-ö, веськöдлöм-ö, вынъяс-ö, – ставсö вöчöма Сы пыр да Сылы.
51001017	Сiйö ставсьыс Медводдзаыс, Сы вылын кутчысьö ставыс.
51001018	Сiйö вир-яйыслöн, Вичколöн, Юрыс. Сiйö эм Панасыс. Сiйö кулöмаясысь медводдза Ловзьысь, медым быдторйын лоны медводдзаöн.
51001019	Тадзи Енмыс лöсьöдiс, медым Пиыс пытшкын олiс став тыр-бурыс,
51001020	медым Сы пыр сетны бурасьöм, да Сылöн крествывса Вирнас бурöдны Аскöдыс мувывсасö да енэжвывсасö.
51001021	Коркö тi вöлiнныд Енмыслы паныд мунысьяс, лёк вöчöмныд вöсна Сыысь ылынöсь.
51001022	Öнi Сiйö бурöдiс тiянöс Аскöдыс Кристос Вир-яйын, Сылöн кулöмыс пыр, медым сувтöдны тiянöс Ас водзас вежаöн, сöстöмöн да мыжтöмöн.
51001023	Сöмын тiянлы колö вöрзьывтöг сулавны эскöмас да зумыда кутны лача Бур Юöрас. Бур Юöрсö тi кывлiнныд, сiйöс юöртöма енэж улын став олысьыслы. Ме, Павел, лои тайö Бур Юöрыслы кесъяслысьöн.
51001024	Öнi ме нимкодяся тiян вöсна сьöкыдалiгöн. Кристослöн Вир-яйыс вöсна, Сылöн Вичко вöсна, аслам вир-яйын сьöкыдсö нуигöн ме тырта Кристос шогъяслысь лыдсö.
51001025	Енмыс пуктiс менö кесъявны вичкоыслы, сетiс меным удж: тырвыйö юöртны тiянлы Ен Кывсö.
51001026	Сылöн Кывйыс нэмсö вöлi мувывса чужысьяслы гусяторйöн, öнi сiйöс восьтöма Сылöн вежа войтырлы.
51001027	Енмыс кöсйис, мед найö тöдiсны, кутшöм ыджыд озырлун вайö тайö гусяторйыс быд войтырлы. Гусяторйыс – тайö Кристос тiян пытшкын, локтана дзирдлуныс вылö лачаныд.
51001028	Сы йылысь ми висьтавлам быдöнлы, велöдам-туйдöдам став мывкыдлунöн, медым сувтöдны быдöнöс Ен водзö Кристос пытшкын сöвмöмаясöн.
51001029	Та могысь ме уджала да вермася ме пытшкын олысь Кристос вынöн.
51002001	Кöсъя, мед тi тöдiнныд, кутшöм ыджыд тыш мунö менам тiян вöсна да лаодикияса вöсна, тшöтш на вöсна, кодъяс менö весиг эз на аддзывны.
51002002	Ме вермася, медым налöн муслунöн öтувтöм сьöлöманыс вöлi повтöмлун, медым найö вöлiны озырöсь тырвыйö тöдöмлунöн. Сэки найö вермасны гöгöрвоны Ен Батьлысь гусяторсö – Кристосöс.
51002003	Сы пытшкын мывкыдлуныслöн да тöдöмлуныслöн став озырлуныс.
51002004	Висьтала тайöс, медым некод эз кежöд тiянöс аслас эскöдана сёрниöн.
51002005	Кöть ме вир-яйöн абу тiянкöд, но лолöн тiянкöд. Меным зэв нимкодь аддзыны, мый тi оланныд öти сьöлöмöн да зумыда эсканныд Кристослы.
51002006	Тi кö сибöдiнныд Господь Исус Кристосöс, сiдзкö, олöй Сы пытшкын.
51002007	Быдмöй-сöвмöй Сы пытшкö вужъясьöмöн, ёнмöй эскöмас, кыдзи тiянöс велöдöма. Сьöлöмныд мед век вöлi тыр аттьöалöмнас.
51002008	Видзчысьöй, мед кодкö эз тывйышт тiянöс мувывса мывкыдлуннас да ылöг сёрнинас. Найö подуласьöны мортлöн велöдöм вылö да муюгыд вынъяс вылö, а оз Кристос вылö.
51002009	Кристосын, Сылöн морт вир-яйын, тыдовтчис Енлöн став тырвыйöлуныс.
51002010	Кристос пытшкын тiян тшöтш эм тырвыйöлуныс. Сiйö быд ыджыдалысьлы да быдпöлöс вынъяслы Юр.
51002011	Сы пытшкын тiянöс вундыштöма, но вундыштöма абу морт киöн. Кристослöн вундыштöмыс мездiс тiянöс мыжа тшыкöм вир-яйысь.
51002012	Пыртчиганыд тiянöс гуалöма Кристоскöд, да Сiйöс Ловзьöдысьыслöн вынö эскöмныд пыр тiянöс ловзьöдöма Сыкöд.
51002013	Тiянöс, вундыштчытöмныд да мыжъясныд вöсна кулöмаясöс, Енмыс ловзьöдiс Кристоскöд. Сiйö прöститiс миянлысь став лёк вöчöмнымöс,
51002014	вуштыштiс мыжалан гижöдсö став тшöктöмъяснас, кодъяс сьöктöдiсны миянöс, бырöдiс сiйöс крестö тувъялöмöн.
51002015	Сiйö песовтiс ыджыдалысьясöс да вынаясöс, шыбитiс найöс яналöмас да вермис Кристос пыр.
51002016	Сiдзкö, некод мед оз мыжав тiянöс сёян-юанысь, вежа лунъясысь, тöлысь чужöм пасйöмысь да шойччан лунö кутчысьöмысь,
51002017	öд ставыс тайö сöмын локтанаыслöн вуджöр, а збыльыс – Кристос.
51002018	Некод мед оз ылöд тiянöс аслас рамлунöн, анделъяслы юрбитöмöн да ылöг аддзылöмъяснас ошйысьöмöн. Морт вежöрнаныс мöвпалiгöн найö вылö пуктöны асьнысö.
51002019	Тайö йöзыс абу йитчöмаöсь Юрыскöд. Юрыс öд веськöдлö став вир-яйнас, кöнi быд юкöн йитöма-тэчöма сöн-лутш отсöгöн. Тадзи вир-яйыс быдмö-сöвмö Ен ногöн.
51002020	Тi кö кулiнныд Кристоскöд, мынiнныд муюгыд вынъясысь, сiдзкö, мыйла мувывсаяс моз кутчысянныд тайö шуöмъясас:
51002021	"эн инмöдчы", "эн сёй", "эн вöрзьöд"?
51002022	Тайö сöмын мортсянь тшöктöм-велöдöм, шуöма быранаторъяс йылысь.
51002023	Ылöг вежавидзöмнас, рамлуннас, вир-яйсö тшыгйöдöмнас найö петкöдлöны асьнысö мывкыдаöн. Но тайö оз отсав вермыны вир-яйлысь колöм-кöсйöмсö.
51003001	Тi кö ловзинныд Кристоскöд, корсьöй енэжвывсасö. Öд енэжас, Ен веськыдладорын, пукалö Кристос.
51003002	Мöвпалöй енэжвывсаыс йылысь, а энö мувывсаыс йылысь.
51003003	Тi öд кулiнныд, да тiянлысь олöмнытö дзебöма Кристоскöд Ен пытшкö.
51003004	Тiян олöмыс – Кристос. Кор Сiйö локтас, Сыкöд тшöтш и тi тыдовтчанныд Сылöн дзирдлунас.
51003005	Та вöсна бырöдöй ас пытшсьыныд мувывсасö: кырсалöм, пеж оласног, лёкколöм, лёк вылö ыштöм, горшасьöм – ставыс тайö идоллы юрбитöм.
51003006	Таысь кывзысьтöм йöз вылö лэччö Енлöн скöрлуныс.
51003007	Коркö тi асьныд татшöмöсь вöлiнныд да тадзи олiнныд.
51003008	Öнi шыбитöй ставсö тайöс: скöралöм, лёксьöм, лöгалöм, омöльтöм, пеж сёрни.
51003009	Энö пöръясьöй, тi öд пöрччинныд важ мортсö став сылöн уджнас
51003010	да пасьтасинныд выль мортö, кодi выльмö Ставсöвöчысьöс тöдмалöмнас да лоö Сы кодь.
51003011	Грек-ö, юдей-ö, вундыштчöма-ö, абу-ö вундыштчöма, варвар-ö, скиф-ö, кесйöг-ö, мездлуна морт-ö – торъялöмыс абу. Ставыс да ставас Кристос.
51003012	Сiдзкö, лоöй бур сьöлöмаöсь, мелiöсь, авъяöсь да рамöсь, терпитöй öта-мöднытö. Тi öд Енлöн бöрйöмаяс, вежаяс да Сылöн мусаяс.
51003013	Дöзмытöг сибöдöй öта-мöднытö. Эм кö код вылö норасьöм, прöститöй сiйöс. Кристос öд тiянöс прöститiс, тi тшöтш Сы моз прöститöй.
51003014	Медыджыдтор – кутчысьöй муслунас, öд муслуныс ставсö йитö да вайöдö тыр-бурöдз.
51003015	Тiян сьöлöмын мед ыджыдалас Енлöн лöньлуныс, кытчö корöма тiянöс, тi öд öти вир-яйынöсь. Быд кадö ошкöй Енмöс.
51003016	Кристослöн кывйыс мед озыра овмöдчас тiян пытшкö. Велöдöй-туйдöдöй öта-мöднытö став мывкыдлуннас. Господьöс аттьöалöмöн сьöлöмсяньныд сьылöй псаломъяс, ошкана сьыланкывъяс да бурсьылöмъяс.
51003017	Кывйöн-ö, уджöн-ö мыйкö вöчанныд, ставсö вöчöй Господь Исус Кристос нимöн да ошкöй Сы пыр Ен Батьöс.
51003018	Гöтыръяс, кывзысьöй верöсныдлысь, öд тадзи лöсялö вöчны Господь войтырлы.
51003019	Верöсъяс, радейтöй гöтырнытö, энö лоöй накöд чорыдöсь.
51003020	Челядь, быдторйын кывзысьöй бать-мамныдлысь, öд Господьлы нимкодь таысь.
51003021	Батьяс, энö дöзмöдöй ныв-пинытö, медым найö эз жугыльмыны.
51003022	Кесйöгъяс, быдторйын кывзысьöй асланыд мувывса ыджыдъяслысь. Кесъялöй налы восьса сьöлöмöн да Енмысь полöмöн, а энö йöз водзын асьнытö петкöдлöм могысь.
51003023	Ставсö вöчöй сьöлöмсяньныд Господьлы моз, энö мортлы моз.
51003024	Тöдöй, тiянлы вичмас Господьсянь тырдон, öд тi кесъяланныд Кристослы, асланыд Господьлы.
51003025	А лёксö вöчысь аслас уджъяс серти босьтас, öд Енмыс оз видзöд морт чужöм вылö.
51004001	Ыджыдъяс, лоöй веськыдöсь кесйöгныдкöд, быдöнöс сибöдöй öтмоза. Тöдöй, енэжас тiян вылын тшöтш эм Ыджыдыс.
51004002	Дугдывтöг кевмысьöй. Вöчöй тайöс садьмöдчöмöн да Енмöс аттьöалöмöн.
51004003	Кевмысьöй тшöтш миян вöсна, Енмыс мед восьтас миянлы öдзöсъяс висьтавны Кристос йылысь гусяторсö. Дзик та вöсна ме и пукала дзескыдiнын.
51004004	Кевмысьöй, медым ме верми восьтны гусяторсö да колана ногöн висьтавны сiйöс.
51004005	Лоöй мывкыдаöсь эскытöмъяскöд, эм кö позянлун, сёрнитöй накöд быд кадö.
51004006	Сёрнитöй бур сьöлöмöн, сёрниныд мед век вöлi солыштöма, сэки быдöнлы кужанныд вочавидзны колана ногöн.
51004007	Ме йылысь ставсö тiянлы висьталас муса Тихик вок, миян уджъёртным, сiйö – Господьлöн эскана кесъялысь.
51004008	Мöдöда сiйöс тiян дiнö, медым тöдмавны олöм-вылöмныд йылысь, нöшта ышöдны тiянöс.
51004009	Сыкöд тшöтш мöдöда миян муса да эскана Öнисим вокöс, сiйö öд тiянысь петiс. Найö висьталасны ставсö, мый миян вöчсьö танi.
51004010	Чолöм тiянлы Аристарксянь, сiйö мекöд öтлаын пукалö дзескыдiнын. Чолöм ыстö тшöтш Варнавалöн Марк нима воча вокыс. Тiянлы ме гижлi сы йылысь, мися, локтас кö, сибöдöй сiйöс.
51004011	Чолöм Исуссянь, кодöс нимтöны Юстöн. Вундыштчöмаяс пиысь сöмын найö мекöд уджалöны Енлöн Юралöм вöсна. Найö ёна отсасьöны меным.
51004012	Чолöм ыстö тiян Епафрас, Исус Кристослöн кесйöг. Кевмысигас сiйö пыр тышын тiян вöсна, мед эськö тi век сулалiнныд зумыда да быдторйын тöдiнныд Енлысь кöсйöмсö.
51004013	Висьтала тiянлы, сiйö ёна уджалö-шогсьö тiян вöсна, тшöтш лаодикияса да иерапольса вöсна.
51004014	Чолöм ыстöны миян дона бурдöдысь Лука да Димас.
51004015	Чолöм висьталöй лаодикияса вокъяслы, тшöтш Нимфалы да сы ордын чукöртчысь эскысьяслы.
51004016	Тайö гижöдсö лыддьöм бöраныд тöждысьöй, медым Лаодикия вичкоын сiйöс тшöтш лыддясны. А тi лыддьöй Лаодикияö мöдöдöм гижöдсö.
51004017	Аркиплы висьталöй, мед бура уджалас да помöдз вайöдас Енсянь сетöм уджсö.
51004018	Ме, Павел, аслам киöн гижа тiянлы чолöмöс. Тöд выланыд кутöй менсьым дзескыдiнын пукалöмöс. Енлöн буралöмыс ставныдкöд тiянкöд. Аминь.
52001001	Павел, Силуан да Тимофей чолöмалöны тiянöс, Ен Батьлысь да Господь Исус Кристослысь фессалоникаса вичкоöс. Буралöм да лöнь олöм тiянлы Ен Батьнымсянь да Господь Исус Кристоссянь.
52001002	Быд кадö ошкам Енмöс тiянысь быдöнысь да казьтывлам тiянöс кевмысигъяс дырйи.
52001003	Ен Батьным водзын ми век казьтывлам тiянöс, öд тiян эскöмныд петкöдчис уджъясын, а муслунныд – сьöлöмсянь вöчöмъясын, тi кутанныд зумыд лача миян Господь Исус Кристос вылö.
52001004	Вокъяс, тi мусаöсь Енмыслы. Ми тöдам, Сiйö бöрйис тiянöс.
52001005	Ми висьтавлiм тiянлы Бур Юöрсö ыджыд эскöмлунöн. Висьтавлiм эгö сöмын кывйöн, сiйö воссис тшöтш Вежа Лов вынсянь вöчöмторъясын. Тi бура тöданныд, кыдзи ми кутiм асьнымöс тiянын олiгöн да отсасим тiянлы.
52001006	Уна сьöкыдлун вылö видзöдтöг тi сибöдiнныд Бур Юöрсö Вежа Ловсянь нимкодьлунöн да кутiнныд вöчны миян моз да Господь моз.
52001007	Тадзи тi лоинныд Македонияын да Акайяын став эскысьыслы бурсö петкöдлысьясöн.
52001008	Ен Кывсö тi паськöдiнныд энö сöмын Македонияын да Акайяын, тiян эскöм йылысь тöдöны быдлаын. Сiдзкö, та йылысь миянлы абу нин колана висьтавлыны.
52001009	Миянлы быдлаын висьтавлöны, кыдзи тi сибöдiнныд миянöс, бергöдчинныд идолъясысь да кутiнныд кесъявны збыль да ловъя Енлы.
52001010	Тi кутiнныд виччысьны енэжсянь Енлысь Писö – Исусöс, кодöс Енмыс ловзьöдiс кулöмысь. Сiйö мездас миянöс локтана скöрлунысь.
52002001	Вокъяс, тi асьныд тöданныд, мый ми волiм тiян дiнö эгö весьшöрö.
52002002	Тi тöданныд, мый таысь водзджык Филип карын ми уна сьöкыд нуим, миянöс ёна лёкöдiсны да нöйтiсны. Но та вылö видзöдтöг, Ен отсöгöн, восьсöн да повтöг висьтавлiм тiянлы Сылысь Бур Юöрсö.
52002003	Öд миян велöдöмын эз вöвны наян да пеж мöвпъяс, ми некодöс эгö кöсйöй ылöдлыны.
52002004	Енмыс водзвыв тöдмалiс миянöс да лыддис шогманаясöн висьтавлыны Сылысь Бур Юöрсö, та вöсна и висьтавлам. Ми зiлям шогмыны Енмыслы, а огö йöзыслы, öд Сiйö тöдö миянлысь сьöлöмнымöс.
52002005	Ми некор эгö сёрнитлöй мавтан кывъясöн, тi тöданныд тайöс. Нинöм эгö вöчöй горшасьöмöн, Ен тöдö.
52002006	Ми эгö виччысьöй ошкöмсö йöзсянь, тiянсянь либö мукöдсянь.
52002007	Ми, Кристослöн апостолъяс, вермим эськö локны тiян дiнö юрнымöс чатöртöмöн, но ми вöлiм мелiöсь тiянкöд да тöждысим тiян вöсна, кыдзи мам тöждысьö аслас кагаыс вöсна.
52002008	Ми ёна радейтам тiянöс, та вöсна вöлiм дасьöсь юксьыны тiянкöд Енлöн Бур Юöрнас, весиг сетны ассьыным олöмнымöс. Öд тi сэтшöм мусаöсь миянлы!
52002009	Вокъяс, тi тöданныд, Енлысь Бур Юöрсö висьтавлiгöн ми уджалiм кок йылысь усьтöдз. Мырсим лун и вой, öд тiян пöвстысь некодöс эгö кöсйöй сьöктöднысö.
52002010	Тi тöданныд, и Енмыс тöдö, мый тiян дiнын, эскысьяс пöвстын олiгöн, ми ставсö вöчим веськыда да вежавидзöмöн, миянöс нинöмысь вöлi мыждынысö.
52002011	Тiянлы быдöнлы ми вöлiм бать пыдди, тi асьныд тайöс тöданныд.
52002012	Ми туйдöдiм-ышöдiм тiянöс да корим овны Ен ногöн. Öд Енмыс корис тiянöс Аслас Юраланiнö да дзирдлунö.
52002013	Дугдывтöг ошкам Енмöс, öд миян висьталöм бöрын тi сибöдiнныд Енлысь Кывсö сьöлöманыд. Тi сибöдiнныд сiйöс энö мортлысь висьталöмсö моз, а Енлысь Кывсö моз. Тайö збыльысь Енлöн Кыв, сiйö вына тiян пытшкын, эскысьясын.
52002014	Вокъяс, мый вöлi Юдеяын Исус Кристослы эскысь Ен вичкояскöд, тайö лои тшöтш тiянкöд. Найö уна сьöкыд нуисны юдейяссянь, а тi – ас войтырсянь.
52002015	Господь Исусöс да Сылысь пророкъяссö юдейяс виисны, а миянöс вöтлiсны. Найö дöзмöдöны Енсö да став йöзыслы паныд мунöны.
52002016	Найö оз лэдзны миянлы бурвисьтавлыны мукöд войтырлы, медым найö мездмисны. Тадзи найö содтöны ассьыныс мыжъяссö. Но Енлöн скöрлуныс суис нин найöс.
52002017	Вокъяс, ми янсавлiм тiянкöд дженьыдик кад кежлö, но сьöлöмöн пыр вöлiм тiянкöд. Ми ёна гажтöмтчим тiянысь да ёнджыка на кöсйим аддзысьлыны тiянкöд.
52002018	Ми ёна кöсйим волыны тiян дiнö. Ме, Павел, эг öтчыдысь мöдöдчыв тiян дiнö, но сöтана тупкис туйнымöс.
52002019	Миян Господь Исус Кристос локтiгöн ог öмöй тiянöн кутöй ошйысьны Сы водзын? Абу-ö тi миян лачаыс, нимкодьлуныс да ошйысян юркытшыс?
52002020	Öд тi – миян ошйысянторйыс да нимкодьлуныс.
52003001	Миянлы вöлi вывтi сьöкыд тiянкöд янсалöмысь. Та вöсна ми шуим, мый асьным кольччам Афин карö,
52003002	а Тимофей вокнымöс мöдöдам тiян дiнö. Сiйö миянкöд öтвыв кесъялö Енмыслы да отсалö висьтавлыны Кристослысь Бур Юöрсö. Ми мöдöдiм сiйöс тiян дiнö, медым ышöдны тiянöс да ёнмöдны эскöмнытö,
52003003	медым сьöкыдсö нуигöн тiян пöвстысь некод эз усь. Öд тi асьныд тöданныд, мый миянлы ковмас нуны сьöкыдсö.
52003004	Тiянö волiгöн ми висьтавлiм нин, мый ковмас нуны сьöкыдсö. Тi тöданныд: дзик тадзи и лоис.
52003005	Та вöсна, водзö эг нин вермы виччысьнысö да мöдöдi тiян дiнö Тимофейöс, медым тöдмавны тiян эскöмныд йылысь, эз-ö ылöдлы тiянöс омöльыс, эз-ö ло весьшöрö миян уджным.
52003006	Тимофей сöмын на воис тiян дiнысь да вайис тiян эскöмныд да муслунныд йылысь нимкодь юöр, тi пö век бур ногöн казьтывланныд миянöс да миян моз ёна кöсъянныд аддзысьлыны миянкöд.
52003007	Та вöсна, вокъяс, став тайö сьöкыдсö нуигöн да миянöс вöтлiгöн тiян эскöмныд ышöдiс миянöс.
52003008	Öнi миян сьöлöмын лöнь, öд тi зумыда кутчысянныд Господь дiнö.
52003009	Ми ёна аттьöалам Енсö тiянысь, öд тi сетанныд миянлы позянлун ёна нимкодясьны Ен водзын.
52003010	Ми лун и вой сьöлöмсянь кевмысям, медым аддзысьлыны тiянкöд да сетны тiян эскöмлы тырмытöмсö.
52003011	Ачыс Енмыс, миян Бать, да миян Господь Исус Кристос мед веськöдасны миянлысь туйнымöс тiян дiнö.
52003012	Господь мед уна пöв содтас öта-мöдныд дiнö да став йöзыс дiнö муслуннытö. Тiян муслунныд мед лоö сэтшöм жö вына, кутшöм вына тiян дiнö миян муслунным.
52003013	Господь мед ёнмöдас сьöлöмнытö, медым тi вöлiнныд вежаöсь да сöстöмöсь Ен Батьным водзын, кор миян Господь Исус Кристос локтас став Аслас вежа войтыркöд. Аминь.
52004001	Вокъяс, тiянлы висьтавлiм нин, медым олiнныд Ен водзын шогмана ногöн. Дерт, тi дзик тадзи и оланныд. Но Исус Кристос нимöн ышöдам да корам тiянöс: олöй нöшта на бурджыка.
52004002	Тi öд тöданныд, кутшöм тшöктöмъяс ми сетiм тiянлы Господь Исуссянь.
52004003	Енмыс кöсйö, медым тi вöлiнныд вежаöсь да видзинныд асьнытö кырсалöмысь.
52004004	Тiян пиысь быдöн мед видзö ассьыс вир-яйсö вежаöн да шогмана ногöн,
52004005	медым ентöдтöмъяс моз некод оз сетчы ыпъялан лёкколöмас, öд Енсö найö оз тöдны.
52004006	Эскысь мед оз вöч лёксö мöд эскысьлы, оз ылöдлы сiйöс, öд Господь мыждас таысь. Та йылысь висьтавлiм нин тiянлы да öлöдлiм тiянöс.
52004007	Öд Енмыс корис миянöс овны вежа оласногöн, а эз пеж оласногöн.
52004008	Сiдзкö, тайö тшöктöмсö öтдортысь оз мортöс öтдорт, а Енсö, кодi сетiс миянлы Ассьыс Вежа Ловсö.
52004009	Эскысьяс дiнö муслун йылысь абу колана гижны тiянлы, öд Ачыс Енмыс велöдiс тiянöс радейтны öта-мöднытö.
52004010	Тi збыльысь радейтанныд Македония пасьтала став эскысьсö. Вокъяс, корам тiянöс: радейтöй öта-мöднытö нöшта на ёнджыка.
52004011	Зiльöй овны лöня. Быдöн мед вöчö ассьыс удж, ас ки помысь шедöдö олöм вылас. Тадзи ми велöдлiм тiянöс.
52004012	Сэки эскытöмъяс тшöтш кутасны пыдди пуктыны тiянöс, тiян ставыс лоö тырмымöн.
52004013	Вокъяс, кöсъя, мед тi тöдiнныд, мый лоö кулöмаяскöд. Сэки эскытöмъяс моз онö кутöй шогсьыны кулöмаяс йылысь, öд эскытöмъяслöн лачаныс абу.
52004014	Ми кö эскам, мый Исус кулiс и ловзис, сiдзкö, Исускöд Енмыс вайöдас Ас дiнас тшöтш найöс, кодi эскис Исуслы, но кулiс нин.
52004015	Öнi висьталам тiянлы Господьлысь кывъяссö: ми, кодъяс ловъяöсь на Господь локтöдз, огö пановтöй кулöмаясöс.
52004016	Кор кылас чукöстöм шы, кор шыасяс архангел да кылас Енлöн труба шыыс, Ачыс Господь лэччас енэжсяньыс. Сэки медводз ловзясны кулöмаяс, кодъяс эскисны Кристослы.
52004017	Сэсся миянöс, ловъяясöс, накöд тшöтш лоö кыпöдöма кымöръяс вылын сынöдас, медым аддзысьны сэнi Господькöд. Тадзи пыр лоам Господькöд.
52004018	Сiдзкö, ышöдöй öта-мöднытö тайö кывъяснас.
52005001	Вокъяс, урчитöм кад йывсьыс абу колана гижны тiянлы.
52005002	Тi öд асьныд бура тöданныд, мый Господьлöн луныс войся гусясьысь моз воас.
52005003	Кор йöзыс кутасны шуавны: «Гöгöр лöнь, повнысö нинöмысь», сэки тöдлытöг суас найöс кулöм, кыдзи тöдлытöг суö кага чужтысьöс дой. Сэки некод оз вермы пышйынысö.
52005004	Вокъяс, тi онö пемыдас олöй. Сiдзкö, сiйö луныс оз лок тiян дiнö гусясьысь моз тöдлытöг.
52005005	Öд быдöн тi – луныслöн да югыдыслöн ныв-пи. Ми абу пемыдыслöн, абу войыслöн ныв-пи.
52005006	Сiдзкö, мукöдыс моз огö кутöй узьны. Садьмöдчам да кутам овны садь вежöрöн.
52005007	Öд узьысьяс войнас узьöны, да юысьяс войнас кодалöны.
52005008	Ми – луныслöн ныв-пи. Сiдзкö, кутам овны садь вежöрöн. Пасьталам ас выланым муслуныслысь да эскöмыслысь кöрт кышöдсö, а юр вевттьöд пыдди босьтам мездмöм вылö лачасö.
52005009	Öд Енмыс бöрйис миянöс эз сы могысь, медым Сылöн скöрлуныс суис миянöс, но сы могысь, медым Исус Кристос Господьным пыр ми босьтiм мездмöмсö.
52005010	Кристос кулiс миян вöсна, медым ми, ловъяöсь али кулöмаöсь, олiм Сыкöд.
52005011	Сiдзкö, öнiя моз водзö ышöдöй да ёнмöдöй öта-мöднытö.
52005012	Вокъяс, корам тiянöс: пыдди пуктöй тiян пöвстын уджалысьясöс, Господькöд öтувъя олöмас тiянöс туйдöдысьясöс да тiянöн веськöдлысьясöс.
52005013	Вылö пуктöй татшöм йöзсö, радейтöй найöс налöн уджысь. Ас костаныд олöй лöня.
52005014	Вокъяс, корам тiянöс: дышъясöс туйдöдöй, полысьясöс ышöдöй, жебъясöс кутыштöй, быдöнöс терпитöй.
52005015	Видзчысьöй, мед некод лёксьыс эз мынтысь лёкöн. Мöдарö, зiльöй вöчны бурсö öта-мöдныдлы да став йöзыслы.
52005016	Пыр нимкодясьöй.
52005017	Дугдывтöг кевмысьöй.
52005018	Ставсьыс аттьöалöй Енсö, öд татшöмъясöн Енмыс кöсйö аддзыны тiянöс, Исус Кристослы эскысьясöс.
52005019	Ловлысь ыпъялöмсö энö кусöдöй.
52005020	Пророкъяслысь висьталöмсö энö öтдортöй.
52005021	Ставсö тöдмалöй, бурас кутчысьöй.
52005022	Ылыстчöй быдпöлöс лёксьыс.
52005023	Лöньлуныслöн Ен мед Ачыс тырвыйö вежöдас тiянöс да видзас тiянлысь ловнытö, олöмнытö да вир-яйнытö сöстöмöн миян Господь Исус Кристос локтiгкежлö.
52005024	Сiйö, кодi корис тiянöс, эскана. Сiдзкö, вöчас шуöм сертиыс.
52005025	Вокъяс, кевмысьöй миян вöсна.
52005026	Став вокъясöс чолöмалöй вежа окыштöмöн.
52005027	Кора тiянöс Господь нимöн: лыддьöй тайö гижöдсö став вежа вокъяслы.
52005028	Миян Господь Исус Кристослöн буралöмыс тiянкöд. Аминь.
53001001	Павел, Силуан да Тимофей чолöмалöны тiянöс, миян Ен Батьлысь да Господь Исус Кристослысь фессалоникаса вичкоöс.
53001002	Буралöм да лöнь олöм тiянлы Ен Батьнымсянь да Господь Исус Кристоссянь!
53001003	Вокъяс, миянлы век колö ошкыны Енсö тiянысь, öд тiян эскöмныд лунысь-лун ёнмö да öта-мöд костаныд муслунныд ёнджыка на содö.
53001004	Та вöсна ми ошйысям тiянöн Ен вичкоясын, öд быдпöлöс сьöкыдсö нуигöн да тiянöс вöтлiгöн тi зумыда эсканныд.
53001005	Енмыс лыддьö тiянöс шогманаясöн пырны Аслас Юраланiнö, öд дзик та понда тi нуанныд сьöкыдсö. Таын тыдалö Енлöн веськыдлуныс.
53001006	Енмыс веськыда вöчö: тiянöс дзескöдысьяслы Сiйö мынтысьö дзескöдöмöн.
53001007	А тiянлы да миянлы, сьöкыдсö нуысьяслы, Енмыс сетас шойччöг, кор Господь Исус Аслас вына анделъяскöд лэччас енэжсянь
53001008	ыпъялан би пытшкын да мыждас найöс, кодъяс оз тöдны Енсö да оз кывзыны миян Господь Исус Кристослысь Бур Юöрсö.
53001009	Найöс лоö мыждöма пыр кежлö кулöм вылö, торйöдöма Господьысь, Сылöн дзирдлунысь да вынысь.
53001010	Тайö лоö сiйö лунö, кор Господь локтас. Сэки Сылöн став вежа войтырыс кутас ошкыны Господьöс да став эскысьыс кутас шензьыны Сы вылö. Тi тшöтш лоанныд на лыдын, öд тi эскинныд миян висьталöмö.
53001011	Та вöсна, дугдывтöг кевмысям тiян вöсна, медым Енным лыддяс тiянöс шогманаясöн лоны Аслас корöмаяс лыдын, медым Аслас вынöн Сiйö ёнмöдас тiянлысь бур кöсйöмнытö да эскöмныд пыр отсалас помöдз вайöдны бур уджъяснытö.
53001012	Сэки миян Господь Исус Кристослöн нимыс ошкыссяс тiян пыр, а тi – Сы пыр, миян Ен да Господь Исус Кристослöн буралöмыс кузя.
53002001	Öнi гижам тiянлы миян Господь Исус Кристослöн локтöм йылысь да Сы дiнö миян чукöртчöм йылысь. Вокъяс, корам тiянöс:
53002002	энö майшасьöй некутшöм гижöдысь либö кодлöнкö сёрниысь, быттьö сiйö Ловсянь висьталö, мый Кристослöн луныс воис нин. Энö полöй, весиг висьталасны кö тiянлы, мый тайöс ми гижим.
53002003	Энö сетöй асьнытö ылöдлыны некодлы, öд сiйö луныс воас сöмын сэки, кор йöзыс кежасны Енсьыс. Сэки локтас мыжыслöн морт, кулöмыслöн пи,
53002004	Енлы паныд мунысь. Сiйö пуктас асьсö ставсьыс вылö, мый йöзыс Енмöн лыддьöны да шуöны вежаöн. Сiйö пуксяс Енлöн крамö быттьö Ен да кутас шуны асьсö Енмöн.
53002005	Тiянö волiгöн ме висьтавлi нин та йылысь, тi öмöй вунöдiнныд?
53002006	Öнi тi тöданныд, мый кутö паныд мунысьöс кадысь водз воссьöмысь.
53002007	Ен Индöдлы паныд мунысь вöчö нин ассьыс гуся уджъяссö. Кор лоö босьтöма сылöн туй вылысь сiйöс кутысьöс,
53002008	сэки паныд мунысь воссяс. Но Господь Исус локтiгас виас сiйöс Аслас лолыштöмнас да бырöдас сiйöс Аслас дзирдлуннас.
53002009	Паныд мунысьыс локтас сöтанасянь. Ыджыд вынöн сiйö кутас петкöдлыны индысьпасъяс да вöчны ылöг шензьöданаторъяс.
53002010	Сiйö быдногыс кутас ылöдлыны найöс, кодъяс мунöны кулöмас. Öд найö мустöмтiсны мездана збыльсö.
53002011	Та вöсна Енмыс лэдзас ылöдлыны найöс, медым найö эскисны ылöгыслы.
53002012	Тадзи лоö мыждöма быдöнöс, кодi радейтö ылöгсö да оз эскы збыльыслы.
53002013	Вокъяс, миянлы дугдывтöг колö ошкыны Енсö тiянысь. Тi ёна мусаöсь Господьлы, öд Енмыс водзысяньыс бöрйис тiянöс мездмöм вылö. Тайö мездмöмсö Сiйö сетö тiянлы Ловлöн вежöдöмыс пыр да збыльыслы эскöмныд пыр.
53002014	Ми висьтавлiм тiянлы Бур Юöрсö, код пыр Енмыс корис тiянöс мездмöмас, мед миян Господь Исус Кристослöн дзирдлуныс вичмис тiянлы.
53002015	Сiдзкö, вокъяс, зумыда сулалöй да кутчысьöй сэтчö, мыйö велöдiм тiянöс да мый гижим тiянлы.
53002016	Ен Батьнымлы ми ёна мусаöсь. Буралöмыс вöсна Сiйö сетiс миянлы пыр кежлö бурöдöм да зумыд лача. Ачыс Исус Кристос Господьным да Ен Батьным
53002017	мед бурöдасны тiянлысь сьöлöмнытö да ышöдасны тiянöс бур уджъяс вылö да бур сёрни вылö.
53003001	Вокъяс, медбöрти корам тiянöс: кевмысьöй миян вöсна, мед Господьлöн Кывйыс öдйö паськалас, медым йöзыс тiян моз сибöдасны сiйöс пыдди пуктöмöн.
53003002	Нöшта кевмысьöй, мед Ен видзас миянöс шогмытöм да лёк йöзысь, öд оз быдöн эскы.
53003003	Но Господь эскана, Сiйö ёнмöдас тiянöс да видзас омöльысь.
53003004	Господь эскöдö миянöс, мый тi вöчанныд нин миян тшöктöм серти да водзö на сiдзи кутанныд вöчны.
53003005	Ачыс Господь мед веськöдас тiянлысь сьöлöмнытö Енлöн муслунас да Кристослöн зумыдлунас.
53003006	Вокъяс, миян Господь Исус Кристос нимöн тшöктам тiянлы: ылыстчöй эскысь вокысь, кодi весь олö да оз ов миян велöдöм серти.
53003007	Тi öд асьныд тöданныд, мый тiянлы колö овны миян моз. Тiян дiнын ми весь эгö олöй,
53003008	некодлысь дась нянь эгö сёйöй. Лун и вой пöсь петтöдз уджалiм, öд некодöс тiян пöвстысь эгö кöсйöй сьöктöднысö.
53003009	Дерт, ми вермим весь овны, но тадзи эгö вöчöй. Ми кöсйим, мед тi видзöдiнныд миян вылö да олiнныд миян моз.
53003010	Öд тiянö волiгöн ми шулiм нин: «Кодi оз кöсйы уджавны, сiйö мед оз сёй».
53003011	Миянлы кывсис, тiян пöвстысь пö öткымынöн весьшöрö кадсö коллялöны. Найö оз уджавны да нырсö быдлаö сюйöны.
53003012	Татшöм йöзсö миян Господь Исус Кристос нимöн корам да ышöдам: уджалöй рам сьöлöмöн да ас ки помысь шедöдöй аслыныд кынöмпöттö.
53003013	Вокъяс, бурсö вöчигöн энö лигышмунöй.
53003014	Кодi оз вöч тайö гижöдас висьталöм серти, сiйöс кутöй тöд выланыд. Татшöм мортыскöд энö кутöй некутшöм йитöд. Тадзи тi янöданныд сiйöс.
53003015	Сöмын энö лыддьöй сiйöс паныд мунысьöн, а туйдöдöй сiйöс вокöс моз.
53003016	Ачыс Господь, лöньлунсö Сетысь, мед быд кадö да быдторйын сетас тiянлы лöньлунсö. Господь мед лоас ставныдкöд тiянкöд!
53003017	Ме, Павел, аслам киöн гижа тiянлы чолöмöс, кодi лоö пасöн, мый гижöдыс месянь. Ме гижа тадзи быд гижöдын:
53003018	миян Господь Исус Кристослöн буралöмыс ставныдкöд тiянкöд. Аминь.
54001001	Гижö Павел, Исус Кристослöн апостол. Миянöс мездысь Ен да Господь Исус Кристос, код вылö ми кутам лача, индiсны менö апостолöн.
54001002	Тимофей, эскöмыд вöсна тэ меным збыльысь пи кодь. Бурсетöм, буралöм да лöнь олöм тэныд Ен Батьнымсянь да миян Господь Исус Кристоссянь.
54001003	Македонияö мöдöдчигöн ме кори тэнö олыштны Ефесын кодсюрööс öлöдöм могысь, медым найö эз велöдны ылöгас,
54001004	эз кутчысьны мойдъясö да дугдiсны корсьысьны, кодi кутшöм чужанвужйысь петiс. Öд тасянь сöмын вензьöм артмö Енлы кесъялöм пыдди. Енмыслы позьö кесъявны сöмын эскöмöн.
54001005	Миян öлöдöмлöн медшöр могыс – радейтöм. Сiйö петö сöстöм да мыжтöм сьöлöмсянь да восьса сьöлöмöн эскöмсянь.
54001006	Кодсюрö кежисны таысь да сетчисны ковтöм сёрниясö.
54001007	Найö пуктöны асьнысö Индöдö велöдысьясö, но асьныс оз гöгöрвоны, мый висьталöны да мыйö велöдöны.
54001008	Ми тöдам: Индöдыс бур, вöдитчыны кö сыöн бур ногöн.
54001009	Гöгöрвоам, мый Индöдсö лöсьöдöма абу веськыда олысьлы, а сiйöс торкалысьлы да кывзысьтöмлы, Ентöг олысьлы да мыж вöчысьлы, эскытöмлы да Енмöс омöльтысьлы, бать-мам вылö ки лэптысьлы да морт виысьлы,
54001010	кырсалысьлы да öта-мöдыскöд узьлысь айуловлы, мортöн вузасьысьлы, пöръясьысьлы, ылöгвисьталысьлы да быдöнлы, кодi паныд мунö веськыд велöдöмлы.
54001011	Öд тадзи висьталö ошкана Енлöн дзирдлун йылысь Бур Юöрыс, и тайö Юöрсö висьтавлыны Енмыс мöдöдiс менö.
54001012	Ме аттьöала миянлысь Господь Исус Кристосöс, öд Сiйö ёнмöдiс менö да лыддис менö шогманаöн кесъявны Сылы.
54001013	Водзынсö ме омöльтi Кристосöс, вöтлi-дзескöдi Сылы эскысьясöс да лёк вöчи налы. Но Кристос вöлi бур сьöлöма ме дiнö, öд тадзисö ме вöчи гöгöрвотöмла да эскытöмла.
54001014	Миян Господь озыра тыртiс менö Аслас буралöмнас. Исус Кристос пыр Сiйö сетiс меным эскöм да муслун.
54001015	Мый öнi висьтала тiянлы – тайö эскана, сiйöс шогмö сибöдны сьöлöманыд. Исус Кристос локтiс муюгыдас, медым мездыны мыжаясöс, и на пиысь ме медся мыжаыс.
54001016	Енмыс вöлi бур сьöлöма ме дiнö. Öд ме пыр, медся мыжаыслöн олöм пыр, Исус Кристос петкöдлiс Ассьыс терпитöмсö налы, кодъяс эскасны Сылы да босьтасны помтöм олöмсö.
54001017	Енмыс пыр олысь, Сiйö ыджыдалö помтöг. Ыджыд мывкыда тыдавтöм öти Енлы ошкöм-нимöдöмыс нэмъяс чöж. Аминь.
54001018	Тимофей, муса пиöй, кутчысь пророкъяслöн тэ йылысь висьталöмас да вермась бур тышкасьысь моз.
54001019	Видз эскöмтö да ов сiдзи, мед сьöлöмыд эз мыжды тэнö. Öд кодсюрö вунöдiсны тайöс, и налöн эскöмыс пасьмунiс.
54001020	Татшöмöсь Именей Öльöксанкöд. Найöс ме сетi сöтана киö, медым дугдiсны омöльтны Енсö.
54002001	Медводз кора тiянöс: кевмысьöй Енмыслы, шыасьöй Сы дiнö корöм-кевмöмöн да аттьöалöмöн став йöзыс вöсна.
54002002	Кевмысьöй юралысьяс да ыджыдалысьяс вöсна, медым ми олiм лöня да зыксьытöг, вежавидзöмöн да шогмана ногöн.
54002003	Öд тайö бур да шогмö Енмыслы, миян Мездысьлы.
54002004	Сiйö кöсйö, медым став йöзыс мездмисны да тöдiсны збыльсö.
54002005	Енмыс öти. Ен да морт костын сулалысьыс тшöтш öти: Морт, Исус Кристос.
54002006	Сiйö сетiс Асьсö, медым ньöбны став йöзсö. Тайö петкöдлö, мый мездана кадыс воис нин.
54002007	Енмыс сувтöдiс менö, медым юöртны та йылысь. Кристос водзын ме збыльысь висьтала, ог пöръясь: менö индöма апостолöн да ентöдтöмъясöс збыляс-эскöмас велöдысьöн.
54002008	Ме кöсъя, медым айулов быдлаын кевмысисны кинысö кыпöдöмöн, сöстöм сьöлöмöн, лöгавтöг да майшасьтöг.
54002009	Кöсъя, медым аньяс пасьтасисны лючки-бура, мичмöдiсны асьнысö рамлунöн да вежавидзöмöн, а эз юрсинысö баситöмöн, зарни-жемчуг öшлöмöн да дона паськöмöн.
54002010	Найö мед мичмöдасны асьнысö бур уджъясöн. Тадзи колö вöчны Ен водзын вежавидзысь аньяслы.
54002011	Аньяс мед чöла да кывзысьöмöн велöдчасны.
54002012	Аньлы ог лэдз велöдны айловöс либö ыджыдавны сы вылын, ань мед чöв олö.
54002013	Öд водзджык вöлi вöчöма Адамöс, сэсся Еваöс.
54002014	Эз Адам ылав, но ань ыштöмыс вöсна ылалiс да мыж вöчис.
54002015	Но ань мездмас кага чужтöм пыр, кутчысяс кö эскöмас, муслунас, вежавидзöмас да бур оласногас.
54003001	Тайö збыль: кодi кöсйö вичкоöн веськöдлыны, сiйö бур удж кöсйö вöчны.
54003002	Вичкоöн веськöдлыны вермö сöстöм оласнога, öти гöтыра, садь да сюсь вежöра, бур оласнога морт. Ветлысь-мунысьöс сибöдö, кужö велöдны,
54003003	оз ю, оз тышкась, аслыс оз курав, рам сьöлöма, оз пинясь, сьöм вылö оз горшась,
54003004	бура веськöдлö аслас гортнас. Сылöн ныв-пиыс кывзысьöны сылысь да пыдди пуктöны сiйöс.
54003005	Öд сiйö кö оз сяммы веськöдлыны гортнас, вермас-ö тöждысьны Енлöн Вичкоыс вöсна?
54003006	Вичкоса веськöдлысьнас оз вермы лоны морт, кодi сöмын на бергöдчис Ен дiнö. Öд сiйö вермас вылö кыпöдчыны да омöльыс моз веськалас мыждöм улö.
54003007	Зэв колана, медым вичкоысь öтдор мукöдыс тшöтш пыдди пуктiсны сiйöс. Сэки лёк сёрниыс сы йылысь оз паськав, да сiйö оз шед омöльлöн налькйö.
54003008	Вичкоса отсасьысьяс мед лоасны мывкыдаöсь, сёрнитасны веськыда, оз кодавны, аслыныс оз куравны,
54003009	кутчысясны эскöмлöн гусяторйö да видзасны сьöлöмнысö сöстöмöн.
54003010	Найöс колö водзвыв тöдмавны, сэсся, шогманаöсь кö, мед кесъялöны.
54003011	Аньяс мед тшöтш лоасны мывкыдаöсь, садь вежöраöсь, быдторйын эсканаöсь да оз суклясьны.
54003012	Вичкоса отсасьысь мед вöлi öти гöтыра, бура веськöдлiс гортнас да ныв-пинас.
54003013	Öд бура кесъялысьöс вылö донъяласны, сiйö кутас повтöг висьтавлыны Исус Кристослы эскöм йылысь.
54003014	Лача кута, мый регыд локта тэ дiнö. Гижа тайöс,
54003015	медым, падма кö, тэ тöдiн, кыдзи кутны асьтö Ен керкаын, ловъя Енлöн Вичкоын. Öд Вичкоыс – збыльыслöн сюръяыс да подулыс.
54003016	Кывшутöг, миян эскöмлöн гусяторйыс ыджыд: Енмыс восьтiс Асьсö вир-яйын, Лолыс петкöдлiс Сылысь веськыдлунсö, Сiйöс аддзылiсны анделъяс, Сы йылысь юöртiсны мукöд войтырлы, Сылы эскисны муюгыдас, Сiйö кыпöдчис дзирдлунас.
54004001	Лов веськыда висьталö, мый бöръя кадас кодсюрö кежасны эскöмысь. Найö пондасны кывзыны ылöдчысь ловъясöс да кутчысясны пеж ловъяслöн велöдöмö.
54004002	Татшöм велöдöмыс петö пöръясьысьяссянь, кык бана шаньгаяссянь, кодъяс воштöмаöсь яндзимнысö.
54004003	Найö оз лэдзны гöтрасьны да сёйны сiйö, мый Енмыс вöчис. Но Енмыс вöчис сёянсö, медым эскысьяс, збыльсö тöдысьяс, сёйисны сiйöс Енсö аттьöалöмöн.
54004004	Öд Енмыслöн став вöчöмторйыс бур. Сёян кö аттьöалöмöн, сэки нинöмысь повнысö.
54004005	Öд кевмысьöм да Енлöн Кывйыс вежöдöны сiйöс.
54004006	Туйдöд тадзи вокъястö, сэки тэ лоан Исус Кристослöн бур кесъялысьöн. Öд тэ пöткöдан асьтö эскöмлöн кывъясöн да бур велöдöмöн, мый серти олан.
54004007	Ылöг да ковтöм мойдъясысь ылыстчы, велöдчы овны вежавидзöмöн.
54004008	Öд вир-яйтö ёнмöдöмысь бурыс этша, а вежавидзана олöмысь – уна. Сiйö сетö лача öнiя да локтана олöм вылö.
54004009	Тайö висьталöмыс эскана, сiйöс шогмö сибöдны сьöлöмад.
54004010	Ми ёна мырсям да нуам лёкöдöмсö, öд лачанымöс кутам ловъя Ен вылö. Сiйö – быдöнлы Мездысь, торйöн нин эскысьяслы.
54004011	Туйдöд-велöд татчö.
54004012	Некод мед оз увтырт тэнö томлун вöснаыд. Тэнад сёрниыд, оласногыд, муслуныд, сьöлöмыд, эскöмыд да сöстöмлуныд мед лоö шогмана, мед эскысьяс вермисны овны тэ моз.
54004013	Менам локтöдз лыддьы Енлысь Кывсö да туйдöд-велöд йöзсö.
54004014	Видз Енсянь сетöмторсö, кодöс вöлi сетöма тэныд пророклöн висьталöмыс пыр вичкоса юрнуöдысьяслöн ки пуктылiгöн.
54004015	Тöждысь та вöсна, ставсö вöч сьöлöмсяньыд, сэки быдöн аддзас тэнсьыд вермöмтö.
54004016	Видзöд ас бöрсяыд: кыдзи олан да мыйö велöдан. Вöч тайöс дугдывтöг, öд тадзи вöчигöн тэ асьтö мездан, тшöтш тэнö кывзысьясöс.
54005001	Пöрысьясöс чорыда эн öлöд, туйдöд найöс батьтö моз, томджыкъясöс – воктö моз.
54005002	Олöма аньясöс туйдöд мамтö моз, томджыкъясöс велöд сöстöм сьöлöмöн чойтö моз.
54005003	Тöждысь öткöн олысь дöваяс вöсна.
54005004	Эм кö дöвалöн ныв-пи либö налöн ныв-пи, найö мед вежавидзöмöн тöждысясны гортсаыс вöсна да бурöн мынтысясны бать-мамыслы да пöль-пöчыслы. Öд тайö шогмö Енмыслы.
54005005	Дзик öткöн олысь дöва лача кутö Ен вылö да лун и вой кевмысьö Енмыслы.
54005006	А лышкыда олысь – ловъявывсьыс кулöма.
54005007	Туйдöд тадзи дöваясöс, медым найö олiсны сöстöма.
54005008	Кодi оз тöждысь матыссаыс вöсна, торйöн нин гортсаыс вöсна, сiйö эновтöма эскöмсö да эскытöм дорысь лёкджык на.
54005009	Дöва лыдö позьö пыртны сöмын квайтымын арöсаöс да сыысь ыджыдджык арлыда аньöс, вöлöма кö сiйö öтчыдысь верöс сайын,
54005010	да тöдöны сiйöс бур уджъясыс серти: бур ногöн быдтöма-велöдöма ныв-писö, сибöдöма ветлысь-мунысьöс, мыськалöма вежа войтырлысь кокнысö, отсалöма сьöкыдалысьяслы да вöчöма быд бурсö.
54005011	Томджыкъясöс эн пырт дöваяс лыдö. Кор найö сетчöны ыштöмас, сэки ылыстчöны Кристосысь да тэрмасьöны петны верöс сайö.
54005012	Найö мыжмöны, öд найö öтдортчöны эскöмысь.
54005013	Керкаысь керкаö ветлiгöн найö весьшöрö кад коллялöны, суклясьöны, быдлаö сюйсьöны да паськöдöны ковтöм сёрнияс.
54005014	Та вöсна кöсъя, медым том дöваяс петiсны верöс сайö, кага чужтiсны да тöждысисны гортныс вöсна. Сэки найö оз сетны помкасö паныд мунысьяслы омöльтны эскысьясöс.
54005015	Öд кодсюрö кежисны веськыд туй вывсьыс да мунöны сöтана бöрся.
54005016	Эскысьлöн кö матыссаяс пöвстас эм дöва, сылы колö тöждысьны дöваыс вöсна, оз ков Вичкосö сьöктöдны. Сэки Вичкоыс вермас тöждысьны збыль дöваяс вöсна.
54005017	Вичкоса юрнуöдысьясöс, кодъяс бура уджалöны, колö вылö донъявны, торйöн нин Ен Кыв висьталысьясöс да велöдысьясöс. Налы колö бура мынтысьны.
54005018	Öд Гижöдыс висьталö: «Вартысь öшлысь вомсö эн тупкы» и «Уджалысьлы колö мынтыны уджыс серти».
54005019	Вичкоса юрнуöдысьöс кö мыждöны мыйыськö, тайö мыждöмсö эн кывзы, оз кö сiйöс вынсьöдны кык-куим аддзылысь-висьталысь.
54005020	Мыж вöчысьöс янöд ставныс водзын, медым мукöдыс тшöтш полiсны мыжсö вöчны.
54005021	Кора тэнö Ен водзын, Господь Исус Кристос водзын да бöрйöм анделъяс водзын: кутчысь тайö туйдöдöмъясас. Нинöм эн вöч ассяньыд, чужöм вылö видзöдöмöн.
54005022	Эн тэрмась ки пуктывны кодкö вылö, медым эн мыжмы сылöн мыж вöчöм вöсна. Видз асьтö сöстöма.
54005023	Гырк висьöмыд да тшöкыда нёрпалöмыд вöсна ваысь öтдор юышт тшöтш винатор.
54005024	Öтияслöн мыжыс тыдалö, и найöс мыждöны нин. Мöдъяслöн мыжыс воссяс бöрыннас.
54005025	Бур уджъясыд тшöтш тыдалöны, а оз на кö, бöрыннас воссясны.
54006001	Сийöсувса кесйöгъяс, быдторйын пыдди пуктöй ыджыдъяснытö, медым эз вöв лёкöдöма Енлысь нимсö да Сылысь велöдöмсö.
54006002	Кесйöглöн ыджыдыс кö эскысь, и эскöм сертиныс найö вокъяс, кесйöг мед оз пукты ыджыдсö нинöм туйö. Мöдарö, мед ёнджыка на кесъялö ыджыдыслы, öд сiйö кесъялö муса эскысь мортлы. Тадзи велöд-туйдöд.
54006003	Кодi велöдö мöдторйö да оз кутчысь миян Господь Исус Кристослöн веськыд кывъясас да велöдöмас, мый вайöдö вежавидзана оласногö,
54006004	татшöм мортыс вылö пуктö асьсö да нинöм оз гöгöрво. Сiйö пыр кöсйö вензьыны да зыксьыны. А тасянь артмö вежалöм, пинясьöм, лёкöдöм, гусьöн мыждöм
54006005	да помтöм вензьöм на костын, кодъяслöн пемдöма вежöрыс. Найö кежöмаöсь збыльсьыс да вежавидзана оласногыс пыр кöсйöны озырмыны сьöмöн. Татшöмъяссьыс ылыстчы.
54006006	Вежавидзöмыс збыльысь озырмöдö найöс, кодъяс олöны нинöм вылö шуасьтöг.
54006007	Öд ми нинöм эгö вайöй тайö муюгыдас, и нинöм огö нуöй татысь.
54006008	Эм кö сёян-юан да кöм-пась, сiдзкö, тырмöдчам таöн.
54006009	Озырмыны кöсйысьяс сетчöны ыштöмас да шедöны налькйö, сетчöны быдпöлöс мывкыдтöмлунас да лёк кöсйöмас, кодъяс бырöдöны йöзсö да вайöдöны найöс кулöмö.
54006010	Öд став лёкыслöн вужйыс – сьöм радейтöм. Сьöм бöрся вöтлысигöн кодсюрö кежисны эскöмысь да кöлалiсны ас выланыс уна шог.
54006011	Но тэ, Ен мортöй, ылыстчы таысь. Кутчысь веськыдлунас, вежавидзана оласногас, эскöмас, муслунас, зумыдлунас да рамлунас.
54006012	Зумыда вермась эскöмыд вöсна, кутчысь помтöм олöмас, кытчö Енмыс корис тэнö. Öд уна йöз водзын тэ восьсöн висьтасин аслад эскöм йылысь.
54006013	Ставыслы олöм сетысь Ен водзын да Исус Кристос водзын, кодi восьсöн висьталiс збыльсö Понтий Пилатлы, ме кора тэнö:
54006014	миян Господь Исус Кристос локтöдз ставсö вöч менам тшöктöм серти, сöстöма да веськыда.
54006015	Кристослысь локтöмсö ас кадö восьтас миянлы ошкана Ен. Сiйö – öти вына Веськöдлысь, öксыяслöн Öксы, ыджыдъяслöн Ыджыдыс.
54006016	Сiйö öтнас кувлытöм, олö югыдас, кытчö матыстчыны он вермы. Морт Сiйöс эз аддзыв, и аддзыны оз вермы. Сiйöс нимöдöмыс, Сылöн ыджыдалöмыс помтöм. Аминь.
54006017	Тайö нэмас озыра олысьясöс велöд, медым найö эз вылö кыпöдчыны, эз кутны лачанысö бырана озырлун вылö, а ловъя Ен вылö. Öд Сiйö лышкыда сетö миянлы ставсö, медым ми вермим овны нимкодясьöмöн.
54006018	Велöд озыръясöс, медым вöчисны бурсö, озырмисны бур уджъясöн, вöлiны лышкыдöсь да юксисны мукöдкöд.
54006019	Тадзи вöчигöн найö чукöртöны аслыныс озырлун – зумыд подув локтанаыслы, медым налы вичмис помтöм олöм.
54006020	Тимофей, видз тэныд сетöмасö. Эн кывзы йöзыслысь ковтöм сёрнияс да вензьöмъяс, кодъяс петöны ылöг тöдöмлунсянь.
54006021	Öд кодсюрö кутчысисны татшöм тöдöмлунас да кежисны эскöмысь. Енлöн буралöмыс тэкöд. Аминь.
55001001	Гижö Павел, Ен кöсйöм серти Исус Кристослöн апостол. Менö мöдöдöма висьтавны кöсйысьöм пыр сетöм олöм йылысь. Тайö олöмыс Исус Кристос пытшкын.
55001002	Бурсетöм, буралöм да лöнь олöм тэныд, муса Тимофей пиöй, Ен Батьсянь да миян Господь Исус Кристоссянь.
55001003	Лун и вой аслам кевмысьöмъясын ме пыр казьтывла тэнö да ошка Енмöс, ме кесъяла Сылы батьясным моз сöстöм сьöлöмöн.
55001004	Тэнад синваыд оз вунлы менам. Та вöсна ёна кöсъя аддзöдчывны тэкöд, медым тырны нимкодьлунöн.
55001005	Казьтывла тэнсьыд сьöлöмсянь эскöмтö. Тадзи эскылiсны тэнад Лоида пöчыд да Евника мамыд. Тöда, тэ тшöтш на моз эскан.
55001006	Та вöсна, казьтышта тэныд: эн кусöд Енсянь сетöмторлысь бисö. Тайö сетöмторсö тэ сибöдiн менам ки пуктылöм пыр.
55001007	Енмыс öд сетiс миянлы эз полöмыслысь лов, а выныслысь, муслуныслысь да бур мывкыдыслысь лов.
55001008	Сiдзкö, эн яндысь висьтавлыны Господьным йылысь. Эн яндысь и меысь, Кристос вöсна дзескыдiнö йöртöмаысь. Мöдарö, Ен вынöн тэ тшöтш ну Бур Юöр вöсна сьöкыдсö.
55001009	Енмыс öд мездiс миянöс да корис вежа олöмас эз миян уджъясным вöсна, а Аслас шуöмыс да буралöмыс вöсна, кодöс Сiйö сетöма миянлы олöм пуксьытöдзыс на Исус Кристос пытшкын.
55001010	Öнi миян Мездысь Исус Кристослöн локтöмыс восьтiс буралöмсö. Кристос бырöдiс кулöмсö да Бур Юöр пыр восьтiс олöмсö да бырлытöмсö.
55001011	Та вылö менö и пуктöма, медым висьтавлыны Бур Юöрсö, апостолавны да велöдны мукöд войтырöс.
55001012	Дзик та вöсна ме öнi сьöкыдсö нуа да ог яндысь таысь, öд ме тöда, кодлы ме эска. Тöда, Сiйö вына видзны меным сетöмасö Аслас локтан лунöдз.
55001013	Кутчысь месянь кывлöм веськыд велöдöмас Исус Кристоссянь босьтöм эскöмнад да муслуннад.
55001014	Видз тэныд сетöм бурсö Вежа Лов отсöгöн, кодi олö сьöлöманым.
55001015	Тэ тöдан, Асияын ставныс эновтiсны менö, весиг Фигел Ермогенкöд.
55001016	Господь мед лоас бур сьöлöма Öнисифорлöн гортса дiнö, öд сiйö унаысь ышöдлiс менö да эз яндысьлы менам пукалöмысь.
55001017	Римö волiгас сiйö быдлаысь корсис менö да аддзис.
55001018	Мед Господь лоас бур сьöлöма сы дiнö Аслас локтан лунö. Мыйтöм сiйö отсасис меным Ефесын, тэ бурджыка тöдан.
55002001	Ёнмöдчы, муса пиöй, Исус Кристослöн буралöмнас.
55002002	Ставсö, мый тэ кывлiн месянь уна йöз дырйи, юксьы эскана йöзкöд, кодъяс сяммасны велöдны мукöдöс.
55002003	Исус Кристослöн бур тышкасьысь моз ло дась нуны сьöкыдсö.
55002004	Шыпурта морт кольö быдлунъя тöждъяссö, медым шогмыны веськöдлысьыслы.
55002005	Панласьысь кö торкас ордйысянногсö, сылы оз шед вермысьлöн нимыс.
55002006	Быдтасысь пайсö медводз босьтö сьöкыд удж вöчысь.
55002007	Вежöрт, мый висьтала. Господь мед отсалас тэныд ставсö гöгöрвоны.
55002008	Кут тöд вылад Исус Кристосöс, Давид вужйысь Чужысьöс да кулöмысь Ловзьысьöс. Тадзи висьталö меöн юöртöм Бур Юöрыс.
55002009	Тайö юöр вöснаыс ме и нуа сьöкыдсö. Менö дорисны лёк вöчысьöс моз, но Енлысь Кывсö абу дорöма.
55002010	Та вöсна ме муна став сьöкыд пырыс. Вöча тайöс Енлöн бöрйöмаяс вöсна, медым найö тшöтш босьтiсны Исус Кристоссянь мездмöмсö да помасьлытöм дзирдлунсö.
55002011	Тайö кывйыс эскана: – Ми кö кулiм Сыкöд, Сыкöд пондам овны.
55002012	Мунам кö сьöкыдыс пыр, Сыкöд пондам ыджыдавны. Соссям кö Сыысь, Сiйö соссяс миянысь.
55002013	Ми кö эновтам Сiйöс, Сiйö оз эновт миянöс, öд Ачыс Ассьыс соссьыны оз вермы.
55002014	Казьтыв тайöс да Господь водзын öлöд кывъяс понда венö пырöмысь. Öд тайö бурсö оз вай, сöмын виö кывзысьясöс.
55002015	Тöждысь шогмыны Енлы, аслад уджысь эн яндысь, збыльсö висьтав веськыда.
55002016	Ковтöм сёрниысь ылыстчы, öд татшöмъясыс лунысь-лун пондасны ёнджыка сетчыны Ентöг олöмас.
55002017	Налöн велöдöмыс рак висьöм моз паськалö. Именей да Филит тшöтш на лыдынöсь.
55002018	Найö кежисны збыльсьыс, висьталöны, ловзьöмыс пö вöлi нин. Татшöм сёрнинас найö жугöдöны кодсюрöлысь эскöмсö.
55002019	Но Енмöн пуктöм подулыс вöрзьывтöм. Сэтчö пасйöма: «Господь тöдö Ассьыс йöзсö», нöшта пасйöма: «Господьлысь нимсö висьталысь мед эновтчас лёксьыс».
55002020	Ыджыд керкаад абу сöмын зарни да эзысь дозъяс, эмöсь и пу да сёй дозъяс. Öтияснас вöдитчöны торъя лунъясö, мöдъяснас – быд лун.
55002021	Кодi весалöма асьсö став пежсьыс, сiйö зарни да эзысь доз кодь: вежа, ыджыдыслы ёна колана да бур уджъяс вылö шогмана.
55002022	Ылыстчы томдырся ыштöмъясысь. Ен дiнö сьöлöмсяньыс шыасьысьяскöд кутчысь веськыдлунас, эскöмас, муслунас да лöньлунас.
55002023	Ковтöм да мывкыдтöм вензьöмъясысь ылыстчы. Тöд, тайö вайöдö зыксьöмöдз.
55002024	Господьлöн кесйöг оз вензьы, мöдарö, сiйö быдöнкöд мелi, кужö велöдны да оз дöзмы.
55002025	Сiйö рам сьöлöмöн туйдöдö паныд мунысьясöс, гашкö, Енмыс сетас налы позянлун бергöдчыны мыжъяссьыныс да тöдмавны збыльсö.
55002026	Сэки найö казяласны да мынасны омöльыслöн налькйысь, öд омöльыс кыйöма найöс, медым веськöдлыны.
55003001	Тöд, бöръя лунъясö пуксяс сьöкыд кад.
55003002	Йöзыс пондасны радейтны сöмын асьнысö, ыштыны сьöм вылö, пондасны ошйысьны, асьнысö вылö пуктыны, Енсö омöльтны, бать-мамсö оз кутны кывзыны. Найö öдйö вунöдöны бурсö, эскытöмöсь,
55003003	чорыд сьöлöмаöсь, оз бурасьны, суклясьöны, асьнысö оз кутны, скöрöсь, бурсö мустöмтöны,
55003004	öта-мöдсö вузалöны, этшсö оз тöдны да тшапöсь. Енмыс дорысь налы мусаджык лышкыда олöмыс.
55003005	Ортсысяньыс видзöдны кö, найö кутчысьöны вежавидзöмö, но, збыльвылас, найö оз эскыны Енмыслöн вынö. Татшöмъяссьыс ылыстчы.
55003006	Кодсюрö на пöвстысь наяна пырöны керкаясö да кыскöны асланьыс коньöр аньясöс, кодъяс оз вермыны мынтöдчыны асланыс мыжъясысь да кокньыда сетчöны асланыс кöсйöмъясö.
55003007	Найö öтарö велöдчöны, но збыльыс налы оз пуксьы вежöрас.
55003008	Кыдзи коркö Янний да Ямврий паныд сувтiсны Мöисейлы, öнi тайö йöзыс паныд сувтöны збыльыслы. Налöн вежöрыс торксьöма да эскöмыс абу шогмана.
55003009	Но найö оз кутны дыр нимавны, Мöисейлы паныд сувтысьяслöн моз налöн йöйталöмыс тыдовтчас.
55003010	Тэ став сьöлöмнад йитчин менам велöдöмö, менам олöмö да менам могъясö. Мекöд тшöтш тэ эскин, терпитiн, радейтiн да зумыда сулалiн,
55003011	кор менö суисны Антиокияын, Иконияын да Листраын вöтлöмъяс да сьöкыдлунъяс. Ме мунi сэки ыджыд вöтлöмъяс пыр, и Господь ставсьыс менö мездiс.
55003012	Быдöнöс, кодi кöсйö овны вежа олöмöн Исус Кристос пытшкын, пондасны вöтлыны.
55003013	А лёк да пöръясьысь йöзлöн лёк вöчöмыс кутас содны. Найö унаöс ылöдасны, асьныс тшöтш ылаласны.
55003014	А тэ зумыда кутчысь сэтчö, мыйö тэнö велöдöма да мыйö тэ эскин. Тэ öд тöдан, кодi велöдiс тэнö.
55003015	Тэ ичöтсяньыд тöдан вежа Гижöдъяс. Гижöдыс сетö мывкыдлун, медым Исус Кристослы эскöмöн тэ вермин мездмыны.
55003016	Ставнас Гижöдыс Ен Ловсянь да вайö сöмын бур. Сiйö велöдö, янöдö, вежö да туйдöдö веськыд олöмас,
55003017	медым Енлöн морт вöлi тыр-бур да вöлi дась вöчны быдпöлöс бур уджсö.
55004001	Ен водзын да Господь Исус Кристос водзын, кодi кутас мыждыны ловъяясöс да кулöмаясöс, Сылысь локтöмсö да Юралöмсö тöд вылын кутöмöн кора тэнö:
55004002	ло дась висьтавны Енлысь Кывсö лöсялан и лöсявтöм кадö. Бур велöдысь моз терпитöмöн янöд, öлöд да туйдöд.
55004003	Öд воас кад, веськыд велöдöмсö оз пондыны кывзыны. Бöръясны аслыныс сьöлöм сертиыс велöдысьясöс, медым найöс кывзыны.
55004004	Пельнысö тупкасны збыльыслы да бергöдчасны мойдъяслань.
55004005	Но мед тэнад вежöрыд лоö ясыд быдторйын, сьöкыд нуигъясад кутчысь, висьтавлы Бур Юöрсö да кесъяв помöдз.
55004006	Öнi ме Ен водзö вайöм вись кодь, воис кад меным мунны.
55004007	Ме бура вермаси, помöдзыс котöртi, эскöмöс видзи.
55004008	Öнi менö виччысьö веськыдлуныслöн юркытш. Веськыда мыждысь Господь Аслас лунö сетас сiйöс меным да быдöнлы, кодi став сьöлöмнас виччысьö Сылысь локтöмсö.
55004009	Тэрмась локны ме дiнö регыдъя кадö.
55004010	Димас колис менö да мунiс Фессалоникаö. Сылы тайö мувывса олöмыс мусаджык вöлöма. Крискент мунiс Галатияö, Тит – Далматияö, öтнас Лука мекöд.
55004011	Босьт аскöдыд Маркöс, сiйö бур отсасьысь менам уджын.
55004012	Тихикöс ме мöдöдi Ефесö.
55004013	Локтiгад вай менсьым кышанöс, сiйöс ме коли Троадö Карп ордö. Босьт нöшта менсьым небöгъясöс, торйöн нин кучик вылö гижöмасö.
55004014	Уна лёк меным вöчис кузнеч Öльöксан. Господь Ачыс мед перъяс сылысь водзöссö став уджсьыс.
55004015	Видзчысь сыысь. Сiйö ёна паныд мунiс миян велöдöмлы.
55004016	Ёрдын медводдза дорйысигöн некод эз сувт ме дор, ставныс эновтiсны менö. Мед оз ло лыддьöма тайöс налы мыжöн.
55004017	Ачыс Господь вöлi ме дор. Сiйö ёнмöдiс менö, медым ме верми тырвыйö буръюöртны, медым став кыла войтырыс кылiсны тайö Бур Юöрсö. Господь мездiс менö весиг лев вомысь.
55004018	Тöда, Сiйö видзас менö став лёксьыс, мездас да вайöдас Аслас енэжвыв Юраланiнö. Ошкöм Сылы нэмъяс чöж! Аминь.
55004019	Висьтав чолöм Прискиллалы да Акиллы, тшöтш Öнисифорлöн гортсалы.
55004020	Ераст кольччис Коринфö, Трöпимöс ме кольöдi Милитö, висьмис да.
55004021	Вермöдчы локны тöлöдзыс. Тэныд ыстöны чолöм Еввул, Пуд, Лин, Клавдия да став вокъяс.
55004022	Господь Исус Кристос тэкöд. Енлöн буралöмыс тiянкöд. Аминь.
56001001	Гижö Павел, Енлöн кесйöг да Исус Кристослöн апостол. Менö мöдöдöма, мед отсавны Енлöн бöрйöмаяслы эскыны да тöдны збыльсö, медым эськö найö вермисны овны вежавидзöмöн
56001002	да помтöм олöм вылö лачаöн. Помтöм олöмсö Ен кöсйысис му пуксьытöдзыс на, и Ассьыс кывсö Сiйö оз веж.
56001003	Ас кадö Сiйö сетiс тöдны кывсö бурвисьталöм пыр, та вылö менö и сувтöдiс. Тайö вöлi Ен Мездысьнымлöн тшöктöм.
56001004	Чолöмала тэнö, Тит. Öтувъя эскöманым тэ меным збыльысь пи кодь. Бурсетöм, буралöм да лöнь олöм тэныд Ен Батьсянь да миян Мездысь Исус Кристос Господьсянь.
56001005	Ме коли тэнö Критö, мед тэ эштöдiн сэнi помавтöмторсö да быд карын индiн вичкоса юрнуöдысьясöс, кыдзи тай ме тэныд тшöктылi.
56001006	Юрнуöдысь мед вöлi бур оласнога, öти гöтыра, ныв-пиыс мед эскисны, быдторйын кывзысисны да лэдзчысьöмöн эз овны, на йылысь мед эз кыв лёк сёрни.
56001007	Вичкоса веськöдлысьöн вермö лоны сöмын бур оласнога морт, öд сылы сетöма вöчны Енлысь удж. Мед сiйö эз вöв асныра, эз вöв дöзмысь, эз ю, эз усьлась мукöд вылö, аслыс эз курав,
56001008	ветлысь-мунысьöс мед сибöдiс, бурсö радейтiс, вöлi сюсь вежöра, быдторйын веськыд, вежавидзысь да кужис асьсö кутны.
56001009	Сiйö мед вöлi зумыда кутчысьöма велöдöмыслöн збыль кывъясö, кужис веськыд велöдöмнас туйдöдны мукöдöс да вермис янöдны паныд мунысьöс.
56001010	Öд унаöн аснырасьöны, ковтöмсö сёрнитöны да мукöдсö пöрйöдлöны, и унджыкыс найö вундыштчöмаяс пöвстысь.
56001011	Татшöмъясыслысь колö тупкыны вомсö. Яндысьтöм горшлунныс вöсна найö асланыс велöдöмöн шöйöвоштöны дзонь керкаяс, мыйö оз ков велöдöны.
56001012	Налöн асланыс гижысьыс весиг шулöма: – Критсаяс – пöръясьысьяс, скöр понъяс, горш кöинъяс да дыш руньöяс.
56001013	Веськыда шуöма. Та вöсна чорыда янöд татшöм йöзсö, медым налöн эскöмыс вöлi веськыд.
56001014	Найö мед оз кывзыны юдейяслысь мойдъяссö да йöзлысь ас лöсьöдöм тшöктöмъяссö. Татшöм йöзыс öд кежöмаöсь збыльсьыс.
56001015	Сöстöмлы ставыс сöстöм, а пежасьöмалы да эскытöмлы нинöм абу сöстöм. Налöн пежасьöма вежöрыс, весиг сьöлöмыс.
56001016	Найö шуöны, тöдам пö Енсö, но уджыс налöн мöдтор йылысь висьталö. Найö мустöмöсь, кывзысьтöмöсь и бурсö вöчны оз сяммыны.
56002001	Тэ висьтавлы веськыд велöдöмыслы лöсяланасö.
56002002	Олöма айуловöс велöд лоны авъяöн, садь да сюсь вежöраöн. Мед найö топыда кутчысясны эскöмас, муслунас да зумыдлунас.
56002003	Олöма аньяс мед оласны вежавидзöмöн, оз суклясьны, вина оз юны, туйдöдасны томджыкъясöс бурас,
56002004	велöдасны найöс радейтны верöснысö да ныв-писö,
56002005	медым эськö том аньяс вöлiны сюсь вежöраöсь, сöстöм сьöлöмаöсь, шаньöсь, мед тöждысясны гортныс вöсна да кывзысясны верöсныслысь. Сэки Ен Кывсö оз ло омöльтöма.
56002006	Зонъясöс тшöтш велöд лоны сюсь вежöраöн.
56002007	Вöч быд бурсö, мед мукöдыс тэ вылö видзöдöмöн тшöтш велаласны татчö. Велöд сöстöм сьöлöмöн, вежавидзöмöн да Кывсö торкавтöг.
56002008	Сёрнит веськыда да тырвыйö эскöд, медым паныд мунысь яналас да оз вермы шуны миян йылысь нинöм лёксö.
56002009	Кесйöгъяс мед быдторйын кывзысясны асланыс ыджыдныслысь, зiлясны кывшутöг шогмыны сылы.
56002010	Мед оз гусясьны, мöдарö, быдторйын мед петкöдласны, мый налы позьö тырвыйö эскыны. Сэки на пыр пыдди пуктöма лоö Ен Мездысьнымлысь велöдöмсö.
56002011	Енмыс петкöдлiс Ассьыс буралöмсö, медым став йöзсö мездыны.
56002012	Буралöмыс велöдö миянöс, мед ми эновтчим Ентöг олöмсьыс да быдпöлöс мувывса ыштöмсьыс, вöлiм сюсь вежöраöсь тайö нэмас, олiм веськыда да вежавидзöмöн,
56002013	виччысим вына Енлысь да миян Мездысь Исус Кристослысь дзирдлуна воссьöмсö да шуда лачанымлысь збыльмöмсö.
56002014	Кристос сетiс Асьсö миян вöсна, медым мездыны миянöс быд лёксьыс, сöстöммöдны миянöс да торйöдны Аслыс войтырöс, кодi сьöлöмсяньыс пондас вöчны бурсö.
56002015	Тадзи велöд, ышöд да янöд тэныд сетöм вынöн. Эн сет асьтö некодлы увтыртны.
56003001	Казьтыв эскысьяслы, медым кывзысясны юралысьяслысь да пуктöм йöзлысь, пыдди пуктасны налысь веськöдлöмсö да лоасны дасьöсь вöчны быд бурсö.
56003002	Мед оз омöльтны некодöс, зыкö оз пырны, лоасны шаньöсь да быдöнкöд рамöсь.
56003003	Ми öд асьным коркö вöлiм вежöртöмöсь да кывзысьтöмöсь, вошöмаöсь олöмас, сетчöмаöсь ыштöмас да быдпöлöс ковтöм гажöдчöмас. Олiм лёк пытшкас, вежалiм, вöлiм мустöмöсь, да мукöдсö тшöтш мустöмтiм.
56003004	Но Ен Мездысьным петкöдлiс миян дiнö Ассьыс бурлунсö да муслунсö.
56003005	Сiйö мездiс миянöс. Мездiс эз веськыд уджъясным серти, но Аслас буралöмыс вöсна. Ен мыськалiс миянöс да сетiс миянлы выльысь чужны. Сiйö выльмöдiс миянöс Вежа Ловнас.
56003006	Исус Кристос Мездысьным пыр Сiйö лышкыда кисьтiс миян пытшкö Вежа Ловсö,
56003007	медым Сылöн буралöмсянь ми лоим веськыдöсь да миянлы вичмис помтöм олöм. Тайö и эм миян лачаным.
56003008	Тайö кывъясыс эсканаöсь. Ме кöсъя, мед тэ тöдчöдöмöн пыр казьтылiн тайöс, медым Енлы эскысьяс тöждысисны бурсö вöчны. Тайö бур да йöзыслы колана.
56003009	Тöлктöм вензяна сёрниысь, ордпу да Индöд кузя зыксьöм-пинясьöмысь ылыстчы. Ставыс тайö ковтöмтор да весьшöрö.
56003010	Ылöгас кежöдысьöс öтчыд да мöдысь öлöдöм бöрын эновт.
56003011	Тöд, татшöм мортыс тшыкöма, мыж вöчöмнас сiйö ачыс асьсö мыждöм улас сюйö.
56003012	Артемöс либö Тихикöс кор мöдöда тэ дiнö, тэрмась волыны ме дiнö Никопольö. Сэнi тай шуи тöвйынысö.
56003013	Отсав петны туйö оланпас тöдысь Зинейлы да Аполослы, медым налы ставыс вöлi судзсяна-тырмана.
56003014	Миян эскысьяс мед тшöтш велöдчасны бурсö вöчны, сетны колана отсöг, сэки найö вотöстöг оз кольны.
56003015	Чолöм тэныд ыстöны танi ставныс. Висьтав чолöм миянöс радейтысь эскысь чой-воклы. Енлöн буралöмыс ставныдкöд тiянкöд. Аминь.
57001001	Гижö Павел. Исус Кристос вöсна ме пукала дзескыдiнын. Тимофей воккöд ми чолöмалам муса Филимон уджъёртнымöс.
57001002	Чолöмалам дона Апфия чойöс да миянкöд öтвыв вермасьысь Аркип ёртöс да сы ордын чукöртчысь эскысьясöс.
57001003	Буралöм да лöнь олöм тiянлы Ен Батьнымсянь да Господь Исус Кристоссянь.
57001004	Кевмысигам пыр казьтывла тэнö да аттьöала Енмöс.
57001005	Ме кывлi Исус Господьлы тэнад эскöм йылысь да став вежа войтыр дiнö муслуныд йылысь.
57001006	Кевмыся, медым миян öтувъя эскöмным отсалас тэныд тöдны быд бурсö, кодöс сетöма тiянлы Исус Кристос пытшкын.
57001007	Вокöй, тэнад муслуныд ёна долыдмöдö да ышöдö миянöс, öд тэ лöньöдан вежа войтырлысь сьöлöмсö.
57001008	Ме, дерт, верма Кристос нимöн тшöктыны тэныд вöчны коланасö,
57001009	но муслунöй вöсна шыася тэ дiнö корöмöн. Ме, пöрысь Павел, Исус Кристос вöсна пукалысь,
57001010	кора тэнö Öнисим пиöй вöсна. Сiйöс ме чужтi танi дзескыдiнын.
57001011	Коркö сiйö ковтöм вöлi тэныд, öнi ёна колана тэныд да меным.
57001012	Ме бöр мöдöда сiйöс тэ дiнö. Сибöд сiйöс сьöлöм бердысь чуктöдöмторйöс моз.
57001013	Кöсйи сiйöс кольöдны ас дiнö, мед тэ пыдди отсасьыштас меным Бур Юöр вöсна пукалiгöн.
57001014	Но тэнад шутöг нинöм ог кöсйы вöчны, мед эськö тэ бурсö вöчин ас кöсйöмöн, а эн мырдöн.
57001015	Гашкö, и колö вöлi сылы кад кежлö тэкöд янсöдчывнысö, медым сэсся тэ сибöдiн сiйöс пыр кежлö.
57001016	Сибöдiн эн нин кесйöгöс моз, но кесйöгысь донаджыкöс – муса вокöс моз. Меным сiйö ёна муса. Но тэныд сiйö, кыдзи ас морт да нöшта Господьсянь вок, ёна мусаджык на.
57001017	Тэ кö шуан менö аслад вокöн, сибöд сiйöс менö моз.
57001018	Тэнö кö сiйö мыйöнкö дойдiс-дöзмöдiс либö уджйöза тэныд, öшöд ставсö ме вылö.
57001019	Ме, Павел, аслам киöн пасъя: «Ме мынтыся». Шуны кö, тэ ачыд став олöмнад меным уджйöза.
57001020	Вокöй, Господь нимсянь вöч меным тайö бурторсö, лöньöд менсьым сьöлöмöс Господь вöсна.
57001021	Ме эска, тэ кывзысян, та вöсна и гижа. Тöда, тэ вöчан унджык на менам корöм дорысь.
57001022	Нöшта кора, корсьлы меным оланiн. Лача кута, тiян кевмысьöм отсöгöн Енмыс бöр вайöдас менö тiян дiнö.
57001023	Чолöм Епафрассянь, сiйö мекöд пукалö Кристос вöсна.
57001024	Марк, Аристарк, Димас да Лука, менам уджъёртъяс, тшöтш ыстöны чолöм.
57001025	Миян Господь Исус Кристослöн буралöмыс тiянкöд. Аминь.
58001001	Енмыс важысянь унаысь да уна ногöн шыасьлiс миян батьяс дiнö пророкъяс пыр.
58001002	Тайö бöръя кадас Сiйö шыасьлiс миян дiнö Пиыс пыр. Енмыс сетiс Сылы ставсö, Сы пыр вöчис ентыкöласö.
58001003	Пиыс – Енлöн яръюгыд дзирдлуныс, Сылöн пертасыс. Сiйö ставсö кутö Аслас вына кывнас. Аслас Вирнас Сiйö мыськалiс миянлысь мыжъяснымöс, пуксис Вына Енлöн веськыдладорö енэжас
58001004	да лои анделъясысь вылынджык на. Сылöн нимыс ёна тöдчанаджык налöн нимысь.
58001005	Öд ни öти анделлы Енмыс эз шулы: – Тэ – Менам Пи, талун Ме лои Тэнад Батьöн. Ни öти андел йылысь Енмыс эз шулы: – Ме лоа Сылöн Батьöн, Сiйö – Менам Пиöн.
58001006	Муюгыдас Ассьыс медводдза Чужысьсö пыртiгöн Енмыс шуö: – Копыртчылöй Сылы ставныд, Енлöн анделъяс.
58001007	Анделъяс йылысь Енмыс висьталö: – Ассьыс анделъяссö Енмыс вöчö тöвнырöн, Ассьыс кесъялысьяссö – ыпъялан биöн.
58001008	Пиыс йылысь Енмыс тадзи висьталö: – Енмöй, Тэнад юралан пуклöсыд нэмъяс чöж. Тэнад веськöдлан беддьыд – веськыдлун.
58001009	Веськыдлуныс Тэныд муса, а лёксö Тэ мустöмтан. Та вöсна, Енмöй, Тэнад Енмыд мавтыштiс Тэнö нимкодьлунöн мукöд дорысь ёнджыка на.
58001010	Нöшта Енмыс шуö: – Господьöй, медводз Тэ вöчин мусö, енэжыс тшöтш Тэнад вöчöмтор,
58001011	найö бырасны, а Тэ помтöг олан. Ставыс тайö паськöм моз важмас.
58001012	Кöлуйöс моз Тэ гартыштан найöс, да найö вежсясны, а Тэ некор он вежсьы. Тэнад олан лунъяслы помыс оз ло.
58001013	Некутшöм анделлы Енмыс эз шулы: – Пукав Менам веськыдладорын, кытчöдз ог пукты Тэнад кок улö Тэныд паныд мунысьясöс.
58001014	Анделъяс – тайö кесъялысь ловъяс. Енмыс мöдöдö найöс кесъявны налы, кодъяслы вичмас мездмöмыс.
58002001	Та вöсна, миянлы ёнджыка на колö кутчысьны кывлöмаыс дiнö, медым эгö ылалöй.
58002002	Öд анделъяс пыр висьталöм юöрыс кö вöлi вына, да быд кывзысьтöмлунысь да лёк вöчöмысь кö мыждылiсны веськыда,
58002003	сiдзкö, мынам-ö ми мыждöмсьыс, кутам кö нинöм туйö пуктыны тайö ыджыдторсö – мездмöмсö? Тайö мездмöмыс йылысь медводз висьталiс Господь, сэсся Сысянь кылысьяс эскöдiсны миянöс, мый тайö висьталöмыс збыль.
58002004	Тайö висьталöмсö Енмыс ёнмöдiс тадзи: висьталысьяс пыр Сiйö петкöдлiс индысьпасъяс, вöчис шензьöданаторъяс да быдпöлöс ыджыд уджъяс, Ас кöсйöм сертиыс Сiйö юклiс Вежа Ловсянь сетöмторъяс.
58002005	Енмыс эз сет анделъяслы веськöдлыны локтана муюгыднас, мый йылысь ми сёрнитам.
58002006	Кодкö гижлöма та йылысь: – Мортыс – кодi сэтшöмыс, мый Тэ казьтывлан сiйöс? Мортлöн пиыс – кодi сэтшöмыс, мый Тэ тöждысян сы вöсна?
58002007	Сöмын дженьыд кад кежлö Тэ пуктiн мортсö анделъяс дорысь улöджык, мичмöдiн сiйöс дзирдлунöн да нимöдöмöн, сувтöдiн сiйöс веськöдлыны Аслад вöчöмторнад.
58002008	Тэ ставсö пуктiн сы кок улö! Енмыс ставсö сетiс морт кипод улö, сылы нинöм эз коль сеттöмыс. Дерт, öнi оз на тыдав, мый ставсö нин сетöма морт кипод улö.
58002009	Но ми аддзам Исусöс, кодöс дженьыд кад кежлö вöлi улöджык пуктöма анделъяс дорысь. Енлöн буралöмыс вöсна Сiйö кулiс став йöзыс понда. Тайö сьöкыда кулöм вöснаыс Исусöс öнi мичмöдöма дзирдлунöн да нимöдöмöн.
58002010	Енмыс, Ставсöвöчысь да Ставсöкутысь, уна ныв-пиöс кöсйö вайöдны Аслас дзирдлунö. Та вöсна Исуслы, мездмöмас Нуöдысьлы, Енмыс лэдзис нуны сьöкыдсö, медым Сы пыр помöдз вайöдны Ассьыс мöвпыштöмсö.
58002011	Вежöдысьыс да вежа войтырыс – öти Батьсянь. Та вöсна Исус оз яндысь шуны вежа войтырöс Аслас вокъясöн.
58002012	Сiйö шуö: – Ме висьтала Тэ йылысь Аслам вокъяслы, нимöда Тэнö вичко водзын.
58002013	Нöшта шуö: – Ме кута лача Ен вылö, да содтö: – Со, Ме да ныв-пи, кодъясöс сетiс Меным Ен.
58002014	Тайö ныв-пиыслöн эм вир-яй. Та вöсна Кристос тшöтш лоис на кодьöн, медым кувлöмнас бырöдны омöльöс, кулöмыс вылын ыджыдалысьöс,
58002015	да мездыны кулöмысь полысьясöс. Öд став олöм чöжныс найö вöлiны полöмыслöн кöртöд улынöсь.
58002016	Кристос тöждысьö Öвраамсянь чужысьяс вöсна, а оз анделъяс вöсна.
58002017	Кристослы ковмис лоны морт кодьöн, Аслас вокъяс кодьöн, медым лоны Сылы бур сьöлöма да Енлысь кывзысьысь Аркирейöн, да медым босьтны Ас вылас йöзлысь мыжъяссö.
58002018	Кристос Ачыс нуис сьöкыдсö да ыштöдöмсö, та вöсна вермö отсавны ыштöдöмаяслы.
58003001	Вокъяс, ме шыася тiян дiнö, вежа войтыр да Енлöн корöмаяс дiнö: видзöдöй Исус Кристос вылö. Сiйö – Енсянь Локтысь, Аркирей, Сылы ми эскам.
58003002	Енмыс сувтöдiс Сiйöс Аркирейöн. Сiйö кесъялiс Енмыслы кывзысьöмöн, кыдзи Мöисей «быд кадö кывзысьöмöн кесъялiс Ен керкаын».
58003003	Керка вöчысьсö ёнджыка ошкöны керкасö дорысь. Тадзи Исусöс ёнджыка шогмö ошкыны Мöисейöс дорысь.
58003004	Быд керкалöн эм аслас вöчысь, но Ставсöвöчысьыс – Ен.
58003005	Мöисей «кывзысьöмöн кесъялiс Ен керкаын», но сiйö вöлi сöмын кесъялысь. Аслас олöмнас сiйö водзвыв петкöдлiс, мый Енмыс кöсйис висьтавны бöрынджык.
58003006	Ен керкаын Пиыс – Кристос, Сiйö кывкутöмöн веськöдлö ставнас Ен керканас. Ен керкаыс – тайö ми, лоам кö повтöмöсь да помöдз кутам зумыда кутчысьны лачаас, мыйöн ошйысям.
58003007	Вежа Лов висьталö: – Талун, Енлысь гöлöс шысö кылiгöн,
58003008	энö чорзьöдöй сьöлöмнытö, кыдзи тi вöчинныд овтöминын: кыпöдчинныд Меным паныд да дöзмöдiнныд Менö.
58003009	Сэнi тiян батьясныд нелямын во чöж аддзылiсны Менсьым уджъясöс, да ыштöдiсны-дöзмöдiсны Менö.
58003010	Сэки Ме дöзми на вылö да шуи: «Найö пыр ылалöмаöсь», Менам туйöд оз ветлыны.
58003011	Та вöсна Ме дöзми на вылö да сетi кыв: «Найö оз пырны Менам шойччанiнö».
58003012	Вокъяс, видзчысьöй, тiян пиысь мед некод эз вöв эскытöмöн, эз ов лёк мöвпъясöн, медым энö кежöй ловъя Енсьыс.
58003013	Быд лун ышöдöй öта-мöднытö, кытчöдз позьö на шуны "талун", мед тiян пиысь некодлöн эз чорзьы сьöлöмыс мыжлöн ылöдлöм вöсна.
58003014	Ми кö водзысяньыс моз помöдз кутам эскыны зумыда, сэки миянлы тшöтш вичмас Кристослöн озырлуныс.
58003015	Та йылысь шуöма: – Талун, Енлысь гöлöс шысö кылiгöн, энö чорзьöдöй сьöлöмнытö, кыдзи тi вöчинныд Меным паныд сувтiгöн.
58003016	Öд Енлысь гöлöс шысö кылысьяс пиысь кодсюрö паныд сувтiсны Енмыслы, но эз ставныс, кодъяс петiсны Мöисейкöд Египетысь.
58003017	Код вылö нö Енмыс скöралiс нелямын во чöжсö? Эз-ö мыж вöчысьяс вылö, кодъяслöн лыясыс колины овтöминö?
58003018	Кодлы нö Енмыс кыв сетiс, мый найö оз пырны Сылöн шойччанiнö? Эз-ö кывзысьтöмъяслы?
58003019	Ми аддзам, мый эскытöм вöснаныс найö эз пырны Ен шойччанiнö.
58004001	Енлöн кöсйысьöмыс, мый ми вермам пырны Сылöн шойччанiнö, öнöдз на вына. Сiдзкö, кутам тöждысьны, мед тiян пиысь некод эз сёрмы пырны Ен шойччанiнö.
58004002	Египетысь петысьяслы вöлi висьталöма Бур Юöрсö миянлы моз, но тайö нинöм эз сет налы, öд найö эз эскыны тайö юöрыслы да эз сибöдны сiйöс сьöлöманыс.
58004003	Ми эским тайö юöрыслы, сiдзкö, пырам Ен шойччанiнö. Тайö шойччанiн йывсьыс шуöма: – Ме скöрми тайö йöзыс вылö да сетi кыв: «Найö оз пырны Менам шойччанiнö». Енмыс шуис тадзи, кöть муюгыдсö вöчöм бöрын Сылöн дасьтöма нин вöлi шойччанiнсö.
58004004	Öд сизимöд лун йывсьыс Гижöдыс тадзи висьталö: «Сизимöд луннас Енмыс шойччис став Аслас уджъясысь».
58004005	Но вылынджыксö вöлi шуöма нин: «Найö оз пырны Менам шойччанiнö».
58004006	Но кодсюрö пырасны на Ен шойччанiнö. А найö, кодъяслы медводз вöлi висьталöма Ен шойччанiн йывсьыс, эз пырны сэтчö кывзысьтöмлун вöснаныс.
58004007	Та вöсна Енмыс индiс торъя лун – "талун", öд уна во мысти Давид казьтыштiс Енлысь водзынджык шуöм кывъяссö: – Талун, Енлысь гöлöс шысö кылiгöн, энö чорзьöдöй сьöлöмнытö.
58004008	Исус Навин кö вермис сетны шойччöг Египетысь петысьяслы, Енмыс эськö эз нин казьтыв кутшöмкö мöд шойччöг йылысь.
58004009	Сiдзкö, Ен войтырлöн шойччöгыс водзын на.
58004010	Öд мортыс кö пырöма нин Ен шойччанiнö, сiйö Енмыс моз шойччö аслас уджъясысь.
58004011	Сiдзкö, кутам зiльны пырны Ен шойччанiнö, медым тайö кывзысьтöм йöзыс моз эгö кольöй Ен шойччанiнö пыртöг.
58004012	Енлöн Кывйыс ловъя да вына. Сiйö ёсьджык на кыкнанладорсяньыс лэчтöм шыпуртысь. Сiйö пыдöдз мöрччö, торйöдö мортлысь ловсö да олöмсö, лысö да вемсö, восьтö мортлысь сьöлöмпытшса мöвпъяссö да кöсйöмсö.
58004013	Енсьыс некод оз дзебсьы, Сылы ставыс восьса, ставыс тыдалана. Сылы ставсьыс сетам воча кыв.
58004014	Миян эм ыджыд Аркирей – Исус, Енлöн Пи, кодi мунiс став енэжыс пыр. Сiдзкö, зумыда кутчысям эскöмас.
58004015	Миян эм Аркирей, кодi бура гöгöрвоö миянöс жеблун дырйи. Миянöс моз Сiйöс быдторйын вöлi ыштöдöма, но мыжсö Сiйö эз вöчлы.
58004016	Та вöсна ми повтöг матыстчам бур сьöлöма Енлöн юралан пуклöс дiнö, медым колана кадö босьтны Енсянь буралöмсö да бурсетöмсö отсöг вылö.
58005001	Быд аркирейöс бöрйöны йöз пöвстысь да сувтöдöны кесъявны Енлы, медым вайны висьяс да сетöмторъяс йöзлöн мыжъяс вöсна.
58005002	Татшöм аркирейыс вермö гöгöрвоны мывкыдтöмъясöс да ылалöмаясöс, öд ачыс сiйö на кодь жö вынтöм.
58005003	Та вöсна сылы колö вайны вись оз сöмын йöзлöн мыжъяс вöсна, тшöтш аслас мыжъяс вöсна.
58005004	Морт оз вермы ачыс асьсö индыны аркирейöн, тайöс вермö вöчны сöмын Ен. Сiйö сувтöдiс Ааронöс аркирейöн.
58005005	Тадзи и Кристос: эз Ачыс Асьсö сувтöд тайö ошкана уджыс вылö – лоны Аркирейöн. Енмыс индiс Сiйöс да шуис Сылы: – Тэ – Менам Пи, талун Ме лои Тэнад Батьöн.
58005006	Мöдлаын Енмыс нöшта висьталö: – Мелкиседек моз Тэ пыр кежлö Аркирей.
58005007	Му вылын олiгöн Исус кыз синваöн да гораа бöрдöмöн корис-кевмысис Сылы, кодi вермис мездыны Сiйöс кулöмысь. Ен кылiс Сылысь кевмöмсö, öд Исус кывзысис Сылысь.
58005008	Исус – Енлöн Пи, но сьöкыдсö нуигöн Сiйö велöдчис кывзысьны.
58005009	Сiйö помöдз вайöдiс Енлысь мöвпыштöмсö да пыр кежлö лои мездмöмсö Сетысьöн быдöнлы, кодi кывзысьö Сылысь.
58005010	Мелкиседекöс моз Енмыс индiс Исусöс Аркирейöн.
58005011	Та йылысь эськö уна на позьö висьтавны, но сьöкыд висьтавнысö, öд тi онö кöсйöй кывзынысö.
58005012	Видзöдлыны кö кадыс вылö, тiянлы важöн нин колö лоны велöдысьясöн, но миянлы выльысь лоö висьтавны тiянлы Енлысь Кывсö водзысяньыс. Тiянöс пыр на колö вердны йöлöн, а оз чорыд сёянöн.
58005013	Öд йöлöн пöткöдчысь – кага на, сiйö оз на гöгöрво веськыдлун йылысь велöдöмсö.
58005014	Но тыр арлыдаяслы колö пöткöдчыны чорыд сёянöн, öд найö вермöны нин торйöдны бурсö да лёксö.
58006001	Сiдзкö, огö кольччöй Кристослöн велöдöмын медводдза воськовъясас, но кутам быдмыны-верстяммыны тыр арлыдаöдз. Миянлы абу нин колана выльысь велöдны тiянöс лёк уджъясысь бергöдчöм да Енлы эскöм йылысь,
58006002	пыртчöм да ки пуктылöм йылысь, кулöмысь ловзьöм да пыр кежлö мыждöм йылысь.
58006003	Ен кö сетас, мунам водзö.
58006004	Найö, кодъяс тöдлiсны нин Бур Юöрлысь югыдсö, босьтiсны Енсянь сетöмторсö, сибöдiсны сьöлöмас Вежа Лолöс,
58006005	тöдмалiсны Ен Кывлысь бурсö да аддзылiсны локтана нэмлысь вынсö,
58006006	а сэсся бöр кежисны Кристосысь – татшöм йöзсö он нин вермы бергöдны Ен дiнö. Öд найö выльысь тувъялöны Ен Пиöс да пуктöны Сiйöс серам туйö.
58006007	Зэрöн унаысь кöтöдлöм му кö вайö му вöдитысьлы бур быдтас – Енмыс тайö мусö бурсиö.
58006008	Муыс кö быдтö сöмын йöн да ёг турун – татшöм муыс шогмытöм, сiйöс лоö ёрöма да сотöма.
58006009	Мусаяс, кöть ми тадзи шуам, но лача кутам, мый тi – бур муыс, тi кутчысянныд мездмöмас.
58006010	Енмыс – веськыд, Сiйö оз вунöд тiянлысь уджъяснытö да Сылöн нимыс дiнö муслуннытö. Öд тайö муслунсö тi петкöдлiнныд вежа войтырлы кесъялiгöн.
58006011	Ми кöсъям, медым тi помöдз тадзи вöчинныд, сэки тiян лачаныд збыльмас.
58006012	Энö дышöдчöй, но лоöй на кодьöсь, кодъяс эскöмöн да терпитöмöн босьтöны Енсянь кöсйысьöмасö.
58006013	Öвраамлы кöсйысигöн Енмыс Аслас нимöн кöсйысис, öд Сылöн нимысь ыджыдджыкыс абу.
58006014	Енмыс кöсйысис: «Ме тэнö озыра бурсиа да сета тэныд уна чужысьöс».
58006015	Тадзи Öвраам терпитöмыс пыр босьтiс Енсянь кöсйысьöмасö.
58006016	Кыв сетiгöн йöзыс кöсйысьöны мыйöнкö ас дорсьыс ыджыдджыкöн. Тайö кыв сетöмыс вынсьöдö налысь шуöмсö да пуктö пом став вензьöмлы.
58006017	Та вöсна Ассьыс кöсйысьöмсö Енмыс вынсьöдiс кыв сетöмöн, медым Сысянь кöсйысьöмсö босьтысьяслы бурджыка петкöдлыны, мый Сылöн мöвпъясыс вежсьывлытöмöсь.
58006018	Тайö кыкторйыс: Енлöн кöсйысьöмыс да кыв сетöмыс – вежсьывлытöмöсь, öд Енмыс оз вермы ылöдлыны. Тайö кыкторйыс ышöдö миянöс да отсалö кутчысьны сетöм лачаас.
58006019	Миян олöмын тайö лачаыс зумыд якöр кодь, сiйö видзö миянöс да отсалö пырны миянлы крамын öшалысь дöра сайö, Вежасьыс-вежаинö.
58006020	Миянысь водзджык сэтчö пырис Исус да восьтiс миянлы туй. Мелкиседек моз Сiйö пыр кежлö лоис Аркирейöн.
58007001	Мелкиседек вöлi Салим карса öксы да Медвылысса Енлöн Аркирей. Сiйö бурсиис Öвраамöс сыкöд паныдасигöн, кор Öвраам локтö вöлi öксыясöс вермöм бöрын.
58007002	Öвраам торйöдiс Мелкиседеклы тышын шедöдöмысь дасöд юкöнсö. Мелкиседек нимлöн вежöртасыс – «веськыдлуныслöн öксы». Сiйö вöлi Салим карса öксы, та вöсна нöшта сiйöс шуöны «лöньлуныслöн öксы».
58007003	Мелкиседеклöн эз вöв бать-мамыс, эз вöв чужанвужйыс. Сiйö эз чужлы ни эз кувлы. Ен Пи моз сiйö пыр кежлö Аркирей.
58007004	Аддзанныд, кутшöм сiйö ыджыд! Öд ачыс Öвраам, миян айным, сетiс сылы дасöд юкöнсö, тышын шедöдöмысь медбурсö.
58007005	Левий чужанвужйысь бöрйöм попъяслы Индöд серти колö вöлi босьтны йöзлöн эмбурысь дасöд юкöнсö. Тайö юкöнсö найö босьтлiсны асланыс вокъяслысь, Öвраамсянь чужысьяслысь.
58007006	Мелкиседек эз вöв Левий чужанвужйысь, но сiйö босьтiс Öвраамсянь дасöд юкöнсö. Сiйö бурсиис Öвраамöс, кодлöн вöлi нин Енсянь кöсйысьöмыс.
58007007	Кывшутöг, тайö тадзи: ыджыдджык бурсиö ичöтджыкöс.
58007008	Дасöд юкöн босьтысь попъяс кулöны, а Мелкиседек йылысь гижöма, мый Сiйö ловъя.
58007009	Позьö шуны, мый ачыс Левий, дасöд юкöнсö босьтысь, Öвраам пыр сетiс дасöд юкöнсö Мелкиседеклы.
58007010	Öд Öвраамлöн Мелкиседеккöд паныдасигöн Левий вöлi нин Öвраам айыс пытшкын.
58007011	Левий чужанвужйысь попъяслöн кесъялöм йылысь вöлi гижöма Индöдас. Тайö попъяслöн кесъялöм пыр кö вöлi позьö воны тыр-бурас, сэки эськö эз вöв колана локны мöд Аркирейлы, кодi Мелкиседек кодь, абу Аарон кодь.
58007012	Попъяслöн кесъяланногыс кö вежсьö, сiдзкö, Индöдсö тшöтш колö вежны.
58007013	Но Сiйö, код йылысь танi висьталöма, вöлi мöд чужанкотырысь. На пиысь некод эз кесъявлы висьпуктанiн дорын.
58007014	Ми тöдам, мый миян Господь петiс Иуда чужанкотырысь. Но Мöисей нинöм эз висьтав тайö чужанкотыр йывсьыс, мый сэтысь петасны попъяс.
58007015	Тайö бурджыка на лои гöгöрвоана, кор локтiс мöд Аркирей, Мелкиседек кодь.
58007016	Сiйö лоис Аркирейöн эз морт чужанвужйысь, эз Индöд тшöктöм серти, Сiйö лоис Аркирейöн помтöм олöмлöн вынсянь.
58007017	Öд Гижöдыс висьталö Сы йылысь: – Мелкиседек моз Тэ пыр кежлö Аркирей.
58007018	Тадзи воддза тшöктöмсö вынтöмлуныс да ковтöмлуныс вöсна лои бырöдöма.
58007019	Öд Индöдыс нинöм эз вермы вайöдны тыр-бурöдз. Та вöсна, миянлы сетöма лача, кодi ёна бурджык Индöдыс дорысь. Тайö лачаыс отсöгöн ми матыстчам Ен дiнö.
58007020	Тайö лачасö вöлi вынсьöдöма Енлöн кыв сетöмöн.
58007021	Левий чужанвужйысь попъясöс сувтöдiгöн эз вöв некутшöм кыв сетöм, а Исусöс Аркирейöн сувтöдiгöн Енмыс кыв сетiс. Сiйö шуис: – Господь кыв сетiс да оз веж сiйöс. Мелкиседек моз Тэ пыр кежлö Аркирей.
58007022	Тайö кывъясыс висьталöны, кутшöм вына сiйö йитöдыс, кодöс кöрталöма Исус пыр.
58007023	Водзынсö вöлi уна поп, öд кулöм вöснаныс найö эз вермыны дыр кесъявны.
58007024	Но Исус – Помтöг Олысь, Сiйö пыр кежлö Аркирей.
58007025	Та вöсна Сiйö быд кадö вермö мездыны Сы пыр Ен дiнö локтысьясöс. Сiйö – Помтöг Олысь, Сiйö пыр кевмысьö на вöсна.
58007026	Дзик татшöм аркирей колö миянлы: вежа, сöстöм да мыжтöм, кодöс торйöдöма мыжа йöзысь да кыпöдöма енэжсьыс вылöджык на.
58007027	Мукöд аркирейлы моз Сылы абу колана быд лун вись вайны медводз аслас мыжъяс вöсна, сэсся йöзлöн мыжъяс вöсна. Öд Сiйö вайис нин Асьсö вись пыдди öтчыдысь да пыр кежлö.
58007028	Индöд серти аркирейöн вермис лоны морт, кодлöн эмöсь тырмытöмторъяс. Но Индöдыс бöрын Енмыс сетiс кыв да сувтöдiс Аркирейöн Писö. Сiйö – тыр-бур Аркирей пыр кежлö.
58008001	Миян висьталöмлöн медшöр мöвпыс татшöм: миян эм Аркирей, кодi пукалö енэжын, Вына Енлöн пуклöс веськыдладорын
58008002	да кесъялö енэжвывса вежаинын, Енлöн збыль скинияын. Тайö скиниясö сувтöдiс Господь, а эз морт.
58008003	Быд аркирейöс сувтöдöны сы могысь, медым вайны вись да сетöмтор Енмыслы. Сiдзкö, миян Аркирейлы, Исуслы, тшöтш колö вöлi вись вайны Енмыслы.
58008004	Сiйö кö кольччис му вылас, сэки эськö эз вöв аркирейöн, öд танi эмöсь нин Индöд серти вись вайысьяс.
58008005	Найö кесъялöны крамын, кодöс вöчöма енэжвывсаöс моз. Крамыс – енэжвывса скиниялöн вуджöрыс, сылöн серпасыс. Та вöсна, мувывса скиниясö вöчтöдз на Енмыс висьталiс Мöисейлы: «Видзöд да ставсö вöч дзик сiдзи, кыдзи петкöдлi тэныд керöс вылын».
58008006	Мукöд аркирейлы дорысь Исуслы вöлi сетöма ёна бурджык кесъялöм. Сiйö йитöдыс, кодöс кöрталöма Исус пыр, тшöтш ёна бурджык, öд тайö йитöдыс подуласьö бурджык кöсйысьöм вылö.
58008007	Воддза йитöдыс кö вöлi тырвыйö бур, сэки эськö мöд йитöдыс эз ковмы.
58008008	Но Енмыс аддзис йöзлысь кывзысьтöмлунсö, та вöсна шуис налы: – Со, матысмöны лунъяс, кор Ме кöртала Израиль да Иуда войтыркöд выль йитöд, – висьталö Господь.
58008009	Тайö йитöдыс абу сэтшöм, кутшöмöс Ме кöрталi налöн батьяскöд, кор петкöдi найöс Египет муысь киöдныс кутöмöн. Найö торкисны Мекöд йитöдсö, та вöсна Ме бергöдчи наысь, – висьталö Господь.
58008010	Сiйö лунъяс бöрас Ме кöртала Израиль войтыркöд татшöм йитöд: пукта Ассьым Индöдöс налöн вежöрö да гижа налöн сьöлöмö. Ме лоа налы Енмöн, а найö – Менам войтырöн, – висьталö Господь.
58008011	Сэки некод оз кут велöдны матыссасö, вокыс оз понды велöдны воксö: «Тöдмав Господьöс!» Öд быдöн, ичöтсянь ыджыдöдз, пондас тöдны Менö.
58008012	Ме прöстита налысь мыжъяссö, некор ог казьтыв налысь лёк вöчöмсö.
58008013	Тайö йитöдсö Енмыс шуис Выль Йитöдöн. Тадзи Енмыс петкöдлiс, мый воддза йитöдыс важмис. А ставыс, мый важмöма да ковтöм, регыд бырö.
58009001	Важ Йитöдас вöлi сетöма Енлы кесъялöм да мувывса скиния йылысь индöдъяс.
58009002	Мувывса скиниясö вöлi вöчöма тадзи: скиния воддза вежöсас вöлi бикок, пызан да сы вылын Енлы вайöм няньяс. Тайö вежöсыс шусис "Вежаин".
58009003	Скиниялысь мöд вежöссö вöлi торйöдöма öшöдöм дöраöн. Тайö вежöсыс шусис "Вежасьыс-вежаин".
58009004	Сэнi вöлiны зарниöн эжöм тшынöдчан пызан да Йитöдлöн куд. Тайö кудсö вöлi быд боксянь эжöма зарниöн. Куд пытшкас вöлiны манна тыра зарни доз, Ааронлöн дзоридзалысь бедь да Йитöдлöн изпöвъяс.
58009005	Куд вевт вылас сулалiсны херувимъяс, Ен дзирдлуна анделъяс. Налöн бордъясыс вевттисны куд вевтсö – мыж лэдзанiнсö. Но унасö та йылысь öнi огö кутöй сёрнитны.
58009006	Тадзи вöлi лöсьöдöма скиниясö. Скиния воддза вежöсас быд лун пыравлiсны попъяс кесъявны Енлы.
58009007	Мöд вежöсас сöмын öтчыдысь вонас пырлiс аркирей. Аскöдыс сiйö вайлiс вир аслас мыжъяс вöсна да йöзлöн тöдтöг вöчöм мыжъяс вöсна.
58009008	Тайöн Вежа Лов петкöдлö, мый кытчöдз сулалö скиниялöн воддза вежöсыс, Вежасьыс-вежаинö туйыс тупкыса на.
58009009	Ставыс тайö висьталö талунъя лун йылысь, мый Енлы вайöм вись да сетöмтор оз вермы тырвыйö сöстöммöдны йöзлысь сьöлöмсö.
58009010	Öд став тайö вайöмторйыс вöлi йитчöма сöмын вир-яйкöд: сёян-юанкöд да мыссьöмкöд. Татшöм кесъялöмсö Енмыс лöсьöдiс сöмын кад кежлö, выль кесъяланногсö лöсьöдтöдз.
58009011	Кор локтiс Кристос, бурсö Вайысь Аркирей, Сiйö кутiс кесъявны ёна бурджык да ыджыдджык скинияын, кодöс вöчöма абу киöн, абу мувывса ног.
58009012	Кристос пырис Вежасьыс-вежаинö эз кöза вирöн, эз öшпи вирöн, а Аслас Вирöн. Тадзи Сiйö öтчыдысь да пыр кежлö мездiс миянöс мыжъясысь.
58009013	Öшпи вирöн, кöза вирöн да сотöм куканьлöн пöимöн кö резлiсны пежасьöмаясöс, медым сöстöммöдны налысь вир-яйсö,
58009014	сiдзкö, кымын пöв ёнджыка сöстöммöдö Кристослöн Вирыс! Вежа Лов вынöн Кристос вайис Асьсö Енлы сöстöм вись пыдди. Та вöсна Сылöн Вирыс мыськалö миянлысь сьöлöмнымöс кулöмö вайöдысь лёк вöчöмъясысь, медым ми вермим кесъявны збыль да ловъя Енлы.
58009015	Сiйöн Кристос лои Енма-морта костын Выль Йитöд Кöрталысьöн. Аслас кулöмöн Кристос мездiс йöзсö воддза йитöд дырйи вöчöм мыжъясысь, медым Енлöн корöмаяслы пыр кежлö вичмис Енсянь кöсйысьöмыс.
58009016	Мортыс кö кольö ас бöрсяыс кöсйысян гижöд, сiйö лоö вына сöмын мортыслöн кулöм бöрын.
58009017	Öд мортыс кö ловъя на, гижöдыс вынтöм. Сiйö лоö вына сöмын мортыслöн кулöм бöрын.
58009018	Та вöсна воддза йитöдсö вöлi вынсьöдöма вирöн.
58009019	Мöисей висьталiс йöзыслы Индöдысь став тшöктöмсö. Сэсся босьтiс öшпиянлысь да кöзаяслысь ваöн соралöм вир, югыдгöрд вурун, иссоп бедь да резiс тайöн медводз Индöд небöгсö, сэсся став йöзсö.
58009020	Сiйö шуис: «Тайö вирыс – йитöдлöн вир, Енмыс тшöктiс видзны тайö йитöдсö».
58009021	Сэсся Мöисей резiс вирнас тшöтш скиниясö да став кесъялан кöлуй-дозмуксö.
58009022	Индöд серти ставыс сöстöммö сöмын вирöн, вир кисьттöг оз вермы лоны мыжсö прöститöмыс.
58009023	Сiдзкö, мувывсасö, кодöс вöчöма енэжвывсаöс моз, колö вöлi сöстöммöдны татшöм ногöн. А енэжвывсаыслы колана бурджык вись.
58009024	Öд Кристос пырис эз киöн вöчöм скинияö, кодöс вöлi вöчöма збыль скиния серти. Сiйö пырис дзик енэжас, медым сувтны Ен водзö миян пыдди да дорйыны миянöс.
58009025	Сiйö пырис енэжас эз сы могысь, медым выльысь вайны Асьсö вись пыдди. Öд тадзи вöчö аркирей: сiйö воысь-во пырö Вежасьыс-вежаинö пемöс вирöн.
58009026	Кристос кö вöчис тадзи, му пуксьöмсяньыс эськö унаысь нин ковмылiс Сылы кувны. Но бöръя кадö Сiйö сöмын öтчыдысь вайис Асьсö вись пыдди мыж бырöдöм могысь.
58009027	Мортыслы шуöма кувны öтчыдысь, сэсся лоö мыждöм.
58009028	Тадзи Кристос öтчыдысь вайис Асьсö вись пыдди, медым бырöдны мыжсö став йöзыслысь. Мöдысь Сiйö локтас оз мыж бырöдöм могысь, а медым мездыны найöс, кодъяс виччысьöны Сiйöс.
58010001	Индöдыс – сöмын локтана бурыслöн вуджöрыс, абу ачыс бурыс. Та вöсна Индöдыс некор оз вермы вöчны тыр-бурöн Ен водзö локтысьясöс, кодъяс воысь-во вайöны öтипöлöс вись.
58010002	Индöдыс кö вермис вöчны найöс тыр-бурöн, найö эськö дугдiсны вайны висьсö. Öд висьсö öтчыдысь вайöмнас найö эськö сöстöммисны пыр кежлö, да налöн сьöлöмыс эз мыжды найöс.
58010003	Но быд во вайöм висьыс казьтывлö мыж йылысь.
58010004	Öд öшпилöн да кöзалöн вирыс оз вермы бырöдны мортлысь мыжъяссö.
58010005	Та вöсна муюгыдас локтiгöн Кристос шуö: – Вись да ваянтор Тэныд оз ков, Тэ дасьтiн Меным вир-яй.
58010006	Сотöм пемöс да мыж вöсна вись абу шогмана Тэныд.
58010007	Сэки Ме шуи: «Со, Ме локтi, Енмöй, збыльмöдны Тэнсьыд кöсйöмтö. Тадзи водзысяньыс вöлi висьталöма Ме йылысь небöгас».
58010008	Висьсö вайöны Индöд серти, но Кристос шуö: «Вись да ваянтор, сотöм пемöс да мыж вöсна вись Тэныд оз ков, тайö абу шогмана Тэныд».
58010009	Сэсся содтö: «Со, Ме локтi, Енмöй, збыльмöдны Тэнсьыд кöсйöмтö». Тадзи Кристос бырöдiс воддзасö – вись вайöмсö, да вежис сiйöс мöдöн – Ен кöсйöмöн.
58010010	Ен кöсйöм серти ми лоим вежаöсь, öд Кристос вайис Ассьыс вир-яйсö вись пыдди öтчыдысь да пыр кежлö.
58010011	Крамын кесъялiгöн попъяс быд лун вайöны öтипöлöс вись. Но тайö висьыс оз вермы бырöдны мортлысь мыжъяссö.
58010012	Кристос вайис мыж вöсна висьсö öтчыдысь да пуксис Ен веськыдладорö пыр кежлö.
58010013	Öнi Сiйö виччысьö сiйö кадсö, кор Енмыс пуктас Сы кок улö паныд мунысьяссö.
58010014	Висьсö öтчыдысь вайöмнас Кристос вöчис вежа войтырöс тыр-бурöн пыр кежлö.
58010015	Та йылысь висьталö миянлы Вежа Лов:
58010016	– Сiйö лунъяс бöрас Ме кöртала накöд татшöм йитöд, – висьталö Господь. Ассьым Индöдöс Ме пукта налöн сьöлöмö, да гижа налöн вежöрö.
58010017	Налысь мыжъяссö да лёк вöчöмсö водзö ог нин казьтыв.
58010018	Сiдзкö, мыжъяссö кö прöститöма, сэки висьсö вайны оз нин ков.
58010019	Вокъяс, Исус Кристослöн Вирöн ми вермам повтöг пырны Вежасьыс-вежаинö, öд Сiйö восьтiс миянлы выль туй, олöмас нуöдысь туй.
58010020	Тайö туйыс вайöдö миянöс Вежасьыс-вежаинö öшöдöм дöра пыр – Кристослöн вир-яйыс пыр.
58010021	Миян эм ыджыд Аркирей, Сiйö кывкутöмöн веськöдлö ставнас Ен керканас.
58010022	Сiдзкö, локтам Ен водзö восьса сьöлöмöн да зумыд эскöмöн, öд миян сьöлöмным сöстöм да мыжтöм, миянлысь вир-яйнымöс мыськалöма сöстöм ваöн.
58010023	Ми висьталам, мый миян эм лача. Сiдзкö, зумыда кутчысям тайö лачаас, öд миянлы Кöсйысьысьыс эскана.
58010024	Кутам тöждысьны öта-мöдным вöсна, ышöдны öта-мöдöс муслун да бур уджъяс вылö.
58010025	Кодсюрö дугöдчöмаöсь öтвыв чукöртчöмысь, но ми тадзи огö вöчöй. Мöдарö, кутам ёнджыка на ышöдны öта-мöднымöс, öд Господьлöн луныс матын нин.
58010026	Ми кö тöдам збыльсö, но тöдöмöн мыж вöчам, сэки некутшöм вись оз вешты миянлысь мыжнымöс.
58010027	Сöмын ыджыд полöмöн ковмас виччысьны мыждöмсö да яр бисö, кодi бырöдас Енлы паныд мунысьясöс.
58010028	Мöисейлысь Индöдсö торкысьöс кö кык либö куим мортлöн висьталöм серти нем жалиттöг мыждылiсны кулöм вылö,
58010029	сiдзкö, кымын пöв чорыдджыка лоö мыждöма сiйöс, кодi талялö Енлысь Писö, оз лыддьы вежаöн Енкöд йитысь да эскысьöс вежöдысь Вирсö, да нöшта лёкöдö Ловсö, кодi восьтö Енлысь буралöмсö.
58010030	Ми тöдам тайö кывъяссö Шуысьöс: – Ме – водзöс Перйысьыс, Ме мынтыся ставсьыс, – шуö Господь. Нöшта содтö: – Господь кутас мыждыны Ассьыс войтырсö.
58010031	Ёна повзьöдлö веськавны ловъя Енлöн киö!
58010032	Видзöдлöй бöрвыланыд: Бур Юöрлысь югыдсö тöдмалöм бöрын тi верминныд мунны уна сьöкыд да тыш пыр.
58010033	Тiянöс вöтлiгöн-лёкöдiгöн тi унаысь вöлiнныд серам туйынöсь. Тiян моз сьöкыдсö нуысьяскöд тi вöлiнныд орччöн.
58010034	Кор ме пукалi дзескыдiнын, тi нуинныд сьöкыдсö мекöд öтвыв. Тiянлысь эмбуртö мырддялiгöн тi нимкодясинныд, öд тi тöдiнныд, мый енэжас тiян эм ёна бурджык да бырлытöм эмбур.
58010035	Сiдзкö, лоöй повтöмöсь! Öд таысь тiянлы вичмас ыджыд тырдон.
58010036	Тiянлы колö зумыдлун, медым верминныд збыльмöдны Енлысь тшöктöмсö да босьтны Сысянь кöсйысьöмасö.
58010037	Öд гижöма: – Регыд, вывтi регыд, и Локтысьыс нюжмасьтöг воас.
58010038	Веськыда олысь эскöмнас кутас овны, а кежас кö Меысь, Меным сiйö оз шогмы.
58010039	Но ми абу на пöвстысь, кодi Енсьыс кежö да кулö. Ми на пöвстысь, кодi эскö да босьтö мездмöмсö.
58011001	Эскöмыс – виччысянторлöн збыльмöм да аддзытöмсö аддзöм.
58011002	Миян батьяс эскисны, та вöсна найö шогмисны Енлы.
58011003	Эскöмöн ми гöгöрвоам, мый ентыкöлаыс артмöма Ен Кывйöн. Тадзи аддзытöмсьыс лои аддзанаыс.
58011004	Эскöмöн Авель вайис Енлы бурджык вись Каин дорысь. Авельлöн эскöм вöсна Енмыс сибöдiс сылысь висьсö да лыддис сiйöс веськыдöн. Эскöмнас Авель весиг кулöм бöрас сёрнитö.
58011005	Эскöмыс вöсна Енокöс вöлi кыпöдöма енэжас кулöмсö тöдлытöг: «Сiйö эз ло, öд Енмыс кыпöдiс сiйöс енэжас». Кыпöдтöдзыс на Еноклы вöлi шуöма, мый «сiйö шогмана Енмыслы».
58011006	Эскытöгыд Енмыслы он шогмы. Öд Ен дiнö локтысьлы колö эскыны, мый Енмыс эм, да Сiйöс корсьысьлы Енмыс сетö тырдон.
58011007	Эскöмыс вöсна Нойлы вöлi водзвыв сетöма тöдны аддзытöмсö. Сiйö кывзысис Енмыслысь да вöчис ковчег, медым мездыны ассьыс гортсасö. Эскöмнас сiйö мыждiс муюгыдсö, эскöмыс вöсна сылы вичмис Енсянь веськыдлун.
58011008	Эскöмыс вöсна Öвраам кывзысис Енмыслысь да мунiс кöсйысьöм муö. Сiйö эз тöд, кытчö мунö, но мунiс.
58011009	Эскöмöн Öвраам овмöдчис кöсйысьöм муö да локтысь моз олiс сэнi чомъясын. Сы моз олiсны чомъясын Исаак да Яков, кодъяслы тшöтш вöлi сетöма Енлысь кöсйысьöмсö.
58011010	Öвраам виччысис зумыд подула кар, кодöс Серпасалысьыс да Вöчысьыс – Ачыс Енмыс.
58011011	Сарра эз вермы вайны кага, но эскöмыс вöсна сiйö пондiс нöбасьны, да ыджыд арлыдыс вылö видзöдтöг чужтiс кага. Öд сiйö тöдiс, мый сылы Кöсйысьысьыс – эскана.
58011012	Та вöсна öти мортсянь, Öвраамсянь, кодi вöлi пöрысь нин, чужис сы мында олысь. Тайö лыдсö позьö öткодявны лыдтöм-тшöттöм енэжвывса кодзувъяскöд да саридздорса лыакöд.
58011013	Став тайö йöзыс эз удитны босьтны Енсянь кöсйысьöмасö, но найö помöдз видзисны эскöмсö. Найö сöмын ылiсянь аддзылiсны Енсянь кöсйысьöмасö да нимкодясисны сыöн. Ас йывсьыныс найö шуалiсны, ми пö тайö му вылас ветлысь-мунысьяс.
58011014	Тадзи шуöмнас найö петкöдлiсны, мый корсьöны чужан мунысö.
58011015	Найö кö мöвпалiсны чужан муныс йылысь, кытысь петiсны, эськö бöр на вермисны бергöдчыны сэтчö.
58011016	Но найö кöсйисны овмöдчыны бурджык чужан муö – енэжö. Та вöсна Енмыс оз яндысь шуны Асьсö налöн Енмöн, öд Сiйö дасьтiс налы кар.
58011017	Эскöмöн Öвраам вайис вись пыдди Исаакöс, кор Енмыс кöсйис тöдмавны сылысь эскöмсö. Öвраам дась вöлi сетны вись пыдди ассьыс öтка писö, кодöс Енмыс сылы кöсйысьлiс.
58011018	Исаак йылысь вöлi шуöма: «Исааксянь паськалас тэнад чужанвужйыд».
58011019	Öвраам эскис, мый Енмыс вына ловзьöдны весиг кулöмысь. Дзик тадзи и артмис. Исаакöс вöлi бöр сетöма Öвраамлы, быттьö сiйö ловзис кулöмысь.
58011020	Эскöмöн Исаак бурсиис Яковöс да Исавöс водзö олöмас.
58011021	Эскöмöн Яков бурсиис кулiгас Öсиплысь пиянсö да бедь вылас мыджсьöмöн копыртчылiс Енмыслы.
58011022	Эскöмöн Öсип кулöм водзвылас висьталiс пияныслы Израиль войтырлöн Египетысь петöм йылысь да тшöктiс петкöдны налы ассьыс лыяссö.
58011023	Эскöмöн Мöисейлöн бать-мамыс дзеблалiсны сiйöс чужöм бöрас куим тöлысь чöж. Найö аддзисны, мый кагаыс зэв мича, да эз повзьыны весиг öксылöн тшöктöмысь.
58011024	Эскöмöн Мöисей быдмöм бöрас дугдiс шуны асьсö фараон нывлöн пиöн.
58011025	Сiйö лыддис, мый бурджык Ен войтыркöд нуны сьöкыдсö, дженьыдик кадся мыжа олöм дорысь.
58011026	Кристос вöсна лёкöдöмсö Мöисей лыддис ыджыдджык озырлунöн египетса став озырлун дорысь. Öд сiйö тöдiс, мый сылы лоö сетöма тырдон.
58011027	Эскöмöн Мöисей петiс Египетысь, эз повзьы öксылöн скöрлунысь. Сiйö вöлi зумыд, öд видзöдiс Тыдавтöмыс вылö.
58011028	Эскöмöн Мöисей тшöктiс пасйыны Израиль войтырлы Ыджыд лун да мавтыштны öдзöс куричьяссö вирöн, медым Андел-Бырöдысь эз ви Израиль войтырлысь медводдза чужысьяссö.
58011029	Эскöмöн Израиль войтыр вуджис Гöрд саридз вомöн. Найö мунiсны сэтi косiнтi моз. Египетсаяс тшöтш на моз кöсйисны вуджны, но ставныс вöйисны.
58011030	Эскöм пыр киссисны Ерикон карса стенъяс сiйöс сизим лун кытшовтöм бöрын.
58011031	Эскöмыс вöсна Раав, кырсалысь ань, эз кув эскытöмъяскöд öтвыв, öд сiйö бур сьöлöмöн сибöдiс израильса кыйöдчысьясöс.
58011032	Мый нöшта содтыны татчö? Кадыс меным оз тырмы висьтавны Гедеон, Варак, Самсон, Еффай, Давид, Самуил да мукöд пророк йылысь.
58011033	Эскöмöн найö тышкасьöм бöрын босьтiсны йöз муяс, ставсö вöчисны веськыда, сибöдiсны Енсянь кöсйысьöмасö, лöньöдiсны левъясöс,
58011034	кусöдiсны яр би, видзисны асьнысö шыпуртысь, вынтöммиганыс найö ёнмылiсны, тышын вöлiны вынаöсь, йöз муысь воысь тышкасьысьясöс бöр вöтлiсны асланыс муысь,
58011035	öткымын аньлысь матыссасö ловзьöдiсны кулöмысь. Тайö йöз пöвстысь мукöдсö вöлi дойдалöма кувтöдзыс, öд найö эз кöсйыны босьтны мортсянь вöзйöм мездлунсö, но кöсйисны босьтны бурджыксö – ловзьöмсö.
58011036	На пиысь мукöдсö нöйтiсны орсöн, лёкöдiсны, да чептöн дорöмöн видзисны дзескыдiнын.
58011037	Мукöдсö изъялiсны, быдногыс дойдалiсны, пилитiсны шöрипöв да виисны шыпуртöн. Найö ветлiсны кöза да ыж ку паськöмöн, пыкисны гöльлун, найöс нöйтiсны да вöтлiсны.
58011038	Муюгыдыс эз сулав тайö йöзыс дон, кодъяслы ковмис овны овтöминын да керöсын, кырта горсйын да му потасын.
58011039	Эскöмныс вöсна став тайö йöзыс вöлiны шогманаöсь Енмыслы, но некод на пиысь эз босьт Енлысь кöсйысьöмасö,
58011040	öд Енмыс дасьтöма миянлы ёна бурджыктор. Та вöсна найö сöмын миянкöд öтвыв воасны тыр-бурас.
58012001	Тi аддзанныд: миян гöгöр сы мында эскöм йылысь висьталысьыс! Сiдзкö, эновтам ставсö, мый сьöктöдö миянöс, да мыжсö, мый крукöдö миянöс. Кутам помöдз зумыда котöртны миянлы индöм туйöд
58012002	да видзöдны Исус вылö. Сiйö – миянлы эскöмсö Сетысьыс да тырвыйö эскöмас Вайöдысьыс. Локтана нимкодьлун понда Сiйö нуис крест вылын дойсö, нинöм туйö пуктiс лёкöдöмсö да пуксис Ен пуклöс веськыдладорö.
58012003	Сiдзкö, мöвпалöй Сы йылысь, кодi нуис сы мында лёкöдöм мыжа йöзсянь, медым энö жебмöй да ловнаныд энö усьöй.
58012004	Тi энö на вирöдз тышкасьöй мыжыслы паныд.
58012005	Тi дзикöдз вунöдöмныд Енсянь ышöдöмсö, öд Сiйö ышöдö тiянöс пиянöс моз: – Пиöй менам! Господьсянь чирыштöмсö эн увтырт, тэнö янöдiгöн ловнад эн усь.
58012006	Кодi Енмыслы муса, сiйöс чирыштö, кодöс пи туйö пуктö, сiйöс нöйтö.
58012007	Тi кö сибöданныд Енсянь чирыштöмсö, сiдзкö, Енмыс лыддьö тiянöс Аслас пиянöн. Сюрас-ö сэтшöм пи, кодöс эськö батьыс эз чирыштлы?
58012008	Тiянöс кö эз чирыштлыны мукöд челядьöс моз, сiдзкö, тi бокысаяс, абу ас ныв-пи.
58012009	Мувывса батьяс миянöс ставнымöс чирыштлiсны, но ми пыдди пуктiм найöс. Сiдзкö, кымын пöв ёнджыка на колö кывзысьны енэжвыв Батьлысь, медым вермим овны?
58012010	Мувывса батьяс чирыштлiсны миянöс ас кöсйöм сертиныс регыдик кад кежлö, а Енмыс чирыштö миянöс бур вылö, медым вöлiм Сы кодь вежаöсь.
58012011	Дерт, быдпöлöс чирыштöм вайö шогсьöм, а оз нимкодьлун. Но бöрыннас татшöм чирыштöмыс вайö мортлы бур вотöс: лöньлун да веськыдлун.
58012012	Сiдзкö, ёнмöдöй лигышмунöм кинытö да жебмöм кокнытö!
58012013	Ветлöй шыльыд туйöд, медым чотысь кокныд эз музгыльтчы, а бурдiс.
58012014	Тöждысьöй быдöнкöд овны лöня, лоöй вежаöсь, öд вежалунтöг некод оз аддзы Господьöс.
58012015	Видзчысьöй, мед тiян пöвстысь некод эз вошты Енлысь буралöмсö. Некутшöм курыд вуж мед оз вужъясь тiян пöвстö, оз вай тiянлы лёксö да оз пежав некодöс.
58012016	Тiян пöвстын мед оз ло ни öти кырсалысь да Исав моз Енсьыс кежысь. Öти шыд тасьтi вылö сiйö вежис ассьыс медводдза чужысьлысь нимсö.
58012017	Тi öд тöданныд, мый бöрыннас Исав ёна корис батьсяньыс бурсиöмсö, но сылысь корöмсö вöлi öтдортöма. Исав бöрдöмöн корис та йылысь, но эз нин вермы вежны батьыслысь мöвпъяссö.
58012018	Тi матыстчинныд энö мувывса ыпъялысь керöс дiнö, паныдасинныд энö бушковкöд да сап пемыдыскöд,
58012019	локтiнныд энö труба шы улö да гора сёрни шы улö. Тайö шысö кылöм бöрын йöзыс корисны Енсö, медым дугдiс накöд сёрнитны.
58012020	Öд найö эз вермыны кывзыны татшöм тшöктöмсö: «Весиг пемöс кö инмöдчас тайö керöсас, сiйöс лоö виöма изъясöн либö ньöвйöн».
58012021	Тайö аддзывлöмторйыс вöлi сэтшöм повзьöдана, весиг ачыс Мöисей шуис: «Менö дзöрöдö полöмöйла».
58012022	Мöдарö, тi матыстчинныд Сион керöс дiнö да ловъя Енлöн карыс, енэжвыв Ерусалим, дiнö. Тi локтiнныд лыдтöм-тшöттöм анделъяс дiнö
58012023	да гажöдчысь йöз чукöр дiнö. Найö – Енлöн медводдза чужысьяс, налысь нимъяссö гижöма енэжас. Тi матыстчинныд став йöзсö мыждысь Ен дiнö да тыр-бурас воöм веськыда олысьяслöн ловъяс дiнö.
58012024	Тi матыстчинныд Выль Йитöдсö Кöрталысь Исус дiнö да Сылöн сöстöммöдысь Вир дiнö. Сылöн Вирыс бурджыксö висьталö Авельлöн вирыс дорысь.
58012025	Видзчысьöй, медым энö бергöдчöй тiянлы Висьталысьысь! Енмыс сёрнитiс му вылас Израиль войтыркöд, но найö бергöдчисны Енсьыс. Та вöсна найöс вöлi мыждöма. Сiдзкö, миянöс ёнджыка на лоö мыждöма, огö кö кывзöй енэжсянь Висьталысьöс.
58012026	Сэки Енлöн гора сёрниыс вöрзьöдлiс мусö, но öнi Сiйö кöсйысис: – Нöшта öтчыдысь вöрзьöда мусö, ог сöмын мусö, вöрзьöда тшöтш енэжсö.
58012027	"Нöшта öтчыдысь" шуöмыс висьталö, мый став вöчöмторсьыс вöрзянаыс бырас, коляс сöмын вöрзьывтöмыс.
58012028	Миянлы сетöма вöрзьывтöм Юраланiн. Сiдзкö, аттьöалам Енсö да кесъялам Сылы шогмана ногöн, Сыысь полöмöн да вежавидзöмöн.
58012029	Öд миян Енным – ставсö сотысь би.
58013001	Тiян костын мед пыр лоö муслун.
58013002	Энö вунöдöй сибöдны ветлысь-мунысьясöс. Öд тадзи вöчигöн öткымынöн сибöдiсны анделъясöс, весиг асьныс та йылысь эз тöдны.
58013003	Тöждысьöй дзескыдiнын пукалысьяс вöсна, быттьö тi на моз пукаланныд дзескыдiнын. Энö вунöдöй найöс, кодъясöс нöйтöны, тi öд асьныд тöданныд, мый сэтшöм дойыс.
58013004	Гозъя олöмныд мед быдöнлöн лоö сöстöм, да вольпасьныд пежасьтöм. Öд кырсалысьöс да гозъя олöм пежалысьöс мыждас Ен.
58013005	Сьöм вылö энö горшасьöй, тырмöдöй сiйö, мый эм. Öд Ачыс Енмыс шуис: – Ог коль тэнö, ог эновт тэнö.
58013006	Та вöсна, ми повтöг шуам: – Господь – менам отсöгыс, меным нинöмысь повнысö. Мый вöчас меным морт?
58013007	Энö вунöдöй ассьыныд веськöдлысьяснытö, öд найö висьтавлiсны тiянлы Ен Кывсö. Видзöдöй налöн олöм пом вылö да эскöй на моз.
58013008	Исус Кристос тöрыт, талун да нэмъяс чöж Сiйö жö.
58013009	Энö лэдзöй кежöдны асьнытö быдпöлöс ылöгвелöдöмас. Бурджык, тi кö ёнмöданныд сьöлöмнытö Енлöн буралöмöн, а онö сёян-юан йылысь велöдöмöн. Öд татшöм велöдöмыс сы серти олысьяслы нинöм бурсö оз сет.
58013010	Миян эм сэтшöм висьпуктанiн, кытчö вайöм висьсö оз позь сёйны скинияын кесъялысьяслы.
58013011	Пемöсъяслысь вирсö аркирей пыртö Вежасьыс-вежаинö, тайö вирыс эм йöзлöн мыжъяс вöсна вайöм вись. А пемöсъяслысь шойсö сотöны кар ортсыас.
58013012	Исус тшöтш кулiс кар ортсыас, медым Аслас Вирöн вежöдны йöзсö.
58013013	Сiдзкö, петам Исус дiнö кар ортсыас да Сы моз нуам лёкöдöмсö.
58013014	Öд пыр кежлö олöм вылö миянлы абу танi карыс, ми виччысям выль кар.
58013015	Сiдзкö, Исус пыр кутам дугдывтöг вайны Енлы аттьöалана вись, асланым вомöн кутам ошкыны Сылысь нимсö.
58013016	Энö вунöдöй вöчны бурсö, юксьöй сiйöн, мый эм. Öд татшöм висьыс шогмана Енмыслы.
58013017	Кывзысьöй вичкоса веськöдлысьяслысь, кывзöй найöс, öд найö дугдывтöг тöждысьöны тiян вöсна. Налы ковмас вочавидзны Ен водзын тiян вöсна. Кывзысьöй налысь, медым тайö уджсö найö вöчисны долыдпырысь, а эз ышлолалöмöн. Öд таысь тiянлы бурыс оз ло.
58013018	Кевмысьöй миян вöсна. Ми тöдам, мый миян сьöлöмным оз мыжды миянöс, öд ми ставсö кöсъям вöчны веськыда.
58013019	Торйöн кора кевмысьны, медым ме öдйöджык бöр верми локны тiян дiнö.
58013020	Лöньлунсö сетысь Ен бырлытöм йитöдлöн Вирöн ловзьöдiс кулöмысь миян Господь Исус Кристосöс, ыжъяслысь вына Видзысьсö.
58013021	Енмыс мед дасьтас тiянöс быдпöлöс бур удж вылö, медым збыльмöдны Ассьыс кöсйöмсö, да Исус Кристос пыр мед вöчас тiян пытшкын Аслыс шогманасö. Енлы ошкöм нэмъяс чöж! Аминь.
58013022	Вокъяс, кора тiянöс: терпитöмöн сибöдöй менсьым ышöдана кывъясöс, öд ме гижи тiянлы дженьыдика.
58013023	Кöсъя, мед тi тöдiнныд: Тимофей вокным петöма дзескыдiнысь. Регыд кö воас, сыкöд öтвыв локтам тiян дiнö.
58013024	Висьталöй чолöм вичкоса веськöдлысьяслы да став вежа войтырлы. Тiянлы ыстöны чолöм италияса эскысьяс.
58013025	Енлöн буралöмыс ставныдкöд тiянкöд. Аминь.
59001001	Гижö Яков, Енлöн да Господь Исус Кристослöн кесйöг. Чолöмала дас кык чужанкотырöс, кодъяс разалöмаöсь став му пасьталаыс.
59001002	Вокъяс, долыда нимкодясьöй, кор тiянлы ковмас нуны быдпöлöс сьöкыдсö.
59001003	Тi öд тöданныд: эскöмöн кö нуанныд сьöкыдсö, тi лоанныд зумыдöсь.
59001004	А зумыдлуныс мед вайöдас ассьыс уджсö тiян пытшкын помöдз, медым тi вöлiнныд дзоньнас тыр-бурöсь, да тiян эз вöв некутшöм тырмытöмтор.
59001005	Тiян пиысь кö кодлыкö оз тырмы мывкыдлуныс, мед корö Енмыслысь, и сылы лоö сетöма. Öд Енмыс быдöнлы сетö лышкыда да шуасьтöг.
59001006	Сöмын корöй эскöмöн да майшасьтöг. Öд майшасьысь морт – саридзвывса гы кодь, кодöс кыпöдö тöвнырыс да новлöдлö öтарö-мöдарö.
59001007	Мортыс кö кык ногöн мöвпалö öтитор йывсьыс, сiйö нинöм оз вöч зумыдпырысь. Татшöм мортыс мед оз чайт босьтны мыйкö Енсяньыс.
59001009	Гöль вок мед ошйысьö вылö пуктöмнас.
59001010	Озыр вок мед ошйысьö улö пуктöмнас, öд сiйö турунвывса дзоридз моз бырас.
59001011	Шондi петас, пöжас да косьтас турунсö. Дзоридзыс сылöн усьö и мичлуныс бырö. Дзик тадзи кусö озыр мортлöн мырсян-пессян олöмыс.
59001012	Шуда сiйö, кодi вермö венны ыштöдöмсö, öд та бöрти сылы лоö сетöма Олöмыслысь юркытш. Тайö юркытшсö Господь кöсйысис сетны Сiйöс радейтысьяслы.
59001013	Ыштöдöм дырйи некод мед оз шу: «Енмыс менö ыштöдö». Öд лёк вылас Енсö некод оз вермы ыштöдны, и Ачыс Енмыс некодöс оз ыштöд.
59001014	Но быд мортöс ыштöдö сылöн лёк кöсйöмыс, öд сiйö ылöдлö мортсö да кыскö сiйöс лёкас.
59001015	Лёк кöсйöмыс содö-быдмö да чужтö мыж, а вöчöм мыжыс чужтö кулöм.
59001016	Муса вокъяс, некодлы энö сетöй асьнытö ылöдлыны.
59001017	Быдпöлöс бурсетöмыс да тыр-бур козиныс воö вылiсянь, югыдыслöн Батьсянь. Сiйö некор оз вежсьыв, Сылöн югыдыс некор оз кус.
59001018	Ас кöсйöм сертиыс Сiйö чужтiс миянöс Збыльыслöн Кывнас, медым Сылöн вöчöмторъясысь ми вöлiм медводдзаясöн.
59001019	Муса вокъяс, быдöн мед лоö тэрыб кывзыны, но ньöжмыд сёрнитны да скöрмыны.
59001020	Öд мортлöн скöралöмыс оз вай Ен нога веськыд олöмсö.
59001021	Та вöсна эновтчöй быдпöлöс пежсьыс да лёк вöчöмысь, рам сьöлöмöн сибöдöй тiянлы висьталöм Кывсö, öд сiйö вына мездыны тiянлысь ловнытö.
59001022	Энö лоöй сöмын кывзысьясöн, но Кывйыс серти олысьясöн. Öд куш кывзöмнад сöмын ылöдланныд асьнытö.
59001023	Кодi кылö Енлысь Кывсö, но оз ов сы серти, сiйö рöмпöштанö чужöмсö видзöдысь кодь.
59001024	Сiйö видзöдлас ас вылас, а вешйöм бöрас дзик пыр вунöдас чужöмсö.
59001025	Но кодi видзöдö мездлунсö сетысь тыр-бур Индöд вылö да олö сы серти, сiйöс лоö бурсиöма уджъясыс пыр. Öд сiйö оз вунöд кывлöмасö, но олö сы серти.
59001026	Кодкö тiян пиысь кö лыддьö асьсö вежавидзысьöн, но быдлаö вомсö восьтö, сiйö ылöдлö асьсö. Татшöм мортыслöн вежавидзöмыс нинöм оз сулав.
59001027	Мортыс кö тöждысьö батьтöм-мамтöм челядь вöсна да дöваяс вöсна налöн сьöкыд нуигöн, да видзö асьсö тайö мувывса пежсьыс, – тайö эм Ен Бать водзын сöстöм да пежасьтöм вежавидзöм.
59002001	Вокъяс, тi эсканныд Исус Кристослы, миян дзирдлуна Господьлы. Сiдзкö, энö торйöдöй йöзсö чужöм вылö видзöдöмöн.
59002002	Шуам, тiян чукöртчанiнö пырас озыр паськöма, зарни чунькытша морт, пырас тшöтш омöлик паськöма гöль морт,
59002003	и озыр паськöмыс вылö видзöдöмöн тi шуанныд сылы: «Пуксьы татчö, танi бурджык местаыс», а гöль мортлы шуанныд: «Тэ сэтчö сувт» либö «Татчö пуксьы, менам кок дорö».
59002004	Но тадзи вöчигöн тi юкланныд йöзсö бурджык да лёкджык вылö да лоанныд лёк нога мыждысьясöн.
59002005	Кывзöй, муса вокъяс! Енмыс бöрйис тайö муюгыдсьыс гöльясöс, медым озырмöдны найöс эскöмöн да вичмöдны налы Юраланiнсö, кодöс Енмыс кöсйысис сетны Сiйöс радейтысьяслы.
59002006	Но тi увтыртанныд гöльясöс. Оз öмöй озыръяс дзескöдны тiянöс да кыскыны тiянöс ёрдö?
59002007	Оз öмöй озыръяс лёкöдны бур нимнытö, кодöс сетöма тiянлы?
59002008	Тi кö збыльысь оланныд Гижöдыслöн медыджыд Индöд серти: «Радейт матыссатö асьтö моз», – бура вöчанныд.
59002009	Но тi кö торйöданныд йöзсö чужöм вылö видзöдöмöн, сэки мыж вöчанныд, тiянöс мыждасны Индöдсö торкалысьöс моз.
59002010	Кодi олö Индöдыс серти, но торкö Индöдсьыс кöть öти тшöктöм, сiйö лоö дзоньнас Индöдсö торкалысьöн.
59002011	Кодi шуис: «Гозъя олöмтö эн пежав», Сiйö тшöтш шуис: «Эн ви». Та вöсна, гозъя олöмтö кö он пежав, но виан кодöскö, – лоан Индöдсö торкалысьöн.
59002012	Сiдзкö, олöй да сёрнитöй на моз, кодъясöс кутасны мыждыны мездлунсö сетысь индöд серти.
59002013	Öд бурсьöлöмлун ёна ыджыдджык мыждöм дорысь. Но кодi оз ло бур сьöлöма мöд дiнö, сiйöс лоö мыждöма бур сьöлöмтöг.
59002014	Вокъяс, кодi шуö «ме эска», а уджъясыс сылöн абуöсь, мый нö таысь бурыс? Вермас-ö татшöм эскöмыс мездыны сiйöс?
59002015	Шуам, кутшöмкö чойлöн либö воклöн кö абу колана паськöмыс, весиг лун кежлö сёяныс,
59002016	а тiян пиысь кодкö шуас сылы: «Мун лöнь сьöлöмöн, шонтысь да пöткöдчы», но ачыс оз сет сылы коланаторсö олöм вылö, мый таысь бурыс?
59002017	Тайöс позьö шуны тшöтш эскöм йылысь: мортыслöн уджъясыс кö абуöсь, сылöн эскöмыс кулöма.
59002018	Дерт, кодкö вермас шуны: «Öтилöн эм эскöм, а мöдлöн – уджъяс». Сылы тадзи вочавидза: «Петкöдлы ассьыд эскöмтö уджъястöгыд, а ме петкöдла ассьым эскöмöс уджъясын».
59002019	Тэ эскан: Енмыс öти, тэ бура вöчан. Весиг пеж ловъяс тадзи эскöны да тiралöны полöмнысла.
59002020	Но кöсъян-ö тöдны, мывкыдтöм мортöй, мый уджъястöм эскöмыд – кулöм эскöм.
59002021	Миян батьным, Öвраам, вайис Исаакöс, ассьыс писö, висьпуктанiнö. Эз-ö тадзи вöчигöн сiйö ло Ен водзын веськыдöн?
59002022	Тэ аддзан, мый сылöн эскöмыс вöлi йитчöма уджъяскöд, а уджыс пыр сылöн эскöмыс лои тыр-бурöн.
59002023	Тадзи инiсны Гижöдысь кывъясыс: «Öвраам эскис Енлы, та вöсна Енмыс шуис сiйöс веськыдöн». Та вöсна сiйöс шуöма Енлöн ёртöн.
59002024	Тi аддзанныд, мый мортыс лоö веськыдöн оз сöмын эскöмыс пыр, но и уджъясыс пыр.
59002025	Тадзи вöлi тшöтш Раавкöд, кырсалысь анькöд. Сiйö сибöдiс гортас израильса кыйöдчысьясöс да отсалiс налы пышйыны мöд туйöд. Тайö бур вöчöмыс вöсна Енмыс лыддис сiйöс веськыдöн.
59002026	Кыдзи вир-яйыс ловтöг кулöма, тадзи эскöмыс уджъястöг кулöма.
59003001	Вокъяс, энö унаöн зiльöй лоны велöдысьясöн. Тi öд тöданныд, мый миянöс, велöдысьясöс, кутасны чорыдджыка на мыждыны мукöдыс дорысь.
59003002	Ми ставным унаторйын мыжмам. Кодi оз мыжмы сёрнинас, сiйö тыр-бур морт да вермö дзоньнас кутны ассьыс вир-яйсö.
59003003	Ми кöртвомалам вöлöс, медым сiйö кывзысис миянлысь. Тадзи ми веськöдлам сылöн став вир-яйнас.
59003004	Босьтны кö корабльяс, найö сэтшöм ыджыдöсь, найöс новлöдлö ыджыд тöвныр, но ичöтик руль отсöгöн бöжалысьыс веськöдлö корабльнас кытчö кöсйö.
59003005	Тадзи артмö и кывнымкöд: миян вир-яйын кывным – ичöтик юкöн, но сiйö вермö ошйысьны ыджыд уджъясöн. Ичöтик би вермö бырöдны уна вöр!
59003006	Миян кывным – тайö би. Миян вир-яйын сiйö – лёк чукöртанiн, сiйö пежалö дзоньнас вир-яйнымöс. Ад бисянь öзйöмöн сiйö сотö миянлысь став олöмнымöс.
59003007	Мортыс вермö лöньöдны быдпöлöс олысьöс: пемöсöс, лэбачöс, нюглясьысьöс да саридзын уялысьöс. Мортыс найöс лöньöдöма нин,
59003008	а кывсö лöньöдны некод оз вермы. Лёкыс вöсна кывсö лöньöдны он вермы, сiйö тырöма виана ядöн.
59003009	Кывйöн ми ошкам Ен Батьöс, кывйöн и ёрам Ен нога вöчöм мортöс.
59003010	Öти вомысь петö ошкöм и ёрöм. Вокъяс, тадзи оз вермы лоны!
59003011	Вермас öмöй öти визувтанiнысь петны юмов да курыд ва?
59003012	Вокъяс, инжир пу оз вермы вайны выя вотöс, либö виноград пу – инжир вотöс. Öти визувтанiнысь оз вермы петны сола да юмов ва.
59003013	Эм-ö тiян пöвстын мывкыда да сюсь вежöра морт? Эм кö, сiйö мед петкöдлас ассьыс мывкыдлунсö рам сьöлöмыс да бур оласногыс пыр.
59003014	Но тiян сьöлöмын кö эм курыд вежалöм да асьтö радейтöм, сiдзкö, энö ошйысьöй да асланыд ылöгöн энö вевттьöй збыльсö.
59003015	Öд татшöм мывкыдыс – абу вылiсянь сетöм мывкыд, сiйö – мувывса, мортсянь да пеж ловъяссянь.
59003016	Кöнi вежалöм да сöмын асьтö радейтöм, сэнi кывзысьтöмлун да быдпöлöс лёкыс.
59003017	Но вылiсянь сетöм мывкыдлуныс – медвойдöр сöстöм, сэсся лöнь, рам, кывзысьысь, тырöма буралöмöн да бур уджъясöн. Сiйö оз торйöд мортсö чужöм вылö видзöдöмöн, сiйö ставсö вöчö сьöлöмсяньыс.
59003018	Лöньлунсö вайысьяс кöдзöны лöньлунлысь кöйдыс, а тайö кöйдысыс вайö веськыда олöмыслысь вотöс.
59004001	Кытысь артмö тiян пöвстын лёксьöмыс да вензьöмыс? Оз-ö чужны найö тiян ыштöмъяссянь, кодъяс дугдывтöг ыпъялöны-тышкасьöны тiян вир-яйын?
59004002	Тi ыштанныд мый вылö кö, но нинöм онö босьтöй. Тi виаланныд да вежаланныд, но тiянлы нинöм оз вичмы. Тi вензянныд да лёксянныд, но тiян нинöм абу, öд тi онö корöй.
59004003	А коранныд кö, тiянлы оз ло сетöма, öд тi онö бур вылö корöй. Тi кöсъянныд могмöдны сöмын ассьыныд ыштöмтö.
59004004	Енсö эновтысьяс, тi öмöй онö тöдöй, мый мувывсакöд öтувтчысь – Енлы паныд мунö? Сiдзкö, кодi кöсйö öтувтчыны мувывсакöд, сiйö Енлы паныд мунö.
59004005	Гашкö, тi чайтанныд, мый Гижöдыс весьшöрö висьталö: «вежöгтöмöн радейтö лолыс, кодi олö миян пытшкын».
59004006	Но Енлöн буралöмыс миян дiнö ёна ыджыдджык. Öд Гижöдыс висьталö: – Вылö кыпöдчысьяслы Енмыс паныд мунö, а рамъяс дiнö Сiйö буралö.
59004007	Сiдзкö, сетчöй Енмыслы, паныд сувтöй омöльыслы, и сiйö пышъяс тiян дiнысь.
59004008	Матыстчöй Ен дiнас, и Сiйö матыстчас тiян дiнö. Мыськöй кинытö, мыж вöчысьяс! Кык бана шаньгаяс, сöстöммöдöй сьöлöмнытö!
59004009	Шогсьöй, сыркъялöй да бöрдöй! Тiян серамныд мед пöрас бöрдöмö, а гажöдчöмныд – шогсьöмö.
59004010	Раммöдчöй Господь водзын, и Сiйö кыпöдас тiянöс.
59004011	Вокъяс, энö лёкöдöй öта-мöднытö! Лёкöдö кö кодкö либö мыждö ассьыс воксö, сiйö паныд мунö Индöдыслы да мыждö Индöдсö. Но тэ кö мыждан Индöдсö, сiдзкö, тэ абу Индöд серти олысь, а мыждысь.
59004012	Но Индöдсö Сетысьыс да Мыждысьыс – öти. Сiйö вермö мездыны и бырöдны. А тэ кодi сэтшöмыс, медым мöдсö мыждыны?
59004013	Öнi висьтала тiянлы, тадзи шуысьяслы: «Талун-аски ми мöдöдчам сэтшöмтö карö да олам сэнi во чöж. Сэнi кутам вузасьны да озырмöдчыны».
59004014	Но тi весиг онö тöдöй, мый ваяс тiянлы аскиа луныс. Öд тiян олöмныд ру кодь, петкöдчылас дженьыдик кад кежлö, а сэсся бырас.
59004015	Бурджык тайö кывъясыс пыдди шуны тiянлы: «Шогмана кö Господьлы да ловъяöсь лоам, вöчам сiйö либö тайö».
59004016	А тi сöмын вылö кыпöдчанныд да ошйысянныд аснаныд. Но став тайö ошйысьöмыс – лёктор.
59004017	Сiдзкö, кодi тöдö, мый колö бурсö вöчны, но оз вöч, сiйö мыжмö.
59005001	Öнi висьтала тiянлы, озыръяс: сыркъялöмöн бöрдöй ыджыд шогъясысь, кодъяс суасны тiянöс.
59005002	Тiян озырлунныд сiсьмöма, паськöмнытö воз сёйöма.
59005003	Тiян зарниныд да эзысьныд сiмöма. Тайö сiмыс кутас висьтавны тiян мыжлун йылысь. Сiйö би моз сотас тiянлысь вир-яйнытö. Тайö бöръя кадас тi чукöртiнныд аслыныд озырлунсö.
59005004	Со, кылö горзöмыс тiян му вылын уджалысьяслöн, кодъяслы тi энö мынтысьöй. Öнi найö гораа горзöны, и налöн горзöмыс воис Господь Саваоф пельясöдз.
59005005	Тi олiнныд тайö му вылас лышкыда да быдторнас чöсмасинныд. Тi тшöгöдiнныд асьнытö, кыдзи пемöсъясöс тшöгöдöны весиг начкысян лунö.
59005006	Тi мыждiнныд да виинныд веськыда олысьöс, сiйö оз нин водзсась тiянлы.
59005007	Вокъяс, терпитöмöн виччысьöй Господьлысь локтöмсö. Видзöдлöй, кутшöм терпитöмöн виччысьö му вöдитысь, медым босьтны мулысь дона быдтассö. Сiйö виччысьö арся да тувсов зэръяс.
59005008	Тi тшöтш дыр терпитöй да лоöй зумыдöсь, öд Господьлöн локтöмыс матын нин.
59005009	Вокъяс, энö мыжалöй öта-мöднытö, медым Енмыс эз мыжды тiянöс. Öд Мыждысьыс сулалö нин öдзöс дорын.
59005010	Вокъяс, видзöдöй пророкъяс вылö, кодъяс сёрнитiсны Господь нимсянь. Найö терпитöмöн нуисны сьöкыдсö.
59005011	Ми лыддям шудаöн найöс, кодъяс зумыда сулалiсны помöдз. Тi, дерт, кывлiнныд Иовлöн зумыдлун йылысь да тöданныд, мый Господь дасьтiс сылы. Öд Господь мелi да бур сьöлöма.
59005012	Вокъясöй, медвойдöр кора тiянöс, энö кöсйысьöй ни енэжöн, ни муöн, ни мукöдторйöн. Тiян "да"-ныд мед лоö сöмын "да", тiян "ог"-ныд мед лоö сöмын "ог". Сэки тiянöс оз мыждыны.
59005013	Тiян пиысь кö кодкö сьöкыдалö, мед кевмысьö. Нимкодясьö кö, мед сьылö Енмöс ошкана сьыланкывъяс.
59005014	Висьö кö кодкö, мед корö вичкоса юрнуöдысьясöс. Найö мавтыштасны висьысьöс выйöн Господь нимсянь да кевмысясны сы вöсна.
59005015	Сэки эскöмöн кевмысьöмыс отсалас висьысьлы, и Господь бурдöдас сiйöс. А вöчис кö сiйö мыжъяс, сылысь мыжъяссö лоö прöститöма.
59005016	Висьталöй öта-мöд водзаныд ассьыныд мыжъястö да кевмысьöй öта-мöд вöснаныд, медым бурдiнныд. Öд веськыда олысьлöн кевмысьöмыс вына, сiйö вермö вöчны унатор!
59005017	Илля вöлi миян кодь морт. Сiйö сьöлöмсяньыс кевмысис, медым эз зэр, и му вылас эз вöв зэрыс куим во да джын.
59005018	Сэсся бара кевмысис, и енэжсяньыс киссис зэр. Сэки муыс сетiс быдтас.
59005019	Вокъяс, тiян пиысь кö кодкö кежас збыльсьыс, а мöд морт бöр бергöдас сiйöс збыляс,
59005020	тöдöй, мый мыжа мортöс ылöг туй вылысь бергöдысь мездö сiйöс кулöмысь да вевттьö сылысь уна мыж.
60001001	Гижö Петыр, Исус Кристослöн апостол. Чолöмала йöз муын олысьясöс, Понтö, Галатияö, Каппадокияö, Асияö да Вифинияö разалöм войтырöс. Ен Бать водзысяньыс бöрйöма да вежöдöма тiянöс Аслас Ловнас, медым тi кывзысинныд Исус Кристослысь да сöстöмминныд Сылöн Вирнас. Буралöмыс да лöньлуныс мед содас тiянлы!
60001003	Ошкöм Енлы, миян Господь Исус Кристослöн Батьлы. Ыджыд буралöмыс вöсна Исус Кристосöс ловзьöдöм пыр Енмыс сетiс миянлы выль олöм. Та вöсна ми кутам ловъя лача
60001004	босьтны сöстöм, сiсьмытöм да бырлытöм озырлун, кодöс видзöма тiянлы енэжын.
60001005	Эскöмныд пыр Енлöн выныс видзö тiянöс мездмöм вылö, и тайö мездмöмыс воссяс бöръя кадас.
60001006	Сiдзкö, нимкодясьöй, весиг ковмас кö öнi шогсьыштны быдпöлöс сьöкыд нуöмысь.
60001007	Зарниыс тöдмавсьö биöн. Тiян эскöмныд, кодi бырана зарниысь донаджык, тöдмавсьö сьöкыдлунъяс дырйи, медым Исус Кристос локтiгöн вичмис тiянлы ошкöм, нимöдöм да дзирдлун.
60001008	Кристосöс тi энö аддзылöй, но Сiйö муса тiянлы. Тi онö на аддзöй Сiйöс, но эсканныд Сылы. Тiян сьöлöмныд тырöма ыджыдсьыс-ыджыд нимкодьлунöн, та йылысь он вермы весиг висьтавнысö.
60001009	Öд эскöмныдлöн медшöр могыс – воöдчыны мездмöмас.
60001010	Пророкъяс пыдiсянь тöдмалiсны-туялiсны тайö мездмöмсö. Найö водзвыв висьтавлiсны тiянлы дасьтöм буралöм йылысь.
60001011	Найö кöсйисны тöдмавны, кутшöм кад вылö да мый вылö индiс на пытшкын олысь Кристослöн Лолыс, кор Сiйö водзвыв висьтавлiс Кристослöн сьöкыдалöмыс да Сiйöс виччысьысь дзирдлуныс йылысь.
60001012	Енмыс восьтiс пророкъяслы, мый тайöс юöртiгöн найö кесъялiсны миянлы, а эз аслыныс. Öнi тайöс юöртiсны найö, кодъяс висьталiсны тiянлы Бур Юöрсö енэжсянь мöдöдöм Вежа Лов вынöн. Весиг анделъяс кöсйöны тöдны тайö гусяторсö.
60001013	Сiдзкö, лоöй дасьöсь да олöй садь вежöрöн. Кутöй зумыд лача Енлöн буралöм вылö, кодi вичмас тiянлы Исус Кристос локтiгöн.
60001014	Лоöй кывзысьысь челядь кодьöн. Збыльсö тöдтöдз тiянöн веськöдлiсны асланыд кöсйöмъясныд, но öнi энö лэдзöй налы веськöдлыны аснаныд.
60001015	Тiянöс Корысьыс вежа. Сы моз лоöй вежаöсь быдторйын.
60001016	Гижöма: «Лоöй вежаöсь, öд Ме вежа».
60001017	Тi кö шуанныд Батьöн Сiйöс, кодi чужöм вылö видзöдтöг мыждö быдöнöс уджъясыс серти, сiдзкö, олöй тайö му вылас Енсьыс полöмöн.
60001018	Тi öд тöданныд, мый тiянöс ньöбöма абу бырана эзысь да зарни вылö, медым мездыны тiянöс весьшöрö олöмысь, кодi вуджис тiянлы батьяссяньныд.
60001019	Тiянöс ньöбöма Кристослöн дона Вир вылö. Сiйö вöлi тыр-бур да сöстöм Баля.
60001020	Енмыс бöрйис Сiйöс му пуксьытöдзыс на да мöдöдiс тiян вöсна бöръя кадас.
60001021	Сы пыр тi эсканныд Енмыслы, кодi ловзьöдiс Сiйöс да сетiс Сылы дзирдлунсö, медым тi эскинныд да кутiнныд лача Енмыс вылö.
60001022	Лов отсöгöн збыльыслысь кывзысьöмöн тi сöстöмминныд, медым восьса сьöлöмöн верминныд радейтны мукöд эскысьöс. Сiдзкö, сьöлöмсяньныд радейтöй öта-мöднытö.
60001023	Тi выльысь чужинныд энö сiсьмана кöйдыссянь, а сiсьмытöмсянь – Енлöн ловъя да бырлытöм Кывсянь.
60001024	Гижöдыс висьталö: – Мортыс – турун кодь, сылöн мичлуныс – дзоридз кодь. Турун косьмö, дзоридз усьö,
60001025	а Господьлöн Кывйыс помтöг олö. Тайö Кывйыс – Бур Юöр, кодöс висьталöма тiянлы.
60002001	Öвсьöй быдсяма лёк вöчöмысь, ылöдчöмысь, вежалöмысь, суклясьöмысь да энö лоöй кык бана шаньгаясöн.
60002002	Зiльöй пöткöдчыны Ен Кывйöн, кыдзи пузчужöм кагаяс пöткöдчöны йöлöн, медым сы отсöгöн быдминныд да лоинныд мездмöмаöсь.
60002003	Тi öд тöданныд: Господь бур сьöлöма.
60002004	Сiйö – ловъя из, Енмыслы зэв дона. Йöзыс Сiйöс öтдортiсны, но Енмыс бöрйис Сiйöс. Локтöй Сы дiнö
60002005	да вайöй асьнытö ловъя из пыдди, медым Ен вöчас тiянысь Аслас Ловлы оланiн. Сэки лоанныд вежа кесъялысьясöн да кутанныд вайны Ловсянь вись, кодi шогмана Енмыслы Исус Кристос пыр.
60002006	Гижöдыс висьталö: – Сионö Ме пукта пельöс из. Сiйö – дона из, кодöс Ме бöрйи. Сылы эскысь оз янав.
60002007	Сiдзкö, тiянлы, эскысьяслы, Сiйö дона из. А эскытöмъяслы – тайö изйыс, кодöс шыбитiсны керка лэптысьяс, лоис пельöс изйöн.
60002008	Тайö изъяс найö крукасьöны да усьöны. Найö крукасьöны, öд Ен Кывйыслысь оз кывзысьны. Тадзи налы шуöма лоны.
60002009	Но тi – бöрйöм йöз, Öксылöн вежа кесъялысьяс. Тi – вежа войтыр, Енлöн йöз. Сiйö бöрйис тiянöс, медым висьтавлiнныд Сылöн тыр-бурыс йылысь. Енмыс корис тiянöс пемыдсьыс Аслас шензьöдана югыдö.
60002010	Водзынсö тi энö вöлöй Ен войтырöн, öнi тi – Ен войтыр. Водзынсö олiнныд Енлöн бурсетöмтöг, öнi тi босьтiнныд сiйöс.
60002011	Мусаяс, тайö му вылас тi ветлысь-мунысьяс кодьöсь. Ёна кора тiянöс: энö кывзысьöй асланыд вир-яйлöн лёк кöсйöмъяслысь, öд найö тышкасьöны тiян ловкöд.
60002012	Ентöдтöмъяс пöвстын олöй бур ногöн. Сэки найö, кодъяс лёкöдöны тiянöс лёк вöчысьясöс моз, аддзасны бур вöчöмнытö да ошкасны Енсö Сылöн локтiгас.
60002013	Господьöс пыдди пуктöмöн кывзысьöй мортöн индöм быдпöлöс веськöдлысьяслысь: öксылысь, öд сiйö став вылас ыджыдыс,
60002014	юралысьяслысь, öд öксы найöс пуктöма мыждыны лёк вöчысьясöс да ошкыны бур вöчысьясöс.
60002015	Енмыс кöсйö, медым тi бур вöчöмнаныд тупкинныд мывкыдтöм йöзлысь вомсö.
60002016	Тiянлы сетöма мездлун, сöмын мездлунныд мед оз ло вевттьöдöн лёк вöчöмныдлы, но олöй Енлöн кесйöгъяс моз.
60002017	Быдöнöс пыдди пуктöй, вокъясöс радейтöй, Енсьыс полöй, öксыöс бурö пуктöй.
60002018	Кесйöгъяс, Енсьыс полöмöн кывзысьöй асланыд ыджыдъяслысь. Кывзысьöй энö сöмын буръяслысь да рамъяслысь, а тшöтш скöръяслысь.
60002019	Мортыс кö кутö тöд вылас Енлысь кöсйöмсö да нуö сьöкыдсö лёксö вöчтöг – тайö шогмана Енмыслы.
60002020	Тiянöс кö нöйтöны мыж вöчöмысь да терпитанныд тайöс, сэки мыйысь тiянöс ошкынысö? Но тi кö сьöкыдаланныд бурсö вöчигöн да терпитанныд тайöс – тайö шогмана Енмыслы.
60002021	Дзик та вылö тiянöс корöма, öд Кристос нуис сьöкыдсö тiян вöсна. Тадзи Сiйö петкöдлiс, медым тi олiнныд Сы моз.
60002022	– Мыжсö Сiйö эз вöчлы, Сiйö некор эз пöръясьлы.
60002023	Сiйöс лёкöдiгöн Сiйö воча эз лёкöд. Сьöкыдсö нуигöн эз кöсйысь мынтысьны лёк вöчöмöн, а ставсö сетiс веськыда Мыждысьлы.
60002024	Миянлысь мыжъяснымöс Аслас вир-яйын Сiйö кыпöдiс крест вылö, медым ми дугдiм вöчны мыжсö да олiм веськыда. Сылöн дойясöн тi бурдiнныд.
60002025	Тi вöлiнныд вошöм ыжъяс кодьöсь, но öнi бергöдчинныд тiянöс Видзысь да тiян вöсна Тöждысьысь дiнö.
60003001	Гöтыръяс, кывзысьöй асланыд верöсъяслысь. Сэки верöсъяс, кодъяс оз эскыны Енлöн Кывлы, тiян олöм вылö видзöдöмöн висьтавтöг-велöдтöг кутасны эскыны.
60003002	Öд найö аддзасны тiянлысь сöстöм да Енсьыс полана оласногнытö.
60003003	Энö тöждысьöй мичмöдны асьнытö ортсысанас: юрсинытö баситöмöн, зарни öшлöмöн да дона паськöмöн.
60003004	Тiян мичлунныд мед лоö пытшкöсса: рам да лöнь сьöлöм. Тайö мичлуныс бырлытöм, сiйö дона Енмыслы.
60003005	Тадзи асланыс верöсъяслысь кывзысьöмöн важöн мичмöдлiсны асьнысö вежа аньяс, Ен вылö лача кутысьяс.
60003006	Сарра кывзысис Öвраамлысь да шуис сiйöс аслас ыджыдöн. Тi кö вöчанныд бурсö нинöмысь повтöг, сiдзкö, тi – Сарралöн нывъяс.
60003007	Верöсъяс, пыдди пуктöй ассьыныд гöтыръястö, олöй накöд бур мывкыдöн. Дерт, найö тiян дорысь жебджыкöсь, но налы тшöтш вичмö Енсянь буралöмыс да олöмыс. Тадзи кö вöчанныд, кевмысиганыд оз ло мытшöдыс.
60003008	Медбöрти кöсъя шуны тiянлы: олöй öти сьöлöмöн да öти лолöн, радейтöй öта-мöднытö, лоöй мелiöсь да рамöсь.
60003009	Лёк вöчöмысь энö мынтысьöй лёкöн да омöльтöмысь омöльтöмöн. Мöдарö, бурсиöй, öд тi тöданныд, мый та вылö корöма тiянöс. Сэки тiянлы вичмас бурсиöмыс.
60003010	– Кодлы муса олöмыс, кодi кöсйö аддзыны шуда лунъяс, сiйö мед видзас ассьыс кывсö лёк сёрниысь да вомсö ылöдчöмысь,
60003011	мед ылыстчас лёксьыс да вöчас бурсö, корсяс лöньлунсö да кутчысяс сэтчö.
60003012	Öд Господь видзöдö веськыда вöчысьяс вылö да кылö налысь кевмöмсö, а лёк вöчысьяслы Господь паныд мунö, медым бырöдны найöс му вывсьыс.
60003013	Кодi вöчас тiянлы лёксö, тi кö сьöлöмсяньныд вöчанныд бурсö?
60003014	Тi кö нуанныд сьöкыдсö веськыда олöм вöснаныд, сiдзкö, тi шудаöсь. Энö полöй некодысь да энö майшасьöй нинöмысь.
60003015	Господь Енмöс медвылö пуктöй сьöлöманыд. Юалас кö кодкö лачаныд йылысь, пыр лоöй дасьöсь вочавидзны сылы. Вочавидзöй рам сьöлöмöн да Енсьыс полöмöн.
60003016	Олöй сiдзи, мед сьöлöмныд эз мыжды тiянöс. Сэки найö, кодъяс лёкöдöны тiянöс лёк вöчысьясöс моз Кристоскöд бур нога олöмысь, яналасны асланыс кывъясысь.
60003017	Енмыс кö кöсйö, мед ми нуим сьöкыдсö, бурджык сьöкыдавны бур вöчöмысь лёк вöчöм дорысь.
60003018	Кристос öтчыдысь нуис сьöкыдсö миян мыжъяс вöсна, медым вайöдны миянöс Ен дiнö. Сiйö, веськыда олысь, кулiс лёк нога олысьяс вöсна. Сылысь вир-яйсö вöлi виöма, но ловсö вöлi ловзьöдöма.
60003019	Ловнас Сiйö мунiс пемыдiнын олысь ловъяс дiнö да висьталiс налы юöрсö.
60003020	Тайö ловъясыс эз кывзысьны Енмыслысь, но Сiйö дыр виччысис налысь кывзысьöмсö Нойлöн ковчег вöчигдырйи. Сэнi этшаöн, сöмын кöкъямыс морт, мездмисны ва пыр.
60003021	Тайö лоöмторйыс индö миян пыртчöм вылö, сы пыр ми мездмам Исус Кристослöн ловзьöм вöсна. Пыртчöмыс – абу вир-яй вылысь няйт мыськöм, но Ен водзын сöстöм сьöлöмöн кöсйысьöм.
60003022	Кристос кыпöдчис енэжас да пуксис Ен веськыдладорö, Кристослысь кывзысьöны анделъяс, енэжвыв ыджыдалысьяс да вынъяс.
60004001	Кристос вир-яйнас нуис сьöкыдсö миян вöсна. Сiдзкö, тi тшöтш лоöй дасьöсь нуны сьöкыдсö, медым коляс кадсö тайö му вылас олiнныд Ен кöсйöм серти, энö нин асланыд кöсйöм серти. Öд вир-яйнас сьöкыдалысь ылыстчö мыж вöчöмысь.
60004003	Водзынсö тi вöчинныд ентöдтöмъяс моз: олiнныд лэдзчысьöмöн да лёк кöсйöмныд серти, кырсалiнныд, кодалiнныд-гажöдчинныд да юрбитiнныд зывöк идолъяслы. Тырмас нин тадзи овнытö.
60004004	Öнi ентöдтöмъяс шензьöны, öд тi онö нин олöй на моз лэдзчысьöмöн. Та вöсна найö лёкöдöны тiянöс.
60004005	Но налы ковмас вочавидзны Сылы, кодi регыд кутас мыждыны ловъяясöс да кулöмаясöс.
60004006	Дзик та могысь вöлi висьталöма Бур Юöрсö тшöтш кулöмаяслы. Дерт, вир-яйнас найöс лоö мыждöма став йöзсö моз. Но Бур Юöрсö налы вöлi висьталöма, медым ловнас найö олiсны Ен ногöн.
60004007	Регыд ставыслы воас пом. Сiдзкö, олöй бур мывкыдöн да садь вежöрöн, медым верминныд кевмысьны.
60004008	Сьöлöмсяньныд радейтöй öта-мöднытö, öд муслуныс вевттьö уна мыж.
60004009	Сибöдöй öта-мöднытö шуасьтöг.
60004010	Енмыслöн сетöмторйыс унапöлöс. Сiйö быдöнлы козьналiс сетöмторсö, медым тi кесъялiнныд öта-мöдныдлы. Сiдзкö, бур ногöн вöдитчöй Енсянь сетöмторнас.
60004011	Кодi висьталö, мед висьталö Енсянь. Кодi кесъялö, мед кесъялö Ен вынöн. Сэки быдторйын лоö ошкöмыс Енлы Исус Кристос пыр. Сылы ошкöмыс, Сылöн ыджыдалöмыс нэмъяс чöж. Аминь.
60004012	Мусаяс, тiянлы кö паныдасьöны топöдан сьöкыдлунъяс, тайö мед оз шензьöд тiянöс. Öд сьöкыдлуныс паныдасьö, медым тöдмавны тiянöс.
60004013	Мöдарö, нимкодясьöй, öд тi тшöтш нуанныд Кристослысь сьöкыдсö. Сэки Кристослöн дзирдлуныс воссигöн тi кутанныд ёна нимкодясьны.
60004014	Тiянöс кö лёкöдöны Кристос ним вöсна, тi шудаöсь. Öд Енлöн дзирдлуна Лолыс тiянкöд. Йöзыс омöльтöны Сiйöс, а тi ошканныд.
60004015	Сöмын тiян пиысь некод мед оз сьöкыдав морт виöмысь либö гусясьöмысь, лёк вöчöмысь либö суклясьöмысь.
60004016	Но сьöкыдалö кö кодкö Кристослы эскöмысь, мед оз яндысь. Мöдарö, мед ошкö Енсö таысь.
60004017	Мыждан кадыс матын нин. Медводз Енмыс кутас мыждыны Ассьыс войтырсö. Сiдзкö, медводз кö кутас мыждыны миянöс, сэки мый виччысьö найöс, кодъяс оз кывзысьны Енлöн Евангелльöлысь?
60004018	– Веськыда олысь кö öдва мездмö, мый виччысьö Ентöг олысьöс да мыжаöс?
60004019	Сiдзкö, Ен кöсйöм серти сьöкыдсö нуысьяс, сетöй асьнытö дзоньнас эскана Ставсöвöчысьлы да водзö вöчöй бурсö.
60005001	Öнi ме шыася вичкоса юрнуöдысьяс дiнö, öд ачым ме тшöтш вичкоса юрнуöдысь. Ме аддзылi Кристослысь сьöкыдалöмсö, да меным тшöтш вичмас дзирдлуныс, кодi воссяс Сылöн локтiгас. Ме ёна кора тiянöс:
60005002	видзöй тiянлы сетöм Енлысь йöз чукöрсö. Тöждысьöй на вöсна нимкодьпырысь да Енлы шогмана ногöн, энö мырдöнпырысь. Вöчöй тайöс сьöлöмсяньныд, а энö аслыныд мыйкö куралöм могысь.
60005003	Энö ыджыдалöй Енлöн йöз чукöр вылын, но асланыд оласногöн петкöдлöй налы, кыдзи колö овны.
60005004	Медыджыд Видзысьыс локтас да козьналас тiянлы дзирдалан юркытш, кодi оз сiсьмы.
60005005	Томджыкъяс, кывзысьöй вичкоса юрнуöдысьяслысь. Ставныд кывзысьöй öта-мöдныдлысь да лоöй рам сьöлöмаöсь. Öд вылö кыпöдчысьяслы Енмыс паныд мунö, а рамъяс дiнö Сiйö буралö.
60005006	Сiдзкö, сетчöй Енлöн вына кипод улö, и ас кадö Сiйö кыпöдас тiянöс.
60005007	Ассьыныд став тöжд-могтö вайöй Сылы, öд Сiйö тöждысьö тiян вöсна.
60005008	Олöй садь вежöрöн да пыр лоöй дасьöсь. Öд тiянлы паныд мунысьыс, омöльыс, ветлö равзысь лев моз да корсьысьö, кодöс эськö ньылыштны.
60005009	Сувтöй сылы паныд зумыд эскöмöн. Тöдöй, мый став му пасьталаыс вокъясныд тшöтш тiян моз нуöны сьöкыдсö.
60005010	Тiянлы этша нин колис сьöкыдавны. Та бöрти буралöмнас озыр Ен, кодi корис тiянöс Исус Кристос пыр Аслас бырлытöм дзирдлунö, мед ёнмöдас да зумыдмöдас тiянöс да вöчас тыр-буръясöн.
60005011	Сылы ошкöмыс, Сылöн ыджыдалöмыс нэмъяс чöж. Аминь.
60005012	Силуан отсöгöн ме гижи тiянлы тайö дженьыдик гижöдсö. Сiйöс ме лыддя эскана вокöн. Кöсъя эскöдны да ышöдны тiянöс: кутчысьöй Енлöн збыль буралöмас, кодöс сетöма тiянлы.
60005013	Тiянöс чолöмалö вавилонса вичко. Енмыс бöрйöма сiйöс тiянöс моз. Тiянöс чолöмалö тшöтш Марк пиöй.
60005014	Чолöмалöй öта-мöднытö мусапырысь окыштöмöн. Лöнь олöм ставныдлы, кодъяс Исус Кристос пытшкынöсь. Аминь.
61001001	Гижö Симон-Петыр, Исус Кристослöн кесйöг да апостол. Чолöмала тiянöс, миян моз сьöлöманыд эскöмсö босьтысьясöс. Тайö донаторсö ми босьтiм Исус Кристослöн, миян Ен Мездысьнымлöн веськыдлун вöсна.
61001002	Буралöмыс да лöньлуныс мед содас тiянлы Енмöс да Исус Кристос Господьнымöс тöдмалiгöн.
61001003	Ми тöдмалiм Сiйöс, кодi корис миянöс Аслас дзирдлунö да тыр-бурö. Сылöн Ен вынсянь сетöма миянлы став коланасö, медым ми олiм вежавидзöмöн.
61001004	Миянлы сетöма зэв дона да ыджыд кöсйысьöмъяс, медым на отсöгöн тi верминныд ылыстчыны мувывса пежалана ыштöмъясысь, да медым тiян пытшкын вöлi енмалуныс.
61001005	Та могысь зiльöй петкöдлыны эскöманыд бур вöчöм, бур вöчöманыд – тöдöмлун,
61001006	тöдöмлунаныд – асьтö кутöм, асьтö кутöманыд – зумыдлун, зумыдлунаныд – вежавидзöм,
61001007	вежавидзöманыд – воктö радейтöм, воктö радейтöманыд – муслун.
61001008	Тайö кö тiян эм да содö, сiдзкö, Исус Кристос Господьнымöс тiян тöдмалöмныд оз ло весьшöрö да тi онö кольöй вотöстöг.
61001009	Кодлöн тайö абу, сiйö синтöм, нинöм оз аддзы, сiйö вунöдöма, мый сiйöс мыськалöма важ мыжъяссьыс.
61001010	Вокъяс, тiянöс корöма-бöрйöма. Сiдзкö, тöждысьöй, мед тайö лунысь-лун зумыдмас тiян пытшкын. Тадзи вöчиганыд некор онö крукасьöй.
61001011	Сэки тi восьса öдзöсöд верманныд пырны миян Мездысь Господь Исус Кристослöн помтöм Юраланiнö.
61001012	Та вöсна ме быдпöрйö кута казьтывны тiянлы та йылысь, кöть эськö тi тöданныд да зумыда сулаланныд тiянлы висьталöм збыляс.
61001013	Тайö вир-яй чомъяс олiгöн ме лыддя коланаöн садьмöдны тiянöс аслам казьтылöмъясöн.
61001014	Тöда, меным регыд ковмас кольны чомйöс. Тайöс восьтiс меным Исус Кристос Господьным.
61001015	Кута тöждысьны, медым менам мунöм бöрын ставсö тайöс пыр кутiнныд тöд выланыд.
61001016	Ми висьталiм тiянлы миян Господь Исус Кристослöн выныс да локтöмыс йылысь. Тайö абу кутшöмкö лöсьöдöм мойд, ми öд асланым синмöн аддзылiм Сылысь ыджыд вынсö.
61001017	Ен Батьыс сетiс Сылы нимöдöмсö да дзирдлунсö, кор Вылысса дзирдлунсяньыс кылiс гöлöс шы: «Тайö Менам муса Пиöй, Ме нимкодяся Сыöн».
61001018	Тайö шуöмсö ми кылiм енэжсянь, кор вöлiм Исускöд вежа керöсын.
61001019	Нöшта на, миян эм пророкъяслöн веськыд кыв. Тi бура вöчанныд, кутчысянныд кö тайö кывъяс, öд сiйö кыдзи пемыдiнын öзйысь би. Сiйö югдöдас лунъюгыд пуксьытöдзыс да сьöлöманыд асъя кодзув мыччысьтöдзыс.
61001020	Тöдöй, пророк гижöдсö ачыс мортыс оз вермы гöгöрвоöдны.
61001021	Öд пророк юöрсö некор абу вöлi висьталöма мортлöн кöсйöмсянь. Сiйöс висьтавлiсны Вежа Лов ышöдöмсянь Енлöн вежа йöз.
61002001	Израиль войтыр пöвстын вöлiны ылöгпророкъяс, тадзи тiян пöвстын тшöтш лоасны ылöгвелöдысьяс. Найö ваясны тiянлы бырöдан ылöгвелöдöмъяс, весиг соссясны Ыджыдысь, кодi ньöбис найöс. Тадзи найö кöлаласны ас выланыс виччысьтöм бырöдöмсö.
61002002	Унаöн на вылö видзöдöмöн пондасны овны лэдзчысьöм оласногöн. Татшöмъясыс вöсна збыль туйыс лоö серам туйын.
61002003	Медым курыштны мыйкö аслыныс, найö тывйыштасны тiянöс мудер сёрнинаныс. Но налы мыждöмыс важöн нин дась, найöс бырöдöмыс матын нин.
61002004	Енмыс мыжö усьöм анделъясöс эз видз, шыбитiс найöс пемыд адö да дорис Мыждан лунöдз.
61002005	Эз видз Сiйö и Ентöг олысьясöн тырöм воддза муюгыдсö – бырöдiс ыджыд ваöн. Колис ловъяöн сöмын кöкъямысöс, öтиыс на пиысь вöлi веськыдлун йылысь юöртысь Ной.
61002006	Ен мыждiс Содом да Гомора каръяс, биöн бырöдiс пöимöдз. Тайöн петкöдлiс, мый жö виччысьö водзö Ентöг олысьясöс.
61002007	Но веськыда олысь Лотöс Енмыс мездiс. Лот ёна сьöкыдалiс Ентöг олысьяслöн лэдзчысьöм оласногысь.
61002008	Быд лун тайö веськыда олысьыслöн лолыс горзiс сы гöгöр олысь йöзлысь лёк вöчöмсö аддзöмысь-кылöмысь.
61002009	Господь тöдö, кыдзи мездыны вежавидзысьöс сьöкыдалöмсьыс, а лёк вöчысьöс Сiйö видзö, мед чорыда мыждыны сiйöс Мыждан лунö.
61002010	Торъя нин тайö инмö вир-яйлöн лёкколöмнас пежасьöмаяслы да Енлысь Юралöмсö мустöмтысьяслы. Найö яндысьтöмöсь, асныраöсь да оз повны лёкöдны енэжвывса вынъясöс.
61002011	Анделъяс ёна вынаджыкöсь да ёнджыкöсь на дорысь, но найö оз мыжавны да оз лёкöдны татшöмъяссö Ен водзын.
61002012	Тайö йöзыс асьныс оз гöгöрвоны, кодöс лёкöдöны. Найö вöрын шöйтысь вежöртöм пемöсъяс кодьöсь, кодъясöс лöсьöдöма кыйöм-виöм вылö. Пемöсъясöс моз найöс и лоö бырöдöма.
61002013	Лёк вöчöмсьыныс найö босьтасны водзöс. Найö радейтöны гажöдчыны лунъюгыднас, яндысьтöг пукалöны тiянкöд öти пызан сайын да пöръясьöмнас пежалöны ставсö. Тайö налöн чöсмасянторйыс.
61002014	Налöн синныс пыр öзъялö нывбабаяс вылö, найö оз пöтлыны мыжсö вöчöмсьыс, ылöдлöны жеб эскысьясöс. Сьöлöмныс налöн тырöма горшлунöн, найö ёрöмыслöн пиян.
61002015	Найö кежисны веськыд туйсьыс да ылалiсны. Найö мунöны Восорлöн Валаам пиыс кок туйöд, кодлы лёк ногöн шедöдны озырлунсö вöлi сьöлöм сертиыс.
61002016	Но сiйöс янöдöма вöлi лёктор вöчöмсьыс: осёл, кывтöм пемöс, шыасис морт моз да öлöдiс пророкöс йöйталöмсьыс.
61002017	Тайö ылöгвелöдысьясыс косьмöм юкмöс да тöвнырöн новлöдлан кымöръяс кодьöсь. Татшöмъясыслы век кежлö дасьтöма сап сьöд пемыдiн.
61002018	Тшап да ковтöм сёрнинаныс найö öзтöны вир-яйлысь лёкколöмсö да зiльöны кыскыны лэдзчысьöм оласногö найöс, кодъяс муртса на мынöмаöсь ылалöмаясысь.
61002019	Ылöгвелöдысьяс кöсйысьöны сетны налы мездлун, кöть асьныс найö пежыслöн кесйöгъяс. Öд кодi мортсö вермöма, сылöн сiйö и кесйöг.
61002020	Мездысь Исус Кристос Господьнымöс тöдмалöм бöрын кö мувывса пежсьыс ылыстчысьяс бара бергöдчöны важас, да лёкыс кö вермö найöс, сэки татшöмъясыслы воддза дорсьыс ёна лёкджык лоö.
61002021	Бурджык эськö вöлi, найö кö эз тöдлыны веськыдлуныслысь туйсö. Öд найö тöдiсны тайöс, но бöр бергöдчисны налы сетöм вежа тшöктöмысь.
61002022	Татшöмъясыслы бура лöсялö тайö шусьöгыс: «Пон бергöдчö аслас вос дорö», да нöшта: «Мыськöм порсь бöр мунö туплясьны няйтö».
61003001	Донаясöй, тайö менам мöд гижöд нин тiянлы. Кыкнан гижöдас аслам казьтылöмъясöн зiли ышöдны тiянöс мöвпавны сöстöма.
61003002	Кутöй тöд выланыд вежа пророкьяслысь важысянь шуöмсö да Мездысь Господьлысь апостолъяс пыр сетöм тшöктöмсö.
61003003	Тöдöй, бöръя кадö локтасны тiянöс серам туйö пуктысьяс, асланыс лёк кöсйöмö сетчöмаяс.
61003004	Найö пондасны шуны: «Кöнi нö сiйö Локтысьыс, кодi кöсйысьлiс тай? Öд миян батьяс кулiсны нин, но ставыс коли важ мозыс: му пуксьöмсяньыс нинöм эз вежсьы».
61003005	Тадзи мöвпалысьяс быттьö оз тöдны, мый Ен Кывйöн артмöдöма енэжсö да мусö, вöчöма ваысь да ва отсöгöн,
61003006	и сэкся муюгыдсö вöлi бырöдöма ваöн.
61003007	Öнiя енэжсö да мусö сiйö жö Кывйыс кутö да видзö биöн бырöдöм вылö. Тайö лоö Мыждан лунö, кор Ентöг олысьясöс лоö бырöдöма.
61003008	Мусаясöй, кутöй тöд выланыд: Господьлöн öти луныс сюрс во кодь, сюрс воыс – öти лун кодь.
61003009	Кодсюрö чайтöны, мый Господьным нюжмасьö олöмö пöртны кöсйысьöмсö, но Сiйö оз нюжмась, а терпитö миянöс. Сiйö оз кöсйы, мед кодкö вошис, но кöсйö, мед быдöн бергöдчис мыжъяссьыс.
61003010	Господьлöн луныс воас виччысьтöг, войся гусясьысь моз. Сэки енэжыс ыджыд шыöн бырас, став ентыкöлаыс ыпъялана биысь киссяс, а муыс да ставыс, мый сы вылын, сотчас.
61003011	Ставыс кö тадзи киссяс, сэки кутшöм вежаöн да веськыдöн колö лоны тiянлы.
61003012	Тi öд ёна кöсъянныд да виччысянныд, мед öдйöджык нин воас Енлöн луныс. Сiйö лунö енэжыс ыпъялан биысь сотчас да киссяс, доналöм ентыкöлаыс сылас.
61003013	Но Енлöн кöсйысьöмыс серти ми виччысям выль енэж да выль му, кöнi кутас ыджыдавны веськыдлун.
61003014	Сiдзкö, мусаясöй, тайöс виччысиганыд тöждысьöй, медым сувтны Ен водзö сöстöмöн да мыжтöмöн, мед тiян сьöлöмын вöлi лöньлун.
61003015	Енлысь терпитöмсö лыддьöй аслыныд мездмöмöн. Та йылысь гижлiс тiянлы Ен вежöра дона Павел вокным.
61003016	Татшöмторъяссö сiйö висьталö быд гижöдын. Мыйсюрö сэтысь сьöкыд гöгöрвонысö. Та вöсна унаöн ичöт мывкыднысла да жеб эскöмнысла сылысь гижöдъяссö мукöд Гижöдсö моз бергöдöны мöдарö. Тадзи кöлалöны ас выланыс бырöдöмсö.
61003017	Та вöсна, мусаясöй, водзвыв тайöс тöдöмöн видзчысьöй, медым энö шедöй Ентöг олысьяслöн ылöдöмö да энö усьöй зумыд подув вывсьыс.
61003018	Быдмöй буралöмас да миян Мездысь Исус Кристос Господьнымöс тöдмалöмас. Сылы ошкöмыс öнi да нэмъяс чöж. Аминь.
62001001	Ми висьталам сы йылысь, мый вöлi водзысяньыс, мый кывлiм, мый аддзылiм ас синмöн, мый видзöдалiм да мый видлалiм ас киöн – ми висьталам олöмыслöн Кыв йылысь.
62001002	Олöмыс петкöдчис, да ми аддзылiм Сiйöс. Öнi висьталам Сы йылысь, юöртам тiянлы помтöм Олöмыс йылысь. Сiйö вöлi Батьыскöд, öнi Сiйöс восьтöма миянлы.
62001003	Аддзывлöм-кывлöмыс йылысь висьталам тiянлы, мед эськö тi вöлiнныд миянкöд öтув. А ми öтувъяöсь Батьыскöд да Сылöн Исус Кристос Пиыскöд.
62001004	Ми гижам та йылысь, медым тi верминныд тырвыйö нимкодясьны.
62001005	Енмыс эм югыд, Сы пытшкын пемыдыс абу. Тайö юöрсö ми кывлiм Ен Писянь, öнi юöртам сiйöс тiянлы.
62001006	Шуам кö: "Ми öтув Сыкöд", а асьным ветлам пемыдас, сiдзкö, пöръясям да огö олöй збыльыс серти.
62001007	Сы моз кö югыдас ветлам, сэки миян эм öта-мöдкöд öтувтчöм, сэки Исус Кристос Ен Пилöн Вирыс сöстöммöдö миянöс быдпöлöс мыжысь.
62001008	Шуам кö: "Миян мыжыс абу", ми пöрйöдлам асьнымöс, и збыльыс абу миян пытшкын.
62001009	Ми кö висьталам мыжнымöс, сэки веськыд да эскана Ен прöститö миянлысь мыжсö да весалö миянöс быд лёкысь.
62001010	Шуам кö: "Ми эгö вöчöй мыжсö", петкöдлам Енсö пöръясьысьöн, да Сылöн кывйыс оз ов миян пытшкын.
62002001	Менам челядь! Гижа тайöс тiянлы, медым тi энö вöчöй мыжсö. А мыжмас кö кодкö, тöдöй: Бать водзын миян эм веськыд Дорйысь – Исус Кристос.
62002002	Сiйö – миян мыжъясысь вештысян вись, и абу сöмын миян, а став муюгыдыслöн мыжъясысь.
62002003	Олам кö Сылöн тшöктöмъяс серти, тайöн петкöдлам, мый ми тöдам Сiйöс.
62002004	Кодi шуö: "Ме тöда Сiйöс", но тшöктöмъяссö Сылысь торкö, сiйö пöръясьö, да сы пытшкын збыльыс абу.
62002005	Кодi олö Сылöн Кывйыс серти, сы пытшкын збыльысь Енлöн муслуныс воöма тыр-бурöдз. Та серти тöдам, мый ми Сы пытшкынöсь.
62002006	Кодi шуö: "Ме Сы пытшкын", сылы колö овны Сы моз.
62002007	Мусаяс, гижа тiянлы ог выль, а важ тшöктöм. Сiйöс тi тöданныд водзысяньыс нин. Тайö кывсö, важ тшöктöмсö, тi кывлiнныд водзынджык нин.
62002008	Збыльвылас, ме гижа выль тшöктöм. Сiйö збыльмö Кристос пытшкын да тiян пытшкын, öд пемыдыс вешйö, а збыль югыдыс югдöдö нин.
62002009	Кодi шуö: "Ме ветла югыдас", а воксö ассьыс мустöмтö, сiйö пемыдас на.
62002010	Воксö радейтысь ветлö югыдас, да сы пытшкын крукöдыс абу.
62002011	Воксö мустöмтысь ветлö пемыдас, сiйö оз тöд, кытчö мунö, öд пемыдыс тупкöма сылысь синсö.
62002012	Челядь, тiянлы гижа, öд Кристос ним вöсна прöститöма мыжнытö.
62002013	Батьяс, тiянлы гижа, öд тi тöданныд Водзысянь Олысьсö. Том войтыр, тiянлы гижа, öд тi верминныд омöльсö. Челядь, тiянлы гижа, öд тi тöданныд Ен Батьöс.
62002014	Гижи тiянлы, батьяс, öд тi Водзысянь Олысьсö тöданныд. Гижи тiянлы, том войтыр, öд тi ёнöсь, Енлöн Кывйыс олö тiян пытшкын да тi верминныд омöльсö.
62002015	Энö радейтöй муюгыдсö да мый сэнi эм. Кодлы муса муюгыдыс, сылы Батьыс абу муса.
62002016	Öд тайö муюгыдас ыджыдалö вир-яйлöн кöсйöм, синъяслы колöм да ыкшаасьöм. Тайö абу Батьсянь, ставыс тайö муюгыдыслöн.
62002017	Муюгыдыс став аслас колöм-кöсйöмнас бырас, а Ен кöсйöм серти олысь пондас овны помтöг.
62002018	Челядь, öнi бöръя кад. Тi кывлiнныд, антикрист пö локтас. Öнi уна антикрист нин петкöдчис. Та серти тöдам, мый бöръя кад пуксис.
62002019	Найö петiсны миян пöвстысь, но найö эз вöвны миянкöд öтув. Вöлiны кö миянкöд öтув, кольччисны эськö миянкöд. Но налöн петöмыс висьталö, мый найö абу миянкöд.
62002020	А тiянöс мавтыштöма Вежаыс, да тi тöданныд ставсö.
62002021	Ме гижа тiянлы ог сы вöсна, мый тi онö тöдöй збыльсö, мöдарö, тi сiйöс тöданныд да. Тi öд тöданныд: збыльсяньыс ылöгыс оз лок.
62002022	Кодi нö ылöдчысьыс? Абу-ö сiйö, кодi шуö, Исус пö абу Кристос. Татшöмыс антикрист. Сiйö соссьö Батьсьыс да Письыс.
62002023	Кодi соссьö Письыс, сылöн абу и Батьыс. Кодi сибöдö Писö, сылöн и Батьыс эм.
62002024	Сiдзкö, мый тi кывлiнныд водзысяньыс, сiйö мед олас тiян пытшкын. Тайö кö лоö тiян пытшкын, сэки Пиыс да Батьыс пытшкын лоанныд.
62002025	Сiйö кöсйысис сетны миянлы помтöм олöм.
62002026	Вылынджык ме гижи тiянöс ылöдысьяс йылысь.
62002027	Но тiян эм Вежасянь мавтыштöм. Та вöсна абу колана, мед кодкö велöдiс тiянöс. Öд мавтыштöмыс велöдö тiянöс быдторйö, висьталö збыльсö да оз пöръясь. Сiдзкö, олöй велöдöм сертиыс.
62002028	Челядь, лоöй Сы пытшкынöсь, медым Сылöн локтiгöн ми вöлiм повтöмöсь, мед эз вöв яндзим миянлы сувтны Сы водзö.
62002029	Тi кö тöданныд, мый Сiйö веськыд, тöдöй: веськыда вöчысь Сысянь чужöма.
62003001	Видзöдöй, кутшöм мусаöсь ми Батьлы: Сiйö сетiс миянлы шусьыны да лоны Енлöн ныв-пиöн. Муюгыдсаыс оз тöд миянöс, Сiйöс оз тöд да.
62003002	Мусаясöй, öнi ми Енлöн ныв-пи. Кодöн лоам, тайö эз на воссьы. Тöдам сöмын, кор воссяс, лоам Сы кодьöсь, öд сэки аддзам Сiйöс сэтшöмöн, кутшöм Сiйö эм.
62003003	Сы вылö татшöм лача кутысь сöстöммöдö асьсö, мед лоны Сы кодь сöстöмöн.
62003004	Мыжсö вöчысь мунö Индöдлы паныд, öд мыжыс – тайö Индöдлы паныд мунöм.
62003005	Тi тöданныд, мый Кристос локтiс босьтны миянлысь мыжъяс. Сы пытшкын мыжыс абу.
62003006	Сы пытшкын олысь мыжсö оз вöч, а мыжсö вöчысь эз аддзыв да оз тöд Сiйöс.
62003007	Челядь, энö сетöй ылöдны тiянöс некодлы. Веськыда вöчысь – сiйö Кристос кодь веськыд.
62003008	А мыжсö вöчысь – омöльсянь, öд омöльыс водзысянь мыжсö вöчö. Та вöсна Ен Пи и локтiс, мед жугöдны омöльыслысь уджъяссö.
62003009	Енсянь чужысь мыжсö оз вöч, сы пытшкö бур кöйдыс вужъясьöма. Татшöмыс мыжсö вöчны оз вермы, öд сiйö Енсянь чужöма.
62003010	Кодi оз веськыда вöч, да кодi мустöмтö воксö, сiйö абу Енсянь. Та серти тöдмалам Енлысь ныв-писö да омöльлысь йылöмсö.
62003011	Миянлы колö радейтны öта-мöдöс. Тайö юöрсö тi кывлiнныд водзысяньыс.
62003012	Огö лоöй Каин кодьöсь, öд сiйö вöлi омöльсяньыс, да виис ассьыс воксö. Мыйла виис? Каинлöн уджъясыс вöлiны лёкöсь, а вокыслöн – веськыдöсь.
62003013	Энö шензьöй, вокъясöй, муюгыдсаыс кö мустöмтö тiянöс.
62003014	Ми тöдам: ми вуджим кулöмсьыс олöмö, öд радейтам вокъяснымöс. Кодi оз радейт воксö – кольö кулöмас.
62003015	Воксö мустöмтысь – сiйö морт виысь. Тi тöданныд, мый морт виысь пытшкын помтöм олöмыс абу.
62003016	А муслунсö ми тöдмалiм сы серти, мый Кристос сетiс Ассьыс олöмсö миян вöсна. Сiдзкö, миянлы тшöтш колö сетны олöмнымöс вокъясным вöсна.
62003017	Мортыс кö вокыслысь гöльлунсö аддзигöн чорзьöдö сьöлöмсö да оз отсав сылы, кöть сылöн аслас ставыс эм, вермас-ö татшöм морт пытшкас лоны Енлöн муслуныс?
62003018	Челядьöй, кутам радейтны öта-мöднымöс огö кывъясöн да сёрниöн, но збыль сертиыс да уджъясöн.
62003019	Та серти тöдмалам, мый ми збыльыслöн. Сьöлöм кö мыждö миянöс, ми вермам лöньöдны сьöлöмнымöс Ен водзын. Енмыс öд ыджыдджык миян сьöлöмысь, Сiйö ставсö тöдö.
62003021	Мусаясöй, сьöлöмным кö оз мыжды миянöс, ми вермам повтöг локны Ен водзö.
62003022	Сэки мый корам, босьтам Сысянь, öд олам Сылöн тшöктöмъяс серти да вöчам Сылы шогманасö.
62003023	А Сiйö тшöктiс, медым ми эским Сылöн Пилы, Исус Кристослы, да тшöктöмыс серти радейтiм öта-мöдöс.
62003024	Кодi кутчысьö Сылöн тшöктöмъясö, сiйö олö Кристос пытшкын, а Кристос – сы пытшкын. А мый Сiйö миян пытшкын, тöдам Ловсяньыс, кодöс Сiйö сетiс миянлы.
62004001	Мусаясöй, энö эскöй быд ловлы, тöдмалöй, Енсянь-ö сiйö. Öд уна ылöгпророк öнi муюгыдас.
62004002	Енсянь-ö лолыс, тöдмаланныд тадзи: висьталö кö лолыс, мый Исус Кристос локтiс вир-яйын, сiйö Енсянь.
62004003	Оз кö висьтав, мый Исус Кристос локтiс вир-яйын, сiйö абу Енсянь, сiйö антикристсянь. Тайö – антикристлöн лолыс, код йылысь тi кывлiнныд, мый сiйö локтас, и öнi сiйö муюгыдас нин.
62004004	Челядь, тi Енсянь. Тi верминныд ылöгпророкъясöс, öд тiян пытшкын Олысьыс ёна ыджыдджык муюгыдсасьыс.
62004005	Найö муюгыдсьыс, та вöсна и сёрнитöны муюгыдсаыс моз, и муюгыдыс кывзö найöс.
62004006	А ми Енсянь. Енсö тöдысь кывзö миянöс, а кодi абу Енсянь, сiйö оз кывзы миянöс. Та серти тöдмалам збыльыслысь ловсö да ылöгыслысь ловсö.
62004007	Мусаясöй, кутам радейтны öта-мöднымöс, öд муслуныс Енсянь. Кодi радейтö, сiйö Енсянь чужöма да тöдö Енсö.
62004008	Кодi оз радейт, сiйö оз тöд Енсö, öд Енмыс эм муслун.
62004009	Енмыс мöдöдiс тайö муюгыдас Ассьыс öтка Писö, медым Сы пыр сетны миянлы олöм. Тадзи Сiйö петкöдлiс миян дiнö Ассьыс муслунсö.
62004010	Муслуныс абу сыын, мый Енмыс вöлi муса миянлы, но – сыын, мый ми вöлiм мусаöсь Сылы. Сiйö сетiс Ассьыс Писö вись пыдди, мед вештысьны миян мыжъясысь.
62004011	Мусаясöй, Енмыс кö татшöма радейтiс миянöс, миянлы тшöтш колö радейтны öта-мöдöс.
62004012	Енсö некод некор эз аддзыв. Öта-мöдöс кö радейтам, сiдзкö, Енмыс миян пытшкын да Сылöн муслуныс тыр-бурöдз воис сьöлöманым.
62004013	Ен сетiс миянлы Ассьыс Ловсö. Та серти тöдам, мый ми Сы пытшкынöсь, а Сiйö миян пытшкын.
62004014	Батьыс мöдöдiс Писö мездыны муюгыдсö. Ми ас синмöн аддзылiм тайöс, и öнi висьталам та йылысь.
62004015	Кодi шуö Исусöс Ен Пиöн, Енмыс сы пытшкын, а сiйö Ен пытшкын.
62004016	Ми тöдмалiм Енлысь миян дiнö муслунсö да эским Сылöн муслунас. Енмыс эм муслун. Кодi олö муслун пытшкас, сiйö Ен пытшкын, а Енмыс сы пытшкын.
62004017	Сiдзкö, муслуныс тыр-бурöдз воöма миян пытшкын. Та вöсна вермам повтöг сувтны Мыждан лунö, öд ми тайö муюгыдас Кристос кодьöсь.
62004018	Муслунас абу полöмыс, öд тыр-бур муслуныс вöтлö полöмсö. Полöмас олö мыждöм, та вöсна полысьлöн муслуныс абу на тыр-бур.
62004019	Кутамöй радейтны Енмöс, öд медводз Сiйö радейтiс миянöс.
62004020	Кодi шуö: "Ме Енсö радейта", а воксö ассьыс мустöмтö, сiйö пöръясьö. Оз кö радейт воксö, кодöс аддзö, вермас-ö радейтны Енсö, кодöс оз аддзы?
62004021	Миян эм Енсянь тшöктöм: «Енмöс радейтысь, радейт тшöтш воктö ассьыд».
62005001	Эскам кö, мый Исус – сiйö Кристос, ми Енсянь чужöмаöсь. Муса кö миянлы Чужтысьыс, муса и Сысянь чужысьыс.
62005002	Радейтам кö Енсö да олам Сылöн тшöктöмъяс серти, та серти тöдам, мый ми Ен челядьöс тшöтш радейтам.
62005003	Тшöктöмъяс серти олöмыс – тайö Енсö радейтöм, а Сылöн тшöктöмъясыс абу сьöкыдöсь.
62005004	Öд Енсянь чужысь вермö муюгыдсö. Тайö вермöмыс – миян эскöм, кодöн муюгыдсö вермöма.
62005005	Кодi нö вермö муюгыдсö? Сiйö, кодi эскö, мый Исус – Енлöн Пи.
62005006	Исус Кристос локтiс ваöн, вирöн да Лолöн, эз сöмын ваöн, но ваöн да вирöн. Та йылысь Лов висьталö, öд Лолыс эм збыльыс.
62005007	Енэжас эм куим висьталысь: Бать, Кыв да Вежа Лов. Тайö куимыс öти.
62005008	Му вылас тшöтш куим висьталысь: Лов, ва да вир. Тайö куимыс висьталö öтитор йылысь.
62005009	Ми сибöдам мортлысь висьталöмсö, но Енлöн висьталöмыс ёна ыджыдджык, öд сiйöс Ачыс Енмыс висьталö. Сiйö висьталö Аслас Пи йылысь.
62005010	Кодi эскö Ен Пилы, сылöн сьöлöмас эм тайö висьталöмыс. Кодi оз эскы Енмыслы, пуктö Сiйöс пöръясьысь туйö, öд тайö мортыс оз эскы Пи йывсьыс Енлöн висьталöмыслы.
62005011	А висьталöмыс татшöм: Ен сетöма миянлы помтöм олöм, и тайö олöмыс Пиыс пытшкын.
62005012	Кодлöн эм Пиыс, сылöн эм олöмыс. Кодлöн абу Ен Пиыс, сылöн олöмыс абу.
62005013	Тайöс гижи тiянлы, Ен Пи нимö эскысьяслы, мед тi тöдiнныд, мый Ен Пилы эскöмныд вöсна тiян эм помтöм олöм.
62005014	Ми вермам повтöг локны Ен водзö, ми öд тöдам: корöмным кö лöсялö Сылöн кöсйöмлы, Сiйö кылö миянöс.
62005015	А тöдам кö, мый Сiйö кылö миянлысь быд корöм, тöдам тшöтш, мый Сiйö сетас корöмасö.
62005016	Кор аддзан, мый вокыд мыжö усьöма, но мыжыс оз вайöд кулöмö, кевмысь сы вöсна. Ен сетас сылы олöм, дерт, мыжыс кö оз кулöмö вайöд. Эм кулöмö вайöдысь мыж, но ме ог кор кевмысьны татшöм мыжсö вöчысь вöсна.
62005017	Быд лёк вöчöм эм мыж, но оз став мыжыс вайöд кулöмö.
62005018	Ми тöдам: Енсянь чужысьяс мыжсö оз вöчны. Енсянь чужысь видзö асьсö, да омöльыс оз вермы инмöдчыны сы дiнö.
62005019	Тöдам, мый ми Енсянь, а став муюгыдыс омöльыслöн кипод улын.
62005020	Нöшта тöдам, мый Ен Пи локтiс да сетiс миянлы мывкыдлун, мед ми тöдiм збыль Енсö. И ми олам тайö збыльыс пытшкын, Исус Кристос Пиыс пытшкын. Сiйö эм збыль Енмыс да помтöм олöмыс.
62005021	Челядь, видзöй асьнытö идолъясысь. Аминь.
63001001	Ме, пöрысь морт, гижа Енмöн бöрйöм аньлы да сылöн челядьлы. Тi меным збыльысь мусаöсь. Мусаöсь абу сöмын меным, но быдöнлы, кодi тöдö збыльсö.
63001002	Тi меным мусаöсь збыльыс вöсна, öд сiйö олö миян пытшкын да лоö миянкöд нэмъяс чöж.
63001003	Бурсетöм, буралöм да лöнь олöм тiянлы, збыляс да муслунас кутчысьысьяслы, Ен Батьсянь да Господь Исус Кристоссянь – Батьыслöн Писянь.
63001004	Меным лои зэв нимкодь, кор аддзи, мый тэнад челядь пиысь кодсюрö ветлöны збыляс, Батьлöн тшöктöмыс серти.
63001005	Öнi менам татшöм корöм, дона аньöй, медым ми радейтiм öта-мöднымöс. Тайö тшöктöмыс абу выль, сiйö миян водзысяньыс нин вöлi.
63001006	Радейтны, сiдзкö, овны Ен тшöктöмъяс серти. Дзик тайö тшöктöмсö тi кывлiнныд водзысяньыс, сы серти и колö овны.
63001007	Öнi муюгыдас уна ылöдысьыс. Найö оз эскыны, мый Исус Кристос локтiс вир-яйын. Татшöм мортыс – ылöдысь да антикрист.
63001008	Видзöдöй ас бöрсяныд, медым ми эгö воштöй сiйö, мый вöсна миян уджалöма, мед эськö ми вермим босьтны удждонсö дзоньнас.
63001009	Кодi торкö Кристослысь велöдöмсö да оз кутчысь сэтчö, сыкöд Енмыс абу. Кодi кутчысьö Кристослöн велöдöмас, сыкöд Батьыс и Пиыс.
63001010	Тiян дiнö локтысь кö вайö мöд велöдöм, энö сибöдöй сiйöс керка помад, весиг энö чолöмасьöй сыкöд.
63001011	Сыкöд чолöмасьысь öтувтчö сылöн лёк уджъясö.
63001012	Унатор на эм гижнысö тiянлы, но öнi ог кут ставсö гижны кабала вылö чернилаöн. Чайта, артмас волыны тiян дiнö да воча пуксьöмöн сёрнитны, медым тi верминныд тырвыйö нимкодясьны.
63001013	Чолöм тэныд ыстöны бöрйöм чойыдлöн челядьыс. Аминь.
64001001	Ме, пöрысь морт, гижа муса Гайлы. Сiйö меным збыльысь муса.
64001002	Муса вокöй, ме тöда: ловнад тэ ён. Кевмыся, мед вир-яйнад тшöтш вöлiн ён, да ставыс тэнад вöлi бур.
64001003	Меным лои зэв нимкодь, кор вокъяс локтiсны да висьталiсны, тэ пö кутчысян збыляс да олан сы серти.
64001004	Меным вывтi нимкодь кывны, мый менам челядь ветлöны збыляс.
64001005	Муса вокöй, вокъяс да локтысьяс вöсна тэнад тöждысьöмыд петкöдлö, мый тэ эскана морт.
64001006	Вичко водзын вокъяс висьталiсны тэнад муслун йылысь. Бур лоö, тэ кö Енмыслы колана ногöн дасьтан да мöдöдан найöс.
64001007	Найö Кристос ним вöсна петiсны туяс, нинöм эз босьтны ентöдтöмъяслысь.
64001008	Миянлы колö сибöдны татшöмъяссö, öд тадзи вöчигöн ми накöд öтвыв кесъялам збыльыслы.
64001009	Ме гижлi вичкоас, но сэнi асьсö ыджыдö пуктысь Диотреф оз кывзы миянöс.
64001010	Та вöсна, кор ме локта, казьтышта сылы уджъясыс йылысь: сiйö öд паськöдö миян йылысь лёк сёрни. Но тайö этша на, сiйö вокъясöс оз сибöд, тшöтш мукöдыслы оз лэдз тайöс вöчны. А сибöдны кöсйысьясöс весиг вöтлö вичкосьыс.
64001011	Муса вокöй, видзöд бурсö вöчысь вылö, а эн лёксö вöчысь вылö. Бурсö вöчысь – сiйö Енсянь, лёксö вöчысь эз аддзыв Енсö.
64001012	Димитрий йылысь ставныс бура сёрнитöны. Сы йылысь ачыс збыльыс висьталö, ми тшöтш тадзи висьталам. Тэ öд тöдан: миян висьталöмыс збыль.
64001013	Унатор на эм гижнысö, но чернилаа перööн öнi ог кут тайöс вöчнысö.
64001014	Чайта, регыд аддзысьлам тэкöд да воча пуксьöмöн сёрнитам.
64001015	Лöнь олöм тэныд. Чолöм ыстöны ёртъясыд. Висьтав чолöм миян ёртъяслы быдöнлы торйöн. Аминь.
65001001	Гижö Иуда, Исус Кристослöн кесйöг, Яковлöн вок. Чолöмала тiянöс, Енмöн корöмаясöс. Ен Бать вежöдiс тiянöс, да Исус Кристос видзö тiянöс.
65001002	Буралöм, лöньлун да муслун мед уна пöвстöн содас тiянлы.
65001003	Мусаяс, ме ёна кöсйи гижны тiянлы миян öтувъя мездмöм йылысь, но лыдди коланаöн водзджык туйдöдны тiянöс, медым тi вöлiнныд дасьöсь дорйыны ассьыныд эскöмнытö. Тайö эскöмсö Енмыс сетiс вежа войтырлы öтчыд да пыр кежлö.
65001004	Тiян пöвстö наяна сюйсисны Ентöг олысьяс. Татшöм йöзыслы важöн нин дасьтöма мыждöмсö. Миян Енлысь буралöмсö найö бергöдöны лэдзчысьöм оласногö. Найö соссьöны öти Ен Ыджыдысь да миян Господь Исус Кристосысь.
65001005	Тi, дерт, та йылысь тöданныд нин, но кöсъя казьтыштны тiянлы: Енмыс мездiс Ассьыс войтырсö Египет муысь, но бöрыннас на пöвстысь бырöдiс эскытöмъясöс.
65001006	Анделъясöс, кодъяс эз донъявны Енсянь сетöм ыджыдалан вынсö да эновтiсны енэжвывса оланiнсö, Енмыс помтöг видзö сап пемыдас чепъясын ыджыд Мыждан лун кежлö.
65001007	Тадзи лои тшöтш Содомын, Гомораын да на гöгöр каръясын олысьяскöд. Тайö анделъясыс моз найö кырсалiсны да сетчисны зывöк оласногö, та вöсна тайö олысьяссö вöлi сотöма куслытöм биын. Тайö висьталö миянлы Енлöн мыждöм йылысь.
65001008	Дзик тадзи лоö тайö Ентöг олысьясыскöд. Найö ылöдлöны тiянöс асланыс вöтъясöн, пежалöны ассьыныс вир-яйнысö, нинöм туйö пуктöны юралысьясöс да лёкöдöны енэжвывса юралысь-веськöдлысьясöс.
65001009	Кор Микаил архангел вензис омöлькöд Мöисей шой йылысь, сiйö эз лысьт лёкöдны-мыждыны омöльöс. Сöмын шуис: «Господь мед öлöдас тэнö».
65001010	Тайö йöзыс лёкöдöны сiйö, мый асьныс оз гöгöрвоны, а мый вежöртöм пемöсъяс моз кылöны асланыс вир-яйын, сiйö кыскö найöс бырöдöмö.
65001011	Курыд шог налы! Найö мунöны Каин туйöд, горшасьöны сьöм вылö, Валаам моз ылалöмаöсь. Корей моз найö паныд мунöны, та вöсна Корейöс моз найöс лоö бырöдöма.
65001012	Чукöртчиганыд татшöм йöзыс овлöны тiянлы крукöдöн. Кор тi мусапырысь чукöртчанныд öтвыв сёйны, найö яндысьтöг тшöгöдöны асьнысö да тöждысьöны сöмын ас вöснаныс. Найö – тöвнырöн новлöдлан ватöм кымöръяс, вотöс вайтöм арся пуяс, вужнас нетшыштöмаяс, кык пöв кулöмаяс.
65001013	Найö – саридзвывса гыяс, кодъяс лёкысь быгзьöны асланыс янöдан уджъясöн. Найö – ылалöм кодзувъяс, кодъяслы век кежлö дасьтöма сап пемыдсö.
65001014	Тайö йöзыс йылысь водзвыв висьтавлiс Енок, Адамсянь сизимöд чужанвужйысь петысь: «Со, локтö Господь Аслас лыдтöм-тшöттöм вежа анделъяскöд,
65001015	медым мыждыны став йöзсö. Сiйö мыждö став Ентöг олысьяссö налöн лёк уджьясысь да янöдö мыж вöчысьясöс, кодъяс шуасисны Ен вылö лёкöдан кывъясöн».
65001016	Тайö йöзыс век шуасьöны да элясьöны. Найö кывзысьöны асланыс лёк кöсйöмлысь, паныд мунöны Ен Индöдлы да олöны лёк нога. Найö тшапа сёрнитöны да ошкöны мукöдсö, медым аслыныс мыйкö курыштны.
65001017	Но тi, мусаяс, энö вунöдöй миян Господь Исус Кристослöн апостолъяслысь водзвыв висьталöмсö.
65001018	Найö шулiсны тiянлы, мый бöръя кадас лоöны сэтшöм йöз, кодъяс быдтор вылын сералöны да олöны асланыс лёк кöсйöмлысь кывзысьöмöн.
65001019	Татшöм йöзыс вайöны тiян костö юксьöм. Найö олöны вир-яй сертиныс, Енлöн Лолыс на пытшкын абу.
65001020	Но тi, мусаяс, ёнмöдöй асьнытö вежа эскöмнаныд, кевмысьöй Вежа Лов нуöдöм улын.
65001021	Видзöй асьнытö Ен муслунас. Виччысьöй сiйö кадсö, кор миян Господь Исус Кристос Аслас буралöмнас вайöдас миянöс помтöм олöмö.
65001022	Öтияс дiнö лоöй бур сьöлöмаöсь, сюся видзöдöмöн,
65001023	а мукöдсö мездöй повзьöдлöмöн, перйöй найöс би пытшсьыс. Янöдöй найöс повзьöдлöмöн, зывöктöй весиг паськöмнысö, кодi пежасьöма налöн вир-яйысь.
65001024	Енмыс вына видзны тiянöс усьöмысь да вайöдны тiянöс Аслас дзирдлунö нимкодясьысь да сöстöм войтырöн.
65001025	Ыджыд мывкыда öти Енмыс мездiс миянöс Исус Кристос Господьным пыр. Сылы ошкöм-нимöдöмыс, Сылöн выныс-ыджыдалöмыс му пуксьытöдз, öнi да нэмъяс чöж. Аминь.
66001001	Тайö гижöдыс – Исус Кристослы Енсянь восьтöм. Енмыс восьтiс тайöс, медым петкöдлыны Аслас кесйöгъяслы, мый колö лоны регыдъя кадö. Кристос мöдöдiс Ассьыс анделсö, медым висьтавны тайöс Аслас кесйöглы – Иоанлы.
66001002	Öнi Иоан аслас висьталöмöн эскöдö Енлысь Кывсö, Исус Кристослысь висьталöмсö да ставсö, мый аддзылiс.
66001003	Шуда сiйö, кодi лыддьö да кывзö тайö водзвыв висьталöмыслысь кывъяссö да олö на серти. Öд кадыс матын нин.
66001004	Иоан чолöмалö асияса сизим вичкоöс: буралöм да лöнь олöм тiянлы Сысянь, Кодi эм, вöлi да локтас, тшöтш Сылöн пуклöс водзын олысь сизим ловсянь
66001005	да Исус Кристоссянь. Сiйö – эскана Висьталысь, Сiйö медводдзаöн ловзис кулöмысь да юралö мувывса öксыяс вылын. Сылы ми ёна мусаöсь. Аслас Вирöн Сiйö мыськалiс миянöс мыжъясысь,
66001006	пуктiс миянöс öксыясö да вежа кесъялысьясö Енмыслы, Аслас Батьлы. Сылы ошкöмыс, Сылöн ыджыдалöмыс нэмъяс чöж! Аминь.
66001007	– Со, Сiйö локтö кымöръяс вылын, Сiйöс аддзас быд син. Сiйöс аддзасны тшöтш найö, кодъяс бытшкисны Сiйöс. Сэки Сы водзын ырзöмöн бöрддзас мувывса быд кыла войтыр. Тайö тадзи! Аминь.
66001008	«Ме – Альфа и Омега, Панасыс и Помыс», – шуö Господь. Сiйö эм, вöлi и локтас, Сiйö – Ставсöкутысьыс.
66001009	Ме, Иоан, тiян вокныд, тiянкöд öтвыв нуа сьöкыдсö. Тiянлы моз меным тшöтш вичмö Енлöн Юралöмыс да Исус Кристоссянь зумыдлуныс. Ен Кыв вöсна да Исус Кристос йылысь висьталöм вöсна ме вöлi Патмос дi вылын.
66001010	Господьлöн лунö ме вöлi тырöма Лолöн. Сэки мыш сайсянь ме кылi гора шы, тайö вöлi труба шы кодь. Сiйö шуис: «Ме – Альфа и Омега, Медводдзаыс и Медбöръяыс.
66001011	Сiйö, мый аддзан, гиж да мöдöд асияса вичкоясö: Ефесö, Смирнаö, Пергамö, Фиатираö, Сардисö, Филадельфияö да Лаодикияö».
66001012	Ме бергöдчи видзöдлыны мекöд сёрнитысь вылö да аддзи сизим зарни бикок.
66001013	Сизим бикок пöвстас быттьö Морт Пи сулалiс. Сiйö вöлi кузь паськöма да морöс весьтöдыс вöлi вöнясьöма зарни вöньöн.
66001014	Сылöн юрыс да юрсиыс вöлiны дзик еджыдöсь, быттьö еджыд вурун, быттьö лым, а синъясыс ыпъялiсны би моз.
66001015	Сылöн кокъясыс дзирдалiсны пачын донöдöм ыргöн моз, а гöлöс шыыс Сылöн вöлi бузгысь ва шы кодь.
66001016	Веськыд киас Сiйö кутiс сизим кодзув, а Сылöн вомысь петiс кыкнанладорсяньыс лэчтöм ёсь шыпурт. Сылöн чужöмыс дзирдалiс яръюгыд шондi моз.
66001017	Сiйöс аддзöм бöрын ме уси Сы кок улö да вöлi кулöм морт кодь. Но Сiйö пуктiс ме вылö веськыд кисö да шуис: «Эн пов, Ме – Медводдзаыс и Медбöръяыс.
66001018	Ме ловъя. Ме вöлi кулöма, но öнi ловъя нэмъяс чöж. Аминь. Менам киын адысь да кулöмысь восьтаныс.
66001019	Сiдзкö, гиж, мый аддзылiн, мый эм да мый лоö бöрыннас.
66001020	Тэ аддзылiн сизим кодзув, кодъяс вöлiны Менам веськыд киын, да сизим зарни бикок. Налöн гусяторйыс татшöм: сизим кодзулыс – тайö сизим вичколöн анделъяс, а сизим бикокыс, кодъясöс тэ аддзылiн, – тайö сизим вичко».
66002001	«Ефес вичкоса анделлы тадзи гиж: – Со мый висьталö Сiйö, кодi кутö веськыд киас сизим кодзув да ветлöдлö сизим зарни бикок пöвстöд.
66002002	Ме тöда тэнсьыд уджъястö, мырсьöмтö да зумыдлунтö. Тöда, тэ он терпит лёк йöзöс. Тэ тöдмалiн найöс, кодъяс нимтöны асьнысö апостолъясöн, но збыльвылас найö абу апостолъяс. Тэ аддзин, мый найö – пöръясьысьяс.
66002003	Тэ уна нуин сьöкыдсö, но сулалан зумыда. Менам ним вöсна тэ ёна уджалiн, но эн лигышмун.
66002004	Но тэныд паныд кöсъя шуны со мый: тэ эновтiн ассьыд медводдза муслунтö.
66002005	Сiдзкö, мöвпышт, кысянь тэ усин, бергöдчы да вöч ассьыд медводдза уджъястö. Он кö бергöдчы, регыд локта тэ дiнö да вешта тэнсьыд бикоктö места вывсьыс.
66002006	Но öтитор тэ вöчан бура: тэ мустöмтан николаитъяслысь уджъяссö. Налысь уджъяссö Ме тшöтш мустöмта.
66002007	Кодлöн эм пель, мед кылö, мый Лов висьталö вичкояслы. Вермысьлы Ме сета сёйны вотöс Олöмыслöн пуысь, кодi сулалö Енлöн рай шöрын».
66002008	«Смирна вичкоса анделлы тадзи гиж: – Со мый висьталö тiянлы Медводдзаыс и Медбöръяыс, кодi вöлi кулöма, но öнi ловъя.
66002009	Ме тöда тэнсьыд уджъястö, сьöкыдалöмтö да гöльлунтö, но тэ – озыр! Тöда, кыдзи тэнö лёкöдöны асьнысö юдейöн шуысьяс, но найö абу юдейяс, найö – сöтана йöз чукöр.
66002010	Некутшöм локтана сьöкыдысь эн пов. Öткымынöс тiян пиысь омöльыс йöршитас дзескыдiнö, медым тöдмавны тiянöс. Сэки дас лун чöж тi кутанныд сьöкыдавны. Но тэ помöдзыс ло эскана, и Ме сета тэныд Олöмыслысь юркытш!
66002011	Кодлöн эм пель, мед кылö, мый Лов висьталö вичкояслы. Вермысьлы мöд кулöмыс нинöм оз вöч».
66002012	«Пергам вичкоса анделлы тадзи гиж: – Со мый висьталö тiянлы Сiйö, кодлöн эм кыкнанладорсяньыс лэчтöм ёсь шыпурт.
66002013	Ме тöда тэнсьыд уджъястö. Тэ олан сэнi, кöнi сöтаналöн юралан пуклöсыс, но тэ зумыда кутчысян Менам нимö. Тэ эн соссьы Меным эскöмысь весиг сэки, кор тiянын, сöтана оланiнын, виисны Антипаöс – Менсьым эскана висьталысьöс.
66002014	Но Менам эм мыйсюрö тэныд паныд: тiян пöвстын эмöсь найö, кодъяс кутчысьöны Валаамлöн велöдöмö. Сiйö велöдiс Валакöс кежöдны Израиль войтырöс ылöгас, медым найö сёйисны идоллы вайöм сёян да кырсалiсны.
66002015	Тiян пöвстын эмöсь тшöтш найö, кодъяс кутчысьöны николаитъяслöн велöдöмö. Татшöм велöдöмсö Ме мустöмта.
66002016	Бергöдчы таысь! Он кö бергöдчы, регыд локта тэ дiнö да тышкася накöд Менам вомысь петысь шыпуртöн.
66002017	Кодлöн эм пель, мед кылö, мый Лов висьталö вичкояслы. Вермысьлы Ме сета сёйны дзебöм манна, сета сылы еджыд из, код вылын лоö гижöма вермысьлысь выль нимсö. Тайö нимсö кутас тöдны сöмын тайö изсö босьтысьыс».
66002018	«Фиатира вичкоса анделлы тадзи гиж: – Со мый висьталö Ен Пи, кодлöн синъясыс ыпъялöны би моз, а кокъясыс дзирдалöны донöдöм ыргöн моз.
66002019	Ме тöда тэнсьыд уджъястö, муслунтö, кесъялöмтö, эскöмтö да зумыдлунтö. Тöда, мый воддзаыс дорысь тэ öнi ёнджыка на уджалан.
66002020	Но Менам эм мыйсюрö тэныд паныд: тэ лэдзан Езавель аньлы, асьсö пророкöн шуысьлы, велöдны да кежöдны ылöгас Менсьым кесйöгъясöс. Тайö аньыс велöдö найöс кырсавны да сёйны идоллы вайöм сёян.
66002021	Ме сетi сылы кад бергöдчыны кырсалöмсьыс, но сiйö эз бергöдчы.
66002022	Со, ме топöда сiйöс сьöкыд висьöмöн, а сыкöд кырсалысьяслы ме мöдöда уна сьöкыдлун, оз кö найö бергöдчыны асланыс уджъясысь.
66002023	Езавельлöн челядьлы Ме мöдöда кулöм. Сэки быд вичко кутас тöдны, мый Ме – сьöлöм пытшкöс да мöвпъяс Тöдысь, Ме быдöнлы мынтыся уджъясныд серти.
66002024	Тiянлы да фиатираса мукöд олысьяслы, кодъяс эз сетчыны Езавельлöн велöдöмö да эз пырöдчыны сiдз шусяна "сöтаналöн гуся велöдöмö", висьтала со мый: ме ог сьöктöд тiянöс мукöд тшöктöмъясöн.
66002025	Шуа сöмын: видзöй Менам локтöдз сiйö, мый тiян эм нин.
66002026	Вермысьлы, кодi помöдз вöчас Менам тшöктöм серти, Ме сета вын ыджыдавны быд войтыр вылын.
66002027	Сiйö кутас видзны найöс кöрт беддьöн да сёй дозъясöс моз сiйö жуглас найöс торпыригöдз сiйö жö выннас, кутшöм вын Меным сетiс Батьöй.
66002028	Вермысьлы Ме сета асъя кодзув.
66002029	Кодлöн эм пель, мед кылö, мый Лов висьталö вичкояслы».
66003001	«Сардис вичкоса анделлы тадзи гиж: – Со мый висьталö Сiйö, кодлöн эм Енлöн сизим лолыс да сизим кодзув. Ме тöда тэнсьыд уджъястö. Тэнö лыддьöны ловъяöн, но тэ кулöмыд.
66003002	Садьмöдчы да ёнмöд сiйö, мый тэнад эм, но мый кулан выйын нин. Ме öд аддза, мый тэнад уджъясыд Менам Ен водзын абу тыр-бурöсь.
66003003	Эн вунöд сiйö, мый кывлiн да сибöдiн. Видз сiйöс сьöлöмад да бергöдчы мыжъяссьыд! Он кö садьмöдчы, локта тэ дiнö гусясьысь моз тöдлытöг. Тэ весиг он тöдлы, кутшöм кадö локта тэ дiнö.
66003004	Дерт, Сардис карын тэнад эм кымынкö морт, кодъяс видзисны ассьыныс паськöмнысö пежасьöмысь. Найö кутасны ветлыны Мекöд еджыд паськöмаöсь, öд найö шогмöны та вылö.
66003005	Вермысь пасьтасяс еджыд паськöмö, и сылысь нимсö ог вушты Олöмыслöн небöгысь. Аслам Бать водзын да Енлöн анделъяс водзын Ме висьтала, мый сiйö – Менам.
66003006	Кодлöн эм пель, мед кылö, мый Лов висьталö вичкояслы».
66003007	«Филадельфия вичкоса анделлы тадзи гиж: – Со мый висьталö Вежаыс да Збыльыс, код ордын Давидлöн восьтаныс. Сiйö восьтö, и некод оз вермы тупкыны. Сiйö тупкö, и некод оз вермы восьтны. Сiйö висьталö:
66003008	"Ме тöда тэнсьыд уджъястö. Со, Ме восьтi тэ водзын öдзöс, и некод оз вермы тупкыны сiйöс. Дерт, тэ жеб, но видзин Менсьым кывъясöс да эн соссьы Менам нимысь.
66003009	Со, Ме сета тэныд сöтана йöз чукöрысь найöс, кодъяс шуöны асьнысö юдейясöн, но найö абу юдейяс, а пöръясьысьяс. Ме вöча тадзи: найö локтасны да уськöдчасны тэнад кок улö. Сэки тöдмаласны, мый тэ – Меным муса.
66003010	Ме тшöктi тэныд зумыда сулавны, и тэ видзин Менсьым тшöктöмöс. Та вöсна видза тэнö локтана сьöкыд кадас. Тайö кадыс лоö став му пасьталаыс, медым тöдмавны мувывса олысьясöс.
66003011	Регыд Ме локта. Бура видз сiйö, мый тэнад эм, медым некод эз мырддьы тэнсьыд юркытштö.
66003012	Вермысьöс Ме сувтöда зумыд сюръя пыдди Менам Енлöн крамын, сiйö пыр лоас сэнi. Ме гижа сы вылö Менам Енлысь нимсö, Ассьым выль нимöс да Менам Ен карлысь нимсö. Тайö карыс – выль Ерусалим, кодi лэччас енэжсяньыс, Менам Енсянь".
66003013	Кодлöн эм пель, мед кылö, мый Лов висьталö вичкояслы».
66003014	«Лаодикия вичкоса анделлы тадзи гиж: – Со мый висьталö Аминь, эскана да збыль Висьталысь, Енлöн став вöчöмторлы Подулыс.
66003015	Ме тöда тэнсьыд уджъястö. Тэ абу пöсь ни абу кöдзыд. Вöлiн кö эськö пöсьöн либö кöдзыдöн!
66003016	Но тэ абу пöсь ни абу кöдзыд, тэ муртса дэбыд. Та вöсна быликта тэнö Аслам вомысь.
66003017	Тэ шуан: "Ме озыр. Ме ёна нин озырми, менам ставыс эм". Но тэ öмöй он гöгöрво, мый тэ – коньöрсьыс-коньöр, шудтöм, гöль, синтöм да пасьтöм.
66003018	Ме туйдöда тэнö. Ньöб Менсьым зарни, биын весалöмаöс, да озырмы. Ньöб Менсьым еджыд паськöм, медым вермин вевттьысьны, медым эз тыдав тэнö янöдан пасьтöм вир-яйыд. Ньöб Менсьым мавтантор да мавт сiйöн синтö, медым аддзин.
66003019	Кодi муса Меным, сiйöс ме янöда-чирышта. Сiдзкö, сьöлöмсяньыд зiль бергöдчыны мыжъяссьыд!
66003020	Со, Ме сулала öдзöс дорад да игöдча. Кодi кылас Менсьым гöлöс шыöс да восьтас Меным, пыра сы ордö да кутам öтвыв сёйны.
66003021	Ме лои Вермысьöн да пукси Аслам Батькöд орччöн Сылöн пуклöсö. Сiдзкö, вермысьöс ме тшöтш пуксьöда Аскöд орччöн Менам пуклöсö.
66003022	Кодлöн эм пель, мед кылö, мый Лов висьталö вичкояслы».
66004001	Сэсся ме видзöдлi енэжас да аддзи сэтысь восьса öдзöс. Сэсянь ме кылi гöлöс шы, сiйö вöлi труба шы кодь. Тайö гöлöс шысö ме водзынджык кывлi нин. Сiйö шуис меным: «Кыпöдчы татчö! Ме петкöдла тэныд, мый лоö та бöрти».
66004002	Дзик пыр ме тыри Лолöн да аддзи енэжсьыс пуклöс да сы вылын Пукалысьöс.
66004003	Сылöн чужöмыс дзирдалiс дона изъяс моз, яшма да сердолик моз. А пуклöс весьтас югъялiс изумруд рöма öшкамöшка.
66004004	Пуклöс гöгöрыс вöлi нöшта на кызь нёль пуклöс. Сэнi пукалiсны кызь нёль пöрысь. Найö вöлiны еджыд паськöмаöсь, а юр выланыс вöлiны зарни юркытшъяс.
66004005	Пуклöс дiнас чардалiс-гымалiс, да кылiсны гора шыяс. Пуклöс водзас öзйис сизим би, тайö Енлöн сизим лолыс.
66004006	Пуклöс водзас вöлi стеклöысь саридз, сiйö югъялiс крусталь моз. Пуклöс водзас да сы гöгöрыс вöлi нёль енэжвыв олысь. Водзладорсяньыс да бöрладорсяньыс найö дзоньнас вöлi тырöмаöсь синъясöн.
66004007	Öтиыс на пиысь вöлi лев кодь, мöдыс – öшпи кодь, коймöдыс вöлi быттьö морт чужöма, а нёльöдыс вöлi лэбысь кутш кодь.
66004008	Быдöн на пиысь вöлi квайт бордъя, а налöн борд ортсыыс да пытшкöсыс вöлi тырöмаöсь синъясöн. Лун и вой найö дугдывтöг шуалöны: – Вежа, вежа, вежа Господь Ен, Ставсöкутысь, Кодi вöлi, эм и локтас!
66004009	Кор енэжвыв олысьяс ошкöны-нимöдöны да аттьöалöны пуклöс вылын Пукалысьöс, Помтöг Олысьöс,
66004010	сэки кызь нёль пöрысьыс уськöдчöны пуклöс вылын Пукалысь водзö да копыртчылöны Помтöг Олысьлы. Ассьыныс юркытшсö пуклöс водзö пуктöмöн найö шуалöны:
66004011	– Господьöй! Тэ шогман сибöдны ошкöм-нимöдöмсö да вынсö, öд Тэ вöчин ставсö. Тэнад кöсйöм серти вöчöма ставсö, да ставыс олö.
66005001	Юралан пуклöс вылын Пукалысьлöн веськыд киысь ме аддзи гартöм гижöд. Сэтчö вöлi гижöма öтарсяньыс и мöдарсяньыс, да пуктöма сы вылö сизим печать.
66005002	Нöшта ме аддзи вына анделöс, сiйö гораа юалiс: «Кодi шогмас разьны тайö гартöм гижöдсö да жугöдны печатьяссö?»
66005003	Но енэжас, му вылас да му пыдöсас некод эз вермы разьны тайö гижöдсö либö видзöдлыны сэтчö.
66005004	Ме ёна бöрдi, öд некод эз сюр шогманаыс разьны тайö гижöдсö либö видзöдлыны сэтчö.
66005005	Сэки пöрысьяс пиысь öти шуис меным: «Эн бöрд! Со, Лев, Иуда чужанкотырысь, Давид чужанвужйысь! Сiйö – Вермысь, Сiйö разяс тайö гижöдсö да жугöдас сизимнан печатьсö».
66005006	Сэсся ме видзöдлi да аддзи Баляöс. Сiйö сулалiс юралан пуклöс водзын, нёль енэжвыв олысь да пöрысьяс шöрын. Балясö вöлi быттьö начкöма. Сылöн вöлi сизим сюр да сизим син. Сизим синмыс – тайö Енлöн сизим лолыс, кодъясöс мöдöдöма став му пасьталаыс.
66005007	Баляыс матыстчис пуклöс вылын Пукалысь дiнö да босьтiс Сылöн веськыд киысь гартöм гижöдсö.
66005008	Гижöдсö босьтöм бöрын нёль енэжвыв олысьыс да кызь нёль пöрысьыс уськöдчисны Баля водзö. Быдöн на пиысь киас кутiс арфа да ладан тыра зарни доз. Ладан тшыныс – тайö вежа войтырлöн кевмысьöмъясыс.
66005009	Найö сьылiсны выль сьыланкыв: – Тэ шогман босьтны гартöм гижöдсö да жугöдны печатьсö, öд Тэнö вöлi начкöма. Вирыд вылö Тэ ньöбин миянöс Енмыслы быд чужанвужйысь да чужанкотырысь, быд кыла йöз пытшкысь да войтырысь.
66005010	Тэ пуктiн миянöс öксыясö да вежа кесъялысьясö миян Енлы. Ми кутам ыджыдавны му вылас.
66005011	Ме видзöдлi да кылi уна анделлысь гöлöс шысö. Найö кытшалiсны Енлысь пуклöссö, нёль енэжвыв олысьöс да пöрысьясöс. Анделъяслöн лыдыс вöлi лыдтöм-тшöттöм – сё миллионъясöн.
66005012	Найö гораа шуалiсны: – Начкöм Баляыс шогмана сибöдны вынсö, озырлунсö, мывкыдлунсö, ёнлунсö, ошкöм-нимöдöмсö да дзирдлунсö!
66005013	Ме кылi, мый став олысьыс енэжас, му вылас, му пыдöсас да саридзас шуалiсны: – Юралан пуклöс вылын Пукалысьлы да Балялы ошкöм-нимöдöмыс, дзирдлуныс да ыджыдалöмыс нэмъяс чöж!
66005014	Сэки енэжвыв нёль олысьыс шуисны: «Аминь!» А кызь нёль пöрысьыс уськöдчисны да копыртчылiсны Помтöг Олысьлы.
66006001	Ме аддзи: Баля жугöдiс сизим печать пиысь медводдзасö. Сэсся ме кылi гым кодь гора шы: «Лок да видзöд!» Тайöс шуис нёль енэжвыв олысь пöвстысь öтиыс.
66006002	Ме видзöдлi да аддзи еджыд вöлöс, а сы вылын верзьöма пукалiс. Сылöн киас вöлi ньöввуж, сылы вöлi сетöма юркытш. Сiйö мунiс вермысь моз, да бара на вöлi дась вермыны.
66006003	Кор Баля жугöдiс мöд печатьсö, ме кылi мöд енэжвыв олысьлысь шуöмсö: «Лок да видзöд!»
66006004	Сэки петiс мöд вöв, сiйö вöлi би гöрд рöма. Сы вылын пукалысьлы вöлi сетöма вын – босьтны му вылысь лöньлунсö, медым йöзыс виалiсны öта-мöднысö. Сылы вöлi сетöма ыджыд шыпурт.
66006005	Кор Баля жугöдiс коймöд печатьсö, ме кылi коймöд енэжвыв олысьлысь шуöмсö: «Лок да видзöд!» Ме видзöдлi да аддзи сьöд вöлöс. Сы вылын пукалысьлöн киас вöлi вески.
66006006	Сэсся нёль енэжвыв олысь шöрысь ме кылi кодлыськö гöлöс шысö. Сiйö шуис: «Öти хиникс шобдiысь – öти динар. Куим хиникс идйысь – тшöтш сы мында. Но выйсö да винасö эн тшыкöд!»
66006007	Кор Баля жугöдiс нёльöд печатьсö, ме кылi нёльöд олысьлысь шуöмсö: «Лок да видзöд!»
66006008	Ме видзöдлi да аддзи быгалöм рöма вöлöс да сы вылын пукалысьöс, кодлöн нимыс – Кулöм. Сы бöрся вöтчис ачыс Адыс. Налы вöлi сетöма ыджыдалан вын мулöн нёльöд юкöныс вылын: виавны йöзсö шыпуртöн да тшыгйöдöмöн, кулан висьöмъясöн да зверъяс отсöгöн.
66006009	Кор Баля жугöдiс витöд печатьсö, висьпуктанiн улысь ме аддзи ловъяссö налысь, кодъясöс вöлi виöма Ен Кыв вöсна да Ен йылысь висьталöм вöсна.
66006010	Найö гораа горöдiсны: «Вежа да збыль Ыджыдöй! Кор нин Тэ мыждан мувывса олысьясöс да перъян налысь водзöссö миян вир вöсна?»
66006011	Сэки быдöнлы налы сетiсны еджыд паськöм да тшöктiсны на виччысьыштны, кытчöдз оз тыр на моз виöмаяслöн лыдыс – налöн вокъяслöн да öтвыв уджалысьяслöн лыдыс.
66006012	Кор Баля жугöдiс квайтöд печатьсö, ме аддзи: муыс кутiс ёна вöрны, шондiыс пемдiс да лои сьöд дöра кодь, а тöлысьыс лои вир гöрд рöма.
66006013	Енэжсьыс кодзувъясыс усины му вылö инжир вотöс моз, кор найö гылалöны пу вывсьыс ён тöвнырысь.
66006014	Енэжыс гартыштчис тубрасö да саялiс, а керöсъяс да дiяс вешйисны асланыс местаысь.
66006015	Мувывса öксыяс, юралысьяс, озыръяс, тышкайöзöн веськöдлысьяс, ыджыдалысьяс, кесйöгъяс да мездлуна йöз, – ставныс дзебсисны кырта горсъясö да керöс потасъясö.
66006016	Керöсъяслы да кырталы найö шуалiсны: «Усьöй миян вылö да дзебöй миянöс юралан пуклöс вылын Пукалысьлöн синъясысь да Балялöн скöрлунысь!
66006017	Öд Сылöн ыджыд Скöралан луныс воис нин. Кодi вермас Сылы паныд сувтны?»
66007001	Та бöрти ме аддзи нёль анделöс. Найö сулалiсны мулöн нёльнан пельöсас да кутiсны мулысь нёльнан тöвнырсö, медым тöлыс эз пöльт му вылö, саридз вылö да некутшöм пу вылö.
66007002	Сэсся ме аддзи нöшта öти анделöс. Сiйö кыпöдчис асыввывсянь, а киас кутiс ловъя Енлысь пас пуктансö. Сiйö гораа шыасис нёль андел дiнö, кодъяслы вöлi сетöма вын вöчны лёксö мулы да саридзлы. Андел шуис:
66007003	«Энö вöчöй лёксö мулы, саридзлы да пуяслы, кытчöдз огö пуктöй плешканыс пас миян Енлöн кесйöгъяслы».
66007004	Сэсся ме кылi пасйöмаяслысь лыдсö. Тайö лыдыс вöлi сё нелямын нёль сюрс морт. Найö вöлiны Израиль войтырлöн быд чужанкотырысь:
66007005	Иуда чужанкотырысь – дас кык сюрс морт, Рувим чужанкотырысь – дас кык сюрс, Гад чужанкотырысь – дас кык сюрс,
66007006	Асир чужанкотырысь – дас кык сюрс, Неффалим чужанкотырысь – дас кык сюрс, Манассей чужанкотырысь – дас кык сюрс,
66007007	Симеон чужанкотырысь – дас кык сюрс, Левий чужанкотырысь – дас кык сюрс, Иссакар чужанкотырысь – дас кык сюрс,
66007008	Завулон чужанкотырысь – дас кык сюрс, Öсип чужанкотырысь – дас кык сюрс да Вениамин чужанкотырысь – дас кык сюрс морт.
66007009	Сэсся ме видзöдлi да аддзи: юралан пуклöс водзын да Баля водзын сулалiс лыдтöм-тшöттöм йöз чукöр. Найö вöлiны быд чужанвужйысь да чужанкотырысь, быд кыла йöз пытшкысь да войтырысь. Найö вöлiны еджыд паськöмаöсь, а кианыс кутiсны пальма росъяс
66007010	да гораа горзiсны: – Мездмöмыс – миян Енсянь – юралан пуклöс вылын Пукалысьсянь да Балясянь!
66007011	Сэки став анделыс, кодъяс кытшалiсны юралан пуклöссö, пöрысьясöс да нёль енэжвыв олысьсö, кымынь уськöдчисны пуклöс водзö да копыртчылiсны Енмыслы.
66007012	Найö шуалiсны: – Аминь! Дзирдлуныс да мывкыдлуныс, выныс да ёнлуныс, ошкöм-нимöдöмыс да аттьöалöмыс миян Енлы нэмъяс чöж! Аминь.
66007013	Сэки пöрысьяс пöвстысь öти юалiс менсьым: «Тайö еджыд паськöмаясыс – найö кодъяс? Кытысь найö локтiсны?»
66007014	«Ыджыдöй, тэ ачыд тöдан», – вочавидзи ме. Сэки сiйö шуис меным: – Тайö йöзыс мунiсны уна сьöкыд пыр. Найö мыськисны ассьыныс паськöмсö Баля Вирöн, да налöн паськöмыс лои еджыд.
66007015	Та вöсна найö сулалöны Ен пуклöс водзын да лун и вой кесъялöны Енмыслы Сылöн крамын. Пуклöс вылын Пукалысьыс пыр лоö накöд да видзö найöс.
66007016	Найö оз нин кутны тшыгъявны, налöн оз косьмы горшыс, найöс оз пöж шондiыс да оз сот гожйыс.
66007017	Öд Баляыс, пуклöс водзын Сулалысьыс, кутас видзны найöс, Сiйö вайöдас найöс ловъя ва визувтанiнö, да Енмыс чышкас налысь став синвасö.
66008001	Кор Баля жугöдiс сизимöд печатьсö, енэжас час джын мында кежлö лои чöв-лöнь.
66008002	Ме аддзи Ен водзын сулалысь сизим анделöс, налы вöлi сетöма сизим труба.
66008003	Сэсся матыстчис нöшта öти андел да сувтiс тшынöдчан пызан водзö. Киас сiйö кутiс зарни тшынöдчан доз. Сылы вöлi сетöма уна ладан, медым тшынöдны сiйöс став вежа войтырлöн кевмысьöмъяснас зарни тшынöдчан пызан вылын, кодi сулалiс юралан пуклöс водзын.
66008004	Сэки андел киысь кыптiс Енмыслы вежа войтырлöн кевмысьöмъяснас ладан тшын.
66008005	Сэсся андел босьтiс тшынöдчан доз, пуктiс сэтчö висьпуктанiнысь бисö да шыбитiс сiйöс му вылö. Сэнi кылiсны гора шыяс, чардалiс-гымалiс, да муыс вöрис.
66008006	Сэки сизимнан анделыс, кодъяслöн вöлi сизим труба, дасьтысисны трубитны.
66008007	Кор трубитiс медводдза анделыс, му вылö киссис вир сора биа шер. Сэки сотчис пуяслöн коймöд юкöныс да став веж туруныс.
66008008	Кор трубитiс мöд анделыс, быттьö ыджыд сотчысь керöс уси саридзас, да саридзлöн коймöд юкöныс пöри вирö.
66008009	Сэки саридзын олысьяслöн коймöд юкöныс кулiс, да корабльяслöн коймöд юкöныс вöйис.
66008010	Кор трубитiс коймöд анделыс, енэжсьыс уси ыджыд кодзув, кодi ыпъялiс яръюгыд би моз. Сiйö уси юяслöн коймöд юкöныс вылö да ва петанiнъясö.
66008011	Тайö кодзулыслöн нимыс Курыд турун. Ваыслöн коймöд юкöныс лои зэв курыд, та вöсна уна йöз кулiсны.
66008012	Кор трубитiс нёльöд анделыс, шондiлöн, тöлысьлöн да кодзувъяслöн коймöд юкöныс кусiс, налöн коймöд юкöныс пемдiс. Та вöсна луныслöн да войыслöн коймöд юкöныс вöлi пемыд.
66008013	Сэсся ме аддзи енэж шöрöдыс лэбысь анделöс. Сiйö гораа горзiс: «Шог, шог, шог тiянлы, мувывса олысьяслы, мукöд куим анделлöн трубитöмысь, öд найö регыд нин пондасны трубитны!»
66009001	Кор трубитiс витöд анделыс, ме аддзи: енэжсянь му вылö усис кодзув. Сылы вöлi сетöма пыдöстöминысь восьтансö.
66009002	Кор сiйö восьтiс пыдöстöминсö, сэтысь ыджыд пачысь моз пуркнитiс тшын. Тайö тшынсьыс пемдiс шондiыс и сынöдыс.
66009003	Тшын пытшсьыс петiс му вылö саранча чукöр. Налы вöлi сетöма мувывса скорпионъяслöн кодь вын.
66009004	Налы вöлi шуöма, медым эз вöчны неткутшöм лёктор турунлы, быдмöглы либö пулы, сöмын йöзыслы, кодъяслöн плешкас абу Енлöн пасыс.
66009005	Саранчаяслы вöлi шуöма, медым найö эз виавны йöзöс, сöмын мучитiсны найöс вит тöлысь чöж. Налысь мучитöмсö позьö öткодявны скорпионлöн чушкöмкöд.
66009006	Сiйö лунъясö йöзыс кутасны корсьны кулöмсö, но оз аддзыны сiйöс, кöсъясны кувны, но кулöмыс пышъяс наысь.
66009007	Саранчаясыс вöлiны тышö петысь вöвъяс кодьöсь. Юр выланыс налöн вöлi зарни юркытш сяма, а чужöмыс налöн вöлi мортлöн кодь.
66009008	Налöн вöлi аньлöн кодь юрси, а налöн пиньясыс вöлiны левлöн пиньяс кодьöсь.
66009009	На вылын вöлi кышöд, быттьö кöртысь дорöма. Налöн бордъясыс швачкисны сэтшöм гораа, быттьö зэв уна телегаа вöв чукöр котöртiс тышö.
66009010	Налöн бöжъясыс вöлiны скорпионлöн кодьöсь, а бöжъясас вöлiны чушканъяс. Налöн вöлi вын вöчны йöзыслы лёксö вит тöлысь чöж.
66009011	Налöн öксынас вöлi пыдöстöминысь андел. Сылöн нимыс еврей ногöн лоö Авадон, а грек ногöн – Аполион.
66009012	Öти шог мунiс, сы бöрся нöшта кык шог локтö.
66009013	Кор трубитiс квайтöд анделыс, ме кылi гöлöс шы. Сiйö кылiс зарни висьпуктанiнлöн нёль сюрсянь. Тайö висьпуктанiныс сулалiс Ен водзын.
66009014	Тайö гöлöс шыыс шуис квайтöд анделыслы, кодлöн вöлi труба: «Мезды нёльнан анделсö, кодъясöс кöрталöма ыджыд Евфрат ю дорö».
66009015	Сэки нёльнан анделсö вöлi мездöма. Найöс вöлi дасьтöма тайö часыс, луныс, тöлысьыс да воыс кежлö, медым вины йöзыслысь коймöд юкöнсö.
66009016	Тайö анделъясыслöн вöлi кыксё миллион тышка морт вöвъяснас. Тайö лыдсö ме ачым кывлi.
66009017	Тайö вöвъяссö да тышкайöзсö ме аддзылi вемöсöн. Найö вöлiны татшöмöсь: верзьöмаяс вылын вöлiны би гöрд, пемыдлöз да кольквиж рöма кöрт кышöдъяс. Вöвъяслöн юрныс вöлi левъяслöн юр кодьöсь, налöн вомысь петiс би, тшын да сера.
66009018	Тайö куим бырöданторсьыс: биысь, тшынысь да сераысь, кодъяс петiсны вöвъяслöн вомысь, кулiс йöзлöн коймöд юкöныс.
66009019	Вöвъяслöн выныс вöлi налöн вомас да бöжас. Налöн бöжъясыс вöлiны змей кодьöсь, öд бöжъясыс вöлiны юраöсь. Тайö юрнас найö чушкисны.
66009020	Мукöд йöзыс, кодъяс колины ловйöн тайö бырöданторъяссьыс, эз бергöдчыны асланыс лёк уджъясысь. Найö важ мозыс копрасисны мутияслы да зарниысь, эзысьысь, ыргöнысь, изйысь да пуысь вöчöм идолъяслы, кодъяс оз вермыны аддзыны, кывны ни ветлыны.
66009021	Найö эз бергöдчыны морт виöмысь, тшыкöдчöмысь, кырсалöмысь да гусясьöмысь.
66010001	Ме аддзи нöшта öти вына анделöс, кодi лэччис енэжсяньыс. Сiйöс кытшалiс кымöрыс, сы юр весьтын вöлi öшкамöшка. Сылöн чужöмыс вöлi шондi кодь, а кокъясыс вöлiны биа сюръяяс кодьöсь.
66010002	Киас сiйö кутiс неыджыд восьса гижöд. Веськыд кокнас сiйö сувтiс саридз вылö, а шуйганас – му вылö,
66010003	сэсся горöдiс ыджыд шыöн, быттьö лев равöстiс. Сылöн горöдöм бöрын сизим гым кутiсны гораа сёрнитны.
66010004	Сизим гым сёрнитöм бöрын ме кöсйи гижны налысь сёрнисö, но енэжсяньыс ме кылi гöлöс шы. Сiйö шуис меным: «Сизим гымлысь сёрнисö эн гиж, дзеб сiйöс».
66010005	Сэки андел, кодöс ме аддзылi саридз да му вылын öтпырйö сулалысьöн, лэптiс веськыд кисö енэжланьыс
66010006	да кöсйысис Помтöг Олысьöн, кодi вöчис енэжсö да сэнi олысьясöс, мусö да сы вылын олысьясöс, саридзсö да сы пытшкын олысьясöс. Сiйö сетiс кыв: «Кадыс оз нин ло.
66010007	Но сiйö лунö, кор кылас сизимöд анделлöн трубитöм шыыс, сэки збыльмас Енлöн гуся мöвпыштöмыс, мый йылысь Енмыс водзвыв висьталiс пророкъяслы – Аслас кесйöгъяслы».
66010008	Сэсся енэжсяньыс бара кылiс гöлöс шы, кодöс ме кывлi нин. Сiйö шуис меным: «Мун андел дiнö, кодi сулалö саридз да му вылын, да босьт сылöн киысь восьса гижöдсö».
66010009	Ме матыстчи андел дiнö да кори сылысь гижöдсö. Сiйö шуис меным: «Босьт да сёй тайö гижöдсö. Сiйö лоö юмов ма кодь вом пытшкад, но гырк пытшкад лоö курыд».
66010010	Андел киысь ме босьтi гижöдсö да сёйи. Менам вомын сiйö вöлi юмов ма кодь. Но бöрыннас менам гырк пытшкöй ёна курдiс сыысь.
66010011	Сэсся андел шуис меным: «Тэныд бара на ковмас водзвыв висьтавлыны, мый лоö уна войтыркöд да чужанкотыркöд, уна йöзкöд да öксыяскöд».
66011001	Меным сетiсны кузь мурталан бедь да шуисны: «Мун да муртав Енлысь крамсö, висьпуктанiнсö да лыддьы крамас юрбитысьяслысь лыдсö.
66011002	Крамлысь ортсы йöрсö эн муртав, сiйöс оз ков муртавны, öд сiйöс сетöма ентöдтöмъяслы. Найö кутасны талявны вежа карсö нелямын кык тöлысь чöж.
66011003	Ме мöдöда Ассьым кык висьталысьöс. Чорыд дукöсö пасьтасьöмöн найö кутасны пророкавны сюрс кыксё квайтымын лун чöж».
66011004	Тайö висьталысьясыс – кык выя пу да кык бикок, кодъяс сулалöны став мунас веськöдлысь Ен водзын.
66011005	Кодкö кöсъяс кö налы лёк вöчны, на вомысь петас би да ньылыштас налы паныд мунысьясöс. Тадзи быдöнöс, налы лёк вöчысьясöс, лоö бырöдöма.
66011006	Налöн эм вын тупкыны енэжсö, медым налöн висьтавлiгöн эз зэр. Налöн эм вын пöртны васö вирö да тшыкöдны мусö быдпöлöс бырöданторнас, кор сöмын кöсъясны.
66011007	Кор найö дугдасны висьтавлыны, сэки пыдöстöминысь петас звер да кутас тышкасьны накöд. Зверыс вермас найöс да виас.
66011008	Налöн шойясыс кутасны куйлыны ыджыд карлöн туй вылас. Тайö карсö позьö öткодявны Содомкöд да Египеткöд, öд тайö карас вöлi тувъялöма налысь Господьöс.
66011009	Быд кыла йöз пытшкысь да войтырысь, быд чужанвужйысь да чужанкотырысь унаöн кутасны видзöдны налöн шойяс вылö куим лун да джын, но оз лэдзны гуавны найöс.
66011010	Мувывса йöзыс кутасны нимкодясьны да гажöдчыны, весиг козьналасны öта-мöдныслы козинъяс, öд тайö кык висьталысьыс ёна мучитiсны найöс.
66011011	Но куим лун да джын мысти Енмыс пöльыштiс тайö кык висьталысьыс пытшкö олöмыслысь ловсö, да найö чеччисны. Сэки на вылö видзöдысьяс ёна повзисны.
66011012	Висьталысьяс кылiсны енэжсяньыс гора шы. Сiйö шуис налы: «Кыпöдчöй татчö!» Сэки найö кыпöдчисны енэжас кымöр вылын, а налы паныд мунысьяс видзöдiсны на вылö.
66011013	Дзик пыр муыс кутiс ёна вöрны, да карыслöн дасöд юкöныс киссис. Му вöригас кулiс сизим сюрс морт, а мукöдыс ёна повзисны да ошкисны енэжвывса Енмöс.
66011014	Мöд шогыс помасис, но матысмö нин коймöд шог.
66011015	Сизимöд анделыс трубитiс, и енэжас кылiсны гора шыяс. Найö шуалiсны: – Став муюгыдыс лои миян Господьлöн да Сылöн Мавтыштöмалöн юраланiнöн. Сiйö кутас юравны нэмъяс чöж!
66011016	Сэки кызь нёль пöрысьыс, кодъяс пукалiсны Ен водзын юралан пуклöсъяс вылын, кымынь уськöдчöмöн копыртчылiсны Енмыслы.
66011017	Найö шуалiсны: – Господьöй Енмöй, Ставсöкутысьöй! Ми аттьöалам Тэнö. Тэ эм, вöлiн и лоан! Тэ босьтiн ыджыдалан вынсö Аслад киö, кутiн веськöдлыны ставнас.
66011018	Ентöдтöмъяс ёна скöралiсны, но öнi воис Тэнад скöрлуныд. Воис кад мыждыны кулöмаясöс да сетны тырдон Тэнад кесйöгъяслы – пророкъяслы да вежа войтырлы, да Тэнад нимысь полысьяслы – ичöтъяслы и гырысьяслы. Воис кад бырöдны найöс, кодъяс тшыкöдiсны мусö.
66011019	Енэжас воссис Енлöн крамыс, и сэтысь тыдовтчис Йитöдлöн куд. Сэки кутiс чардавны-гымавны, кылiсны гора шыяс, муыс кутiс вöрны, да киссис гырысь шер.
66012001	Сэсся енэжсьыс ме аддзи ыджыд индысьпас. Ань вöлi гартыштчöма шондiöн. Сылöн кок улас вöлi тöлысь, а юр вылас – дас кык кодзулысь юркытш.
66012002	Сiйö вöлi кынöма, да ёна горзiс чужтан дойсьыс.
66012003	Сэсся енэжас лои мöд индысьпас. Ме аддзи би гöрд рöма ыджыд гундырöс. Сiйö вöлi сизим юра да дас сюра, а быд юр вылын вöлi юркытш.
66012004	Бöжнас сiйö чышкыштiс енэжсьыс кодзувъяслысь коймöд юкöнсö да шыбитiс найöс му вылö. Сэсся гундыр сувтiс чужтысь аньлы воча, медым чужтöм бöрас сёйны сылысь пузчужöм кагасö.
66012005	Ань чужтiс пиöс, тайö кагаыс кутас веськöдлыны кöрт беддьöн став йöзнас. Аньлысь кагасö вöлi кыпöдöма Ен дiнö, Сылöн юралан пуклöс дiнö.
66012006	Ачыс аньыс пышйис овтöминö. Сэнi Енмыс дасьтöма вöлi оланiн, медым вердны тайö аньсö сюрс кыксё квайтымын лун чöж.
66012007	Сэсся енэжас пансис тыш. Микаил аслас анделъяскöд тышкасис гундырлы паныд, а гундыр аслас анделъяскöд – налы паныд.
66012008	Но гундырöс вöлi вермöма, и сылы да сылöн анделъяслы эз ло местаыс енэжас.
66012009	Ыджыд гундырöс, важ змейöс, вöлi шыбитöма му вылö. Сылöн нимыс – омöль да сöтана. Сiйö ылöдлö муюгыдас став олысьсö. Сыкöд тшöтш вöлi шыбитöма му вылас сылысь анделъяссö.
66012010	Сэки ме кылi енэжсянь гора шы: – Öнi воис мездмöмыс, выныс, миян Енлöн юралöмыс да Сылöн Мавтыштöмалöн ыджыдалöмыс. Öд енэжсьыс шыбитöма мыждысьöс. Лун и вой сiйö мыждiс вокъяснымöс миян Ен водзын.
66012011	Миян вокъяс вермисны мыждысьöс Балялöн Вирöн да збыльсö висьталöмöн. Найö дасьöсь вöлi сетны ассьыныс олöмнысö да эз повны кулöмысь.
66012012	Сiдзкö, енэжыс да став сэнi олысьыс, нимкодясьöй! Но курыд шог тiянлы, му вылын да саридзын олысьяслы, öд тiян дiнö лэччис омöльыс! Сiйö тырöма ыджыд скöрлунöн, öд сiйö тöдö, мый сылöн кадыс этша нин.
66012013	Кор гундыр аддзис, мый сiйöс шыбитöма му вылö, сiйö кутiс вöтлысьны пи чужтысь ань бöрся.
66012014	Аньлы вöлi сетöма ыджыд кутшлысь кык борд, медым сiйö лэбзис змейысь овтöминö, сылы дасьтöминö. Сэнi кутасны вердны сiйöс куим во да джын.
66012015	Аньöс вöтöдiгöн змей быликтiс аслас вомысь ю мында ва, медым кылöдны аньöс,
66012016	но муыс отсалiс аньлы. Муыс воссис да ньылыштiс гундыр вомысь петöм юсö.
66012017	Гундыр ёна скöрмис ань вылö да мунiс тышкасьны сылöн мукöд челядькöд, кодъяс олöны Ен тшöктöм серти да кутчысьöны Исус Кристослöн висьталöмö.
66013001	Сэсся ме сувтi саридз дорö да аддзи саридзысь петöм зверöс. Сiйö вöлi сизим юра да дас сюра. Быд сюрын вöлi öти юркытш, а юръясас вöлi гижалöма Енмöс лёкöдана нимъяс.
66013002	Зверыс, кодöс ме аддзылi, вöлi леопард кодь. Сылöн кокъясыс вöлiны ошлöн кодьöсь, а вомыс – левлöн кодь. Гундыр сетiс сылы ассьыс вынйöрсö, юралан пуклöссö да ыджыдалан вынсö.
66013003	Ме аддзи: зверлöн öти юрыс вöлi кувмöн доймöма, но тайö кулан дойыс бурдiс. Став мувывса йöзыс таысь ёна шензисны да вöтчисны звер бöрся. Найö копыртчылiсны гундырлы, кодi сетiс зверлы ыджыдалан вынсö.
66013004	Сэсся найö копыртчылiсны зверлы да шуалiсны: – Кодöс позьö öткодявны тайö зверыскöд? Кодi вермас тышкасьны сыкöд?
66013005	Зверлы вöлi сетöма позянлун тшапа сёрнитны да омöльтны Енмöс лёкöдана кывъясöн. Сылы вöлi сетöма вын вöчны тадзи нелямын кык тöлысь чöж.
66013006	Сiйö паськöдiс вомсö да кутiс лёкöдны Енмöс, Сылысь нимсö, оланiнсö да енэжвыв олысьясöс.
66013007	Сылы вöлi сетöма вын тышкасьны вежа войтыркöд да вермыны найöс. Сылöн вöлi вын ыджыдавны быдпöлöс чужанвуж да чужанкотыр вылын, быд кыла йöз да быд войтыр вылын.
66013008	Сылы копыртчыласны мувывса став йöзыс, кодъяслысь нимсö му пуксьöмсяньыс абу гижöма начкöм Балялöн небöгö – Олöмыслöн небöгö.
66013009	Кодлöн эм пель, мед кылö тайö кывъяссö:
66013010	Кодi мöд мортсö дзескыдiнö пуксьöдас, ачыс сэтчö веськалас. Кодi шыпуртöн виас, ачыс шыпуртсянь кулас. Татшöм кадас вежа войтырлы колö зумыдлун да эскöм.
66013011	Сэсся ме аддзи мöд зверöс, кодi петiс му пытшкысь. Сылöн вöлi балялöн кодь кык сюр, но сёрнитiс сiйö гундыр моз.
66013012	Сiйö ставсö вöчö воддза зверыслöн син водзын, сылöн ыджыдалан выннас. Став мусö да сэнi олысьясöс сiйö тшöктö копрасьны воддза зверыслы, кодлöн бурдiс кулан дойыс.
66013013	Сiйö вöчö ыджыд шензьöданаторъяс: йöз син водзын сiйö енэжсяньыс уськöдö би му вылö.
66013014	Став шензьöданаторсö сiйö вöчö воддза зверыслöн син водзын. Тайö шензьöданаторъяснас сiйö ылöдлö мувывса йöзсö. Сiйö тшöктö йöзыслы вöчны воддза зверыслысь серпассö. Тайö зверсö вöлi дойдöма шыпуртöн, но сiйö ловзис.
66013015	Мöд зверыслы вöлi сетöма вын: ловзьöдны воддза зверыслысь серпассö, медым тайö серпасыс сёрнитiс да тшöктiс виавны быдöнöс, кодi оз копыртчыв тайö серпасыслы.
66013016	Сiйö тшöктö быдöнлы – ичöтлы и гырысьлы, озырлы и гöльлы, мездлуна мортлы и кесйöглы – пуктыны пас налöн веськыд киас либö плешкас.
66013017	Сэки некод оз вермы ньöбны ни вузавны, оз кö ло сылöн тайö пасыс: зверлöн нимыс либö сы нимлöн лыдпасыс.
66013018	Танi колö мывкыдлун. Кодлöн эм вежöр, сiйö мед гöгöрвоö звер нимлысь лыдпассö, öд тайö мортлöн лыдпасыс. Тайö лыдпасыс – квайтсё квайтымын квайт.
66014001	Сэсся ме видзöдлi да аддзи: Сион керöс вылын сулалiсны Баля да Сыкöд орччöн сё нелямын нёль сюрс морт. Налöн плешканыс вöлi гижöма Сылöн Батьлысь нимсö.
66014002	Ме кылi енэжсяньыс шы. Сiйö вöлi уна валöн бузгысь шы кодь да чорыд гым шы кодь. Сiйö юргис, быттьö арфаöн ворсiсны.
66014003	Тайö йöзыс сьылiсны выль сьыланкыв юралан пуклöс водзын, нёль енэжвыв олысь да пöрысьяс водзын. Тайö сьыланкывсö некод эз куж сьывнысö. Сiйöс сьылiсны сöмын сё нелямын нёль сюрс морт, кодъясöс ньöбöма му вывсьыс.
66014004	Тайö йöзыс эз пежавны асьнысö аньяскöд узьлöмöн, найö сöстöмöсь. Найö мунöны Баля бöрся быдлаö, кытчö Сiйö мунö. Найöс ньöбöма мувывса йöз пöвстысь, найö – медводдза вайöмтор Енмыслы да Балялы.
66014005	Налöн вомысь некор эз петлыны пöръясян кывъяс, Ен пуклöс водзын найö мыжтöмöсь.
66014006	Сэсся ме аддзи нöшта öти анделöс, кодi лэбис енэж шöрöдыс. Сылöн вöлi помасьлытöм Евангелльö, медым висьтавлыны сiйöс мувывса олысьяслы: быд чужанвужлы да чужанкотырлы, быд кыла йöзлы да войтырлы.
66014007	Сiйö гораа шуалiс: «Полöй Енсьыс да ошкöй Сiйöс! Öд воис Сылöн Мыждан луныс. Копыртчылöй Сылы, кодi вöчис енэжсö да мусö, саридзсö да ва петанiнъяссö!»
66014008	Воддза анделыс бöрся лэбис мöд андел да горзiс: «Киссис, киссис Вавилон, ыджыд кар, öд сылöн кырсалöм понда став йöзыслы ковмис юны Ен скöрлуна вина».
66014009	Кык андел бöрся лэбис нöшта öти андел. Сiйö гораа шуалiс: «Кодi копыртчылас зверлы да сылöн серпаслы да сетас пуктыны зверлысь пассö плешкас либö ки вылас,
66014010	сiйö кутас юны Ен скöрлуна вина, соравтöм вина, кодöс сулöдöма Ен скöрлуна чашаын. Сiйö кутас мучитчыны биын да сотчысь сераын вежа анделъяс водзын да Баля водзын.
66014011	Найöс мучитан билöн тшыныс кутас кыпöдчыны нэмъяс чöж. Найö, кодъяс копыртчыласны зверлы да сылöн серпаслы да сетасны пасйыны асьнысö сылöн нимöн, оз кутны тöдны шойччöгсö лунын ни войын.
66014012	Сiдзкö, вежа войтырлы – Ен тшöктöм серти олысьяслы да Исуслы эскысьяслы – колö лоны зумыдöн».
66014013	Сэсся ме кылi енэжсянь гöлöс шы. Сiйö шуис меным: «Гиж тайöс: "Шудаöсь найö, кодъяс öнiсянь куласны Господьлы эскöмöн. Тайö тадзи, – шуö Лов. Найö кутасны шойччыны асланыс сьöкыд уджъясысь, öд налöн уджъясыс мунöны на бöрся"».
66014014	Ме видзöдлi да аддзи еджыд кымöр, а сы вылын кодкö Морт Пи кодь пукалiс. Сылöн юр вылас вöлi зарни юркытш, а киас – лэчыд чарла.
66014015	Сэсся крамсьыс петiс öти андел да гораа горöдiс кымöр вылын Пукалысьлы: «Босьт ассьыд чарлатö да вунды, öд вундан кадыс воис нин. Му вылын кöдзасыс воöма».
66014016	Кымöр вылын Пукалысь шыбитiс ассьыс чарласö му вылö, и кöдзасыс лои вундöма.
66014017	Енэжвыв крамысь петiс мöд андел, сылöн тшöтш вöлi лэчыд чарла.
66014018	Сэсся висьпуктанiнсянь петiс нöшта öти андел, сылöн вöлi вын би вылын. Сiйö гораа горöдiс лэчыд чарлаа анделлы: «Босьт лэчыд чарлатö да вунды му вылысь виноград розъяссö, öд сылöн вотöсыс кисьмöма нин».
66014019	Андел шыбитiс ассьыс чарласö му вылö да вундiс му вылысь виноград розъяссö. Сiйö шыбитiс найöс ыджыд гуö, Ен скöрлуна пычкан гуö.
66014020	Виноград вотöссö вöлi талялöма кар ортсыас, пычкан гуын. Сэтысь вирыс петiс ортсö да визувтiс сюрс квайтсё стадий ылнаöдз, а джуджтаыс сылöн вöлi вöв домöдз.
66015001	Сэсся енэжсьыс ме нöшта на аддзи шензьöдана да ыджыд индысьпас. Ме аддзи сизим анделöс, кодъяслöн вöлi бöръя сизим бырöданторйыс. Тайö бырöданторъяснас помасис Енлöн скöрлуныс.
66015002	Ме аддзи саридз, сiйö вöлi стеклö кодь да пöртмасис биöн. Стеклö саридз дорас сулалiсны найö, кодъяс тышкасисны зверкöд, сылöн серпасыскöд да сы нимлöн лыдпасыскöд да петiсны вермысьясöн. Найö кутiсны кианыс Енлысь арфаяссö
66015003	да сьылiсны Ен кесйöг Мöисейлысь да Балялысь сьыланкывсö: – Господьöй Енмöй, Ставсöкутысьöй! Тэнад уджъясыд ыджыдöсь да шензьöданаöсь, Тэнад туйясыд веськыдöсь да збыльöсь! Тэ – Öксыыс вежа войтырлы!
66015004	Господьöй, сюрас-ö сэтшöм морт, кодi оз повзьы Тэысь да оз ошкы Тэнсьыд нимтö? Öд Тэ öтнадöн – вежаыс! Быд войтырысь локтасны да копыртчыласны Тэныд, öд воссис Тэнад веськыда мыждöмыд!
66015005	Сэсся ме видзöдлi да аддзи: енэжас воссис крам – Енлöн скинияыс.
66015006	Крамысь петiсны сизим андел, кодъяслöн вöлi сизим бырöданторйыс. Найö вöлi пасьтасьöмаöсь сöстöм да лым еджыд шабдi паськöмö, а морöс весьтöдыс вöлi вöнясьöмаöсь зарни вöньöн.
66015007	Нёль енэжвыв олысь пöвстысь öтиыс сетiс сизим анделлы сизим зарни чаша. Тайö чашаяссö вöлi тыртöма Помтöг Олысь Енлöн скöрлунöн.
66015008	Енлöн дзирдлунысь да Сылöн вынысь крамыс тырис тшынöн. Крамас некод эз вермы пырнысö, кытчöдз эз помась сизим анделлöн сизим бырöданторйöн удж вöчöмыс.
66016001	Сэсся крамсьыс ме кылi гора гöлöс шы. Сiйö шуис сизим анделлы: «Мунöй да кисьтöй Ен скöрлуна сизим чашасö му вылö».
66016002	Медводдза анделыс петiс да кисьтiс ассьыс чашасö му вылö. Сэки найö, кодъяс новлöдлiсны зверлысь пассö да копрасисны сылöн серпаслы, вевттьысисны чорыд орзьöм дойясöн.
66016003	Мöд анделыс кисьтiс ассьыс чашасö саридзö. Сэки саридзыс лои кулöм мортлöн вирыс кодь, да саридзын став олысьыс кулiс.
66016004	Коймöд анделыс кисьтiс ассьыс чашасö юясö да ва петанiнъясö, и ваыс пöри вирö.
66016005	Сэсся ме кылi ваяслöн анделлысь шуöмсö: – Господьöй, Тэ вöлiн и эм, Тэ веськыд да вежа, Тэ öд веськыда мыждан!
66016006	Йöзыс кисьтiсны вежа войтырлысь да пророкъяслысь вирсö, та вöсна Тэ юктöдан найöс вирöн. Тэ мынтысян налы уджъясныс серти!
66016007	Ме кылi висьпуктанiнсянь мöд гöлöс шы. Сiйö шуис: – Господьöй Енмöй, Ставсöкутысьöй, Тэнад мыждöмыд збыль да веськыд!
66016008	Нёльöд анделыс кисьтiс ассьыс чашасö шондi вылö, и шондiыслы вöлi сетöма вын сотны йöзсö биöн.
66016009	Ёна пöжöмысла йöзыс сотчисны да лёкöдiсны Енлысь нимсö, öд Сiйö веськöдлiс тайö бырöданторъяснас. Но йöзыс эз бергöдчыны Енлань да эз ошкыны Сiйöс.
66016010	Витöд анделыс кисьтiс ассьыс чашасö зверлöн юралан пуклöс вылö, и зверлöн юраланiнын лои пемыд. Чорыд дойяссьыс йöзыс курччалiсны ассьыныс кывсö
66016011	да лёкöдiсны енэжвыв Енмöс тайö дойяссьыс да мучитчöмсьыс, но асланыс лёк уджъясысь эз бергöдчыны.
66016012	Квайтöд анделыс кисьтiс ассьыс чашасö ыджыд Евфрат юö, и ваыс сэтысь косьмис. Тадзи вöлi дасьтöма туйсö асыввывсянь локтысь öксыяслы.
66016013	Сэсся ме аддзи: гундыр вомысь, звер вомысь да ылöгпророк вомысь петiсны куим пеж лов, найö вöлiны жаба кодьöсь.
66016014	Тайö – мутияслöн ловъясыс, кодъяс вöчисны шензьöданаторъяс. Найö мунiсны мувывса став öксыыс дiнö, медым чукöртны найöс Ставсöкутысь Енлöн ыджыд лунся тыш вылö.
66016015	«Со, Ме локта гусясьысь моз. Шуда сiйö, кодi оз узь да видзö ассьыс паськöмсö, медым эз коль пасьтöг да некод эз янöд сiйöс».
66016016	Пеж ловъяс чукöртiсны мувывса öксыясöс öти местаö. Тайö местаыс шусьö еврей ногöн Армагеддон.
66016017	Сизимöд анделыс кисьтiс ассьыс чашасö сынöдас. Сэки енэжвыв крамысь, юралан пуклöс дiнысь, кылiс гора гöлöс шы: «Ставсö вöчöма!»
66016018	Сэсся кутiс чардавны-гымавны, кылiсны гора шыяс, да муыс кутiс ёна вöрны. Олöм пуксьöмсяньыс та ыджда му вöрöмыс некор на эз вöвлы!
66016019	Сэки Вавилон, ыджыд кар, киссис куим пельö, и мукöд войтырлöн каръясыс тшöтш киссисны. Енмыс ставсö кутiс тöд вылас тайö ыджыд карыс йылысь да сетiс сылы юны вина чашасö, кодi вöлi тырöма Сылöн скöрлунöн.
66016020	Став дiыс вошис, а керöсъяс бырисны.
66016021	Йöзыс вылö енэжсянь киссис зэв гырысь, комын кило сьöкта шер. Йöзыс лёкöдiсны Енсö тайö шерсьыс, öд тайö бырöданторйыс вайис налы уна сьöкыдлун.
66017001	Ме дiнö матыстчис андел. Сiйö вöлi на пöвстысь, кодъяслöн вöлi сизим чаша. Сiйö шуис меным: «Лок татчö, ме петкöдла тэныд, кутшöм мыждöм виччысьö уна вадорын пукалысь аньöс, кодi ёна кырсалiс.
66017002	Мувывса öксыяс кырсалiсны сыкöд, а мувывса олысьяс винаысь моз коддзисны сылöн кырсалöмысь».
66017003	Сэсся ме вöлi тырöма Лолöн, и андел вайöдiс менö овтöминö. Сэтысь ме аддзи аньöс, кодi пукалiс чим гöрд рöма звер вылын. Сылöн вöлi сизим юр да дас сюр. Тайö зверсö вöлi дзоньнас гижалöма Енмöс лёкöдана кывъясöн.
66017004	Аньыс вöлi пасьтасьöма пурпур рöма да чим гöрд рöма паськöмö. Сы вылын югъялiсны зарниысь, дона изъясысь да жемчугысь мичмöданторъяс. Киас сiйö кутiс зарни доз, кодi вöлi тырöма сылöн кырсалöмысь зывöкнас да пежнас.
66017005	Плешкас сылöн вöлi гижöма гуся вежöртаса ним: «Ыджыд Вавилон – мувывса став зывöкыслöн да кырсалысьяслöн мам».
66017006	Ме аддзи: аньыс вöлi коддзöма вежа войтырлöн да Исус йылысь висьталысьяслöн вир юöмысь. Сiйöс аддзöм бöрын ме ёна шензи.
66017007	Андел шуис меным: «Мый тэ шензян? Ме висьтала тэныд гусятор тайö аньыс йылысь да сiйöс новлöдлысь зверыс йылысь, кодлöн эм сизим юр да дас сюр.
66017008	Зверыс, кодöс тэ аддзылiн, коркö вöлi, но öнi абу. Сiйö петас пыдöстöминысь, но сiйöс лоö бырöдöма. Сэки мувывса олысьяс, кодъяслысь нимсö му пуксьöмсяньыс абу гижöма Олöмыслöн небöгö, зверсö аддзигöн кутасны шензьыны. Öд сiйö вöлi, но öнi абу, и бара лоас.
66017009	Танi колö гöгöрвоöмлун да мывкыдлун. Сизим юрыс – тайö сизим мыльк, кодъяс вылын пукалö аньыс.
66017010	Сизим юрыс индöны сизим öксы вылö: витыс на пиысь кулiсны нин, öтиыс веськöдлö, а бöръяыс эз на лок. Кор сiйö локтас, оз кут дыр веськöдлыны.
66017011	Зверыс, кодi вöлi, но öнi абу, – кöкъямысöд öксы, сiйö тшöтш тайö сизим öксыыс пöвстысь, сiйöс лоö бырöдöма.
66017012	Дас сюрыс, кодöс тэ аддзылiн, – тайö дас öксы. Налы абу на сетöма ыджыдалан вынсö, но зверыскöд тшöтш налы лоö сетöма ыджыдалан вынсö сöмын недыр кад кежлö.
66017013	Налöн ставныслöн öти мог, та вöсна став ассьыныс вынйöрсö да ыджыдалан вынсö найö сетасны зверыслы.
66017014	Найö кутасны тышкасьны Балякöд, но Баля вермас найöс. Öд Сiйö – ыджыдъяслöн Ыджыдыс да öксыяслöн Öксыыс. Сыкöд тшöтш лоöны Сылöн корöмаясыс, бöрйöмаясыс да эскана йöз».
66017015	Сэсся андел шуис меным: «Ваыс, кодöс тэ аддзылiн да кöнi пукалö кырсалысь аньыс, – тайö мувывса йöз да быдпöлöс войтыр, быд чужанкотыр да быд кыла йöз.
66017016	Зверыслöн дас сюрыс, кодъясöс тэ аддзылiн, мустöмтасны кырсалысь аньöс. Найö мырддясны сылысь ставсö да пöрччöдасны сы вылысь став паськöмсö, сёясны сылысь вир-яйсö да сотасны би пытшкын.
66017017	Öд Енмыс пуктiс налöн сьöлöмö, мед вöчны Сылöн кöсйöм серти да öти кывйö воöмöн сетны зверыслы ассьыныс ыджыдалан вынсö сэтчöдз, кытчöдз оз инны Енлöн кывъясыс.
66017018	Аньыс, кодöс тэ аддзылiн, – тайö ыджыд кар, сiйö ыджыдалö мувывса став öксыяс вылын».
66018001	Сэсся ме аддзи: енэжсянь лэччис нöшта öти андел. Сылöн вöлi ыджыд вын, и муыс ставнас югдiс сылöн дзирдлунысь.
66018002	Андел зэв гораа горöдiс: – Киссис, киссис ыджыд Вавилон! Сiйö лоис оланiнöн мутияслы да быдпöлöс пеж лолыслы, лоис позйöн быдпöлöс пеж да зывöк лэбачыслы. Аслас кырсалöм вöсна сiйö юктöдiс став йöзсö Ен скöрлуна винаöн.
66018003	Мувывса öксыяс кырсалiсны сыкöд, а вузасьысьяс озырмисны сылöн лышкыдлунысь.
66018004	Сэсся ме кылi енэжысь мöд гöлöс шы. Сiйö шуис: – Войтырöй Менам, петöй тайö карсьыс, медым энö öтувтчöй сылöн мыж вöчöмас, медым сiйöс моз эз су тiянöс бырöданторйыс.
66018005	Öд сылöн мыжъясыс кыптiсны енэжöдзыс. Енмыс кутö тöд вылас став сылысь лёк вöчöмсö.
66018006	Мынтысьöй сылы сiйöн жö, мыйöн мынтысис тiянлы. Мынтысьöй сылöн уджъясысь кык пöв унджык на. Сылöн чашаö, кытысь сiйö юкталiс тiянöс, дасьтöй сылы винасö кык пöв курыдджыкöс на.
66018007	Мöдöдöй сылы шогсö да мучитчöмсö сы мында, мыйта сiйö курыштiс аслыс озырлунсö да ошкöмсö. Öд сiйö ошйысьö ас йывсьыс: «Ме пукала юралан пуклöс вылын öксы-ань моз. Ме абу дöва, ме некор ог тöдлы шогсö!»
66018008	Та вöсна, став бырöданторйыс: кулöмыс, шогыс да тшыгъялöмыс суас сiйöс öти лунö. Сiйöс сотасны биын, öд Господь Ен, сiйöс Мыждысьыс, – вына!
66018009	Кор мувывса öксыяс аддзасны сылысь сотчöмсö да тшынсö, кутасны сыркъялöмöн бöрдны сы вöсна. Öд найö кырсалiсны да лышкыда гажöдчисны сыкöд.
66018010	Найö повзясны сылöн мучитчöмысь да ылыстчасны сыысь и кутасны шуавны: – Шог, шог тэныд Вавилон, ыджыд да вына кар! Öти здукöн суис тэнö мыждöмыс!
66018011	Став му пасьтала вузасьысьяс кутасны бöрдны да шогсьыны сы понда, öд налысь вузöссö некод оз кут босьтны.
66018012	Оз босьтны налысь зарнисö, эзысьсö, дона изъяс да жемчугъяс, шабдi да шöвк дöраяс, пурпур да чим гöрд рöма дöраяс. Оз босьтны налысь чöскыд дука пуяс, слöн лыысь, дона пуысь, ыргöнысь, кöртысь да мраморысь вöчöмторъяс.
66018013	Некод оз босьт налысь корица, ладан, чöскыд дука вый да миро, вина да вый, пызь да шобдi, ыжъясöс, мöсъясöс да вöвъясöс, телегаяс, кесйöгъясöс да мукöд йöзсö.
66018014	– Став тэнад сьöлöм бурмöданторйыд быри, став тэнад озырлуныд да мичлуныд воши, тайö тэнад некор нин оз ло.
66018015	Найö, кодъяс вузасисны тайöн ставнас да озырмисны сы помысь, ёна повзясны Вавилон карлöн мучитчöмысь да ылыстчасны сыысь. Найö кутасны бöрдны да шогсьыны:
66018016	– Шог, шог тэныд, ыджыд кар! Тэ вöлi пасьтасьöмыд шабдi дöраö, пурпур да чим гöрд рöма паськöмö. Тэнö вöлi мичмöдöма зарниöн, дона изъясöн да жемчугöн!
66018017	Но став тайö озырлуныс öти здукöн быри! Сэки саридз вылын кывтысьяс, корабльöн веськöдлысьяс, налы отсасьысьяс да вузасьысьяс – ставныс ылыстчисны тайö карсьыс.
66018018	Найö видзöдiсны сотчысь карлöн тшыныс вылö да горзiсны: «Позяс öмöй öткодявны тайö ыджыд карсö кутшöмкö мöд каркöд?»
66018019	Найö коялiсны юрсö пöимöн, бöрдiсны да шогсисны: – Шог, шог тэныд, ыджыд кар! Аслад озырлунöн тэ озырмöдiн ставнысö, саридз вылын кывтысьясöс. Öти здукöн тэ воштiн ставсö!
66018020	– Нимкодясь, енэжыс! Нимкодясьöй, вежа апостолъяс да пророкъяс! Енмыс мыждiс тайö карсö тiянлы лёк вöчöмысь.
66018021	Сэсся вына андел босьтiс изки кодь ыджыд из да шыбитiс сiйöс саридзас. Сiйö шуис: – Дзик тадзи лоö шыбитöма Вавилонöс, ыджыд карöс, сiйö вошас пыр кежлö!
66018022	Тэнад туй вылын некор оз кут кывны сьылöм шы, пöлян да труба шы, некод оз кут ворсны арфаöн. Некор оз кут уджавны танi киподтуя морт, некор оз кут кывны танi изки шы.
66018023	Некор оз кут öзйыны танi би, некор оз кут кывны верöспулöн да гöтырпулöн гöлöс шыныс! Тэнад вузасьысьяс ыджыдалiсны тайö му вылас. Аслад тшыкöдчöмöн тэ кыскин став йöзсö ылöгас.
66018024	Тайö карас вöлi кисьтöма вирсö пророкъяслысь, вежа войтырлысь, да став йöзыслысь, кодъясöс вöлi виöма му вылас.
66019001	Та бöрти ме кылi енэжсьыс гора шы, быттьö ыджыд йöз чукöр ызгiс-сёрнитiс. Найö шуалiсны: – Аллилуйя! Мездмöмыс, дзирдлуныс, нималöмыс да выныс – миян Господьлöн.
66019002	Сылöн мыждöмыс збыль да веськыд. Енмыс мыждiс ыджыд карöс, кырсалысь аньöс, öд сiйö пежалiс ставнас мусö аслас пеж оласногöн. Енмыс перйис водзöссö тайö аньыслысь Аслас кесйöгъяслöн вирысь.
66019003	Сэки бара шуалiсны: – Аллилуйя! Сылöн тшыныс кутас кыпöдчыны нэмъяс чöж!
66019004	Та бöрти кызь нёль пöрысьыс да нёльнан енэжвыв олысьыс кымынь уськöдчöмöн копыртчылiсны юралан пуклöс вылын пукалысь Енлы да шуисны: – Аминь! Аллилуйя!
66019005	Сэсся Ен пуклöссянь кылiс гöлöс шы: – Ошкöй миян Енмöс ставныд: Сылöн кесйöгъяс да Сыысь полысьяс, ичöтъяс и гырысьяс!
66019006	Сэсся ме кылi шы, быттьö ыджыд йöз чукöр ызгiс-сёрнитiс, быттьö уна шор бузгис-визувтiс, быттьö чорыда гымалiс. Найö шуалiсны: – Аллилуйя! Господь, Ставсöкутысь Ен, öнi лоис Юралысьöн!
66019007	Кутам нимкодясьны да гажöдчыны, кутам ошкыны Енмöс! Öд Баля öнi гöтрасьö, Сылöн гöтырпуыс дась нин:
66019008	сiйö пасьтасьöма сöстöм да югъялан шабдi паськöмö. Шабдi паськöмыс – тайö вежа войтырлöн веськыд уджъясыс.
66019009	Сэсся андел шуис меным: «Гиж: "Шудаöсь найö, кодъясöс корöма Балялöн кöлысь вылö!"» Сэсся содтiс: «Тайö Енлöн збыль кывъясыс».
66019010	Ме уськöдчи андел кок дорö, медым копыртчывны сылы, но сiйö шуис меным: «Эн вöч тайöс! Öд ме кесъяла Енмыслы, кыдзи тэ да тэнад вокъясыд, кодъяс висьтавлöны Исус йылысь. Енмыслы копыртчыв! Öд Исус йылысь висьталысьяс сёрнитöны пророкалан Ловсянь».
66019011	Енэжыс воссис менам син водзын, и сэтысь ме аддзи еджыд вöлöс да сы вылын Пукалысьöс. Сылöн нимыс Эскана да Збыль, Сiйö тышкасьö да мыждö веськыда.
66019012	Сылöн синъясыс ыпъялiсны биöн, а юр вылас вöлi уна юркытш. Пукалысь вылö вöлi гижöма Сылысь нимсö, и тайö нимсö Сыысь кындзи некод эз тöд.
66019013	Сы вылын вöлi вирöсь паськöм, и нимыс Сылöн – Ен Кыв.
66019014	Сы бöрся еджыд вöвъяс вылын мунiсны енэжвывса тышка котыръяс, найö вöлi пасьтасьöмаöсь еджыд да сöстöм шабдi паськöмö.
66019015	Вöв вылын Пукалысьлöн вомысь петiс ёсь шыпурт, медым сiйöн бытшкыны мувывса йöзöс. Сiйö кутас веськöдлыны наöн кöрт беддьöн да пычкас Ставсöкутысь Енлысь скöрлуна винасö пычкан гуын.
66019016	Сылöн паськöмас да лядьвейас гижöма ним: "Öксыяслöн Öксы, ыджыдъяслöн Ыджыд".
66019017	Сэсся ме аддзи шондi вылын сулалысь анделöс. Сiйö гораа горöдiс став лэбачыслы, кодъяс лэбисны енэж шöрöдыс: «Локтöй-чукöртчöй Енлöн ыджыд гаж вылö!
66019018	Тi кутанныд сёйны шойяссö öксыяслысь, тышкайöзöн веськöдлысьяслысь, юралысьяслысь, вöвъяслысь, верзьöмаяслысь да став йöзыслысь: мездлуна йöзлысь и кесйöгъяслысь, ичöтлысь и гырысьлысь».
66019019	Сэсся ме аддзи зверöс, мувывса öксыясöс да налысь тышка котыръяссö. Найö вöлi чукöртчöмаöсь, медым тышкасьны вöв вылын Пукалыськöд да Сылöн тышка котырыскöд.
66019020	Зверöс да ылöгпророкöс вöлi кутöма. Ылöгпророкыс вöчлiс шензьöданаторъяс звер нимсянь. Тадзи сiйö ылöдлiс найöс, кодъяс сетiсны пуктыны аслыныс зверлысь пассö, и найöс, кодъяс копрасисны сылöн серпаслы. Зверöс да ылöгпророкöс – кыкнаннысö ловйöн вöлi шыбитöма биöн да сераöн сотчысь тыö,
66019021	а мукöдсö вöлi виöма шыпуртöн. Тайö шыпуртыс петiс вöв вылын Пукалысьлöн вомысь. И став лэбачыс сэсся пöткöдчисны виöмаяслöн шойясöн.
66020001	Ме аддзи анделöс, кодi лэччис енэжсянь. Киас сiйö кутiс пыдöстöминысь восьтансö да ыджыд чеп.
66020002	Сiйö тшапнитiс гундырöс, важ змейöс, да дорис сiйöс сюрс во кежлö. Тайö гундырыс – омöль да сöтана.
66020003	Андел шыбитiс сiйöс пыдöстöминö да йигналiс сэтчö. А петанiнас пуктiс печать, медым гундыр эз пет да эз ылöдлы йöзсö, кытчöдз оз помась сюрс воыс. Та бöрти сiйöс лоö лэдзöма дженьыд кад кежлö.
66020004	Сэсся ме аддзи юралан пуклöсъяс. Сэнi пукалысьяслы вöлi сетöма мыждан вын. Ме аддзи ловъяссö налысь, кодъяслысь юрсö керыштiсны Исус йылысь висьталöм вöсна да Ен Кыв вöсна. Найö эз копыртчывны зверлы да сылöн серпаслы, эз сетны пуктыны зверлысь пассö плешканыс да кианыс. Найö ловзисны да юралiсны Кристоскöд сюрс во чöж.
66020005	А мукöд кулöмаясыс эз ловзьыны, кытчöдз эз помась сюрс воыс. Тайö – кулöмаясöс медводдза ловзьöдöм.
66020006	Шудаöсь да вежаöсь найö, кодъяс ловзясны медводдза ловзьöдiгöн. Мöд кулöмыслöн выныс оз нин ло на вылын. Найö лоöны Енлöн да Кристослöн вежа кесъялысьясöн, найö кутасны ыджыдавны Кристоскöд сюрс во чöж.
66020007	Сюрс во помасьöм бöрын сöтанаöс лоö лэдзöма аслас пыдöстöминысь. Сiйö мунас мулöн нёльнан пельöсас ылöдлыны йöзöс, Гог да Магог войтырöс, да чукöртны найöс тыш вылö. Налöн лыдыс лоö саридздорса лыа мында.
66020008	Найö паськöдчасны став му пасьтала да кытшаласны вежа войтырлысь оланiнсö да Енлысь муса карсö.
66020009	Но енэжсяньыс, Енсянь, усяс би да бырöдас найöс.
66020010	Сэки омöльöс, кодi ылöдлiс найöс, лоö шыбитöма биöн да сераöн сотчысь тыö. Сэтчö вöлi шыбитöма тшöтш зверöс да ылöгпророкöс. Найö кутасны мучитчыны лун и вой, нэмъяс чöж.
66020011	Сэсся ме аддзи ыджыд да еджыд юралан пуклöс да сы вылын Пукалысьöс. Енэжыс да муыс пышйисны Сылöн син водзысь, налы некытчö вöлi дзебсьынысö.
66020012	Ме аддзи кулöмаясöс: гырысьясöс да ичöтъясöс, найö сулалiсны Ен водзын. Сэнi вöлiны восьса небöгъяс. Сэсся восьтiсны нöшта öти небöг – Олöмыслысь небöг. Кулöмаясöс мыждiсны налöн уджъясныс серти, мый вöлi гижöма небöгъясас.
66020013	Сэки саридзыс, кулöмыс да адыс сетiсны ассьыныс кулöмаяссö, и быдöнöс найöс вöлi мыждöма уджъясныс серти.
66020014	Кулöмсö да адсö вöлi шыбитöма биа тыö. Тайö мöд кулöм.
66020015	Быдöнöс, кодлысь нимсö эз вöв гижöма Олöмыслöн небöгö, вöлi шыбитöма биа тыö.
66021001	Сэсся ме аддзи выль енэж да выль му. Медводдза енэжыс да муыс бырины, и саридзыс эз нин вöв.
66021002	Ме, Иоан, аддзи вежа кар – выль Ерусалим. Сiйö лэччис енэжсяньыс, Енсянь. Сiйöс вöлi мичмöдöма, быттьö гöтырпуöс верöспуыслы.
66021003	Ме кылi енэжсянь гора шы. Сiйö шуис: – Со, мувывса йöз пöвстын Енлöн оланiн! Енмыс кутас овны накöд, найö лоöны Сылöн войтырöн. Ачыс Енмыс лоас накöд, да лоö налöн Енмöн,
66021004	Сiйö чышкас налысь став синвасö. Кулöмыс оз нин ло, оз ло шогсьöм, бöрдöм ни висьöм, öд важыс кольöма.
66021005	Юралан пуклöс вылын Пукалысь шуис: «Видзöд, Ме ставсö вöча выльöс!» Сэсся содтiс: «Гиж тайöс, öд тайö кывъясыс веськыдöсь да збыльöсь».
66021006	Сiйö шуис меным: «Ставсö вöчöма! Ме – Альфа и Омега, Панасыс и Помыс. Кодлöн косьмö горшыс, сiйöс дон босьттöг юктöда ваöн, кодi петö ловъя ва визувтанiнысь.
66021007	Вермысьльы Ме сета тайöс ставсö. Ме лоа сылы Енмöн, а сiйö – Меным пиöн.
66021008	Полысьясöс, эскытöмъясöс, зывöк оласногаясöс, морт виысьясöс, кырсалысьясöс, тшыкöдчысьясöс, идоллы юрбитысьясöс да став ылöдчысьсö лоö шыбитöма биöн да сераöн сотчысь тыö. Тайö мöд кулöм».
66021009	Ме дiнö матыстчис андел. Сiйö вöлi сизим андел пöвстысь, кодъяслöн вöлi сизим чаша сизим бöръя бырöданторнас. Андел шуис меным: «Лок татчö, ме петкöдла тэныд Балялысь гöтырпусö, кодi лоас Сылы гöтырöн!»
66021010	Ме вöлi тырöма Лолöн, и андел вайöдiс менö ыджыд да джуджыд керöс вылö да петкöдлiс меным ыджыд кар – вежа Ерусалим, кодi лэччис енэжсяньыс, Енсянь.
66021011	Сiйö югъялiс Ен дзирдлунöн да дзирдалiс дона из моз, югъялысь яшма моз.
66021012	Карсö кытшалiс кыз да джуджыд стен. Сэнi вöлi дас кык дзиръя, на дорын сулалiсны дас кык андел. Дзиръяяс вылас вöлi гижöма израильса дас кык чужанкотырлысь нимъяссö.
66021013	Куим дзиръяыс видзöдiсны асыввылö, куимыс – войвылö, куимыс – лунвылö да куимыс – рытыввылö.
66021014	Карыслöн стеныс подуласис дас кык из вылö, а изъяс вылас вöлi гижöма Балялöн дас кык апостоллысь нимъяссö.
66021015	Мекöд сёрнитысь анделлöн вöлi зарни бедь, медым муртавны карсö, сылысь дзиръяяссö да стенсö.
66021016	Карыс вöлi нёль пельöса, сылöн кузьтаыс да пасьтаыс вöлi öткодь. Андел мурталiс карсö бедьнас, и карлöн кузьтаыс лои дас кык сюрс стадий. А карыслöн судта-пасьтаыс вöлi öткодь карыслöн кузьтакöд.
66021017	Сэсся андел мурталiс карлысь стенсö, кыдзи мувывса йöз мурталöны, да стенлöн джуджтаыс лои сё нелямын нёль гырддза.
66021018	Карлысь стенсö вöлi вöчöма яшмаысь, а асьсö карсö – сöстöм зарниысь, сiйö югъялiс стеклö моз.
66021019	Стеныслысь подув изъяссö вöлi мичмöдöма быдпöлöс дона изъясöн. Медводдза подув изйыс вöлi яшмаысь, мöдыс – сапфирысь, коймöдыс – халцедонысь, нёльöдыс – изумрудысь,
66021020	витöдыс – сардониксысь, квайтöдыс – сердоликысь, сизимöдыс – хризолитысь, кöкъямысöдыс – бериллысь, öкмысöдыс – топазысь, дасöдыс – хризопразысь, дас öтиöдыс – гиацинтысь, дас кыкöдыс – аметистысь.
66021021	Дас кыкнан дзиръясö вöлi вöчöма дас кык жемчугысь, быд дзиръя – öти жемчугысь. Карыслöн паськыд туйыс вöлi сöстöм зарниысь, сiйö югъялiс стеклö моз.
66021022	Крамсö тайö карсьыс ме эг аддзыв, öд крамыс сэнi – Ставсöкутысь Господь Ен да Баля.
66021023	Карыслы оз ков шондi ни тöлысь югзьöдöм вылö, öд Енлöн дзирдлуныс югзьöдö сiйöс, а Баля – сылöн биыс.
66021024	Быд кыла войтырысь мездмöмаяс кутасны овны сылöн югыдас. Мувывса öксыяс ваясны тайö карас ассьыныс ошйысянторсö да нимöданторсö.
66021025	Карыслöн дзиръяясыс лоöны пыр восьсаöсь, öд войыс сэнi оз ло.
66021026	Сэтчö быд войтырысь лоö вайöма ошйысянторсö да нимöданторсö.
66021027	Нинöм пежыс оз пыр тайö карас, некутшöм пöръясьысь да зывöксö вöчысь оз пыр сэтчö! Сэтчö пырасны сöмын найö, кодъяслысь нимсö гижöма Балялöн небöгö – Олöмыслöн небöгö.
66022001	Сэсся андел петкöдлiс меным ю, сэнi визувтiс сöстöм ловъя ва. Сiйö вöлi крусталь кодь югыд. Ваыс петiс Енлöн да Балялöн юралан пуклöссянь.
66022002	Карлöн паськыд туй шöрас, ю öтар-мöдар бокас, быдмис Олöмыслöн пу, кодi вайö вотöссö быд тöлысь, вонас – дас кыкысь. Сылöн коръясыс бурдöдöны йöзöс.
66022003	Нинöм ёрöмаыс оз ло тайö карас. Сэнi лоö Енлöн да Балялöн юралан пуклöсыс, и Сылöн кесйöгъясыс кутасны кесъявны Сылы.
66022004	Найö аддзасны Енлысь чужöмбансö, да Сылысь нимсö гижасны налöн плешканыс.
66022005	Войыс сэнi оз ло. Налы оз нин ков бисянь либö шондiсянь югыдыс, öд налöн югзьöдысьнас лоас Господь Ен. Найö кутасны ыджыдавны нэмъяс чöж.
66022006	Андел шуис меным: «Тайö кывъясыс веськыдöсь да збыльöсь. Вежа пророкъяслöн Господь Ен мöдöдiс Ассьыс анделсö, медым петкöдлыны Аслас кесйöгъяслы, мый колö лоны регыдъя кадö».
66022007	«Со, Ме регыд локта! Шуда сiйö, кодi олö тайö небöгас водзвыв висьталöмыс серти!»
66022008	Ме, Иоан, ставсö тайöс кывлi да аддзылi. А кывлöм да аддзылöм бöрас ме уськöдчи муас, медым копыртчывны анделлы, кодi петкöдлiс меным ставсö тайöс.
66022009	Но андел шуис меным: «Эн вöч тайöс, öд ме кесъяла Енмыслы тэ моз да тэнад вокъясыд – пророкъяс моз, да на моз, кодъяс олöны тайö небöгас гижöм серти. Енмыслы копыртчыв!»
66022010	Сэсся содтiс: «Эн тупкы печатьöн тайö небöгас водзвыв висьталöмасö, öд кадыс матын нин».
66022011	Лёксö вöчысь мед водзö вöчас лёксö, пеж оласнога мед водзö на вöчас пежсö, веськыда олысь мед водзö вöчас веськыда, а вежа морт мед водзö на вежаммас.
66022012	«Со, Ме регыд локта да вая Аскöд удждон, медым быдöнлы мынтысьны сылöн уджъясыс серти.
66022013	Ме – Альфа и Омега, Панасыс и Помыс, Медводдзаыс и Медбöръяыс».
66022014	Шудаöсь найö, кодъяс олöны Енлöн тшöктöм серти, öд Енмыс сетас налы пöткöдчыны Олöмыслöн пуысь да пырны тайö карас дзиръяöдыс.
66022015	А понъяс, тшыкöдчысьяс, кырсалысьяс, мортвиысьяс, идоллы юрбитысьяс, ылöгсö радейтысьяс да пöръясьысьяс колясны кар ортсыас.
66022016	«Ме, Исус, мöдöдi Ассьым анделöс висьтавны тайöс тiянлы вичкоясын. Ме – Давид чужанвужйысь да чужанкотырысь, Ме – асъя югыд кодзулыс».
66022017	Лов да гöтырпу шуöны: «Лок!» Тайöс кылысь мед тшöтш шуö: «Лок!» Кодлöн косьмö горшыс, мед локтö! Кодi кöсйö юны, мед босьтö ловъя васö дон мынтытöг.
66022018	Ме эскöда быдöнöс, кодi кылö тайö небöгсьыс водзвыв висьталöмасö: кодi содтас мыйкö тайö кывъясыс дiнö, Енмыс мöдöдас сылы бырöданторъяс, мый йылысь гижöма тайö небöгас.
66022019	Кодi чинтас мыйкö тайö небöгас водзвыв висьталöмсьыс, Енмыс босьтас сылысь пайсö Олöмыслöн небöгысь, вежа карысь да сыысь, мый йылысь гижöма тайö небöгас.
66022020	Тайö кывъяссö Висьталысьыс шуö: «Ме регыд локта, тайö тадзи!» Аминь. Лок, Господьöй Исусöй!
66022021	Миян Господь Исус Кристослöн буралöмыс ставныдкöд тiянкöд! Аминь.
